40001001	Yó'o va̱xi ki̱vi̱ naxi̱i̱ síkuá Jesucristo; ta̱yó'o kúu ra sa̱'ya ñani síkuá ta̱rey David, ta̱yó'o kúu sa̱'ya ñani síkuá ta̱Abraham na xi̱ndo̱o xi̱na̱'á.
40001002	Ta̱Abraham xi̱kuu yivá ta̱Isaac; ta̱Isaac xi̱kuu yivá ta̱Jacob; ta̱Jacob xi̱kuu yivá ta̱Judá xí'in inka̱ nañani ra.
40001003	Ta̱Judá xi̱kuu yivá ta̱Fares xí'in ta̱Zara, ta si'í o̱vi̱ ta̱yó'o xi̱naní ñá Tamar. Ta̱Fares xi̱kuu yivá ta̱Esrom; ta̱Esrom xi̱kuu yivá ta̱Aram.
40001004	Ta̱Aram xi̱kuu yivá ta̱Aminadab; ta̱Aminadab xi̱kuu yivá ta̱Naasón; ta̱Naasón xi̱kuu yivá ta̱Salmón.
40001005	Ta̱Salmón xi̱kuu yivá ta̱Booz, si'í ta̱Booz xi̱naní ñá Rahab. Ta̱Booz xi̱kuu yivá ta̱Obed, si'í ta̱Obed xi̱naní ñá Rut. Ta̱Obed xi̱kuu yivá ta̱Isaí.
40001006	Ta̱Isaí xi̱kuu yivá ta̱rey David ta ta̱yó'o xa̱'nda chiño no̱o̱ naIsrael, ta ta̱rey David xi̱kuu yivá ta̱Salomón. Ta si'í ta̱Salomón xi̱kuu ñá na̱ki'in ta̱David tá ni̱xi'i̱ yii̱ ñá ta̱no̱ó, ta̱ xi̱naní Urías.
40001007	Ta̱Salomón xi̱kuu yivá ta̱Roboam; ta̱Roboam xi̱kuu yivá ta̱Abías; ta̱Abías xi̱kuu yivá ta̱Asa.
40001008	Ta̱Asa xi̱kuu yivá ta̱Josafat; ta̱Josafat xi̱kuu yivá ta̱Joram; ta̱Joram xi̱kuu yivá ta̱Uzías.
40001009	Ta̱Uzías xi̱kuu yivá ta̱Jotam; ta̱Jotam xi̱kuu yivá ta̱Acaz; ta̱Acaz xi̱kuu yivá ta̱Ezequías.
40001010	Ta̱Ezequías xi̱kuu yivá ta̱Manasés; ta̱Manasés xi̱kuu yivá ta̱Amón; ta̱Amón xi̱kuu yivá ta̱Josías.
40001011	Ta̱Josías xi̱kuu yivá ta̱Jeconías xí'in inka̱ ñani ra. Xi̱ndo̱o nayó'o ñoo Israel ta ki̱vi̱ saá ki̱xaa̱ nañoo Babilonia ta ki̱xá'á na káni tá'an na xí'in naIsrael, ta ku̱ndeé naBabilonia no̱o̱ nayó'o. Ta saá ti̱in na naIsrael kua̱'a̱n na xí'in na ñoo Babilonia.
40001012	Ta saá ta̱Jeconías xi̱kuu yivá ta̱Salatiel; ta̱Salatiel xi̱kuu yivá ta̱Zorobabel.
40001013	Ta̱Zorobabel xi̱kuu yivá ta̱Abiud; ta̱Abiud xi̱kuu yivá ta̱Eliaquim; ta̱Eliaquim xi̱kuu yivá ta̱Azor.
40001014	Ta̱Azor xi̱kuu yivá ta̱Sadoc; ta̱Sadoc xi̱kuu yivá ta̱Aquim; ta̱Aquim xi̱kuu yivá ta̱Eliud.
40001015	Ta̱Eliud xi̱kuu yivá ta̱Eleazar; ta̱Eleazar xi̱kuu yivá ta̱Matán; ta̱Matán xi̱kuu yivá ta̱Jacob.
40001016	Ta̱Jacob xi̱kuu yivá ta̱José, ta ta̱José xi̱kuu yii̱ ñáMaría, ta ñáyó'o xi̱kuu si'í ta̱Jesús, ta̱ kúu Cristo.
40001017	Ta saá ni̱ya'a u̱xu̱ ko̱mi̱ nave'e ra, na xi̱kuu xi̱i̱ síkuá Jesucristo ña ki̱xá'á nda̱ kui̱ya̱ xi̱taku̱ ta̱Abraham ta̱nda̱ kui̱ya̱ xi̱taku̱ ta̱David. Ta tuku ni̱ya'a u̱xu̱ ko̱mi̱ nave'e ra, ña ki̱xá'á nda̱ kui̱ya̱ xi̱taku̱ ta̱David ta̱nda̱ kui̱ya̱ nañoo Babilonia ti̱in na naIsrael kua̱'a̱n na ñoo Babilonia. Ta ni̱ya'a inka̱ u̱xu̱ ko̱mi̱ nave'e ra, ña ki̱xá'á nda̱ kui̱ya̱ ke̱e nañoo Israel ni̱xa̱'a̱n na ñoo Babilonia ta̱nda̱ kui̱ya̱ ka̱ku Jesucristo.
40001018	Ki̱vi̱ ka̱ku Jesucristo si'a ni̱xi̱yo. ÑáMaría ñá kuu si'í ra, ni̱xi̱yo ini ñá tonda̱'a̱ ñá xí'in ta̱José. Ta ta̱yó'o, ta̱'án ka̱ tonda̱'a̱ ra xí'in ñá, ta ku̱nda̱a̱ ini ra ñó'o sa̱'ya ñá, ta o̱n si̱ví sa̱'ya ta̱José kía̱, chi ña ñó'o kúu ña sa̱'ya Níma̱ Ndios.
40001019	Ta ta̱José, ta̱ kóni kuu yii̱ ñáMaría, ñii ta̱a va̱'a ní ini kúu ra, ta ni̱‑xiin ra ndato̱'on ra xí'in ni̱vi ña ñó'o sa̱'ya ñáMaría ta sakuka'an ra no̱o̱ ñá. Ta saá chi̱kaa̱ ini ra sandakoo se'é ra ñá, ña o̱n koni ndi'i ni̱vi ñayó'o.
40001020	Tá xáni si̱ni̱ ra sandakoo ra ñá, ta ñoó ni̱ki̱si̱n ta̱José ta ni̱xa̱ní ra ñii ñaángel ke̱e no̱o̱ Ndios ki̱xi ña no̱o̱ ra, ta káchí ña saá xí'in ra: ―Tata José, sa̱'ya ñani síkuá ta̱rey David kúu ún, o̱n kuyi̱'ví ini ún naki'in ún ñáMaría koo ñá xí'in ún, chi sa̱'ya ñá ña kaku, sa̱'ya Níma̱ Ndios kúu ña.
40001021	Tá kaku ta̱a sa̱'ya ñá, ta chinóo ún ki̱vi̱ ra kunaní ra Jesús. Saá kunaní ra, chi ta̱ saka̱ku nani̱vi xa̱'a̱ kua̱chi na kuu ra ―káchí ñaángel xí'in ta̱José.
40001022	Ta ndi'i ñayó'o ni̱xi̱yo, chi saá xíni̱ ñó'ó kundivi ña ni̱ka̱'a̱n Ndios xí'in ta̱profeta xi̱na̱'á, chi ta̱profeta ni̱taa ra si'a:
40001023	Ñáña'a̱ lo'o, ñá yi̱i̱ ñá ta̱'án to̱nda̱a ta̱a, ta ke̱e sa̱'ya ñá, ta sakaku ñá ñii ta̱a lo'o, ta kunaní ra Emanuel, káchí to̱'on Ndios ña ni̱taa ta̱profeta xi̱na̱'á. Ta ki̱vi̱ “Emanuel” kóni kachí ña saá: Ndios yóo ra xí'in yó.
40001024	Ta saá na̱káxín ini ta̱José, ta nda̱koo ra, ta ki̱sa ndivi ra tá yóo ndi'i ña ni̱ka̱'a̱n ñaángel xí'in ra, ta na̱ki'in va̱'a ra ñáMaría ndu̱u ñá ñásí'í ra.
40001025	Ta ta̱José xí'in ñáMaría o̱n vása ní‑kisi̱n xí'in tá'an na a̱nda̱ ki̱vi̱ ka̱ku sa̱'ya ñá, ta saá ta̱José chi̱nóo ra ki̱vi̱ ta̱lo'o ka̱ku yó'o kunaní ra Jesús.
40002001	Ta̱Jesús ka̱ku ra ñoo Belén ña ndá'vi ndaa estado Judea, ta ta̱Herodes xi̱kuu rey ñoo estado Judea. Ta saá ki̱xaa̱ nandíchí na nákoni ki̱mi ñoo Jerusalén; nayó'o ki̱xi na chí no̱o̱ va̱xi kana ño̱'o.
40002002	Ta saá ki̱xá'á na ndáka̱ to̱'on na nañoo Jerusalén, káchí na si'a: ―¿Míkía̱ ka̱ku ta̱lo'o ta̱ kuu rey no̱o̱ ndó'ó najudío? Chí no̱o̱ va̱xi kana ño̱'o xi̱ni ndi̱ ñii ki̱mi, ta saá ku̱nda̱a̱ ini ndi̱ xa ka̱ku ra, ta vitin va̱xi ndi̱ yó'o ña kasa to̱'ó ndi̱ ra ―káchí nandíchí.
40002003	Ki̱vi̱ xi̱ni̱ so̱'o ta̱rey Herodes to̱'on ña ni̱ka̱'a̱n nandíchí yó'o, ta ni̱ndi'i ní ini ra. Ta ñii ki̱'va saá ni̱ndi'i ini nañoo Jerusalén.
40002004	Ta saá ta̱rey Herodes ka̱na ndi'i ra naná'no no̱o̱ nasu̱tu̱, ta ka̱na ra ndi'i na sáná'a nda̱yí Ndios, ta ki̱xaa̱ ndi'i nayó'o no̱o̱ ra. Ta ni̱nda̱ka̱ to̱'on ra nayó'o, míkía̱ kaku Cristo.
40002005	Ta nayó'o nda̱kuii̱n na, káchí na saá: ―Ñoo Belén ña ndá'vi ndaa estado Judea yó'o kaku ra, chi saá káchí to̱'on Ndios ña ni̱taa ta̱profeta xi̱na̱'á, káchí ña saá:
40002006	Ñoo Belén, ña ndá'vi ndaa estado Judea, kúu ña ñii ñoo ña ndáya̱'ví ní ka̱ no̱o̱ ndi'i ñoo; chi nda̱ ñoo yó'o kixi ta̱ kuiso chiño, ta kundaa ra nañoo Israel, káchí to̱'on Ndios ña ni̱taa ta̱profeta ―káchí na ndíso chiño no̱o̱ nañoo judío xí'in ta̱rey Herodes.
40002007	Ta saá ta̱Herodes ka̱na se'é ra nandíchí na nákoni ki̱mi, ta nayó'o ki̱xaa̱ na no̱o̱ ra, ta ni̱nda̱ka̱ to̱'on ra na, ndá ki̱vi̱ kúu ña ni̱ti̱vi na̱ye'e ki̱mi xi̱ni na. Ta saá nda̱to̱'on na xí'in ra, ta ku̱nda̱a̱ ini ra.
40002008	Ta ti̱'ví ra na kua̱'a̱n na ñoo Belén, ta ni̱ka̱'a̱n ra si'a xí'in na: ―Kua̱'a̱n ndó ñoo Belén, ta nandukú ndó míchí yóo ta̱lo'o. Tá xi̱ni ndó ra, ta saá ndikó tuku ndó yó'o ta ndato̱'on ndó xí'in i̱, ta saá yi̱'i̱ ko̱'o̱n i̱ kasa to̱'ó i̱ ra ―káchí ta̱Herodes xí'in na.
40002009	Ta ki̱vi̱ ndi̱'i xi̱ni̱ so̱'o na ña ni̱ka̱'a̱n ta̱rey, ta saá ke̱e na kua̱'a̱n na. Ta ki̱mi tí xi̱ni na, kua̱'a̱n si'na rí no̱o̱ na, ta ni̱xaa̱ rí ta xi̱kanóo rí no̱o̱ kándú'u̱ ta̱lo'o.
40002010	Tá xi̱ni na xi̱kanóo tíki̱mi yó'o, ta saá ku̱sii̱ ní ini na.
40002011	Ta ni̱ki̱'vi na ini ve'e, ta xi̱ni na ta̱lo'o xí'in si'í ra ñáMaría. Ta saá xi̱kuxítí na no̱o̱ ta̱lo'o, ta ki̱sa to̱'ó na ra. Ta na̱kuiná na xa̱to̱n válí na, ta sa̱ní'i na ra ñaoro, xí'in xuxa va̱'a ña yá'ví ní, xí'in nduta̱ va̱'a tá támi xá'an na̱ní rá mirra.
40002012	Ta Ndios ti̱'ví ra xa̱ni no̱o̱ nandíchí yó'o, ta saá ku̱nda̱a̱ ini na ña o̱n ndikó na ñoo no̱o̱ yóo ta̱rey Herodes. Ta saá ndi̱kó na kua̱no'o̱ na inka̱ yichi̱, ta o̱n vása ní‑ndikó ka̱ na yichi̱ no̱o̱ ki̱xi na.
40002013	Tá ke̱e nandíchí na nákoni ki̱mi kua̱no'o̱ na, ta ñoó ni̱ki̱si̱n ta̱José ta ni̱xa̱ní ra ñii ñaángel ke̱e no̱o̱ Ndios ki̱xi ña no̱o̱ ra, ta káchí ña saá xí'in ra: ―Ndakoo ún, ta naki'in ún tikuá'á lo'o xí'in si'í ra, ta kama kee ndó ko̱'o̱n ndó a̱nda̱ ñoo Egipto, ta kán kundo̱o ndó a̱nda̱ ki̱vi̱ ka̱'a̱n i̱ xí'in ún, saá ndikó ndó. Chi ta̱rey Herodes nandukú ra tikuá'á lo'o, chi kóni ra ka'ni ña'á ra ―káchí ñaángel xí'in ta̱José.
40002014	Ta xa̱ndi̱ko̱n ñoó saá ta̱José xí'in ñáMaría nda̱koo na, ta na̱ki'in na tikuá'á lo'o, ta ke̱e na kua̱'a̱n na a̱nda̱ ñoo Egipto.
40002015	Ta ñoo yó'o ni̱xi̱yo na a̱nda̱ kui̱ya̱ ni̱xi'i̱ ta̱rey Herodes. Saá ku̱ndivi to̱'on Ndios ña ni̱taa ta̱profeta xi̱na̱'á, káchí ña saá: “Ka̱na i̱ sa̱'ya i̱ va̱xi ra ña kee ra ñoo Egipto, ta no'o̱ ra ñoo ra”, káchí to̱'on Ndios.
40002016	Tá ta̱rey Herodes ku̱nda̱a̱ ini ra nandíchí na nákoni ki̱mi sa̱ndá'ví na ra, ta ni̱saa̱ ní ra. Ta saá na̱ká'án ra ña nda̱to̱'on na xí'in ra ama ka̱ku ta̱lo'o. Ta saá xa̱'nda chiño ra no̱o̱ natropa ña ka'ni ndi'i na nata̱a válí na o̱vi̱ kui̱ya̱ ta chí ni̱no̱ na ndóo ñoo Belén xí'in inka̱ na ñoo yatin. Ta saá kua̱'a̱ ní naválí ni̱xi'i̱, ki̱sa natropa.
40002017	Ta saá ku̱ndivi ña ni̱taa ta̱profeta Jeremías, ka̱chí ra saá:
40002018	Xi̱ni̱ so̱'o na xáku ní ña'a̱ ñoo Ramá, ndeé ní xáku ñá, ta kúchuchú ní ini ñá; ñáRaquel kúu ñá, xáku ní ñá xa̱'a̱ sa̱'ya ñá, ta o̱n vása xi̱in ñá kindo̱o ini ñá ña kua̱'a̱ ní nata̱a válí ni̱xi'i̱, káchí to̱'on Ndios, ña ni̱taa ta̱Jeremías xi̱na̱'á.
40002019	Ta ni̱xi'i̱ ta̱rey Herodes, ta ta̱José yóo ra ñoo Egipto, ta ñoó ni̱ki̱si̱n ra ta ni̱xa̱ní ra ñii ñaángel ke̱e no̱o̱ Ndios ki̱xi ña no̱o̱ ra, ta nda̱to̱'on ña xí'in ra:
40002020	―Ndakoo ún, ta naki'in ún tikuá'á lo'o xí'in si'í ra, ta no'o̱ ndó ñoo Israel, chi xa ni̱xi'i̱ na kóni ka'ni tikuá'á lo'o ―káchí ñaángel xí'in ra, ti̱xin xa̱ni ki̱xi no̱o̱ ra.
40002021	Ta saá nda̱koo ta̱José xí'in ñáMaría, ta na̱ki'in na tikuá'á lo'o, ta kua̱no'o̱ na ñoo Israel.
40002022	Ta ki̱vi̱ xi̱ni̱ so̱'o ta̱José to̱'on ta̱Arquelao sa̱'ya ta̱Herodes kúu ta̱ na̱kuiso chiño no̱o̱ estado Judea, ta ni̱yi̱'ví ní ra ko̱'o̱n ra ñoo yó'o. Ta tuku ni̱xa̱ní ra ñii ñaángel ni̱ka̱'a̱n ña xí'in ra, ña o̱n ko̱'o̱n ka̱ ra estado Judea, ta saá ki̱'in ra kua̱'a̱n ra inka̱ yichi̱ ña kua̱'a̱n estado Galilea.
40002023	Ta ni̱xaa̱ ra estado yó'o, ta na̱kani ini ra va̱'a ka̱ ko̱'o̱n ra koo ra ñoo Nazaret, ñii ñoo ndíko̱n ndaa estado Galilea. Ta saá ku̱ndivi to̱'on ni̱ka̱'a̱n naprofeta, ka̱chí na saá xa̱'a̱ ta̱ ti'ví Ndios saka̱ku ra na ñoyívi: “Ñii ta̱ñoo Nazaret kuu ra”, káchí to̱'on Ndios ña ni̱taa na xi̱na̱'á.
40003001	Ta saá ni̱ya'a kua̱'a̱ ní kui̱ya̱, ta ki̱xaa̱ ta̱Juan ta̱ sákuchu ni̱vi, ni̱xaa̱ ra no̱o̱ yóo yuku̱ yi̱chí estado Judea. Ta ni̱xaa̱ kua̱'a̱ ní ni̱vi xi̱ni̱ so̱'o na ña ni̱ka̱'a̱n ndoso ra xí'in na.
40003002	To̱'on yó'o kúu ña ni̱ka̱'a̱n ra xí'in na: ―O̱n vása ke'é ka̱ ndó ña o̱n vá'a, ta nandikó ini ndó xa̱'a̱ ña o̱n vá'a ke̱'é ndó, chi xa yóo yatin ní yichi̱ ña xá'nda chiño Ndios kutaku̱ yó ―káchí ta̱Juan xí'in na.
40003003	Xa̱'a̱ ta̱Juan yó'o ni̱taa ta̱profeta Isaías xi̱na̱'á, ka̱chí ra saá: Ta no̱o̱ yóo yuku̱ yi̱chí ko̱'o̱n ra ka̱'a̱n ndoso ra, kachí ra saá: “Ná koo ti'va ini ndó, saá chi ya̱chi̱ kixaa̱ mi̱i ta̱Ká'no no̱o̱ yó; kindaa ndó ña o̱n vá'a sási no̱o̱ ndó, ta saá va̱'a kuchiño naki'in ndó ra”, kachí ta̱a ta̱ koo yuku̱ yi̱chí, saá káchí to̱'on Ndios ña ni̱taa ta̱Isaías xi̱na̱'á.
40003004	Tiko̱to̱ ta̱Juan ku̱va̱'a ña xí'in yisi̱ tícamello, ta nó'ni ñii ñá'ño ñii̱ kiti̱ to̱ko̱ ra. Ta xíxi ra ti̱ka ndíama xí'in ño̱ño̱ tíyóko̱ válí yóo yuku̱.
40003005	Ta ni̱vi nañoo Jerusalén, xí'in na ndóo ndi'i saá kua̱'a̱ ka̱ ñoo ña ndá'vi ndaa estado Judea, xí'in na ndóo yatin yu'u̱ yu̱ta Jordán va̱xi na, ta ki̱xaa̱ na ña koni̱ so̱'o na to̱'on ña ká'a̱n ndoso ta̱Juan.
40003006	Ta saá xi̱ni̱ so̱'o na, ta ki̱xá'á na ná'ma na xa̱'a̱ kua̱chi na. Ta ta̱Juan sa̱kuchu ra nayó'o yu̱ta Jordán.
40003007	Ta ta̱Juan xi̱ni ra va̱xi kua̱'a̱ ní naná'no no̱o̱ najudío, na kúu nafariseo xí'in nasaduceo, chi kóni na kuchu na, kasa ta̱Juan. Ta ta̱Juan ni̱ka̱'a̱n ra to̱'on yó'o xí'in na: ―Ta ndó'ó, ¡sa̱'ya ko̱o̱ xati̱ kúu ndó! ¿Yu kúu na ni̱ka̱'a̱n xí'in ndó kuchu ndó, ta saá saka̱ku xí'in mi̱i ndó ña o̱n saxo̱'vi̱ Ndios ndó'ó ki̱vi̱ ña va̱xi?
40003008	Tá ndixa na̱ndikó ini ndó ta kóni ndó ko̱'o̱n ndó yichi̱ Ndios, ta xíni̱ ñó'ó kasa ndivi ndó chiño ña va̱'a nda̱tán kóni Ndios.
40003009	Saá chi o̱n vá'a kani si̱ni̱ ndó ndí xa̱'a̱ ña kúu ndó sa̱'ya ñani síkuá ta̱Abraham, Ndios saka̱ku ra ndó'ó. Ta ká'a̱n i̱ xí'in ndó, Ndios kúchiño ra ndasa ra yu̱u̱ yó'o ni̱vi na kuu sa̱'ya ñani síkuá ta̱Abraham.
40003010	Ta ni̱vi na o̱n vása kísa ndivi ña kóni Ndios, nda̱tán yóo yito̱n tón kóon kui̱'i o̱n vá'a nda'a̱, saá yóo na no̱o̱ Ndios. Ta Ndios xa yóo ti'va ra xí'in yáchá si̱i̱n ña ka'nda ra ndi'i yito̱n tón o̱n vása kóon kui̱'i va̱'a nda'a̱, ta ka'nda ra nó, ta taan ra nó ko̱ko̱ nó no̱o̱ xíxi̱ ño'o̱.
40003011	Ta yi̱'i̱, sákuchu i̱ ndó'ó xí'in takuií, ña kunda̱a̱ ini ni̱vi ña ndixa na̱ndikó ini ndó. Ta ta̱a ta̱ va̱xi sa̱ta̱ i̱ kúu ta̱ ndeé ka̱ no̱o̱ yi̱'i̱. Ta yi̱'i̱ kúu ñii ta̱ kísa chiño kuiti no̱o̱ ra. Ta ta̱yó'o sakuchu ra ndó'ó xí'in mi̱i Níma̱ Ndios, ña yóo nda̱tán yóo ño'o̱ xíxi̱.
40003012	Xa yóo ti'va ra kasa nani ra xa̱'a̱ kua̱chi ni̱vi, ta ke'é ra xí'in ni̱vi nda̱tán ké'é ni̱vi xí'in ndiki̱n trigo ña xa̱'nda na ta sa̱xixin na ña. Saá chi ta̱yó'o nata'ví ra ni̱vi na va̱'a no̱o̱ na o̱n vá'a. Ta taxi va̱'a ra ni̱vi na va̱'a ña kundo̱o na ve'e ra, ta taan ra ni̱vi na o̱n vá'a no̱o̱ xíxi̱ ño'o̱, ta nda̱ ñii ki̱vi̱ o̱n nda̱'va̱ ña ―káchí ta̱Juan xí'in na.
40003013	Ta saá ke̱e ta̱Jesús estado Galilea, ta ki̱xaa̱ ra no̱o̱ yóo ta̱Juan yu'u̱ yu̱ta Jordán, ta ta̱Jesús ndu̱kú ra no̱o̱ ta̱Juan ña sakuchu ña'á ra.
40003014	Ta ta̱Juan ni̱‑xiin ra sakuchu ra ta̱Jesús, káchí ra saá xí'in ra: ―O̱n vása xíni̱ ñó'ó sakuchu i̱ yó'ó. Yó'ó kúu ta̱ xíni̱ ñó'ó sakuchu ún yi̱'i̱ va ―káchí ta̱Juan xí'in ta̱Jesús.
40003015	Ta nda̱kuii̱n ta̱Jesús, káchí ra saá: ―Va̱'a ka̱ sakuchu ún yi̱'i̱ vitin, saá chi xíni̱ ñó'ó kasa ndivi yó ndi'i ña xá'nda chiño Ndios ―káchí ta̱Jesús. Ta saá ni̱noo ini ta̱Juan, ta sa̱kuchu ra ta̱Jesús.
40003016	Tá ndi̱'i sa̱kuchu ña'á ra, ta ta̱Jesús ke̱ta ra yu'u̱ yu̱ta. Ta ni̱xo̱na̱ ñoyívi ni̱no no̱o̱ ra, ta xi̱ni ra va̱xi noo Níma̱ Ndios, nda̱tán va̱xi noo ñii tísa̱ta, saá va̱xi noo ña, ta xi̱kanóo ña no̱o̱ ñíndichi ra.
40003017	Ta ni̱vi na ndóo yu'u̱ yu̱ta xi̱ni̱ so̱'o na to̱'on Ndios ni̱ka̱'a̱n ra nda̱ ñoyívi ni̱no, káchí ra saá: ―Ta̱yó'o kúu Sa̱'ya i̱, ta̱ kí'vi ní ini i̱ xíni i̱, ta kúsii̱ ní ini i̱ xíni i̱ ra ―káchí Ndios xa̱'a̱ ta̱Jesús.
40004001	Ta saá Níma̱ Ndios ni̱ka̱'a̱n ña xí'in ta̱Jesús ko̱'o̱n ra yuku̱ yi̱chí, chi ñaníma̱ ndiva̱'a ká'no koto ndoso ña ra, chi kóni ña sandá'ví ña ra.
40004002	Ta nda̱ lo'o o̱n vása ní‑xixi ta̱Jesús, chi ni̱xi̱yo so'on ra o̱vi̱ si̱ko̱ ndiví xí'in o̱vi̱ si̱ko̱ ñoó, ta saá xí'i̱ ní ra so̱ko.
40004003	Ta ki̱xaa̱ ñandiva̱'a ká'no no̱o̱ ta̱Jesús ña koto ndoso ña ra, ta ni̱ka̱'a̱n ña xí'in ra to̱'on yó'o, káchí ña saá: ―Tá ndixa Sa̱'ya Ndios kúu ún, ta va̱'a ka'nda chiño ún no̱o̱ yu̱u̱ ña ndóo yó'o ná nduu ña si̱ta̱ va̱'a ―káchí ña xí'in ra.
40004004	Ta nda̱kuii̱n ta̱Jesús, káchí ra saá xí'in ñaníma̱ ndiva̱'a: ―To̱'on Ndios káchí ña saá: “O̱n si̱ví nina ña xíxi ni̱vi kúu ña xíni̱ ñó'ó ña kutaku̱ na. Ta xíni̱ ñó'ó kandixa va̱'a na to̱'on Ndios, ta saá kutaku̱ na”, káchí to̱'on Ndios ―káchí ta̱Jesús xí'in ñaníma̱ ndiva̱'a.
40004005	Ta saá ñaníma̱ ndiva̱'a ká'no ni̱ka̱'a̱n ña xí'in ta̱Jesús ko̱'o̱n ra xí'in ña, ta ni̱xaa̱ na yíta na si̱ni̱ torre ve'e ño̱'o ká'no ñoo Jerusalén,
40004006	ta ni̱ka̱'a̱n ña xí'in ra, káchí ña saá: ―Tá ndixa Sa̱'ya Ndios kúu ún, ta sakana xí'in mi̱i ún nda̱ ni̱no̱, chi saá káchí to̱'on Ndios: Ndios ti'ví ra ángel ña chindeé na yó'ó, ta kundaa va̱'a na yó'ó. Ta naángel natiin na yó'ó kanóo ún no̱o̱ nda'a̱ na, ko̱to̱ nakava ún no̱o̱ yu̱u̱, ta takué'e̱ ún, káchí to̱'on Ndios ―saá káchí ñandiva̱'a xí'in ta̱Jesús.
40004007	Ta nda̱kuii̱n ta̱Jesús: ―Saá tuku káchí to̱'on Ndios: “O̱n vá'a koto ndoso yó Ndios” ―káchí ta̱Jesús xí'in ñaníma̱ ndiva̱'a.
40004008	Ta sondi̱'i ñandiva̱'a ká'no ni̱ka̱'a̱n tuku ña xí'in ta̱Jesús ko̱'o̱n ra xí'in ña, ta saá nda̱a na ñii yuku̱ síkón ní, ta ñandiva̱'a sa̱ná'a ña ra ndi'i ñoo ña yóo ñoyívi yó'o xí'in ndi'i ñakuíká ñoyívi.
40004009	Ta saá ni̱ka̱'a̱n ñandiva̱'a xí'in ra, káchí ña: ―Tá kuxítí ún no̱o̱ i̱ ta kasa to̱'ó ún yi̱'i̱, ta saá taxi i̱ nda̱yí nda'a̱ ún kuu ún ta̱ká'no no̱o̱ ndi'i ñoyívi yó'o xí'in ndi'i ñakuíká kómí ña ―káchí ñandiva̱'a xí'in ra.
40004010	Ta nda̱kuii̱n ta̱Jesús, ni̱ka̱'a̱n ra xí'in ña: ―¡Kuta'a ún no̱o̱ i̱, yó'ó, ñaníma̱ ndiva̱'a ká'no Satanás!, chi káchí to̱'on Ndios saá: “Ndasaá kuiti Ndios kasa to̱'ó yó, ta kasa ndivi yó xí'in ra, ta o̱n kasa to̱'ó yó, ni o̱n kasa ndivi yó xí'in inka̱ na”, káchí to̱'on Ndios ―saá ni̱ka̱'a̱n ta̱Jesús xí'in ñaníma̱ ndiva̱'a.
40004011	Ta saá ñandiva̱'a sa̱ndakoo ña ra, ta ke̱e ña kua̱'a̱n ña, ta saá ki̱xaa̱ naángel chindeé na ta̱Jesús, ta̱xi na ndi'i ña xíni̱ ñó'ó no̱o̱ ra.
40004012	Ki̱vi̱ xi̱ni̱ so̱'o ta̱Jesús xa̱'a̱ ña chi̱kaa̱ na ta̱Juan ini ve'e ka̱a, ta ndi̱kó ta̱Jesús kua̱no'o̱ ra estado Galilea.
40004013	Ta ni̱xaa̱ ra ñoo Nazaret, ta ke̱e tuku ra kua̱'a̱n ra koo ra ñoo Capernaum, ña nákaa̱ yatin yu'u̱ mi̱ni, no̱o̱ yóo yatin ñoo no̱o̱ ndóo sa̱'ya ñani síkuá ta̱Zabulón xí'in inka̱ ta̱Neftalí.
40004014	Ta saá ku̱ndivi ña ni̱ka̱'a̱n ta̱profeta Isaías kui̱ya̱ xi̱na̱'á, ta ka̱chí ra saá:
40004015	Ñoo no̱o̱ ndóo sa̱'ya ñani síkuá ta̱Zabulón xí'in inka̱ ta̱Neftalí, nákaa̱ ña yatin yu'u̱ mi̱ni, inka̱ yu'u̱ yu̱ta Jordán. Ta estado Galilea, ta kán ndóo sava ni̱vi na o̱n vása kúu najudío, ni o̱n vása ndíko̱n na yichi̱ najudío.
40004016	Nda̱tán ndóo na naa ní ini, án na naa ní no̱o̱, saá ndóo na, chi o̱n vása táku̱ na no̱o̱ Ndios. Ta ñii ki̱vi̱ koni na ñii ño'o̱ ká'no yé'e, ña ye'e ña no̱o̱ na ta̱nda̱ níma̱ na, chi Ndios taxi ra ña kunda̱a̱ ini na ñava̱'a ña ná kundiko̱n na yichi̱ ra, ta o̱n ndi'i xa̱'a̱ na no̱o̱ ra, káchí to̱'on Ndios ña ni̱taa ta̱Isaías xi̱na̱'á.
40004017	Ta saá ki̱xá'á ta̱Jesús ká'a̱n ndoso ra to̱'on Ndios xí'in ni̱vi, káchí ra saá: ―Ta vitin o̱n vása ke'é ka̱ ndó ña o̱n vá'a, ta nandikó ini ndó, chi xa yóo yatin ní yichi̱ ña xá'nda chiño Ndios kutaku̱ yó ―káchí ta̱Jesús.
40004018	Tá kua̱'a̱n ta̱Jesús yu'u̱ mi̱ni Galilea, ta xi̱ni ra o̱vi̱ ta̱a, ñii ra na̱ní Simón ta inka̱ ki̱vi̱ ra kúu Pedro, ta inka̱ ta̱a na̱ní ra Andrés, ñani ta̱Simón yó'o kúu ra. Ta o̱vi̱ ta̱a yó'o sákana na ñono̱ ini takuií, chi na táva tia̱ká kúu na.
40004019	Ta ni̱ka̱'a̱n ta̱Jesús xí'in na: ―Na'a ndó kundiko̱n ndó yi̱'i̱, ta saná'a i̱ ndó'ó ndasaá nakaya ndó ni̱vi kundiko̱n na yichi̱ Ndios ―káchí ta̱Jesús xí'in na.
40004020	Ta xa̱ndi̱ko̱n sa̱ndakoo nata̱a yó'o ñono̱ na, ta xi̱kundiko̱n na kua̱'a̱n na sa̱ta̱ ta̱Jesús.
40004021	Ta ta̱Jesús kua̱'a̱n ka̱ ra, ta xi̱ni ra inka̱ o̱vi̱ ta̱a, ta̱Jacobo xí'in ñani ra ta̱Juan, sa̱'ya ta̱Zebedeo. Ndóo na ini tón barco xí'in yivá na, sánda'a na ñono̱ na. Ta ta̱Jesús ni̱ka̱'a̱n ra xí'in na: ―Na'a ndó kundiko̱n ndó yi̱'i̱.
40004022	Ta xa̱ndi̱ko̱n sa̱ndakoo nata̱a yó'o tón barco na, ta sa̱ndakoo na yivá na, ta xi̱kundiko̱n na kua̱'a̱n na sa̱ta̱ ta̱Jesús.
40004023	Ta saá xíka ta̱Jesús kua̱'a̱n ra ndi'i saá ñoo ndá'vi ndaa estado Galilea, ta sáná'a ra ni̱vi ve'e ño̱'o sinagoga, ta ká'a̱n ndoso ra to̱'on ñava̱'a xa̱'a̱ yichi̱ ña xá'nda chiño Ndios, ta saá sánda'a ra ni̱vi na ndeé ndó'o ndi'i saá no̱o̱ kue̱'e̱.
40004024	Ta ki̱xá'á ni̱xi̱ta̱ ní'nó to̱'on xa̱'a̱ ta̱Jesús ndi'i saá ñoo Siria, ta ni̱vi kua̱'a̱n na xí'in na ndeé ndó'o ta ni̱xaa̱ na no̱o̱ yóo ra estado Galilea. Ta na ndeé ndó'o yó'o, sava na kómí níma̱ ndiva̱'a, sava na xí'i̱ yi̱'í, sava na o̱n ki̱ví kaka, ta ta̱Jesús sa̱nda'a ra ndi'i nayó'o.
40004025	Kua̱'a̱ ní ni̱vi na ke̱e estado Galilea, na ke̱e ñii xiiña no̱o̱ na̱ní Decápolis, na ke̱e ñoo Jerusalén, xí'in inka̱ kua̱'a̱ ñoo ña ndá'vi ndaa estado Judea, ta na ke̱e inka̱ tá'ví yu'u̱ yu̱ta Jordán, na̱kutá'an na ta kua̱'a̱n na sa̱ta̱ ta̱Jesús.
40005001	Ta xi̱ni ta̱Jesús ki̱xaa̱ kua̱'a̱ ní ni̱vi, ta saá nda̱a ra ñii xi̱ki̱, ta xi̱koo ra, ta ki̱xaa̱ naxíka xí'in ra yatin no̱o̱ ra ña koni̱ so̱'o na ña ka̱'a̱n ra.
40005002	Ta ki̱xá'á ta̱Jesús sáná'a ra na, káchí ra saá xí'in na:
40005003	―Tá kúu ndó nandá'ví, na kúnda̱a̱ ini ndí xíni̱ ñó'ó ndó Ndios, ta xa̱'a̱ ñayó'o nákaa̱ ñasi̱i̱ níma̱ ndó, chi kúu ndó ni̱vi na ndíko̱n yichi̱ no̱o̱ xá'nda chiño Ndios.
40005004	’Tá kúchuchú ini ndó nda̱ xáku ndó xa̱'a̱ ñoyívi yó'o, ta xa̱'a̱ ñayó'o nákaa̱ ñasi̱i̱ níma̱ ndó, chi va̱xi ñii ki̱vi̱ Ndios ndasa va̱'a ra ini ndó.
40005005	’Tá na ni̱no̱ ini kúu ndó, ta xa̱'a̱ ñayó'o nákaa̱ ñasi̱i̱ níma̱ ndó, chi va̱xi ñii ki̱vi̱ ndi'i ño'o̱ ñoyívi yó'o kuu ña naki'in ndó, káchí Ndios.
40005006	’Tá nándukú ndó Ndios, nda̱tán ni̱vi na xí'i̱ ní so̱ko án na yíchi̱ ní takuií nándukú na ña kuxu na, án ña ko'o na, ta xa̱'a̱ ñayó'o nákaa̱ ñasi̱i̱ níma̱ ndó, chi ñii ki̱vi̱ Ndios taxi ra ña kutú ini ndó xí'in ñava̱'a.
40005007	’Tá kúndá'ví ini ndó xíni ndó inka̱ ni̱vi, ta xa̱'a̱ ñayó'o nákaa̱ ñasi̱i̱ níma̱ ndó, chi Ndios kundá'ví ini ra koni ra ndó'ó.
40005008	’Tá ndino'o ní ini ndó kúu ndó ni̱vi na va̱'a no̱o̱ Ndios, ta xa̱'a̱ ñayó'o nákaa̱ ñasi̱i̱ níma̱ ndó, chi va̱xi ñii ki̱vi̱ xí'in nduchu̱ no̱o̱ ndó koni ndó Ndios.
40005009	’Tá ndó'ó kúu na kísa chiño ká'a̱n to̱'on va̱'a xí'in ni̱vi ña kundo̱o va̱'a na xí'in tá'an na, ta xa̱'a̱ ñayó'o nákaa̱ ñasi̱i̱ níma̱ ndó, chi Ndios naki'in va̱'a ra ndó'ó chi sa̱'ya ra kúu ndó.
40005010	’Tá yóo ni̱vi na ké'é ñandiva̱'a xí'in ndó chi táku̱ ndó nda̱tán kóni Ndios, ta xa̱'a̱ ñayó'o nákaa̱ ñasi̱i̱ níma̱ ndó, chi kúu ndó ni̱vi na ndíko̱n yichi̱ no̱o̱ xá'nda chiño Ndios.
40005011	’Tá yóo ni̱vi na kándiva̱'a xí'in ndó, ta sáxo̱'vi̱ na ndó'ó, ta ká'a̱n na ñavatá xa̱'a̱ ndó chi ndíko̱n ndó yi̱'i̱, ta xa̱'a̱ ñayó'o nákaa̱ ñasi̱i̱ níma̱ ndó.
40005012	Ki̱vi̱ ña ku̱ndeé ndó no̱o̱ ña xó'vi̱ ndó, ta ná kusii̱ ní ini ndó, chi ká'no ní ñava̱'a taxi Ndios nda'a̱ ndó ñoyívi ni̱no. Nani̱vi na xi̱taku̱ xi̱na̱'á sa̱xo̱'vi̱ ní na naprofeta, ta ñii ki̱'va saá ni̱vi saxo̱'vi̱ na ndó'ó vitin, chi ndíko̱n ndó yi̱'i̱ ―káchí ta̱Jesús xí'in na.
40005013	Ta tuku káchí ta̱Jesús saá xí'in naxíka xí'in ra: ―Nda̱tán yóo ñi̱i̱ yo̱'va̱ ña chíkaa̱ yó xí'in ña kuxu yó, saá yóo ndó'ó no̱o̱ nani̱vi ñoyívi yó'o. Tá yóo ñi̱i̱ ña o̱n vása yo̱'va̱, ta o̱n kuchiño ka̱ nduva̱'a ña. Ta o̱n vása xíni̱ ñó'ó ka̱ ñi̱i̱ yó'o, ta va̱'a ka̱ ná kui̱ta̱ ña yichi̱ no̱o̱ ya'a ni̱vi ta kundo̱so̱ na ña.
40005014	’Nda̱tán yóo ño'o̱ ña yé'e, saá yóo ndó'ó no̱o̱ ni̱vi ñoyívi yó'o. Ñii ñoo ña yóo si̱ni̱ yuku̱, o̱n si̱ví ña yóo se'é kúu ña, ta ndi'i ni̱vi kúchiño koni na ña.
40005015	Tá ni̱vi nátoo̱n na ño'o̱, ta o̱n vása chíkaa̱ se'é na ña, ta chínóo na ña no̱o̱ síkón, ta saá náye'e ña no̱o̱ ndi'i ni̱vi na ndóo ve'e.
40005016	Ta saá ndó'ó, tá kutaku̱ ndó nda̱tán kóni Ndios ta naye'e ndó nda̱tán yóo ño'o̱ yé'e ñoyívi yó'o, ta saá nani̱vi koni na ñava̱'a ke'é ndó, ta kasa ká'no na Yivá yó Ndios, ta̱ yóo ñoyívi ni̱no ―káchí ta̱Jesús xí'in na.
40005017	Ta tuku káchí ta̱Jesús saá xí'in na: ―O̱n kani ini ndó ndí yi̱'i̱ kóni i̱ sandi'i i̱ xa̱'a̱ nda̱yí Ndios, ni o̱n kani ini ndó ndí yi̱'i̱ kóni i̱ sandi'i i̱ xa̱'a̱ to̱'on Ndios ña ni̱taa naprofeta xi̱na̱'á. O̱n si̱ví xa̱'a̱ ñayó'o kúu ña ki̱xaa̱ i̱; yi̱'i̱ va̱xi i̱ kasa ndivi i̱ to̱'on ña ni̱ka̱'a̱n Ndios.
40005018	Ndixa ká'a̱n i̱ xí'in ndó, ta ki̱vi̱ yóo ka̱ ñoyívi ni̱no xí'in ñoyívi yó'o, ta o̱n nondaa nda̱ ñii letra, ta nda̱ ñii punto no̱o̱ nda̱yí to̱'on Ndios ña ni̱taa ta̱Moisés, ta ndixa kundivi ndi'i ña.
40005019	Ta saá tá yóo ñii ta̱a ta yá'a ndoso ra ñii nda̱yí yó'o, vará ña lo'o ní kúu ña, ta saá tuku sáná'a ra inka̱ ni̱vi ña ya'a ndoso na nda̱yí yó'o, ta Ndios káchí ra ta̱yó'o kúu ta̱ lo'o ní ka̱ no̱o̱ ndi'i inka̱ na ndíko̱n yichi̱ Ndios. Tá yóo ñii ta̱a ta kísa ndivi ra nda̱yí yó'o, ta sáná'a ra inka̱ ni̱vi ña kasa ndivi na ña, ta Ndios káchí ra ta̱yó'o kúu ta̱ ká'no ní ka̱ no̱o̱ ndi'i inka̱ na ndíko̱n yichi̱ ra.
40005020	Lo'o ní kísa ndivi nafariseo xí'in na sáná'a nda̱yí Ndios ña kóni Ndios. Ta ndó'ó, xíni̱ ñó'ó kasa ndivi va̱'a ka̱ ndó ndi'i ña kóni Ndios. Yi̱'i̱ ká'a̱n i̱ xí'in ndó, tá o̱n kasa ndivi ndó ñayó'o, ta saá o̱n kuchiño ndó ki̱'vi ndó no̱o̱ xá'nda chiño Ndios ―káchí ta̱Jesús.
40005021	Ta ta̱Jesús ni̱ka̱'a̱n tuku ra saá xí'in ni̱vi: ―Xa xi̱ni̱ so̱'o ndó ña ni̱ka̱'a̱n namaestro na sa̱ná'a nda̱yí Ndios xi̱na̱'á. Ni̱ka̱'a̱n na xí'in naxi̱i̱ síkuá yó, káchí na saá: “O̱n ka'ni ndó ni̱vi. Tá ñii ta̱a xa̱'ni ra inka̱ ta̱a, ta saá xíni̱ ñó'ó ko̱'o̱n ra no̱o̱ nachiño ña kasa nani na xa̱'a̱ kua̱chi ra”, káchí namaestro.
40005022	Ta vitin yi̱'i̱ ká'a̱n i̱ xí'in ndó, tá yóo ñii ta̱a ta sáa̱ ní ini ra xíni ra ñani ra, ta ta̱ sáa̱ ini yó'o ndíso ra kua̱chi no̱o̱ Ndios. Tá yóo ñii ta̱a ká'a̱n ra to̱'on ña kándiva̱'a ra xí'in ñani ra, ta ta̱ ká'a̱n to̱'on yó'o ndíso ra kua̱chi no̱o̱ nachiño ná'no. Tá yóo ñii ta̱a ká'a̱n ra to̱'on ña sáta̱vi̱ chi'ña ra ñani ra, káchí ra saá: “Ta̱kí'ví kúu ún”, ta ta̱yó'o kúu ta̱a ta̱ kua̱'a̱n yichi̱ no̱o̱ ko̱'o̱n ra nda̱ya no̱o̱ xíxi̱ ño'o̱ ndi'i saá ki̱vi̱.
40005023	’Tá kua̱'a̱n ndó taxi ndó ñasóko̱ no̱o̱ Ndios ve'e ño̱'o ká'no, ta náká'án ndó yóo ta̱ñani ndó ta o̱n vá'a kóni ra xíni ra ndó'ó, saá chi xáni si̱ni̱ ra o̱n vá'a ke̱'é ndó xí'in ra,
40005024	ta o̱n taxi ndó ñasóko̱ no̱o̱ Ndios, sandakoo na'á ndó ña, ta ko̱'o̱n ndó ta kuaku ndá'ví ndó no̱o̱ ta̱ñani ndó ña nakutá'an va̱'a ndó xí'in ra, ta saá ndikó ndó taxi ndó ñasóko̱ no̱o̱ Ndios.
40005025	’Tá ñii ni̱vi kóni na taxi na kua̱chi xa̱'a̱ ndó no̱o̱ nachiño, tá ta̱'án ka̱ xaa̱ ndó ve'e chiño, ta kama ndukú ndeé ndó kasa nani ndó kua̱chi xí'in na. Saá chi tá o̱n kasa nani ndó kua̱chi xí'in na, ta yi̱yo nataxi na ndó'ó nda'a̱ ta̱juez. Ta ta̱juez nataxi ra ndó'ó nda'a̱ ta̱policía, ta ko̱'o̱n ndó ve'e ka̱a.
40005026	Ndixa ká'a̱n i̱ xí'in ndó, o̱n kee ya̱chi̱ ndó ve'e ka̱a chi o̱n tava na ndó'ó a̱nda̱ ná cha'vi ndó ndi'i si̱'ún ña níká ndó ―káchí ta̱Jesús xí'in ni̱vi.
40005027	Ta tuku káchí ta̱Jesús saá xí'in na: ―Xa xi̱ni̱ so̱'o ndó ña ni̱ka̱'a̱n namaestro na sa̱ná'a nda̱yí Ndios xi̱na̱'á, káchí na saá: “O̱n vá'a ku̱su̱n ñii ta̱a xí'in ñii ña'a̱ ñá o̱n si̱ví kúu ñásí'í ra”, káchí namaestro.
40005028	Ta yi̱'i̱ ká'a̱n i̱ xí'in ndó, tá ñii ta̱a xíto ra ñii ña'a̱ ta kóni ra ku̱su̱n ra xí'in ñá, ta ta̱yó'o xí'in níma̱ ra xa ni̱ki̱'vi ra kua̱chi xí'in ñá.
40005029	’Tá nduchu̱ no̱o̱ ndó kúu ña chínda'á ndó'ó kua̱n ki̱'vi ndó kua̱chi, ta saá va̱'a ka̱ tava ndó ña ta sakana ndó ña. Chi va̱'a ka̱ sandañó'ó ndó ñii ñá'ño yi̱kí ko̱ñu ndó, no̱o̱ ña ko̱'o̱n ndó xí'in ndi'i yi̱kí ko̱ñu ndó nda̱ya.
40005030	Tá nda'a̱ ndó kúu ña chínda'á ndó'ó kua̱n ki̱'vi ndó kua̱chi, ta saá va̱'a ka̱ kandoso ndó ña ta sakana ndó ña. Chi va̱'a ka̱ sandañó'ó ndó ñii ñá'ño yi̱kí ko̱ñu ndó, no̱o̱ ña ko̱'o̱n ndó xí'in ndi'i yi̱kí ko̱ñu ndó nda̱ya ―káchí ta̱Jesús xí'in na.
40005031	Ta tuku káchí ta̱Jesús saá: ―Ni̱ka̱'a̱n namaestro xi̱na̱'á, káchí na saá: “Tá ñii ta̱a kóni ra sandakoo va̱'a ra ñásí'í ra, ta saá xíni̱ ñó'ó taxi ra ñii tutu nda'a̱ ñá ña ká'a̱n ndí sa̱ndakoo va̱'a ra ñá”, káchí namaestro.
40005032	Ta yi̱'i̱ ká'a̱n i̱ xí'in ndó, tá ñii ña'a̱ ñá yóo yii̱ o̱n vása ní‑ki'vi ñá kua̱chi xí'in inka̱ ta̱a, ta yii̱ ñá o̱n ko̱ó yichi̱ kómí ra sandakoo va̱'a ra ñá. Tá ñii ta̱a sándakoo va̱'a ra ñásí'í ra, ta ñáyó'o tonda̱'a̱ tuku ñá, ta yii̱ ñá ta̱no̱ó ndíso ra kua̱chi, chi ke̱'é ra ña ki̱'vi ñá kua̱chi xí'in inka̱ ta̱a. Ta ta̱a ta̱ tonda̱'a̱ xí'in ñáyó'o ki̱'vi ra kua̱chi xí'in ñá, chi ñásí'í ta̱no̱ó kúu ñá no̱o̱ Ndios ―káchí ta̱Jesús xí'in na.
40005033	Ta káchí ta̱Jesús saá: ―Xa xi̱ni̱ so̱'o ndó ña ni̱ka̱'a̱n namaestro xí'in naxi̱i̱ síkuá yó xi̱na̱'á, káchí na saá: “Tá chíná'a ndó Yivá yó Ndios ña kasa ndivi ndó ñii chiño, ta saá xíni̱ ñó'ó kasa ndivi ndó ndi'i ña ká'a̱n ndó”, káchí namaestro.
40005034	Ta yi̱'i̱ ká'a̱n i̱ xí'in ndó, o̱n vása va̱'a chiná'a ndó Yivá yó Ndios. Ni o̱n vá'a chiná'a ndó xa̱'a̱ ñoyívi ni̱no. O̱n vása va̱'a ka̱'a̱n ndó saá, chi ñoyívi ni̱no kúu no̱o̱ xá'nda chiño Ndios.
40005035	Ni o̱n vá'a chiná'a ndó xa̱'a̱ ñoyívi yó'o. O̱n vása va̱'a ka̱'a̱n ndó saá, chi Ndios kúu ta̱ká'no no̱o̱ ñoyívi yó'o. Ni o̱n vá'a chiná'a ndó xa̱'a̱ ñoo Jerusalén. O̱n vása va̱'a ka̱'a̱n ndó saá, chi ñoo Jerusalén kúu ñoo no̱o̱ koo ta̱Rey ká'no.
40005036	Ni o̱n vá'a chiná'a ndó xa̱'a̱ si̱ni̱ ndó. O̱n vása va̱'a ka̱'a̱n ndó saá, chi o̱n kuchiño mi̱i ndó nasama ndó ñii yisi̱ si̱ni̱ ndó nduu ña ña yaa án ña to̱ón.
40005037	Ta saá tá ká'a̱n ndó, káchí ndó saá: “Kasa ndivi yó chiño yó'o”, ta saá xíni̱ ñó'ó kasa ndivi ndó ña; tá ká'a̱n ndó, káchí ndó saá: “O̱n vása kasa ndivi yó ñayó'o”, ta saá o̱n kasa ndivi ndó ña. O̱n vása xíni̱ ñó'ó chinóo ndó ka̱'a̱n ndó inka̱ to̱'on ña kandixa ni̱vi ndó'ó, chi inka̱ to̱'on ña chinóo ndó va̱xi ña si̱ni̱ ñandiva̱'a ―káchí ta̱Jesús.
40005038	Ta tuku káchí ta̱Jesús saá xí'in ni̱vi: ―Xa xi̱ni̱ so̱'o ndó ña ni̱ka̱'a̱n namaestro xi̱na̱'á, káchí na saá: “Tá yóo ñii ta̱a sa̱takué'e̱ ra nduchu̱ no̱o̱ inka̱ ta̱a, ta yóo nda̱yí ñii ki̱'va saá satakué'e̱ na nduchu̱ no̱o̱ mi̱i ra. Tá yóo ñii ta̱a ka̱ni ra yu'u̱ inka̱ ta̱a ta ta̱yó'o na̱kava ñii no̱'o ra, ta yóo nda̱yí ñii ki̱'va saá kani na yu'u̱ ra ta nakava ñii no̱'o mi̱i ra”, káchí namaestro.
40005039	Ta yi̱'i̱ ká'a̱n i̱ xí'in ndó, o̱n ndikó ni'i ndó ña o̱n vá'a xí'in ni̱vi na sa̱takué'e̱ ndó'ó. Tá káni ni̱vi xa̱'nda̱ nda'a̱ na no̱o̱ ñii ndó, ta o̱n kani tá'an ndó xí'in na, ta va̱'a ka̱ taxi ndó ná kani na inka̱ tá'ví no̱o̱ ndó.
40005040	Tá yóo ni̱vi ká'a̱n kua̱chi na xa̱'a̱ ndó no̱o̱ nachiño, ta kóni na kindaa na kotó ndó, ta va̱'a ka̱ taxi ndó kotó ndó xí'in inka̱ tika̱chí ndó nda'a̱ na.
40005041	Tá yóo ni̱vi kísa ndu̱xa̱ na xí'in ndó kuiso ndó ña̱'a ña ko̱'o̱n ndó xí'in na ñii kilómetro, ta va̱'a ka̱ ko̱'o̱n ndó xí'in na o̱vi̱ kilómetro.
40005042	Tá yóo ni̱vi ndúkú na ña̱'a no̱o̱ ndó, ta va̱'a taxi ndó ña ndúkú na nda'a̱ na. Tá yóo ni̱vi ndúkú na ña satati ndó na, ta saá ndó'ó, satati ndó na ―káchí ta̱Jesús.
40005043	Ta tuku káchí ta̱Jesús saá xí'in na: ―Xa xi̱ni̱ so̱'o ndó ña ni̱ka̱'a̱n namaestro xi̱na̱'á, káchí na saá: “Kuki'vi ini ndó koni ndó natá'an ndó, ta kusaa̱ ini ndó koni ndó na sáa̱ ini xíni ndó'ó”, káchí namaestro.
40005044	Ta yi̱'i̱ ká'a̱n i̱ xí'in ndó, kuki'vi ini ndó koni ndó na sáa̱ ini xíni ndó'ó, ta ndukú ndó no̱o̱ Ndios ña ke'é ra ñava̱'a xí'in na sáta̱vi̱ chi'ña ndó'ó. Ta ke'é ndó ñava̱'a xí'in ni̱vi na o̱n xi̱in koni ndó'ó, ta ka̱'a̱n ndó xí'in Ndios xa̱'a̱ ni̱vi na sáxo̱'vi̱ ndó'ó.
40005045	Tá ké'é ndó ñava̱'a xí'in ni̱vi na sáa̱ ini xíni ndó'ó, ta saá ni̱vi kunda̱a̱ ini na ndixa kúu ndó sa̱'ya Yivá yó Ndios, ta̱ yóo ñoyívi ni̱no. Chi Ndios ké'é ra ñava̱'a xí'in ndi'i ni̱vi; chíndú'u̱ ra ña ye'e ño̱'o no̱o̱ ni̱vi na o̱n vá'a xí'in no̱o̱ ni̱vi na va̱'a, ta sákoon ra sa̱vi̱ no̱o̱ ni̱vi na va̱'a xí'in no̱o̱ ni̱vi na o̱n vá'a.
40005046	Tá kí'vi ini ndó xíni ndó ndasaá kuiti ni̱vi na kí'vi ini xíni ndó'ó, ta o̱n kundati ndó naki'in ndó ñava̱'a no̱o̱ Ndios, chi nda̱ ndi'i ni̱vi na káya si̱'ún xa̱'a̱ nagobierno kí'vi ini nayó'o xíni na ni̱vi na kí'vi ini xíni ña'á.
40005047	Tá ká'a̱n ndó to̱'on to̱'ó xí'in ndasaá kuiti natá'an ndó, ta, ¿yu kúu ka̱ ví ñava̱'a ké'é ndó no̱o̱ inka̱ ni̱vi?, chi nda̱ ni̱vi na o̱n vása kándixa Ndios ká'a̱n na to̱'on to̱'ó xí'in tá'an na.
40005048	Nda̱tán yóo Yivá yó Ndios ta̱va̱'a, ta̱yi̱i̱, ta̱nda̱a̱, ñii ki̱'va saá xíni̱ ñó'ó kutaku̱ ndó ―káchí ta̱Jesús xí'in ni̱vi.
40006001	Ta tuku ni̱ka̱'a̱n ta̱Jesús xí'in ni̱vi, káchí ra saá: ―Tá ké'é ndó ñava̱'a ña kóni Ndios, ta kasa kuenda xí'in mi̱i ndó ña o̱n ke'é ndó ñava̱'a yó'o xa̱'a̱ ña koto inka̱ ni̱vi. Saá chi tá ndasaá kuiti ké'é ndó ñava̱'a xa̱'a̱ ña kanóo va̱'a to̱'on ndó no̱o̱ inka̱ ni̱vi, ta saá Yivá yó Ndios, ta̱ yóo ñoyívi ni̱no, o̱n taxi ra nda̱ ñii ñava̱'a nda'a̱ ndó.
40006002	Ta saá, tá sání'i ndó si̱'ún nda'a̱ nandá'ví, ta o̱n ka̱'a̱n ndoso ndó xí'in ndi'i ni̱vi ña ké'é ndó saá. Chi ni̱vi na o̱vi̱ yu'u̱, tá sání'i na si̱'ún nda'a̱ nandá'ví, ta ká'a̱n ndoso na xí'in ndi'i na ndóo ve'e ño̱'o sinagoga, ta ká'a̱n ndoso na xí'in ni̱vi yichi̱, chi kóni na ña kasa to̱'ó ña'á na, saá chi ké'é na ñava̱'a xí'in nandá'ví. Ndixa ká'a̱n i̱ xí'in ndó, ñato̱'ó ña náki'in na o̱vi̱ yu'u̱ nda'a̱ inka̱ ni̱vi xa̱'a̱ ña chíndeé na nandá'ví, kúu ñii la̱á kuiti ñava̱'a naki'in na; saá chi o̱n ko̱ó ka̱ ñava̱'a naki'in na ki̱vi̱ ña va̱xi no̱o̱ Ndios.
40006003	Ta saá ndó'ó, tá sání'i ndó si̱'ún nda'a̱ nandá'ví, ta va̱'a ka̱ ña o̱n koni̱ nda̱ ñii ni̱vi yukía̱ taxi ndó, vará natá'an ndó kúu na, ta o̱n ndato̱'on ndó xí'in na,
40006004	ta saní'i se'é ndó ña̱'a nda'a̱ nandá'ví. Ta saá Yivá yó Ndios, ta̱ xíto ña ké'é se'é ndó, taxi ra ñava̱'a nda'a̱ ndó xa̱'a̱ ña sa̱ní'i ndó ―káchí ta̱Jesús.
40006005	Ta káchí ta̱Jesús saá xí'in na: ―Tá ká'a̱n ndó xí'in Ndios, ta o̱n ke'é ndó nda̱tán ké'é ni̱vi na o̱vi̱ yu'u̱. Chi nayó'o kúsii̱ ní ini na yíta na no̱o̱ xíto ndi'i ni̱vi ve'e ño̱'o sinagoga, án yíta na yichi̱ no̱o̱ xíto kua̱'a̱ ní ni̱vi ña ká'a̱n na xí'in Ndios. Ta ndixa ká'a̱n i̱ xí'in ndó, ñato̱'ó ña náki'in na o̱vi̱ yu'u̱ nda'a̱ inka̱ ni̱vi xa̱'a̱ ña ká'a̱n na xí'in Ndios, kúu ñii la̱á kuiti ñava̱'a naki'in na; saá chi o̱n ko̱ó ka̱ ñava̱'a naki'in na no̱o̱ Ndios.
40006006	Ta ndó'ó, tá kóni ndó ka̱'a̱n ndó xí'in Ndios, ta ki̱'vi ndó ini ve'e ndó, ta nakasi ndó yé'é ndó, ta saá ka̱'a̱n ndó xí'in Ndios. Ta Yivá yó Ndios, ta̱a ta̱ o̱n vása kúchiño ndó koto ndó xí'in nduchu̱ no̱o̱ ndó, xíto ra ña ké'é se'é ndó, ta taxi ra ñava̱'a nda'a̱ ndó xa̱'a̱ ña ká'a̱n ndó xí'in ra.
40006007	’Tá ká'a̱n ndó xí'in Ndios, ta o̱n ka̱'a̱n ndó to̱'on ña o̱n vása ndáya̱'ví, nda̱tán ká'a̱n ni̱vi na o̱n vása ndíko̱n Ndios, chi xáni si̱ni̱ na Ndios koni̱ so̱'o ra na xa̱'a̱ ña kua̱'a̱ ní to̱'on ká'a̱n na.
40006008	O̱n vá'a ka̱'a̱n ndó xí'in Ndios nda̱tán ká'a̱n nayó'o, chi Yivá yó Ndios xíni̱ va̱'a ra yu kúu ña xíni̱ ñó'ó no̱o̱ ndó ta ta̱'án ka̱ ndukú ndó ña no̱o̱ ra ―káchí ta̱Jesús xí'in na.
40006009	Ta tuku káchí ra saá: ―Tá ká'a̱n ndó xí'in Ndios, saá kachí ndó: Tata Yivá yó, ta̱ yóo ñoyívi ni̱no, ná kanóo síkón ní ñato̱'ó ún.
40006010	Ná kama kixaa̱ ki̱vi̱ ka'nda chiño ún no̱o̱ ndi'i ni̱vi. Nda̱tán yóo ñoyívi ni̱no kísa ndivi ndi'i na ña kóni ún, ñii ki̱'va saá ñoyívi yó'o ná kasa ndivi ndi'i ni̱vi ña kóni ún.
40006011	Ndi'i saá ki̱vi̱ taxi ún ña xíni̱ ñó'ó kuxu ndi̱.
40006012	Ta kasa ká'no ini ún xa̱'a̱ kua̱chi ndi̱, nda̱tán kísa ká'no ini mi̱i ndi̱ xa̱'a̱ ni̱vi na ké'é ña o̱n vá'a xí'in ndi̱.
40006013	Tá xó'vi̱ ndi̱ tondó'ó, ta chindeé ún ndi̱'i̱ ña o̱n ki̱'vi ndi̱ kua̱chi, ta saka̱ku ún ndi̱'i̱ no̱o̱ ndi'i ña o̱n vá'a. Chi yó'ó kúu ta̱ xá'nda chiño, yó'ó kúu ta̱ kómí ndee̱, ta ndi'i ni̱vi kasa ká'no na yó'ó ndi'i saá ki̱vi̱ ña va̱xi. Saá ná koo ña. Saá ka̱'a̱n ndó xí'in Ndios ―káchí ta̱Jesús xí'in na.
40006014	Ta káchí ka̱ ra saá xí'in na: ―Tá kasa ká'no ini ndó xa̱'a̱ ni̱vi na ké'é ñandiva̱'a xí'in ndó, ta saá Yivá yó Ndios, ta̱ yóo ñoyívi ni̱no, kasa ká'no ini ra xa̱'a̱ ndó.
40006015	Tá o̱n kasa ká'no ini ndó xa̱'a̱ kua̱chi ni̱vi, ta saá Yivá yó Ndios o̱n kasa ká'no ini ra xa̱'a̱ kua̱chi ndó ―káchí ta̱Jesús.
40006016	Ta káchí ta̱Jesús xí'in na: ―Tá yóo so'on ndó ña kasa to̱'ó ndó Ndios, ta o̱n ndasa chuchú ndó no̱o̱ ndó, nda̱tán yóo no̱o̱ ni̱vi na o̱vi̱ yu'u̱, chi nayó'o sáná'a na ña chuchú no̱o̱ na, ña kunda̱a̱ ini inka̱ ni̱vi ña yóo so'on na. Ndixa ká'a̱n i̱ xí'in ndó, ñato̱'ó ña náki'in na o̱vi̱ yu'u̱ nda'a̱ inka̱ ni̱vi xa̱'a̱ ña yóo so'on na, kúu ñii la̱á kuiti ñava̱'a naki'in na; saá chi o̱n ko̱ó ka̱ ñava̱'a naki'in na no̱o̱ Ndios.
40006017	Ta ndó'ó, tá yóo so'on ndó, ta nakata ndó no̱o̱ ndó, ta nacho'on ndó si̱ni̱ ndó.
40006018	Ta saá ni̱vi o̱n kunda̱a̱ ini na ña yóo so'on ndó. Ta Yivá yó Ndios, ta̱a ta̱ o̱n vása kúchiño ndó koto ndó xí'in nduchu̱ no̱o̱ ndó, xíto ra ña ké'é se'é ndó, ta taxi ra ñava̱'a nda'a̱ ndó xa̱'a̱ ña yóo so'on ndó ―káchí ta̱Jesús xí'in na.
40006019	Ta tuku káchí ta̱Jesús saá xí'in na: ―O̱n ndukú ndó taan va̱'a ndó ñakuíká ñoyívi yó'o, chi ñoyívi yó'o yóo tikisin xáxi ndi'i rí ña, ta inka̱ ñakuíká kivi kuxé'é ña ta ndi'i xa̱'a̱ ña, án nakuí'ná kivi ki̱'vi na ve'e ndó ta kasa kuí'ná na ñakuíká ndó.
40006020	Va̱'a ka̱ kasa ndivi ndó ndi'i ña kóni Ndios, ta saá kukomí ndó ñakuíká ndino'o ñoyívi ni̱no, chi ñoyívi ni̱no o̱n ko̱ó tikisin, ni o̱n kuxé'é ña̱'a, ni nakuí'ná o̱n ki̱ví kasa kuí'ná na ñakuíká ndino'o ña yóo ñoyívi ni̱no.
40006021	Saá chi no̱o̱ ñó'o ñakuíká kómí ndó, kán yóo níma̱ ndó xí'in si̱ni̱ ndó ―káchí ta̱Jesús.
40006022	Ta tuku ni̱ka̱'a̱n ta̱Jesús xí'in ni̱vi, káchí ra saá: ―Nda̱tán yóo ño'o̱ ña yé'e, saá yóo nduchu̱ no̱o̱ yó. Tá va̱'a yóo nduchu̱ no̱o̱ ndó, ta va̱'a yé'e ndi'i ini ndó, saá va̱'a kunda̱a̱ ini ndó ñanda̱a̱.
40006023	Tá o̱n vása va̱'a yóo nduchu̱ no̱o̱ ndó, ta naa ní ini ndó. Saá chi xáni si̱ni̱ ndó xíka ndó xí'in ño'o̱ yé'e, ta o̱n si̱ví ñanda̱a̱ kúu ña. Ta saá, ¡nda̱chun naa ní ini ndó! ―káchí ta̱Jesús.
40006024	Ta tuku káchí ta̱Jesús saá xí'in na: ―Nda̱ ñii ta̱a o̱n ki̱ví kasa chiño ra no̱o̱ o̱vi̱ patrón. Tá yóo o̱vi̱ patrón ra, ta kivi kuki'vi ini ra koni ra ñii ra, ta kusaa̱ ini ra koni ra ta̱ inka̱. Ta kivi kusii̱ ini ra kasa chiño ra xí'in ñii ra, ta o̱n kua'a ra kasa chiño ra xí'in ta̱ inka̱. To̱'on yó'o káchí ña saá: Tá Ndios kúu ta̱ xá'nda chiño no̱o̱ yó, ta o̱n ki̱ví taxi yó ka'nda chiño si̱'ún no̱o̱ yó ―káchí ta̱Jesús.
40006025	Ta tuku káchí ta̱Jesús saá xí'in na: ―Ta ká'a̱n i̱ xí'in ndó, o̱n kundi'i ini ndó xa̱'a̱ ña xíni̱ ñó'ó kutaku̱ ndó, ni o̱n kundi'i ini ndó mí kixi ña kuxu ndó, ña ko'o ndó, ni o̱n kundi'i ini ndó xa̱'a̱ tiko̱to̱ ña kundixin ndó ñoyívi yó'o, saá chi níma̱ yó ndáya̱'ví ní ka̱ ña no̱o̱ ña xíxi yó, ta yi̱kí ko̱ñu yó ndáya̱'ví ní ka̱ ña no̱o̱ tiko̱to̱ yó.
40006026	Ta koto ndó ndasaá táku̱ tísaa, ni o̱n vása chí'i rí, ni o̱n vása nákaya rí ña xáxi rí, ni o̱n vása táan va̱'a rí ña xáxi rí. Mi̱i Yivá yó Ndios, ta̱ yóo ñoyívi ni̱no, táxi ra ña xáxi tísaa yó'o. Ta ndó'ó, ndáya̱'ví ní ka̱ ndó no̱o̱ tísaa.
40006027	Ta ndó'ó, o̱n si̱ví xí'in ña ndí'i ní ini ndó kúu ña kúchiño ndó sakua'no síkón ka̱ ndó xí'in mi̱i ndó, chi ñii la̱á Ndios kúu ta̱ xá'nda chiño ndasaá ki̱'va síkón koo ndó.
40006028	’¿Nda̱chun ndí'i ini ndó xa̱'a̱ tiko̱to̱ ña xíni̱ ñó'ó ndó? Koto ndó ndasaá livi ndáxaa yita ña yóo yuku̱; yita yó'o o̱n vása kísa chiño ña, ni o̱n vása kísa va̱'a ña tiko̱to̱ ña.
40006029	Ta ndixa ká'a̱n i̱ xí'in ndó, vará ta̱rey Salomón, ta̱kuíká ní xi̱kuu ra, ta xi̱komí ní ra kua̱'a̱ ní tiko̱to̱ va̱'a, ta yita ña yóo yuku̱ livi ní ka̱ ña no̱o̱ tiko̱to̱ va̱'a ña xi̱ndixin ta̱yó'o.
40006030	Vará nda̱ lo'o ki̱vi̱ táku̱ yita válí yuku̱, chi ñii ki̱vi̱ ndáxaa ña, ta inka̱ ki̱vi̱ ndá'va̱ ña, ta saá táan na ña ini xi̱to̱n ko̱ko̱ ña, ta Ndios ndáa ra ña, ta ndátón sákundixin ra ña. Ñayó'o sáná'a ndí Ndios ndáa va̱'a ra ndó'ó, chi ndó'ó ndáya̱'ví ní ka̱ ndó no̱o̱ yita válí. ¿Nda̱chun lo'o ní kándixa ndó Ndios ña kundaa ra ndó'ó?
40006031	Ta saá o̱n kundi'i ini ndó, ta ni o̱n ka̱'a̱n ndó, kachí ndó saá: “¿Mí kixi ña kuxu yó? ¿Mí kixi ña ko'o yó? ¿Mí kixi ña kundixin yó?”, o̱n kachí ndó saá.
40006032	Chi ni̱vi na o̱n vása ndíko̱n Ndios kúu ni̱vi na ndí'i ní ini xa̱'a̱ ñayó'o. Ta Yivá yó Ndios xíni̱ va̱'a ra yu kúu ndi'i ña xíni̱ ñó'ó yó.
40006033	Ta mi̱i ndó, ndino'o ini ndó ná kundiko̱n ndó yichi̱ no̱o̱ xá'nda chiño Ndios, ta kasa ndivi ndó ndi'i ña kóni mi̱i ra, ta ndixa Ndios taxi ndi'i ra ña xíni̱ ñó'ó nda'a̱ ndó.
40006034	Ta saá o̱n kundi'i ní ini ndó xa̱'a̱ ña koni̱ ñó'ó no̱o̱ ndó ki̱vi̱ ña va̱xi. Ndi'i saá ki̱vi̱ kómí ndó tondíni, ta Ndios xíni̱ ra taxi ra ndi'i ña xíni̱ ñó'ó nda'a̱ ndó ki̱vi̱ vitin. Ta o̱n kundi'i ini ndó xa̱'a̱ ki̱vi̱ taa̱n ―káchí ta̱Jesús xí'in ni̱vi.
40007001	Ta káchí ta̱Jesús saá xí'in na: ―O̱n ka̱'a̱n ndó to̱'on ña o̱n vá'a xa̱'a̱ inka̱ ni̱vi, saá chi kua̱chi kúu ña no̱o̱ Ndios, ta̱a ta̱ kasa nani xa̱'a̱ ndi'i kua̱chi ni̱vi ñii ki̱vi̱ va̱xi.
40007002	Nda̱tán ka̱'a̱n ndó to̱'on ña o̱n vá'a xa̱'a̱ inka̱ ni̱vi, saá ka̱'a̱n Ndios ña o̱n vá'a xa̱'a̱ ndó. Nda̱tán yóo ki̱'va taxi ndó nda'a̱ inka̱ ni̱vi, ta mi̱i ki̱'va yó'o taxi Ndios nda'a̱ ndó.
40007003	Nda̱tán yóo ni̱vi na kí'in va̱'a kuenda ña nákaa̱ ñii mi̱'í lo'o nduchu̱ no̱o̱ ñani tá'an na, ta o̱n vása kí'in na kuenda ña nákaa̱ ñii yito̱n ká'no nduchu̱ no̱o̱ mi̱i na, ta saá yóo ndó'ó, chi kí'in va̱'a ndó kuenda ña kua̱chi lo'o ké'é natá'an ndó, ta o̱n vása kí'in ndó kuenda ña kua̱chi ká'no ké'é mi̱i ndó.
40007004	Tá ñii yito̱n ká'no nákaa̱ nó nduchu̱ no̱o̱ ndó, ta o̱n vá'a ka̱'a̱n ndó xí'in ñani ndó, kachí ndó saá: “Taxi ún ná tava i̱ mi̱'í lo'o nákaa̱ nduchu̱ no̱o̱ ún”, kachí ndó.
40007005	Tá saá ké'é ndó, ta, ¡ni̱vi na o̱vi̱ yu'u̱ kúu ndó'ó! Chi si'na xíni̱ ñó'ó tava ndó yito̱n nákaa̱ nduchu̱ no̱o̱ ndó, ta saá kuchiño va̱'a koto ndó ña tava ndó mi̱'í lo'o nákaa̱ nduchu̱ no̱o̱ ñani ndó.
40007006	’O̱n taxi ndó ña̱'a ñayi̱i̱ Ndios nda'a̱ tí ina ko̱to̱ sandi'i rí xa̱'a̱ ña, ta ndikó rí kaxi rí ndó'ó. Ta o̱n kata ndó ñakuíká ndó no̱o̱ tíkini̱ ko̱to̱ kundo̱so̱ rí ña ―káchí ta̱Jesús xí'in na.
40007007	Ta tuku káchí ta̱Jesús saá xí'in na: ―O̱n sandakoo ndó ndúkú ndó ña xíni̱ ñó'ó ndó no̱o̱ Ndios, saá chi ndixa taxi ra ña nda'a̱ ndó. Ta ni o̱n sandakoo ndó nándukú ndó Ndios, saá chi ndixa naní'i ndó ra. Ta ni o̱n sandakoo ndó kána ndó yé'é yichi̱ Ndios, saá chi ndixa nakuiná ra ña ki̱'vi ndó yichi̱ ra.
40007008	Chi ndi'i ni̱vi na ndúkú no̱o̱ Ndios ña xíni̱ ñó'ó na, ta naki'in na ña. Ta ndi'i ni̱vi na nándukú Ndios, naní'i na ra. Ta ndi'i ni̱vi na kána Ndios, ta nakuiná ra yé'é ra ña ki̱'vi na yichi̱ ra.
40007009	’Tá yóo ñii sa̱'ya ndó, tá ndúkú ra si̱ta̱ va̱'a no̱o̱ ndó, ta o̱n ki̱ví taxi ndó yu̱u̱ nda'a̱ ra, chi sa̱'ya ndó kúu ra.
40007010	Tá ndúkú ra ñii tia̱ká no̱o̱ ndó kuxu ra, ta o̱n ki̱ví taxi ndó ñii ko̱o̱ nda'a̱ ra, chi sa̱'ya ndó kúu ra.
40007011	Vará ndó'ó kúu ndó ni̱vi na o̱n vá'a, ta saá ni, táxi ndó ñava̱'a nda'a̱ sa̱'ya ndó. Ta Yivá yó Ndios, ta̱ yóo ñoyívi ni̱no, kúu ra ta̱ va̱'a ní ka̱ no̱o̱ ni̱vi, ta ndixa taxi ra ñava̱'a nda'a̱ ndi'i ni̱vi na ndukú ña no̱o̱ ra.
40007012	’Ñii ki̱'va nda̱tán kóni ndó ke'é ni̱vi ñava̱'a xí'in ndó, saá ke'é ndó ñava̱'a xí'in na. Tá ké'é ndó saá, ta kísa ndivi ndó ña ni̱ka̱'a̱n nda̱yí Ndios ña ni̱taa ta̱Moisés xí'in to̱'on ña ni̱taa naprofeta xi̱na̱'á ―káchí ta̱Jesús.
40007013	Ta káchí tuku ta̱Jesús xí'in na: ―Ta xíni̱ ñó'ó ndixa xa'a ndó ndee̱ ña ki̱'vi ndó yé'é ña táñó ní ña ko̱'o̱n ndó yichi̱ Ndios. Chi yóo inka̱ yichi̱ ña ndíka̱ ní, ta ndíka̱ ní kúu yé'é ña; ta yichi̱ yó'o kua̱'a̱n ña no̱o̱ ndi'i xa̱'a̱ ni̱vi, ta kua̱'a̱ ní ni̱vi kua̱'a̱n na yichi̱ yó'o.
40007014	Ta yichi̱ táñó ña kómí yé'é táñó, kúu ña kua̱'a̱n no̱o̱ kutaku̱ ni̱vi xí'in Ndios ndi'i saá ki̱vi̱, ta lo'o ní ni̱vi kúu na nání'i yichi̱ táñó yó'o ta ndíko̱n na ña ―káchí ta̱Jesús.
40007015	Ta tuku káchí ta̱Jesús saá xí'in na: ―Koto va̱'a ndó chi yóo naprofeta vatá. Xáni ini ndó nava̱'a kúu na xa̱'a̱ ña livi ní to̱'on sáná'a na, ta o̱n xíni ndó ndí ña o̱n vá'a yóo ini na, chi kóni na sandá'ví na ndó'ó.
40007016	Koto ndó yukía̱ ké'é na, tá yóo ña o̱n vá'a ké'é na, ta saá kunda̱a̱ ini ndó o̱n si̱ví na sáná'a to̱'on Ndios kúu na. Nda̱ ñii ni̱vi o̱n ki̱ví ka'nda na tíuva nda'a̱ tón ñiño̱, ni o̱n ki̱ví ka'nda na tíhigo nda'a̱ tón vi'nda̱.
40007017	Ndi'i yito̱n tón va̱'a, kóon kui̱'i tí va̱'a nda'a̱ nó, ta ndi'i yito̱n tón o̱n vá'a, kóon kui̱'i tí o̱n vá'a nda'a̱ nó.
40007018	Nda̱ ñii yito̱n tón va̱'a, o̱n ki̱ví koon kui̱'i tí o̱n vá'a nda'a̱ nó. Ta nda̱ ñii yito̱n tón o̱n vá'a, o̱n ki̱ví koon kui̱'i tí va̱'a nda'a̱ nó.
40007019	Ta ta̱a ta̱ kómí yito̱n, ta̱yó'o ka'nda ra ndi'i yito̱n tón kóon kui̱'i tí o̱n vá'a nda'a̱, ta chikaa̱ ra nó no̱o̱ ño'o̱ ko̱ko̱ nó.
40007020	Nda̱tán yóo yito̱n xí'in kui̱'i nó, saá yóo ni̱vi xí'in ña ké'é na. Ta saá nakoni ndó ni̱vi na sáná'a ñavatá, chi ké'é na ña o̱n vá'a ―káchí ta̱Jesús xí'in na.
40007021	Ta káchí tuku ta̱Jesús saá xí'in na: ―Tá yóo ni̱vi na ká'a̱n xí'in i̱: “Yó'ó kúu ta̱Ká'no ta̱ xá'nda chiño no̱o̱ ndi̱”, káchí na xí'in i̱, ta o̱n si̱ví ndi'i ni̱vi na ká'a̱n to̱'on yó'o kúu na kúchiño ki̱'vi no̱o̱ xá'nda chiño Ndios. Ndasaá ni̱vi na kísa ndivi ña kóni Yivá i̱ Ndios, ta̱ yóo ñoyívi ni̱no, nayó'o kúu na kúchiño ki̱'vi na yichi̱ ra.
40007022	Ki̱vi̱ ña va̱xi tá kasa nani Ndios xa̱'a̱ kua̱chi ni̱vi, ta kua̱'a̱ ní ni̱vi kachí na saá xí'in i̱: “Tata, Tata, ndíso ndi̱ to̱'on ni̱xa̱'a̱n ndi̱ ta ni̱ka̱'a̱n ndoso ndi̱ to̱'on ún no̱o̱ ni̱vi, ta xí'in to̱'on ún ta̱va ndi̱ ñaníma̱ ndiva̱'a, ta xí'in to̱'on ún kua̱'a̱ ní milagro ke̱'é ndi̱ no̱o̱ ni̱vi”, kachí na.
40007023	Ta yi̱'i̱ ndakuii̱n i̱, kachí i̱ xí'in nayó'o: “O̱n si̱ví na ndíko̱n yi̱'i̱ kúu ndó, kuta'a ndó no̱o̱ i̱, chi na ndiva̱'a kúu ndó'ó”, kachí i̱ xí'in na ―káchí ta̱Jesús xí'in ni̱vi.
40007024	Ta káchí tuku ta̱Jesús saá xí'in na: ―Nda̱tán yóo ñii ta̱a ta̱ ndíchí ní si̱ni̱, ta ta̱yó'o va̱'a kísa va̱'a ra ve'e ra sa̱ta̱ yu̱u̱ chée kútu̱, saá yóo ni̱vi na xíni̱ so̱'o to̱'on i̱, ta kísa ndivi na ña ká'a̱n i̱ xí'in na.
40007025	Ta ndeé ní kóon sa̱vi̱, ta xá'no ní yu̱ta, ta xa̱'a̱ ve'e ta̱yó'o ndeé ní káni takuií, ta saá ndeé ní káni ta̱chi̱ ve'e ra, ta ve'e yó'o o̱n vása ní‑nakava ña, chi xa̱'a̱ ve'e yó'o nákaa̱ kútu̱ ña sa̱ta̱ yu̱u̱ chée.
40007026	Nda̱tán yóo ñii ta̱a ta̱ o̱n vása ndíchí si̱ni̱, ta ta̱yó'o kísa va̱'a ra ve'e ra no̱o̱ yóo yo̱tí vitá, saá yóo ni̱vi na xíni̱ so̱'o to̱'on ña ká'a̱n i̱, ta o̱n vása kísa ndivi na ña.
40007027	Ta ndeé ní kóon sa̱vi̱, ta xá'no ní yu̱ta, ta̱nda̱ xa̱'a̱ ve'e ta̱yó'o ndeé ní káni takuií, ta ndeé ní káni ta̱chi̱ ve'e yó'o, ta saá o̱n vása ní‑kundeé ña, ta na̱kava ña ta ndi̱'i xa̱'a̱ ña ―káchí ta̱Jesús xí'in ni̱vi.
40007028	Tá ta̱Jesús ndi̱'i ni̱ka̱'a̱n ra xí'in na, ta na̱ka'nda ini ndi'i ni̱vi xa̱'a̱ ña xíni̱ so̱'o na ña sáná'a ra,
40007029	chi sáná'a ra na nda̱tán sáná'a ñii ta̱a ta̱ kómí nda̱yí, ta inka̱ namaestro na sáná'a nda̱yí Ndios, nayó'o sáná'a na nda̱tán sáná'a ni̱vi na o̱n vása kómí nda̱yí.
40008001	Ta saá ke̱e ta̱Jesús ta va̱xi noo ra xi̱ki̱, ta kua̱'a̱ ní ni̱vi xi̱kundiko̱n na sa̱ta̱ ra.
40008002	Ta ki̱xaa̱ ñii ta̱a ta̱ ndeé ní ndó'o kue̱'e̱ tá'yí ña na̱ní lepra. Ki̱xaa̱ ra xi̱kuxítí ra no̱o̱ ta̱Jesús, ta káchí ra saá xí'in ra: ―Tata, tá kóni ún, ta sanda'a ún yi̱'i̱ no̱o̱ kue̱'e̱ ña ndó'o i̱ ―káchí ta̱ ndeé ndó'o xí'in ta̱Jesús.
40008003	Ta ta̱Jesús chi̱nóo ra nda'a̱ ra so̱ko̱ ta̱yó'o, ta ni̱ka̱'a̱n ra: ―Kóni i̱ chindeé i̱ yó'ó. ¡Nda'a ún! ―káchí ta̱Jesús xí'in ra. Ta xa̱ndi̱ko̱n sa̱ña kue̱'e̱ tá'yí xí'in ra, ta ndu̱va̱'a ra.
40008004	Ta saá ni̱ka̱'a̱n ta̱Jesús xí'in ra: ―O̱n ndato̱'on ún xí'in nda̱ ñii ni̱vi. Ta vitin ko̱'o̱n ún no̱o̱ ta̱su̱tu̱ ná koto ra yó'ó ña kunda̱a̱ ini ra xa ni̱nda'a ún. Ta kuni'i ún ndi'i ñasóko̱ ña xá'nda chiño nda̱yí Ndios ña ni̱taa ta̱Moisés, ta taxi ún ñayó'o nda'a̱ Ndios ña kunda̱a̱ ini ni̱vi xa ni̱nda'a ún ―káchí ta̱Jesús xí'in ra.
40008005	Ta saá ta̱Jesús ni̱ki̱'vi ra ñoo Capernaum. Ta ñoo yó'o yóo ñii ta̱ñoo Roma, ta ndíso chiño ra xí'in ñii ciento natropa, ta ki̱xaa̱ ra no̱o̱ ta̱Jesús, xa̱ku ndá'ví ra,
40008006	káchí ra saá xí'in ra: ―Tata, yóo ñii ta̱a ta̱ kísa chiño no̱o̱ i̱, ta ndeé ní ndó'o ra, kándú'u̱ ra ve'e i̱, o̱n ki̱ví kanda ra, ta xó'vi̱ ní ra.
40008007	Ta ni̱ka̱'a̱n ta̱Jesús xí'in ra: ―Ko̱'o̱n i̱ xí'in ún ve'e ún ña sanda'a i̱ ra.
40008008	Ta nda̱kuii̱n ta̱ ndíso chiño xí'in natropa, káchí ra saá: ―Tata, yó'ó kúu ta̱ ká'no ní no̱o̱ i̱, ta yi̱'i̱ kúu ta̱ ni̱no̱ ní no̱o̱ ún, ña̱kán o̱n vása va̱'a ko̱'o̱n ún ve'e i̱. Chi kómí ún nda̱yí ña kuiti ka'nda chiño ún no̱o̱ kue̱'e̱, ta nduva̱'a ta̱ kísa chiño no̱o̱ i̱.
40008009	Kúnda̱a̱ ini i̱ xa̱'a̱ nda̱yí, chi yóo na xá'nda chiño no̱o̱ i̱, ta kísa ndivi i̱ ña ká'a̱n na xí'in i̱; ta yi̱'i̱ xá'nda chiño i̱ no̱o̱ inka̱ natropa, ta kísa ndivi na ña ká'a̱n i̱. Tá yi̱'i̱ ká'a̱n i̱ xí'in ñii ta̱tropa ña ko̱'o̱n ra, ta saá kua̱'a̱n ra. Tá kána i̱ inka̱ ra, ta saá va̱xi ra. Tá ká'a̱n i̱ xí'in ta̱ xíka chiño no̱o̱ i̱ kasa ndivi ra ñii chiño, ta kísa ndivi ra ña ―káchí ra xí'in ta̱Jesús.
40008010	Ta ta̱Jesús na̱ka'nda ini ra xíni̱ so̱'o ra to̱'on yó'o, ta ni̱ka̱'a̱n ra xí'in ni̱vi na ndóo xí'in ra: ―Ndixa ká'a̱n i̱ xí'in ndó, ndi'i saá ñoo Israel ta̱'án nakutá'an i̱ xí'in ñii ta̱a ta̱ kándixa Ndios nda̱tán kándixa ta̱yó'o, ta ni o̱n si̱ví ta̱judío kúu ra.
40008011	Ká'a̱n i̱ xí'in ndó, ta va̱xi ñii ki̱vi̱ ka̱'a̱n Ndios viko̱ ñoyívi ni̱no, ta kixaa̱ kua̱'a̱ ní ni̱vi, na kixi no̱o̱ va̱xi kana ño̱'o, ta inka̱ na kixi no̱o̱ kua̱n ke̱tá ño̱'o, ta kixaa̱ na va̱xi ndi'i saá xiiña ñoyívi. Ta kundo̱o na kuxu na xí'in naxi̱i̱ síkuá yó ta̱Abraham, ta̱Isaac xí'in ta̱Jacob.
40008012	Najudío kúu na si'na chi̱tóni̱ Ndios kundo̱o na xí'in ra viko̱ ñoyívi ni̱no, ta kua̱'a̱ ní nayó'o o̱n xi̱in na kandixa na Ndios. Ta Ndios o̱n taxi ra ki̱'vi na o̱n vása kándixa ña'á kuxu na no̱o̱ yóo viko̱, ta ko̱'o̱n na no̱o̱ yóo yavi̱ naa, no̱o̱ kuaku ní na, no̱o̱ ndeé ní xo̱'vi̱ na ―káchí ta̱Jesús xí'in ni̱vi.
40008013	Ta ni̱ka̱'a̱n ta̱Jesús xí'in ta̱ ndíso chiño xí'in natropa, káchí ra saá: ―Vitin va̱'a, no'o̱ ún ve'e ún. Ta xa ndu̱va̱'a ta̱ kísa chiño no̱o̱ ún xa̱'a̱ ña kándixa ún yi̱'i̱ ―káchí ta̱Jesús. Ta mi̱i hora ni̱ka̱'a̱n ta̱Jesús ñayó'o, ndu̱va̱'a ta̱ ndeé ndó'o.
40008014	Ta saá kua̱'a̱n ta̱Jesús ve'e ta̱Pedro. Ta ni̱xaa̱ ra ta xi̱ni ra ña'a̱ ñási̱so ta̱Pedro, kándú'u̱ ñá no̱o̱ xi̱to, ndeé ní ndó'o ñá kue̱'e̱ ka'ni̱.
40008015	Ta chi̱nóo ra nda'a̱ ra sa̱ta̱ nda'a̱ ñá, ta xa̱ndi̱ko̱n sa̱ña kue̱'e̱ xí'in ñá ta ndu̱va̱'a ñá. Ta saá nda̱koo ñá, ta ki̱xá'á ñá kísa ndivi ñá ña kuxu na.
40008016	Tá xikuaa kua̱'a̱n kuñoó kúu ña, ta kua̱'a̱ ní ni̱vi kua̱'a̱n na xí'in natá'an na no̱o̱ ta̱Jesús; sava na kómí níma̱ ndiva̱'a. Ta sava na kómí inka̱ no̱o̱ kue̱'e̱. Ta ta̱Jesús xa̱'nda chiño ra no̱o̱ ndi'i ñaníma̱ ndiva̱'a kee ña, ta ta̱va ra ña, ta saá tuku sa̱ndúva̱'a ra ndi'i na kómí inka̱ no̱o̱ kue̱'e̱.
40008017	Ña ke̱'é ra ndi'i ñayó'o kúu ña ki̱sa ndivi ra ña ni̱taa ta̱profeta Isaías xi̱na̱'á xa̱'a̱ ta̱a ta̱ ti'ví Ndios ñoyívi yó'o, ka̱chí ra saá: “Ki̱ndaa ra ndi'i kue̱'e̱ ña xó'vi̱ yó, ta ndu̱va̱'a yó”, ka̱chí ta̱Isaías xi̱na̱'á.
40008018	Ta xi̱ni ta̱Jesús kua̱'a̱ ní ni̱vi xi̱no nduu na no̱o̱ ra, ta ni̱ka̱'a̱n ra xí'in naxíka xí'in ra, káchí ra saá: ―Ná ko'yo̱ inka̱ xiiña no̱o̱ mi̱ni.
40008019	Ta saá ki̱xaa̱ ñii ta̱maestro ta̱ sáná'a nda̱yí Ndios, ta ni̱ka̱'a̱n ra xí'in ta̱Jesús, káchí ra saá: ―Tata, kundiko̱n i̱ sa̱ta̱ ún, nda̱ mí ko̱'o̱n ún ta ko̱'o̱n i̱ xí'in ún ―káchí ra.
40008020	Ta nda̱kuii̱n ta̱Jesús, káchí ra saá: ―Tíñokuii kómí rí kavua̱ no̱o̱ kísi̱n rí, ta tísaa kómí rí ta̱ka̱ rí nda'a̱ yito̱n no̱o̱ kísi̱n rí, ta yi̱'i̱, ta̱a ta̱ ki̱xi no̱o̱ Ndios, o̱n ko̱ó ve'e i̱ no̱o̱ ku̱su̱n i̱ ―káchí ta̱Jesús xí'in ra.
40008021	Ta inka̱ ta̱ ndíko̱n xíni̱ so̱'o ña sáná'a ta̱Jesús, ni̱ka̱'a̱n ra saá xí'in ra: ―Tata, kóni i̱ kundiko̱n i̱ yó'ó. Ta si'na taxi ún ña kundati i̱ nda̱ ná kivi̱ yivá i̱, ta sandúxu̱n i̱ ra, ta saá kundiko̱n i̱ yichi̱ ún ―káchí ra.
40008022	Ta ni̱ka̱'a̱n ta̱Jesús xí'in ra, káchí ra saá: ―Ni̱vi na o̱n vása ndino'o táku̱ no̱o̱ Ndios, va̱'a sandúxu̱n na natá'an na nandi̱í. Ta yó'ó, xíni̱ ñó'ó kundiko̱n ún yi̱'i̱ ―káchí ta̱Jesús xí'in ra.
40008023	Ta saá ni̱ki̱'vi ta̱Jesús ini tón barco xí'in naxíka xí'in ra.
40008024	Ta ki̱xá'á ndeé ní káni ta̱chi̱ na'á no̱o̱ takuií, ta ki̱xá'á nákutú takuií ini tón barco. Ta ta̱Jesús kándú'u̱ ra kísi̱n ra ini tón barco.
40008025	Ta naxíka xí'in ra sa̱nakáxín na ini ra, ta ni̱ka̱'a̱n na xí'in ra: ―Tata, ¡saka̱ku ún ndi̱'i̱! ¡Yi̱yo ní ka̱'a̱ ndi'i yó xí'in takuií, chi kua̱n ke̱tá tón barco ini mi̱ni!
40008026	Ta ni̱ka̱'a̱n ta̱Jesús xí'in na: ―¿Nda̱chun yí'ví ní ndó? ¿Nda̱chun o̱n vása kándixa ndó Ndios ndáa ra ndó'ó? Ta nda̱koo ta̱Jesús, ta xa̱'nda chiño ra no̱o̱ ta̱chi̱ na'á xí'in takuií mi̱ni. Ta saá ku̱tásin ta̱chi̱ na'á xí'in takuií mi̱ni, ñii ya̱a̱ ya̱a̱ ku̱u.
40008027	Ta na̱ka'nda ní ini na, ta ni̱nda̱ka̱ to̱'on tá'an na: ―¿Yu kúu ta̱yó'o? ¡Chi nda̱ ta̱chi̱ na'á xí'in takuií mi̱ni xíni̱ so̱'o to̱'on ká'a̱n ra! ―káchí na.
40008028	Ta ni̱xaa̱ ta̱Jesús inka̱ tá'ví yu'u̱ mi̱ni no̱o̱ ndóo nañoo Gadara. Ta o̱vi̱ ta̱a ta̱ kómí níma̱ ndiva̱'a ki̱xaa̱ na no̱o̱ ra. Ta o̱vi̱ ta̱yó'o sa̱kán ke̱e na kavua̱ no̱o̱ ndúxu̱n nandi̱í, chi kavua̱ yó'o táku̱ nata̱a yó'o. Kue̱'e̱ ní na, ta nda̱ ñii ni̱vi o̱n ki̱ví ya'a na yichi̱ yu'u̱ kavua̱ no̱o̱ táku̱ o̱vi̱ ta̱yó'o.
40008029	Ta o̱vi̱ ta̱yó'o xi̱ni na va̱xi ta̱Jesús, ta ki̱xá'á ñandiva̱'a ña kómí na xí'in ndi'i ndee̱ ña ni̱ka̱'a̱n ña, ta káchí ña saá: ―¿Yukía̱ kóni ún ke'é ún xí'in ndi̱ vitin?, chi yó'ó ta̱Jesús kúu Sa̱'ya Ndios. ¿Án ki̱xaa̱ ún vitin saxo̱'vi̱ ún ndi̱'i̱?, saá chi ta̱'án kixaa̱ ki̱vi̱ ña kasa nani Ndios xa̱'a̱ kua̱chi ―káchí ña xí'in ta̱Jesús.
40008030	Ta yatin yó'o xíka kua̱'a̱ ní tíkini̱ xíxa'an rí.
40008031	Ta ndi'i níma̱ ndiva̱'a xa̱ku ndá'ví ña no̱o̱ ta̱Jesús, káchí ña saá: ―Táná tava ún ndi̱'i̱ ko̱'o̱n ndi̱, ta taxi ún ki̱'vi ndi̱ ini tíkini̱ kaa̱.
40008032	Ta ni̱ka̱'a̱n ta̱Jesús saá xí'in ña: ―Va̱'a, ¡ki̱'vi ndó ini rí! Ta saá ke̱e ndi'i níma̱ ndiva̱'a ña xi̱komí o̱vi̱ ta̱yó'o, ta ni̱xaa̱ ña ta ni̱ki̱'vi ña ini ndi'i tíkini̱, ta ndi'i tíkini̱ xi̱no rí kua̱'a̱n rí, ta sa̱ko̱yo xí'in mi̱i rí ta'vi̱, no̱o̱ ni̱ko̱yo rí ini mi̱ni, ta ni̱ka̱'a̱ ndi'i rí ta ni̱xi'i̱ ndi'i rí.
40008033	Ta ni̱vi na ndáa kini̱ xi̱no na kua̱'a̱n na ndato̱'on na xí'in nañoo, yukía̱ ndo̱'o kini̱ sa̱na̱ na, ta nda̱to̱'on na yukía̱ ndo̱'o o̱vi̱ ta̱a ta̱ xi̱komí níma̱ ndiva̱'a.
40008034	Ta saá ndi'i nañoo ke̱e na kua̱'a̱n na no̱o̱ yóo ta̱Jesús. Tá xi̱ni na ra, ta xa̱ku ndá'ví na no̱o̱ ra ná kee ra ko̱'o̱n ra inka̱ ñoo.
40009001	Ta saá ta̱Jesús nda̱a ra tón barco, ta ndi̱kó ra kua̱'a̱n ra inka̱ xiiña no̱o̱ mi̱ni, ta na̱xaa̱ ra ñoo ra.
40009002	Ta saá sava ni̱vi va̱xi na xí'in ñii ta̱ ndeé ndó'o no̱o̱ ta̱Jesús, kánóo ra no̱o̱ xi̱to, ñíso̱kó na, chi o̱n ki̱ví kanda ra. Tá ta̱Jesús xi̱ni ra ña kándixa na ndí kúndeé ra sanda'a ra ta̱tá'an na, ta ni̱ka̱'a̱n ta̱Jesús xí'in ta̱ ndeé ndó'o, káchí ra saá: ―Ñani, o̱n kuyi̱'ví ún. Vitin xa ki̱sa ká'no ini i̱ xa̱'a̱ kua̱chi ún ―káchí ta̱Jesús.
40009003	Ta sava na sáná'a nda̱yí Ndios xi̱ni̱ so̱'o na ña ni̱ka̱'a̱n ta̱Jesús, ta xáni si̱ni̱ na saá: “¿Nda̱chun kándiva̱'a ta̱yó'o xí'in Ndios? ¿Án xáni ini ra mi̱i ra kúu Ndios?”, káchí na, xáni si̱ni̱ na.
40009004	Ta ta̱Jesús xíni̱ ra yukía̱ xáni si̱ni̱ nayó'o, ta ni̱ka̱'a̱n ra saá: ―¿Nda̱chun xáni si̱ni̱ ndó ña o̱n vá'a yó'o?
40009005	¿Yukía̱ yo̱'vi̱ ka̱ ka̱'a̱n i̱ xí'in ta̱ o̱n ki̱ví kanda? ¿Án yo̱'vi̱ ka̱ ka̱'a̱n i̱ xí'in ra ña ndoo kua̱chi ra? ¿Án yo̱'vi̱ ka̱ ka̱'a̱n i̱ xí'in ra ña nakundichi ra, ta ko̱'o̱n xá'á ra?
40009006	Ta vitin sanda'a i̱ ta̱yó'o, ta saá kunda̱a̱ ini ndó'ó ndí yi̱'i̱ kúu ta̱ kómí nda̱yí Ndios ñoyívi yó'o ña nakata i̱ kua̱chi ni̱vi ―káchí ta̱Jesús xí'in na. Ta saá ni̱ka̱'a̱n ra xí'in ta̱ ndeé ndó'o: ―Nakundichi ún ta ná kuiso ún xi̱to ún, ta no'o̱ ún vitin ―káchí ta̱Jesús xí'in ra.
40009007	Ta na̱kundichi ta̱yó'o, ta kua̱no'o̱ ra ve'e ra.
40009008	Ndi'i na yíta yó'o na̱ka'nda ní ini na xíto na ndasaá ke̱ta ra kua̱no'o̱ ra, ta ki̱sa ká'no ní na Ndios, chi ta̱xi ra nda̱yí ra nda'a̱ ni̱vi.
40009009	Ta saá ta̱Jesús ke̱e ra kua̱'a̱n ra, ta xi̱ni ra ñii ta̱a na̱ní ra Mateo, yóo ra kísa chiño ra no̱o̱ káya ra si̱'ún xa̱'a̱ nagobierno ñoo Roma. Ta ni̱ka̱'a̱n ta̱Jesús xí'in ta̱Mateo, káchí ra saá: ―Na'a, kundiko̱n ún sa̱ta̱ i̱ ―káchí ra xí'in ra. Ta saá na̱kundichi ta̱Mateo, ta kua̱'a̱n ra sa̱ta̱ ta̱Jesús.
40009010	Tá ni̱xaa̱ ta̱Jesús xí'in naxíka xí'in ra ve'e ta̱Mateo, ta ki̱xaa̱ kua̱'a̱ ní na káya si̱'ún xa̱'a̱ nagobierno xí'in kua̱'a̱ ní inka̱ na kánóo to̱'on ña o̱n vá'a xa̱'a̱, ta xi̱kundo̱o na xíxi na xí'in ta̱Jesús.
40009011	Ta nafariseo xi̱ni na yu kúu ni̱vi ndóo xíxi xí'in ta̱Jesús, ta ni̱ka̱'a̱n na xí'in naxíka xí'in ta̱Jesús, káchí na saá: ―O̱n vása va̱'a ñayó'o. ¿Nda̱chun xíxi ta̱Maestro xí'in ni̱vi na káya si̱'ún xa̱'a̱ nagobierno, xí'in inka̱ na kánóo to̱'on ña o̱n vá'a xa̱'a̱? ―káchí nafariseo xí'in na.
40009012	Ta xi̱ni̱ so̱'o ta̱Jesús yukía̱ ni̱ka̱'a̱n na, ta ni̱ka̱'a̱n ra saá xí'in na: ―Ni̱vi na o̱n vása ndeé ndó'o, o̱n vása xíni̱ ñó'ó nayó'o na kasa ta̱ta̱n ña'á, ta ni̱vi na ndeé ndó'o kúu na xíni̱ ñó'ó kutátán.
40009013	Xíni̱ ñó'ó kunda̱a̱ ini ndó yukía̱ ka̱chí Ndios no̱o̱ to̱'on ra, ña káchí saá: “Kóni i̱ ña kundá'ví ini ndó koni ndó inka̱ ni̱vi, ta ke'é ndó ñava̱'a xí'in na. Tá o̱n xi̱in ndó kundá'ví ini ndó koni ndó nayó'o, ta saá o̱n vása kusii̱ ini i̱ ña so̱ko̱ ndó nda'a̱ i̱”, ka̱chí Ndios. O̱n si̱ví xa̱'a̱ nani̱vi va̱'a kúu ña ki̱xaa̱ i̱ ñoyívi yó'o. Ta xa̱'a̱ nani̱vi o̱n vá'a kúu ña ki̱xaa̱ i̱, ta kana i̱ na ña nandikó ini na ta kundiko̱n na yichi̱ Ndios ―káchí ta̱Jesús xí'in nafariseo.
40009014	Ta naxíka xí'in ta̱Juan ta̱ sa̱kuchu ni̱vi, ki̱xaa̱ na no̱o̱ ta̱Jesús, ta ni̱nda̱ka̱ to̱'on na ra: ―Kua̱'a̱ ní yichi̱ yóo so'on ndi̱, ta yóo so'on nafariseo. Ta naxíka xí'in mi̱i ún, ¿nda̱chun nda̱ ñii ki̱vi̱ o̱n vása yóo so'on na?
40009015	Ta nda̱kuii̱n ta̱Jesús, káchí ra saá: ―Tá yóo ñii ta̱a ta̱ tonda̱'a̱, ta ndi'i ni̱vi na yóo viko̱ yó'o xíxi na, ta o̱n ki̱ví kuchuchú ini na, saá chi yóo ka̱ ta̱yó'o xí'in na. Ta ki̱vi̱ ña va̱xi o̱n kóo ka̱ ra xí'in na. Ta saá kía̱ koo so'on na.
40009016	’Tá yóo tiko̱to̱ ña yatá, ta nda̱ ñii ni̱vi o̱n sanda'a na ña xí'in tiko̱to̱ xa̱á, saá chi tá nakata na ña, ta nduu lo'o ña xa̱á, ta nasita ña tiko̱to̱ yatá, ta kini ka̱ ta̱'nda̱ tiko̱to̱ yatá yó'o.
40009017	Ta vino xa̱á, ta nda̱ ñii ni̱vi o̱n vása taan na rá ini ñii̱ yatá, saá chi ta̱'nda̱ ñii̱ yó'o, ta kui̱ta̱ ndi'i távino ta ndi'i xa̱'a̱ ñii̱. Xíni̱ ñó'ó taan na távino xa̱á ini ñii̱ xa̱á, ta saá kundeé rá koo rá, ta ñii̱ xa̱á yó'o o̱n ta̱'nda̱ ña ―káchí ta̱Jesús xí'in na.
40009018	Tá ká'a̱n ta̱Jesús xí'in na, ta saá ki̱xaa̱ ñii ta̱ xá'nda chiño no̱o̱ nañoo judío, ta ki̱xaa̱ ra xi̱kuxítí ra no̱o̱ ta̱Jesús, ta ni̱ka̱'a̱n ra, káchí ra saá xí'in ra: ―Tata, sa̱kán ni̱xi'i̱ ñálo'o sa̱'ya i̱. Ná ko̱'o̱n ún xí'in i̱ ve'e i̱, ta ná chinóo ún nda'a̱ ún si̱ni̱ ñá, ta nataku̱ ñá ―káchí ta̱yó'o xí'in ta̱Jesús.
40009019	Ta saá na̱kundichi ta̱Jesús, ta ke̱e ra kua̱'a̱n ra sa̱ta̱ ta̱yó'o, ta naxíka xí'in ra kua̱'a̱n na xí'in ra ve'e ta̱yó'o.
40009020	Ta yóo ñii ña'a̱ kua̱'a̱n ñá xí'in ni̱vi na kua̱'a̱n sa̱ta̱ ta̱Jesús. Ta xa u̱xu̱ o̱vi̱ kui̱ya̱ ndeé ní ndó'o ñá kue̱'e̱ xíta̱ ni̱i̱. Ta ki̱xaa̱ ñá sa̱ta̱ ta̱Jesús, ta ni̱to̱nda̱a nda'a̱ ñá yu'u̱ tiko̱to̱ ra,
40009021	chi xáni ini ñá saá: “Tá lo'o kuiti ná to̱nda̱a nda'a̱ yó tiko̱to̱ ra, ta saá nduva̱'a yó”, xáni si̱ni̱ ñá.
40009022	Ta ndi̱kó koo ta̱Jesús ta xi̱ni ra ñá, ta káchí ra saá xí'in ñá: ―O̱n kuyi̱'ví ún, nana. Xa ndu̱va̱'a ún chi kándixa ini ún yi̱'i̱. Ta saá xa̱ndi̱ko̱n ndu̱va̱'a ñá, ta ni̱ya̱a̱ xíta̱ ni̱i̱ ñá.
40009023	Ta ni̱xaa̱ ta̱Jesús ve'e ta̱ xá'nda chiño. Ta xi̱ni ra na tívi tila̱lí, ta xi̱ni ra kua̱'a̱ ní ni̱vi ndá síso̱ kúu na, xáku ní na xa̱'a̱ ñálo'o ñá ni̱xi'i̱.
40009024	Ta ni̱ka̱'a̱n ra xí'in na: ―Kua̱'a̱n ndi'i ndó ke'é. Ñálo'o yó'o o̱n vása ní‑xi'i̱ ñá, ñá kísi̱n kuiti kúu ñá ―káchí ra. Ta saá ku̱siki na ta̱Jesús ta ni̱xaku̱ ndaa na ra.
40009025	Ta ti̱'ví ra ndi'i ni̱vi kua̱'a̱n na ke̱'e, ta ni̱ki̱'vi ra no̱o̱ kándú'u̱ ñálo'o, ta ti̱in ra nda'a̱ ñá, ta nda̱koo ñá.
40009026	Ta saá ni̱xi̱ta̱ ní'nó to̱'on xa̱'a̱ ña na̱taku̱ ñálo'o yó'o ndi'i saá ñoo.
40009027	Ta ke̱e ta̱Jesús kua̱'a̱n ra, ta o̱vi̱ ta̱kuáá ndíko̱n ra sa̱ta̱ ra kua̱'a̱n ra, ta ndá'yi o̱vi̱ saá ta̱kuáá, káchí ra saá: ―Tata, sa̱'ya ta̱David, ¡ná kundá'ví ini ún koni ún ndi̱'i̱! ―káchí o̱vi̱ ta̱kuáá yó'o.
40009028	Tá ni̱ki̱'vi ta̱Jesús ñii ve'e, ta ki̱xaa̱ o̱vi̱ ta̱kuáá yó'o no̱o̱ ra, ta ni̱nda̱ka̱ to̱'on ra o̱vi̱ ta̱yó'o, káchí ra xí'in ra: ―¿Án kándixa ndó yi̱'i̱ kúchiño i̱ sanda'a i̱ ndó'ó? ―Oon, Tata, kándixa ndi̱ yó'ó ―káchí o̱vi̱ ta̱kuáá.
40009029	Ta saá ni̱to̱nda̱a nda'a̱ ra nduchu̱ no̱o̱ ta̱kuáá yó'o, ta ni̱ka̱'a̱n ra xí'in ra: ―Xa̱'a̱ ña kándixa ndó yi̱'i̱ saá nda'a ndó vitin.
40009030	Ta ndu̱va̱'a o̱vi̱ ra saá, va̱'a na̱koto nduchu̱ no̱o̱ ra. Ta ta̱Jesús ni̱ka̱'a̱n ra xí'in ra: ―Kuenda koo ndó, o̱n ndato̱'on ndó xí'in nda̱ ñii ni̱vi ndasaá ndu̱va̱'a ndó.
40009031	Ta saá ni, ta̱yó'o ke̱e ra ta sa̱kui̱ta̱ ní'nó ndi'i ra to̱'on xa̱'a̱ yukía̱ ke̱'é ta̱Jesús xí'in ra ndi'i saá ñoo yatin.
40009032	Tá ke̱e o̱vi̱ ta̱ xi̱kuu ta̱kuáá kua̱no'o̱ ra, ta inka̱ ni̱vi ki̱xaa̱ na no̱o̱ ta̱Jesús xí'in ñii ta̱a ta̱ñí'í chi kómí ra níma̱ ndiva̱'a.
40009033	Ta ta̱va ta̱Jesús níma̱ ndiva̱'a ña kómí ta̱yó'o, ta saá kúchiño kixá'á ka̱'a̱n ta̱ xi̱kuu ta̱ñí'í. Ta na̱ka'nda ní ini ni̱vi na yíta yó'o, ta ni̱ka̱'a̱n na, káchí na saá: ―¡Nda̱ ñii yichi̱ o̱n ta̱'án koni ndi̱ ñava̱'a yó'o ñoo Israel! ―káchí na.
40009034	Ta nafariseo na xi̱ni yukía̱ ni̱ndo'o ta̱ñí'í, káchí na saá: ―Ta̱yó'o táva ra níma̱ ndiva̱'a xí'in ndee̱ ñandiva̱'a ká'no ña ndíso chiño xí'in ndi'i ñandiva̱'a ―káchí na.
40009035	Ta saá kua̱'a̱n ta̱Jesús ndi'i saá ñoo ná'no xí'in ñoo válí, ta sáná'a ra ni̱vi ve'e ño̱'o sinagoga, ta ká'a̱n ndoso ra to̱'on ñava̱'a xa̱'a̱ yichi̱ ña xá'nda chiño Ndios, ta saá sánda'a ra ni̱vi na xó'vi̱ ndi'i saá no̱o̱ kue̱'e̱.
40009036	Tá xi̱to ra ndi'i ni̱vi na ndíko̱n sa̱ta̱ ra, ta kúndá'ví ní ini ra xíni ra na, chi ndeé ní xó'vi̱ na. Ta o̱n ki̱ví chindeé xí'in mi̱i na, ta ni o̱n ko̱ó ni̱vi na chindeé ña'á. Nda̱tán yóo ndikachi tí o̱n ko̱ó ta̱a ta̱ ndáa rí, saá yóo ni̱vi yó'o.
40009037	Ta saá ni̱ka̱'a̱n ra xí'in naxíka xí'in ra, káchí ra saá: ―Nda̱tán yóo kui̱'i ña xa yóo ti'va nakaya, saá yóo ni̱vi na xa yóo ti'va kundiko̱n yi̱'i̱, ta o̱n ko̱ó ni̱vi kasa chiño no̱o̱ i̱ nakaya na nayó'o.
40009038	Ta saá kuaku ndá'ví ndó ndukú ndó no̱o̱ Ndios ña ti'ví ra inka̱ ni̱vi ña kasa ndivi na chiño ra ñoyívi yó'o ―káchí ta̱Jesús xí'in na.
40010001	Ka̱na ta̱Jesús u̱xu̱ o̱vi̱ naxíka xí'in ra, ta ki̱xaa̱ na no̱o̱ ra, ta ta̱xi ra nda̱yí nda'a̱ na ña tava na níma̱ ndiva̱'a ña sáxo̱'vi̱ inka̱ ni̱vi, ta ta̱xi ra nda̱yí nda'a̱ na sanda'a na ndi'i no̱o̱ kue̱'e̱.
40010002	Ta na u̱xu̱ o̱vi̱ ta̱a yó'o na̱ní na apóstol. Ta ñii ñii ta̱apóstol yó'o na̱ní si'a: si'na ñii ra na̱ní Simón ta inka̱ ki̱vi̱ ra kúu Pedro; inka̱ ra na̱ní Andrés, ñani ta̱Simón kúu ra; inka̱ ra na̱ní Jacobo, xí'in ñani ra ta̱Juan, sa̱'ya ta̱Zebedeo kúu o̱vi̱ ta̱yó'o;
40010003	inka̱ ra na̱ní Felipe; inka̱ ra na̱ní Bartolomé; inka̱ ra na̱ní Tomás; inka̱ ra na̱ní Mateo, ta̱yó'o xi̱kuu ta̱ na̱kaya si̱'ún xa̱'a̱ nagobierno; inka̱ ra na̱ní Jacobo, sa̱'ya ta̱Alfeo kúu ra; inka̱ ra na̱ní Lebeo ta inka̱ ki̱vi̱ ra kúu Tadeo;
40010004	inka̱ ra na̱ní Simón, ta̱ kúu ta̱ ndíko̱n partido na̱ní ña cananeo; inka̱ ra na̱ní Judas Iscariote. Ta̱yó'o xi̱kuu ta̱a ta̱ ni̱to̱nda̱a ni̱si̱kó kuí'ná ta̱Jesús nda'a̱ na sáa̱ ini xíni ña'á.
40010005	Ta ti̱'ví ta̱Jesús u̱xu̱ o̱vi̱ naapóstol ko̱'o̱n na ka̱'a̱n ndoso na to̱'on ra, ta káchí ra xí'in na saá: ―O̱n ko̱'o̱n ndó no̱o̱ inka̱ ni̱vi na o̱n si̱ví kúu najudío, o̱n ki̱'vi ndó nda̱ ñii ñoo naSamaria.
40010006	Ta ko̱'o̱n ndó no̱o̱ najudío ñoo Israel, chi nda̱tán yóo ndikachi tí nda̱ñó'ó no̱o̱ xito'o rí, saá yóo nayó'o.
40010007	Tá kua̱'a̱n ndó, ta ka̱'a̱n ndó xí'in na to̱'on yó'o, kachí ndó saá: “Xa yóo yatin ní yichi̱ va̱'a ña xá'nda chiño Ndios kutaku̱ yó”, kachí ndó xí'in na.
40010008	Ta sanda'a ndó ni̱vi na ndeé ndó'o, ta sanataku̱ ndó ni̱vi na ni̱xi'i̱, ta sanda'a ndó ni̱vi na ndeé ndó'o xí'in kue̱'e̱ tá'yí na̱ní lepra, ta tava ndó níma̱ ndiva̱'a ña saña ña ni̱vi. Ta sa̱ní'i i̱ ndó'ó nda̱yí ña kasa ndivi ndó ndi'i ñayó'o, ta o̱n vása xíni̱ ñó'ó cha'vi ndó ña. Ta saá, tá ke'é ndó ñava̱'a xí'in ni̱vi, ta o̱n ndukú ndó ña cha'vi na ndó'ó.
40010009	’Tá kua̱'a̱n ndó chiño yó'o, ta o̱n kuni'i ndó si̱'ún ko̱'o̱n ndó,
40010010	ni leká ndó, ni inka̱ tiko̱to̱ ndó, ni inka̱ ndu̱xa̱n ndó, ni o̱n kuni'i ndó yito̱n. Chi ndó'ó kómí ndó nda̱yí naki'in ndó ña xíni̱ ñó'ó no̱o̱ ndó, nda'a̱ ni̱vi na ke'é ndó ñava̱'a xí'in.
40010011	’Tá ni̱xaa̱ ndó ñii ñoo ká'no án ñii ñoo lo'o, ta nandukú ndó ni̱vi va̱'a; tá naní'i ndó na, ta saá kundo̱o ndó ve'e na nda̱ to̱nda̱a ki̱vi̱ kee ndó ñoo nayó'o.
40010012	Tá kua̱'a̱n ki̱'vi ndó ve'e no̱o̱ kundo̱o ndó yó'o, ta ka̱'a̱n ndó to̱'on yó'o xí'in ni̱vi: “Ná koo ndi'i ñava̱'a ini ni̱vi na yóo ve'e yó'o”, kachí ndó.
40010013	Tá nayó'o naki'in va̱'a na ndó'ó ve'e na, ta saá kivi kasa ndivi Ndios ñava̱'a ndu̱kú ndó no̱o̱ ra xa̱'a̱ nayó'o. Tá o̱n xi̱in na naki'in va̱'a na ndó'ó, ta o̱n vása naki'in na ñava̱'a ndu̱kú ndó no̱o̱ Ndios xa̱'a̱ na, ta ñava̱'a yó'o ndikó ña sa̱ta̱ mi̱i ndó.
40010014	Tá yóo ni̱vi na o̱n xi̱in naki'in va̱'a na ndó'ó, ta o̱n xi̱in na koni̱ so̱'o na to̱'on ka̱'a̱n ndó, ta saá kee ndó ve'e na án ñoo na, ta ko̱'o̱n ndó, ta sakisin ndó xa̱'a̱ ndó ña nako̱yo yaa̱.
40010015	Ndixa ká'a̱n i̱ xí'in ndó, to̱nda̱a ñii ki̱vi̱ ña kasa nani Ndios xa̱'a̱ kua̱chi ndi'i ni̱vi ñoyívi yó'o, ta ki̱vi̱ yó'o ndeé ka̱ yo̱'vi̱ saxo̱'vi̱ ra nañoo yó'o no̱o̱ ni̱vi na o̱n vá'a na xi̱ndo̱o ñoo Sodoma xí'in ñoo Gomorra kui̱ya̱ xi̱na̱'á ―káchí ta̱Jesús xí'in naxíka xí'in ra.
40010016	Ta tuku ni̱ka̱'a̱n ta̱Jesús xí'in na, káchí ra saá: ―Ti'ví i̱ ndó'ó ko̱'o̱n ndó ka̱'a̱n ndoso ndó to̱'on i̱ xí'in ni̱vi. Ta kasa kuenda ndó, chi nda̱tán ko̱'o̱n ndikachi ma̱'ñó tíndiva̱'yí saá ko̱'o̱n ndó, chi yóo ní ni̱vi na máñá na kóni ke'é ñandiva̱'a xí'in ndó. Ta saá ndíchí ní koo ndó no̱o̱ na, ta kuu ndó ni̱vi nanda̱a̱ no̱o̱ na.
40010017	Koto va̱'a ndó no̱o̱ ni̱vi, chi taxi na kua̱chi xa̱'a̱ ndó no̱o̱ na ndíso chiño xí'in ve'e ño̱'o sinagoga, ta kani na ndó'ó xí'in kuártá.
40010018	Tiin na ndó'ó ko̱'o̱n ndó xí'in na no̱o̱ nachiño ná'no án no̱o̱ ta̱rey, ta taxi na kua̱chi xa̱'a̱ ndó no̱o̱ nayó'o, chi ndó'ó kúu na ndíko̱n yichi̱ i̱. Tá kundo̱o ndó no̱o̱ nachiño yó'o, ta saá kukomí ndó yichi̱ ka̱'a̱n ndó to̱'on ñava̱'a xa̱'a̱ i̱ xí'in nayó'o ta xí'in inka̱ ni̱vi na o̱n vása kúu najudío.
40010019	Táná tiin na ndó'ó, ta o̱n kundi'i ini ndó xa̱'a̱ to̱'on ña ndakuii̱n ndó, saá chi mi̱i ki̱vi̱ ña kundo'o ndó ñayó'o, Ndios taxi ra to̱'on ña ka̱'a̱n ndó.
40010020	Chi o̱n si̱ví to̱'on mi̱i ndó kúu ña ka̱'a̱n ndó, saá chi Níma̱ Yivá yó Ndios kúu ña taxi to̱'on ka̱'a̱n ndó xí'in na.
40010021	’Ki̱vi̱ ña va̱xi sava nata̱a taxi na kua̱chi xa̱'a̱ ñani na no̱o̱ nachiño, ta sava na kúu yivá taxi na kua̱chi xa̱'a̱ sa̱'ya na no̱o̱ nachiño. Ta sava na kúu sa̱'ya kasa toon na no̱o̱ yivá si'í na, ta taxi na kua̱chi xa̱'a̱ mi̱i yivá si'í na yó'o no̱o̱ nachiño, ta nachiño ka̱'a̱n na, kachí na saá: “Va̱'a, ná kivi̱ nayó'o”, kachí na.
40010022	Ndi'i ni̱vi kusaa̱ ini na koni na ndó'ó chi na ndíko̱n yichi̱ i̱ kúu ndó. Tá o̱n sandakoo ndó yichi̱ i̱ ta kundiko̱n va̱'a ndó ña, nda̱ no̱o̱ ndi̱'i ña xo̱'vi̱ ndó ñoyívi yó'o, ta Ndios saka̱ku ra ndó'ó ña kutaku̱ ndó xí'in ra ndi'i saá ki̱vi̱ ña va̱xi.
40010023	Tá ni̱vi saxo̱'vi̱ na ndó'ó ñii ñoo, ta saá kama kee ndó ko̱'o̱n ndó inka̱ ñoo. Ndixa ká'a̱n i̱ xí'in ndó, ta nda̱ ta̱'án ndi'i ka̱'a̱n ndoso ndó to̱'on Ndios no̱o̱ ndi'i saá ñoo Israel, ta yi̱'i̱, ta̱a ta̱ ki̱xi no̱o̱ Ndios, ndikó tuku i̱ ñoyívi yó'o.
40010024	’Ñii ta̱ sákuá'á, o̱n vása kúu ra ta̱ ká'no ka̱ no̱o̱ ta̱maestro ra, ta ñii ta̱mozo o̱n vása kúu ra ta̱ ká'no ka̱ no̱o̱ ta̱ xá'nda chiño no̱o̱ ra.
40010025	Ta ta̱ sákuá'á kúchiño nduu ra nda̱tán yóo ta̱maestro ra, ta ta̱mozo kúchiño nduu ra nda̱tán yóo ta̱ xá'nda chiño no̱o̱ ra. Ñii ki̱'va saá kundo'o ndó xí'in i̱ chi ni̱vi ni̱ka̱'a̱n na xa̱'a̱ i̱, sa̱kunaní na yi̱'i̱ Beelzebú, ta ñii ki̱'va saá ka̱'a̱n na xa̱'a̱ ndó, chi ndíko̱n ndó yichi̱ i̱ ―káchí ta̱Jesús xí'in naxíka xí'in ra.
40010026	Ta tuku ni̱ka̱'a̱n ta̱Jesús, káchí ra saá: ―Ta saá o̱n kuyi̱'ví ndó no̱o̱ ni̱vi na kándiva̱'a xí'in ndó. Xíni̱ ñó'ó ka̱'a̱n ndoso ndó xa̱'a̱ i̱ xí'in na, chi nda̱tán yóo ña yóo se'é, saá yóo to̱'on ñava̱'a xa̱'a̱ i̱. Ta nda̱ ñii ñava̱'a nákaa̱ se'é o̱n ki̱ví koo se'é ña ndi'i saá ki̱vi̱, ta xíni̱ ñó'ó nati̱vi ña.
40010027	To̱'on ña ká'a̱n se'é i̱ no̱o̱ naa xí'in ndó, ndato̱'on ndó ña xí'in ndi'i ni̱vi ki̱vi̱ ndiví yé'e ño̱'o; ta to̱'on ña ká'a̱n ya̱a̱ i̱ xí'in kuiti ndó, ta kuita ndó si̱ni̱ ve'e ta ka̱'a̱n ndoso ndó to̱'on yó'o.
40010028	O̱n kuyi̱'ví ndó no̱o̱ ni̱vi na kóni ka'ni ndó'ó, chi o̱n kuchiño na sandi'i na xa̱'a̱ níma̱ ndó. Va̱'a ka̱ kuyi̱'ví ndó no̱o̱ Ndios, chi Ndios kivi sandi'i ra xa̱'a̱ yi̱kí ko̱ñu ndó xí'in níma̱ ndó, ta sakana ra ndó'ó nda̱ya.
40010029	’Koto ndó tísaa válí, ñii si̱'ún lo'o kúu ya'vi o̱vi̱ rí. Tá o̱n si̱ví ña káchí ini Ndios kúu ña, ta nda̱ ñii tísaa lo'o o̱n ki̱ví nakava rí no̱o̱ ño'o̱ ta kivi̱ rí, chi Ndios ndáa ra ndi'i rí.
40010030	Ta ndó'ó, Ndios ma̱ni̱ ní ka̱ ra ndó'ó, chi xíni̱ ndi'i ra ndasaá kúu yisi̱ si̱ni̱ ndó.
40010031	Ta ndixa ndáa va̱'a ra ndó'ó, ña̱kán o̱n kuyi̱'ví ndó, chi kua̱'a̱ ní ka̱ ndáya̱'ví ndó no̱o̱ tísaa válí ―káchí ta̱Jesús xí'in naxíka xí'in ra.
40010032	Ta ni̱ka̱'a̱n tuku ta̱Jesús xí'in na, káchí ra saá: ―Ni̱vi na ndákuii̱n xa̱'a̱ i̱ no̱o̱ ni̱vi ñoyívi yó'o, ta yi̱'i̱ ñii ki̱'va saá ndakuii̱n i̱ xa̱'a̱ na no̱o̱ Yivá i̱ Ndios, ta̱ yóo ñoyívi ni̱no.
40010033	Ta ni̱vi na o̱n xi̱in ndakuii̱n xa̱'a̱ i̱, ta yi̱'i̱ o̱n ndakuii̱n i̱ xa̱'a̱ nayó'o no̱o̱ Yivá i̱ Ndios, ta̱ yóo ñoyívi ni̱no ―káchí ta̱Jesús.
40010034	Ta ni̱ka̱'a̱n tuku ta̱Jesús, káchí ra saá: ―O̱n kani si̱ni̱ ndó ndí ña kundo̱o va̱'a ndó xí'in natá'an ndó, kúu ña ki̱xaa̱ i̱ ñoyívi yó'o, chi xa̱'a̱ ña nata'ví i̱ ni̱vi kúu ña ki̱xaa̱ i̱. Nda̱tán yóo ñii espada si̱i̱n tá'ví ña ñii ña̱'a o̱vi̱ ñá'ño, saá yóo to̱'on i̱. Saá chi sava ni̱vi kándixa na to̱'on i̱, ta inka̱ ni̱vi o̱n vása kándixa na to̱'on i̱.
40010035	Sava nata̱a ko̱'o̱n na yichi̱ i̱, ta sava nata̱a sa̱'ya na ko̱'o̱n na inka̱ yichi̱. Sava náña'a̱ ko̱'o̱n ná yichi̱ i̱, ta sava náña'a̱ sa̱'ya ná ko̱'o̱n ná inka̱ yichi̱. Sava náña'a̱ ko̱'o̱n ná yichi̱ i̱, ta xa̱no ná ko̱'o̱n ná inka̱ yichi̱. Ta saá kunda̱a̱ ini yó ndí o̱n vása kivi koo yu'ú ni̱vi xa̱'a̱ i̱.
40010036	Ta ni̱vi na o̱n kua'a kutá'an xí'in ni̱vi na ndíko̱n yichi̱ i̱, kuu ni̱vi natá'an mi̱i na na táku̱ ve'e na.
40010037	’Ndi'i ni̱vi na kóni ko̱'o̱n yichi̱ i̱, xíni̱ ñó'ó kuki'vi ní ka̱ ini na koni na yi̱'i̱ no̱o̱ nave'e mi̱i na. Tá ni̱vi kí'vi ka̱ ini na xíni na yivá na, án si'í na, án sa̱'ya na no̱o̱ yi̱'i̱, ta saá nayó'o o̱n vása kómí na nda̱yí kundiko̱n na sa̱ta̱ i̱.
40010038	Ndi'i ni̱vi na o̱n xi̱in kuso̱kó tón cruz mi̱i na, ta o̱n xi̱in na kasa ndivi na to̱'on i̱, ta nayó'o o̱n vása kómí na nda̱yí kundiko̱n na yichi̱ i̱.
40010039	Ndi'i ni̱vi na ndasaá kuiti ndúkú ña kutaku̱ va̱'a na ñoyívi yó'o, ta o̱n xi̱in na xo̱'vi̱ na xa̱'a̱ i̱, ta nayó'o o̱n kuchiño na kutaku̱ na xí'in Ndios. Ta ni̱vi na o̱n vása ndí'i ini ndukú kutaku̱ va̱'a na ñoyívi yó'o, xa̱'a̱ ña kundiko̱n na yi̱'i̱, nayó'o kúu ni̱vi na kutaku̱ xí'in i̱ ―káchí ta̱Jesús xí'in naxíka xí'in ra.
40010040	Ta tuku ni̱ka̱'a̱n ta̱Jesús saá: ―Ndi'i ni̱vi na náki'in va̱'a ndó'ó, chi na ndíko̱n yi̱'i̱ kúu ndó, ta nayó'o náki'in va̱'a tuku na yi̱'i̱. Ta ndi'i ni̱vi na náki'in va̱'a yi̱'i̱, ta nayó'o náki'in va̱'a na Ndios, ta̱ kúu ta̱ ti̱'ví yi̱'i̱ va̱xi i̱.
40010041	Ndi'i ni̱vi na náki'in va̱'a ñii ta̱profeta, chi ká'a̱n ndoso ra to̱'on Ndios, ta nayó'o ñii ki̱'va naki'in na ñava̱'a xí'in ta̱profeta nda'a̱ Ndios. Ta ndi'i ni̱vi na náki'in va̱'a ñii ta̱va̱'a, chi ta̱va̱'a ní kúu ra, ta nayó'o ñii ki̱'va naki'in na ñava̱'a xí'in ta̱va̱'a yó'o nda'a̱ Ndios.
40010042	Ndi'i ni̱vi na táxi lo'o takuií vi̱xin ko'o ñii ndó'ó, chi na ndíko̱n yi̱'i̱ kúu ndó, vará o̱n si̱ví naná'no kúu ndó, ta ndixa ká'a̱n i̱ xí'in ndó, nayó'o naki'in na ñava̱'a nda'a̱ Ndios ki̱vi̱ ña va̱xi ―káchí ta̱Jesús xí'in na.
40011001	Tá ndi̱'i sa̱ná'a ta̱Jesús u̱xu̱ o̱vi̱ naxíka xí'in ra, ta ke̱e ra kua̱'a̱n ra sáná'a ra ni̱vi kua̱'a̱ ní ñoo estado Galilea, ta ká'a̱n ndoso ra to̱'on Ndios xí'in na.
40011002	Ta ta̱Juan ta̱a ta̱ sa̱kuchu ni̱vi, nákaa̱ ra ini ve'e ka̱a, ta xi̱ni̱ so̱'o ra xa̱'a̱ ndi'i ñava̱'a ké'é ta̱Jesús xí'in ni̱vi, ta ti̱'ví ra o̱vi̱ naxíka xí'in ra kua̱'a̱n na no̱o̱ ta̱Jesús, ta ni̱xaa̱ na no̱o̱ ra,
40011003	ta ni̱nda̱ka̱ to̱'on na ra, káchí na saá: ―¿Án yó'ó kúu ta̱a ta̱ ndáti ndi̱ ti'ví Ndios saka̱ku ra na ñoyívi yó'o, án kundati ka̱ ndi̱ inka̱ ra?
40011004	Ta nda̱kuii̱n ta̱Jesús, ni̱ka̱'a̱n ra xí'in naxíka xí'in ta̱Juan, káchí ra saá: ―Ná ndikó ndó no̱o̱ ta̱Juan, ta ndato̱'on ndó xí'in ra ña xíni̱ so̱'o ndó ta ña xíni ndó yó'o.
40011005	Chi xa xi̱ni ndó ni̱vi na xi̱kuu nakuáá, ta xa va̱'a xíto na vitin. Ta ni̱vi na o̱n vása ní‑kivi kaka, ta vitin xa va̱'a xíka na. Ta ni̱vi na xi̱kuu na ndeé ní ndó'o xí'in kue̱'e̱ tá'yí na̱ní lepra, ta vitin xa ndu̱ndii na. Ni̱vi na ka̱ku só'ó, ta vitin xa va̱'a xíni̱ so̱'o na. Ta ni̱vi na ni̱xi'i̱, na̱taku̱ na. Ta vitin nandá'ví xíni̱ so̱'o na to̱'on ñava̱'a ká'a̱n ndoso i̱. Ta ndi'i ña xi̱ni̱ so̱'o ndó ta xi̱to ndó kísa ndivi i̱ yó'o, saá ndato̱'on ndó xí'in ta̱Juan.
40011006	Ta ta̱a ta̱ kándixa yi̱'i̱, tá o̱n sandakoo ra yi̱'i̱, vará o̱n kasa ndivi i̱ chiño ña ndáti ra, ta nákaa̱ ñasi̱i̱ níma̱ ta̱yó'o ―káchí ta̱Jesús xí'in naxíka xí'in ta̱Juan.
40011007	Ta saá ke̱e na kua̱no'o̱ na, ta ta̱Jesús ki̱xá'á ká'a̱n ra xí'in ni̱vi na ndóo no̱o̱ ra, káchí ra saá xí'in na: ―Ta ki̱vi̱ ni̱xa̱'a̱n ndó xi̱to ndó ta̱Juan no̱o̱ yuku̱ yi̱chí, ¿yukía̱ ndáti ndó koto ndó? ¿Án ndáti ndó koto ndó ñii tón toyo̱ó tón kísin ní, kísa ta̱chi̱? Ó'on, o̱n si̱ví saá.
40011008	¿Án ká'án ndó koto ndó ñii ta̱a ta̱ va̱'a ní tiko̱to̱ ndíxin? Ó'on, chi ni̱vi nakuíká na va̱'a ní tiko̱to̱ ndíxin o̱n vása ndóo na yuku̱ yi̱chí, nayó'o ndóo na ve'e ná'no ña livi ní.
40011009	¿Án ni̱xa̱'a̱n ndó xi̱to ndó ñii ta̱profeta? Saá va, ta̱Juan kúu ñii ta̱profeta ndino'o, ta ká'no ní ka̱ chiño ki̱sa ndivi ta̱Juan no̱o̱ chiño ki̱sa ndivi inka̱ naprofeta na ni̱ka̱'a̱n ndoso to̱'on Ndios xi̱na̱'á.
40011010	Ta kui̱ya̱ ni̱ya'a ñii ta̱profeta ni̱taa ra to̱'on Ndios xa̱'a̱ ta̱Juan, to̱'on Ndios ña káchí saá: Ta̱yó'o kuu ta̱ xíka chiño no̱o̱ i̱, ta ti'ví i̱ ra ko̱'o̱n si'na ra no̱o̱ ta̱Ká'no ta̱ ti'ví i̱ ñoyívi. Ta ndasa va̱'a ra yichi̱ ña ko̱'o̱n ta̱Ká'no ta̱ ti'ví i̱ saka̱ku ni̱vi ñoyívi, saá ni̱ka̱'a̱n Ndios xa̱'a̱ ta̱Juan xi̱na̱'á.
40011011	Ta ni̱ka̱'a̱n tuku ta̱Jesús xí'in na, káchí ra saá: ―Ñandixa ká'a̱n i̱ xí'in ndó, o̱n ko̱ó inka̱ ta̱profeta ká'no ka̱ no̱o̱ ta̱Juan, ta̱ sa̱kuchu ni̱vi. Ta saá ni, ta̱a ta̱ ni̱no̱ ní ka̱ yóo no̱o̱ ndi'i inka̱ ni̱vi na náki'in yichi̱ ña xá'nda chiño Ndios, ta ta̱yó'o kúu ta̱ ká'no ka̱ no̱o̱ ta̱Juan ―káchí ta̱Jesús xí'in na.
40011012	Ta ni̱ka̱'a̱n tuku ra saá xí'in na: ―Nda̱ ki̱vi̱ ki̱xá'á ta̱Juan ká'a̱n ndoso ra to̱'on Ndios ta̱nda̱ vitin, yóo ni̱vi na chíkaa̱ ndee̱ ndiva̱'a ña sandi'i na xa̱'a̱ yichi̱ Ndios.
40011013	Yóo nda̱yí Ndios ña ni̱taa ta̱Moisés xi̱na̱'á, ta yóo to̱'on Ndios ña ni̱taa inka̱ naprofeta. Ta ndi'i ñayó'o ni̱ka̱'a̱n ña yu kúu ña koo nda̱ xi̱na̱'á ta̱nda̱ ki̱vi̱ ki̱xá'á ni̱ka̱'a̱n ndoso ta̱Juan, ta̱a ta̱ sa̱kuchu ni̱vi.
40011014	To̱'on Ndios xi̱na̱'á káchí ña ndí ta̱profeta Elías ndikó ra ñoyívi yó'o ki̱vi̱ ta̱'án ka̱ kixaa̱ ta̱ ti'ví Ndios saka̱ku na ñoyívi yó'o. Xíni̱ ñó'ó kunda̱a̱ ini ndó ndí xa ku̱ndivi to̱'on yó'o, saá chi nda̱tán ni̱xi̱yo ta̱Elías saá yóo ta̱Juan, ta̱a ta̱ sa̱kuchu ni̱vi.
40011015	Ndi'i ndó'ó ni̱vi na yóo so̱'o, xíni̱ ñó'ó chikaa̱ so̱'o ndó ña ká'a̱n i̱ xí'in ndó ―káchí ta̱Jesús xí'in na.
40011016	Ta ni̱ka̱'a̱n tuku ra saá xí'in na: ―¿Ndasaá yóo ni̱vi na ndóo ñoyívi yó'o vitin? Nda̱tán yóo naválí na sásíki no̱yá'vi, saá yóo na. Sava naválí ká'a̱n na xí'in inka̱ naválí tá'an na,
40011017	káchí na saá: “Tá ti̱vi ndi̱ música livi xa̱'a̱ ndó, ta ni̱‑xiin ndó kata xá'á ndó. Tá xi̱ta ndi̱ yaa ndá'ya ní ña xíta na no̱o̱ ndúxu̱n na ni̱xi'i̱, ta ni̱‑xiin ndó kuaku ndó”, káchí naválí.
40011018	Nda̱tán yóo naválí yó'o, saá yóo ndó, chi ta̱Juan o̱n vása ní‑xixi va̱'a ra, ta nda̱ ñii ki̱vi̱ o̱n vása ní‑xi'i ra vino, ta káchí ndó xa̱'a̱ ra: “Ta̱yó'o kómí ra níma̱ ndiva̱'a.”
40011019	Ta yi̱'i̱, ta̱a ta̱ ki̱xi no̱o̱ Ndios, ki̱xaa̱ i̱ ñoyívi yó'o, ta xíxi va̱'a i̱, ta xí'i i̱ vino, ta káchí ndó saá xa̱'a̱ i̱: “Ta ndeé ní xíxi ra, ta kua̱'a̱ ní xí'i ra. Ta kúsii̱ ní ini ra xíka ra xí'in na káya si̱'ún xa̱'a̱ nagobierno, xí'in inka̱ ni̱vi na kánóo o̱n vá'a to̱'on xa̱'a̱”, saá káchí ndó xa̱'a̱ i̱. Ta ndi'i ni̱vi na kómí ñandíchí Ndios, kúu na ké'é ñava̱'a, ta ñayó'o sáná'a ndí ñandíchí Ndios kúu ñanda̱a̱ ―káchí ta̱Jesús xí'in na.
40011020	Ta saá ki̱xá'á ta̱Jesús ni̱ka̱'a̱n ndoso ra to̱'on yo̱'vi̱ ña sáa̱ ra no̱o̱ nañoo no̱o̱ ke̱'é ra kua̱'a̱ ní milagro xí'in ni̱vi, saá chi ni̱‑xiin na ndikó koo ini na ña sandakoo na ña o̱n vá'a ké'é na. Ni̱ka̱'a̱n ra xí'in nani̱vi ñoo yó'o, káchí ra saá:
40011021	―¡Ndá'ví ní ndó, ni̱vi nañoo Corazín! ¡Ndá'ví ní ndó, ni̱vi nañoo Betsaida! Chi va̱xi ñii ki̱vi̱ ña xo̱'vi̱ ní ndó. Saá chi kui̱ya̱ xi̱na̱'á tá ní xini ví nañoo Tiro xí'in nañoo Sidón milagro ña ké'é i̱ xí'in ndó vitin, níkúu, ta nandikó ní ka̱ ini nayó'o, ta nakundixin na tiko̱to̱ ndayí no̱o̱, ta chikaa̱ na yaa̱ no'o̱ si̱ni̱ na ña kúchuchú ní ini na xa̱'a̱ kua̱chi na.
40011022	Ta ndixa ká'a̱n i̱ xí'in ndó, to̱nda̱a ñii ki̱vi̱ ña kasa nani Ndios xa̱'a̱ kua̱chi ndi'i na ñoyívi yó'o, ta ki̱vi̱ yó'o xo̱'vi̱ ní ndó'ó, nañoo Corazín xí'in nañoo Betsaida. Ndeé ka̱ yo̱'vi̱ saxo̱'vi̱ Ndios ndó'ó no̱o̱ ni̱vi na o̱n vá'a na xi̱ndo̱o ñoo Tiro xí'in ñoo Sidón.
40011023	Ta ndó'ó, nañoo Capernaum, ¿án xáni si̱ni̱ ndó kanóo va̱'a ní to̱'on ndó nda̱ ñoyívi ni̱no? ¡O̱n vása! Ta ndá'ví ní ndó, chi Ndios ti'ví ra ndó'ó ko̱'o̱n ndó ni̱no̱, nda̱ nda̱ya. Saá chi kui̱ya̱ xi̱na̱'á tá ní xini ví nañoo Sodoma milagro ña ké'é i̱ xí'in ndó vitin, ta nañoo Sodoma o̱n ndi'i xa̱'a̱ na, níkúu.
40011024	Ta ndixa ká'a̱n i̱ xí'in ndó, to̱nda̱a ñii ki̱vi̱ ña kasa nani Ndios xa̱'a̱ kua̱chi ndi'i ni̱vi ñoyívi yó'o, ta ki̱vi̱ yó'o xo̱'vi̱ ní ndó'ó, nañoo Capernaum. Ndeé ka̱ yo̱'vi̱ saxo̱'vi̱ Ndios ndó'ó no̱o̱ ni̱vi na o̱n vá'a na xi̱ndo̱o ñoo Sodoma ―káchí ta̱Jesús.
40011025	Ta saá ta̱Jesús ni̱ka̱'a̱n ra xí'in Ndios, káchí ra saá: ―Tata Yivá i̱, kísa ká'no i̱ yó'ó. Yó'ó kúu ta̱Ká'no ta̱ xá'nda chiño no̱o̱ ndi'i ña yóo ñoyívi yó'o xí'in ña yóo ñoyívi ni̱no. Kísa ká'no i̱ yó'ó chi xa sa̱ná'a ún nayó'o, na ni̱no̱ ini kúu na, ta kúnda̱a̱ ini na ñava̱'a xa̱'a̱ ún. Ta chi̱se'é ún ñava̱'a yó'o no̱o̱ inka̱ ni̱vi na na̱ní nandíchí, xí'in na na̱ní na ká'vi ta ti'va ní yóo ñoyívi yó'o,
40011026	chi saá káchí ini ún ke'é ún xí'in ndi'i ni̱vi, Tata ―káchí ta̱Jesús xí'in Ndios.
40011027	Ta tuku ni̱ka̱'a̱n ta̱Jesús xí'in ni̱vi, káchí ra saá: ―Yivá i̱ Ndios ta̱xi ra ndi'i ñava̱'a nda'a̱ i̱. Nda̱ ñii ni̱vi o̱n vása xíni̱ na ini yi̱'i̱, ta̱a ta̱ kúu Sa̱'ya Ndios, ta ñii la̱á mi̱i Ndios kúu ta̱ xíni̱ va̱'a ini yi̱'i̱. Ta nda̱ ñii ni̱vi o̱n vása xíni̱ na ini Yivá i̱ Ndios, ta ñii la̱á yi̱'i̱, ta̱a ta̱ kúu Sa̱'ya ra, kúu ta̱ xíni̱ ini ra, ta ni̱vi na na̱ka̱xin i̱ taxi i̱ koni̱ na ini ra.
40011028	Ndi'i ndó'ó ni̱vi na xa kúnaa̱ ní no̱o̱ ndi'i chiño, ta veé ní ndíso ndó, na'a ndó no̱o̱ i̱, ta yi̱'i̱ taxi i̱ ña nakindée ndó.
40011029	Nakuiso ndó xí'in i̱ ña ndíso i̱ ta kasa chiño ndó xí'in i̱, ta kandixa ini ndó yi̱'i̱, ta sakuá'á ndó yichi̱ i̱, chi ta̱a ta̱ ya̱a̱ ini ta̱ ndá'ví ini kúu i̱, ta saá naní'i ndó ña koo va̱'a ini ndó, ta nakindée níma̱ ndó.
40011030	Saá chi ña nakuiso ndó xí'in i̱ ta ña kasa chiño ndó xí'in i̱, o̱n vása yo̱'vi̱ ní ña, ta ni o̱n vása veé ní chiño yó'o ―káchí ta̱Jesús xí'in ni̱vi.
40012001	Ñii ki̱vi̱ yi̱i̱ ña nákindée najudío, ta ta̱Jesús xí'in naxíka xí'in ra kua̱'a̱n na yá'a na ma̱'ñó no̱o̱ yóo yita trigo. Ta naxíka xí'in ta̱Jesús ki̱xá'á na xí'i̱ ní na so̱ko, ta saá xa̱'nda na yoko̱ ta ki̱ndaa na so̱o̱ trigo, ta xa̱xi na trigo.
40012002	Ta xi̱ni nafariseo ña ke̱'é nayó'o, ta ni̱ka̱'a̱n na saá xí'in ta̱Jesús: ―Naxíka xí'in ún ni̱ya'a ndoso na nda̱yí Ndios chi xa̱'nda na trigo, ta o̱n vá'a kasa chiño yó ki̱vi̱ yi̱i̱ ña nákindée yó, káchí nda̱yí Ndios ña ni̱taa ta̱Moisés xi̱na̱'á.
40012003	Ta nda̱kuii̱n ta̱Jesús, káchí ra saá xí'in na: ―¿Án o̱n vása ní‑ka'vi ndó to̱'on Ndios no̱o̱ ká'a̱n ña xa̱'a̱ xi̱i̱ síkuá yó ta̱rey David xí'in natá'an ra, ki̱vi̱ ni̱xi'i̱ ní na so̱ko?
40012004	Saá chi kui̱ya̱ xi̱na̱'á ni̱ki̱'vi nayó'o ini ve'e Ndios, ta xi̱xi na si̱ta̱ va̱'a ñayi̱i̱ vará o̱n si̱ví su̱tu̱ xi̱kuu na. Ta káchí nda̱yí Ndios saá: “Ndasaá su̱tu̱ kuiti kúchiño kuxu si̱ta̱ va̱'a ñayi̱i̱.”
40012005	Ta xa ka̱'vi ndó nda̱yí Ndios ña ká'a̱n o̱n ki̱ví kasa chiño yó ki̱vi̱ yi̱i̱ ña nákindée yó. Ta nasu̱tu̱ kísa ndivi na chiño ve'e ño̱'o ká'no ki̱vi̱ yi̱i̱ ña nákindée yó, ta o̱n ko̱ó kua̱chi ndíso na xa̱'a̱ ñayó'o.
40012006	Ta ndixa ká'a̱n i̱ xí'in ndó, yi̱'i̱ kúu ta̱a ta̱ kómí ní ka̱ nda̱yí no̱o̱ ve'e ño̱'o ká'no.
40012007	To̱'on Ndios káchí ña saá: “Kóni i̱ ña kundá'ví ini ndó koni ndó inka̱ ni̱vi, ta ke'é ndó ñava̱'a xí'in na. Tá o̱n xi̱in ndó kundá'ví ini ndó koni ndó nayó'o, ta saá o̱n vása kusii̱ ini i̱ ña sóko̱ ndó nda'a̱ i̱”, ka̱chí Ndios. Tá va̱'a ná kunda̱a̱ ini ndó to̱'on yó'o, níkúu, ta saá o̱n chikaa̱ kua̱chi ini ndó koni ndó ni̱vi na o̱n ko̱ó kua̱chi kómí.
40012008	Yi̱'i̱, ta̱a ta̱ ki̱xi no̱o̱ Ndios, kómí i̱ nda̱yí ka̱'a̱n i̱ yukía̱ va̱'a ke'é yó ki̱vi̱ yi̱i̱ ña nákindée yó ―káchí ta̱Jesús xí'in nafariseo.
40012009	Ta ke̱e ta̱Jesús kua̱'a̱n ra, ta ni̱ki̱'vi ra ve'e ño̱'o sinagoga.
40012010	Ta yóo ñii ta̱a, ta̱ yi̱chí nda'a̱ kúu ra, ta o̱n vása kánda ña. Ta ndóo nafariseo xíto na yu kúu ñii ña o̱n vá'a ke'é ta̱Jesús, ña kuchiño chikaa̱ na kua̱chi sa̱ta̱ ra. Ta saá ni̱nda̱ka̱ to̱'on na ra: ―¿Yukía̱ káchí nda̱yí Ndios ña kándixa yó? ¿Án kúchiño sanda'a yó ni̱vi ki̱vi̱ yi̱i̱ ña nákindée yó?
40012011	Ta nda̱kuii̱n ta̱Jesús, ni̱ka̱'a̱n ra xí'in na: ―Tá ñii ndó'ó kómí ndó ñii ndikachi sa̱na̱ ndó, ta nákava rí ñii yavi̱ kónó ki̱vi̱ yi̱i̱ ña nákindée yó, ta, ¿yukía̱ ke'é ndó? ¿Án o̱n ko̱'o̱n ndó tava ndó kiti̱ sa̱na̱ ndó tí na̱kava?
40012012	¡Ta kua̱'a̱ ní ka̱ ndáya̱'ví ñii ta̱a no̱o̱ ñii kiti̱ sa̱na̱ yó! Ta ndixa ñava̱'a kúu ña ke'é yó chiño va̱'a ki̱vi̱ yi̱i̱ ña nákindée yó.
40012013	Ta saá ni̱ka̱'a̱n ta̱Jesús xí'in ta̱a ta̱ yi̱chí nda'a̱: ―Sanakaa̱ ún nda'a̱ ún vitin ―káchí ra. Ta ta̱yó'o sa̱nakaa̱ ra nda'a̱ ra, ta ndu̱va̱'a ña. Nda̱tán yóo inka̱ nda'a̱ ra ña va̱'a, saá ki̱ndo̱o ña.
40012014	Ta ke̱e nafariseo kua̱'a̱n na, ta ki̱xá'á na ká'a̱n na xí'in tá'an na ndasaá koo ka'ni na ta̱Jesús.
40012015	Ta ta̱Jesús xíni̱ ra yukía̱ xáni ini nafariseo, ta ke̱ta ra ve'e ño̱'o sinagoga ta kua̱'a̱n ra. Ta kua̱'a̱ ní ni̱vi xi̱kundiko̱n na sa̱ta̱ ra, ta saá sa̱nda'a ra ndi'i na ndeé ndó'o.
40012016	Ta ni̱ka̱'a̱n ra xí'in na: ―O̱n ka̱'a̱n ndó xí'in nda̱ ñii ni̱vi xa̱'a̱ ña ké'é i̱.
40012017	Ñayó'o ni̱ka̱'a̱n ra, ta saá ku̱ndivi to̱'on ña ni̱ka̱'a̱n Ndios xí'in ta̱profeta Isaías xi̱na̱'á. Ta to̱'on yó'o ni̱taa ta̱Isaías ña ni̱ka̱'a̱n Ndios xa̱'a̱ ta̱a ta̱ ti'ví ra saka̱ku ni̱vi ñoyívi yó'o, káchí ña saá:
40012018	Yó'o yóo ta̱a ta̱ na̱ka̱xin i̱ ña kasa chiño ra no̱o̱ i̱, ta kí'vi ní ini i̱ xíni i̱ ra, ta kúsii̱ ní ini i̱ xíni i̱ ra. Ta nataxi i̱ Níma̱ i̱ ini ra, ta saá ka̱'a̱n ndoso ra ñanda̱a̱ xí'in ndi'i ni̱vi.
40012019	O̱n na̱a ra, ta ni o̱n kutee ra, ta o̱n nda̱'yi ndaa ra xí'in nda̱ ñii ni̱vi. Ta o̱n nda̱'yi ra ko̱'o̱n ra yichi̱ ña koni̱ so̱'o ni̱vi.
40012020	Nda̱tán yóo ñii ta̱a ta̱ o̱n vása ka'no ka̱ ñii tón tamá tá'nó chi tón xa tá'nó kúu nó, saá yóo ta̱a ta̱ na̱ka̱xin i̱, ta nda̱tán yóo ñii ta̱a ta̱ o̱n vása nda'va ka̱ ñii tímá tón xa kána ñi̱'ma̱ yi'va̱, saá yóo ta̱a ta̱ na̱ka̱xin i̱, chi ta̱ kundá'ví ini kuu ra koni ra ni̱vi nandá'ví na vitá ini, na o̱n ki̱ví chindeé xí'in mi̱i, a̱nda̱ kundeé ra no̱o̱ ndi'i ña o̱n vá'a ta chinóo síkón ra ñava̱'a ñanda̱a̱.
40012021	Ta ndi'i ni̱vi na ñoyívi yó'o xí'in ndino'o níma̱ na kundati na ra ña ke'é ra ñava̱'a ta saka̱ku ra na, ka̱chí Ndios, ni̱taa ta̱Isaías xi̱na̱'á.
40012022	Ta ni̱vi kua̱'a̱n na ña kua̱'a̱n ñii ta̱a ta̱ kómí níma̱ ndiva̱'a xí'in na no̱o̱ ta̱Jesús, ta ki̱xaa̱ na no̱o̱ yóo ra. Ta̱a ta̱ ndeé ndó'o yó'o kúu ra ta̱kuáá ta ñí'í ra, ta ta̱Jesús sa̱nda'a ña'á ra, ta saá kúchiño nakoto ra ta naka̱'a̱n ra.
40012023	Ta ndi'i ni̱vi na ndóo yó'o na̱ka'nda ní ini na xi̱ni na ña ke̱'é ta̱Jesús, ta ni̱ka̱'a̱n na, káchí na saá: ―¿Án ta̱yó'o kúu ta̱sa̱'ya ñani síkuá ta̱David, ta̱ ndáti yó ti'ví Ndios kixaa̱?
40012024	Ta xi̱ni̱ so̱'o nafariseo ña ni̱ka̱'a̱n ni̱vi yó'o, ta saá ni̱ka̱'a̱n tá'an na: ―Xí'in ndee̱ ñaBeelzebú, ña kúu ñaká'no no̱o̱ ndi'i níma̱ ndiva̱'a, táva ta̱yó'o níma̱ ndiva̱'a ―káchí na.
40012025	Ta ta̱Jesús xíni̱ ra ndi'i ña xáni ini nafariseo, ta ni̱ka̱'a̱n ra saá xí'in na: ―Tá yóo ñii ñoo, ta o̱n vása yóo yu'ú ni̱vi, ta na̱ta̱'vi̱ tá'an na, ta ki̱xá'á na káni tá'an na xí'in natá'an na, ta kama ní ndi'i xa̱'a̱ ñoo yó'o. Tá yóo ñii ve'e no̱o̱ na̱ta̱'vi̱ tá'an na, ta káni tá'an na, ta ndi'i xa̱'a̱ ni̱vi ve'e yó'o.
40012026	Tá ñaníma̱ ndiva̱'a ká'no Satanás nátava ña ini ni̱vi níma̱ ndiva̱'a tá'an ña, níkúu, ta saá na̱ta̱'vi̱ tá'an ñandiva̱'a ta káni tá'an ña xí'in tá'an ña, ta ya̱chi̱ ní ndi'i xa̱'a̱ yichi̱ ña.
40012027	Mi̱i ndó ká'a̱n ndó ndí xí'in ndee̱ ñaníma̱ ndiva̱'a ká'no táva i̱ ñandiva̱'a. Tá ndixa saá xáni ini ndó, ta na ndíko̱n sa̱ta̱ ndó na táva ñandiva̱'a, ¿míchí va̱xi ndee̱ nayó'o táva na ñandiva̱'a? Na ndíko̱n sa̱ta̱ ndó kachí na o̱n si̱ví ndee̱ ñaníma̱ ndiva̱'a ká'no kúu ña kómí na kivi tava na ñandiva̱'a. Ta saá kixaa̱ ñii ki̱vi̱ na ndíko̱n sa̱ta̱ mi̱i ndó yó'o kuu na kasa nani xa̱'a̱ kua̱chi ndíso ndó chi ñavatá ká'a̱n ndó xa̱'a̱ i̱.
40012028	Ta yi̱'i̱, kómí i̱ ndee̱ Níma̱ Ndios ña tava i̱ níma̱ ndiva̱'a, ta ña ké'é i̱ yó'o káchí ña saá: vitin ki̱xaa̱ ki̱vi̱ ña kíxá'á xá'nda chiño Ndios no̱o̱ ni̱vi ñoyívi yó'o.
40012029	’Ta yóo ñii ta̱a ndeé ní ndaku, ta ni̱vi o̱n kúchiño ki̱'vi na ve'e ra ña kindaa na ñakuíká kómí ra. Si'na xíni̱ ñó'ó katón na ra, ta saá kuchiño ki̱'vi na kindaa na ndi'i ñakuíká kómí ra. Nda̱tán yóo ta̱a ndeé ní ndaku yó'o, saá yóo ñaníma̱ ndiva̱'a ká'no.
40012030	’Ndi'i ni̱vi na o̱n vása yóo yu'ú xí'in i̱, nayó'o kúu na o̱n xi̱in koni na yi̱'i̱. Ta ndi'i ni̱vi na o̱n vása chíndeé yi̱'i̱ nakaya na ni̱vi ña kundiko̱n na yichi̱ Ndios, nayó'o kúu na sákui̱ta̱ ní'nó ni̱vi ña o̱n kundiko̱n na yichi̱ Ndios.
40012031	’Ta ndixa ká'a̱n i̱ xí'in ndó, Ndios kúchiño kasa ká'no ini ra xa̱'a̱ ndi'i ña o̱n vá'a ké'é ni̱vi, ta kúchiño kasa ká'no ini ra xa̱'a̱ ndi'i to̱'on ña ká'a̱n ndiva̱'a na xí'in Ndios. Ta ndi'i ni̱vi na ká'a̱n ndiva̱'a xí'in Níma̱ Ndios, ta Ndios o̱n kasa ká'no ini ra xa̱'a̱ ni̱vi yó'o.
40012032	Ta ni̱vi na ká'a̱n ndiva̱'a xí'in yi̱'i̱, ta̱a ta̱ ki̱xi no̱o̱ Ndios, ta Ndios kúchiño kasa ká'no ini ra xa̱'a̱ na. Ta ni̱vi na ká'a̱n ndiva̱'a xí'in Níma̱ Ndios, ta Ndios o̱n kasa ká'no ini ra xa̱'a̱ nayó'o vitin, ni ndi'i saá kui̱ya̱ ña va̱xi ―káchí ta̱Jesús xí'in na.
40012033	Ta tuku ni̱ka̱'a̱n ta̱Jesús xí'in na, káchí ra saá: ―Tá yóo yito̱n tón va̱'a, ta saá kóon kui̱'i tí va̱'a nda'a̱ nó. Tá yóo yito̱n tón o̱n vá'a, ta saá kóon kui̱'i tí o̱n vá'a nda'a̱ nó. Tá xíto ndoso ndó kui̱'i tí yóo nda'a̱ yito̱n, ta saá kunda̱a̱ ini ndó án tón va̱'a kúu nó, án tón o̱n vá'a kúu nó. Nda̱tán yóo yito̱n, saá yóo ni̱vi.
40012034	Ta ndó'ó, ká'a̱n i̱ xí'in ndó, ¡sa̱'ya ko̱o̱ xati̱ kúu ndó! Chi mi̱i ndó kúu ni̱vi na o̱n vá'a, ta ña̱kán o̱n kúchiño ka̱'a̱n ndó to̱'on va̱'a. Nda̱tán yóo níma̱ ni̱vi, saá yóo to̱'on ña ká'a̱n na.
40012035	Ni̱vi na kómí níma̱ va̱'a, ká'a̱n na to̱'on va̱'a. Ta ni̱vi na kómí níma̱ o̱n vá'a, ká'a̱n na to̱'on o̱n vá'a.
40012036	Ta ká'a̱n i̱ xí'in ndó, kixaa̱ ñii ki̱vi̱ ña kasa nani Ndios xa̱'a̱ ndi'i ni̱vi ñoyívi yó'o, ta koni̱ ñó'ó ndi'i ni̱vi taxi na kuenda xa̱'a̱ ndi'i to̱'on ña o̱n vá'a ni̱ka̱'a̱n na.
40012037	Chi xa̱'a̱ to̱'on mi̱i ndó ña ni̱ka̱'a̱n ndó, Ndios kasa nani ra xa̱'a̱ ndó'ó, ta saá ka̱'a̱n ra án kundo̱o ndó xí'in ra, án ko̱'o̱n ndó nda̱ya ―káchí ta̱Jesús xí'in na.
40012038	Ta sava nafariseo xí'in na sáná'a nda̱yí Ndios ni̱ka̱'a̱n na xí'in ta̱Jesús, káchí na saá: ―Tata maestro, kóni ndi̱ ña ke'é ún ñii milagro no̱o̱ ndi̱.
40012039	Ta nda̱kuii̱n ta̱Jesús: ―¡Ni̱vi na ndiva̱'a ní ini, na o̱n vása kándixa Ndios kúu ndó'ó! Saá chi ndúkú ndó ñii milagro no̱o̱ i̱ ña kandixa ndó ndí ta̱a ta̱ ki̱xi no̱o̱ Ndios kúu i̱. Ta o̱n ke'é i̱ inka̱ milagro ña koto ndó, chi va̱'a ka̱ xíni̱ ñó'ó kunda̱a̱ ini ndó ña ni̱ndo'o ta̱profeta Jonás kui̱ya̱ xi̱na̱'á.
40012040	Ta ta̱Jonás xi̱nakaa̱ ra u̱ni̱ ndiví, ta u̱ni̱ ñoó ti̱xin títia̱ká ká'no. Ta saá yi̱'i̱, ta̱a ta̱ ki̱xi no̱o̱ Ndios, kunakaa̱ i̱ u̱ni̱ ndiví, ta u̱ni̱ ñoó ti̱xin ño'o̱.
40012041	Tá kixaa̱ ki̱vi̱ kasa nani Ndios xa̱'a̱ ni̱vi ñoyívi yó'o, ta nañoo Nínive chikaa̱ na kua̱chi sa̱ta̱ ndó'ó na táku̱ vitin. Saá chi xi̱ni̱ so̱'o na ña ni̱ka̱'a̱n ta̱Jonás xí'in na, ta na̱ndikó ini na ta ka̱ndixa na Ndios. Ta yi̱'i̱, ta̱a ta̱ yóo xí'in ndó vitin, kúu ñii ta̱ká'no ka̱ no̱o̱ ta̱Jonás, ta o̱n xi̱in ndó koni̱ so̱'o ndó ña ká'a̱n i̱.
40012042	Tá kixaa̱ ki̱vi̱ kasa nani Ndios xa̱'a̱ ni̱vi ñoyívi yó'o, ta saá tuku ñii ñáreina, ñá ni̱xa'nda chiño no̱o̱ ñoo na̱ní Sabá xi̱na̱'á, chikaa̱ ñá kua̱chi sa̱ta̱ ndó'ó na táku̱ vitin. Chi ñáreina yó'o xíká ní ni̱xa̱'a̱n ñá xi̱ni̱ so̱'o ñá to̱'on ña ni̱ka̱'a̱n ta̱rey Salomón, chi ta̱ ndíchí ní si̱ni̱ xi̱kuu ra. Ta yi̱'i̱, ta̱a ta̱ yóo xí'in ndó vitin, kúu ñii ta̱ká'no ka̱ no̱o̱ ta̱Salomón, ta o̱n xi̱in ndó koni̱ so̱'o ndó to̱'on ña ká'a̱n i̱ ―káchí ta̱Jesús xí'in na.
40012043	Ta tuku ni̱ka̱'a̱n ta̱Jesús xí'in na: ―Tá ñii níma̱ ndiva̱'a sáña ña ñii ta̱a, ta saá kua̱'a̱n ña no̱o̱ yuku̱ yi̱chí ña nandukú ña no̱o̱ nakindée ña. Tá o̱n vása nání'i ña no̱o̱ nakindée ña,
40012044	ta xáni ini ña saá: “Ndikó yó ndi̱'vi yó ini ta̱a no̱o̱ ke̱e yó va̱xi yó”, káchí ña. Ta ndíkó ña, náxaa̱ ña no̱o̱ yóo ta̱a no̱o̱ ke̱e ña, ta nákoto ña vi̱chí ini ra. Nda̱tán yóo ñii ve'e ni̱ti̱'ví ta nda̱sa livi na, saá yóo ini ta̱a yó'o.
40012045	Ta ndíkó níma̱ ndiva̱'a kua̱'a̱n ña, ta nándukú ña inka̱ níma̱ ndiva̱'a, ta nání'i ña u̱xa̱ níma̱ ña ndiva̱'a ní ka̱ no̱o̱ mi̱i ña. Ta ndíkó koo ña, ta kua̱'a̱n u̱xa̱ níma̱ ndiva̱'a yó'o xí'in ña, ta kíxaa̱ ndi'i ña nakoo ña ini ta̱a yó'o. Ta saá xó'vi̱ ní ka̱ ra vitin no̱o̱ ña si'na. Saá kundo'o ndó'ó na ndóo ñoyívi yó'o vitin tá o̱n xi̱in ndó koni̱ so̱'o ndó to̱'on i̱ ―káchí ta̱Jesús xí'in na.
40012046	Tá ká'a̱n ka̱ ta̱Jesús xí'in ni̱vi, ta saá ki̱xaa̱ si'í ra xí'in nañani ra, ta yíta na ke̱'e no̱o̱ yóo ra, ta kóni na ka̱'a̱n na xí'in ra.
40012047	Ta ñii ta̱a nda̱to̱'on ra xí'in ta̱Jesús: ―Tata, si'í ún xí'in nañani ún yíta na ke̱'e, ta kóni na ka̱'a̱n na xí'in ún ―káchí ra.
40012048	Ta nda̱kuii̱n ta̱Jesús, ni̱ka̱'a̱n ra xí'in ta̱yó'o: ―¿Yu kúu si'í i̱? ¿Ta yu kúu nañani i̱?
40012049	Ta sa̱ná'a nda'a̱ ra naxíka xí'in ra, ta ni̱ka̱'a̱n ra, káchí ra saá: ―Yó'o ndóo si'í i̱ xí'in nañani i̱.
40012050	Chi ni̱vi na kísa ndivi ña kóni Yivá i̱ Ndios, ta̱ yóo ñoyívi ni̱no, nayó'o kúu ñani i̱ xí'in ki̱'va̱ i̱ xí'in si'í i̱ ―káchí ta̱Jesús.
40013001	Ta mi̱i ki̱vi̱ yó'o ke̱ta ta̱Jesús ñii ve'e ta kua̱'a̱n ra, ta ni̱xaa̱ ra xi̱koo ra yu'u̱ mi̱ni.
40013002	Ta ki̱xaa̱ kua̱'a̱ ní ni̱vi no̱o̱ ra, ta saá nda̱a ra ñii tón barco ta xi̱koo ra sa̱ta̱ tón barco no̱o̱ mi̱ni, ta ndi'i ni̱vi yó'o yíta na yu'u̱ takuií.
40013003	Ta ki̱xá'á ra ndáto̱'on ra kua̱'a̱ ní cuento ña saná'a ra na, ta káchí ra saá xí'in na: ―Saá ndo̱'o ñii ta̱a ta̱ chí'i ndiki̱n trigo.
40013004	Ta ki̱xá'á ra xíta ní'nó ra ndiki̱n trigo ña chi'i ra no̱o̱ ño'o̱. Ta sava ña ni̱ko̱yo yichi̱, ta ki̱xaa̱ tísaa ta xa̱xi rí ña.
40013005	Sava ndiki̱n ni̱ko̱yo no̱o̱ yásín ní ño'o̱ sa̱ta̱ yu̱u̱, ta ndiki̱n yó'o kama ní ni̱ndu̱ta̱ ña, chi o̱n vása kuíkon no̱o̱ ño'o̱ yó'o.
40013006	Ta ke̱ta ño̱'o ta ni̱yi̱chi̱ ña, ta ndi̱'i xa̱'a̱ ña, saá chi ni̱‑kee kónó tio'o ña.
40013007	Ta sava ña ni̱ko̱yo ma̱'ñó tón ñiño̱, ta ni̱ndu̱ta̱ ña, ta ni̱‑kuchiño kua'no ña, saá chi xa̱'no tón ñiño̱ yó'o ta xa̱'ni nduta̱ nó ña.
40013008	Ta sava ndiki̱n ni̱ko̱yo no̱o̱ ño'o̱ va̱'a ña kuíkon. Ta ni̱ndu̱ta̱ ña, ta xa̱'no ña, ta kua̱'a̱ ní ni̱xi̱yo ndiki̱n yita yó'o. Sava yita ta̱xi ña ñii ciento ndiki̱n, sava yita ta̱xi ña u̱ni̱ si̱ko̱ ndiki̱n, ta sava yita ta̱xi ña o̱ko̱ u̱xu̱ ndiki̱n.
40013009	Ndi'i ndó'ó ni̱vi na yóo so̱'o, xíni̱ ñó'ó chikaa̱ so̱'o ndó ña ká'a̱n i̱ xí'in ndó ―káchí ta̱Jesús xí'in na.
40013010	Ta ki̱xaa̱ naxíka xí'in ra no̱o̱ ra, ta ni̱nda̱ka̱ to̱'on na ra: ―¿Nda̱chun xí'in cuento sáná'a ún ni̱vi?
40013011	Ta nda̱kuii̱n ra, ni̱ka̱'a̱n ra xí'in na: ―Ta ndó'ó, kúnda̱a̱ ini ndó to̱'on ña ñó'o se'é ña yo̱'vi̱ ní ña ká'a̱n xa̱'a̱ yichi̱ no̱o̱ xá'nda chiño Ndios, chi saá ta̱xi Ndios nda'a̱ ndó. Ta inka̱ ni̱vi kuiti xíni̱ so̱'o na to̱'on yó'o, ta o̱n vása kúnda̱a̱ va̱'a ini na yukía̱ káchí ña.
40013012	Ta ni̱vi na kúnda̱a̱ ini to̱'on ká'a̱n i̱, ta Ndios taxi ra ña kunda̱a̱ va̱'a ka̱ ini na ña, ta ni̱vi na o̱n xi̱in kunda̱a̱ ini to̱'on ña ká'a̱n i̱, ta ña lo'o to̱'on xi̱ni̱ so̱'o na ta sandañó'ó na ndi'i ña.
40013013	Xa̱'a̱ ñayó'o kúu ña sáná'a i̱ ni̱vi xí'in cuento: Vará xíto na, ta o̱n vása xíni̱ na ñanda̱a̱. Vará xíni̱ so̱'o na, ta o̱n vása chíkaa̱ so̱'o na, ni o̱n vása kúnda̱a̱ ini na ña ndáto̱'on i̱.
40013014	Ta saá kísa ndivi na to̱'on ña ni̱taa ta̱profeta Isaías xi̱na̱'á, ña káchí: Ndios káchí ra saá: “Vará xíni̱ so̱'o ní na, ta nda̱ ñii ki̱vi̱ o̱n kunda̱a̱ ini na ña xíni̱ so̱'o na. Vará xíto ní na, ta nda̱ ñii ki̱vi̱ o̱n kunda̱a̱ ini na yukía̱ xíto na.
40013015	Ta níma̱ ni̱vi yó'o xa ku̱tá'yá yu̱u̱ ña. Ta nákasi kútu̱ na so̱'o na, ta nákasi na nduchu̱ no̱o̱ na, chi o̱n xi̱in na koto na, ni o̱n xi̱in na koni̱ so̱'o na. Ña ké'é na saá kúu ña o̱n xi̱in na kunda̱a̱ ini na ñanda̱a̱, ni o̱n xi̱in na ndikó na kixi na no̱o̱ i̱ ña sanda'a i̱ na”, káchí Ndios, káchí ta̱profeta xi̱na̱'á.
40013016	’Ta mi̱i ndó, nákaa̱ ñasi̱i̱ níma̱ ndó chi xíto ndó ñava̱'a ké'é i̱, ta xíni̱ so̱'o ndó ña ká'a̱n i̱ xí'in ndó.
40013017	Ndixa ká'a̱n i̱ xí'in ndó, kui̱ya̱ xi̱na̱'á ni̱xi̱yo kua̱'a̱ ní naprofeta xí'in inka̱ ni̱vi na ni̱xika nda̱kú no̱o̱ Ndios, ta ndi'i nayó'o ku̱too na koto na ña xíto ndó vitin, ta ni̱‑kuchiño na, ta ku̱too na koni̱ so̱'o na ña xíni̱ so̱'o ndó vitin, ta ni̱‑kuchiño na ―káchí ta̱Jesús xí'in naxíka xí'in ra.
40013018	Ta tuku ni̱ka̱'a̱n ta̱Jesús xí'in naxíka xí'in ra: ―Ta vitin koni̱ so̱'o ndó yukía̱ káchí cuento xa̱'a̱ ta̱ chí'i ndiki̱n trigo.
40013019	Ndiki̱n ña ni̱ko̱yo yichi̱ ndáto̱'on ña xa̱'a̱ ni̱vi na xíni̱ so̱'o xa̱'a̱ yichi̱ no̱o̱ xá'nda chiño Ndios, ta nayó'o o̱n vása kúnda̱a̱ ini na, ta saá va̱xi ñandiva̱'a ká'no ta táva ña to̱'on Ndios ña xi̱ni̱ so̱'o na.
40013020	Ta ndiki̱n ña ni̱ko̱yo no̱o̱ yu̱u̱ ndáto̱'on ña xa̱'a̱ ni̱vi na xíni̱ so̱'o to̱'on Ndios, ta xa̱ndi̱ko̱n náki'in va̱'a na ña, ta kúsii̱ ní ini na.
40013021	Ta yá'a ñii káni̱ lo'o, tá kíxá'á va̱xi ña xó'vi̱ na, án inka̱ ni̱vi o̱n xi̱in ka̱ na koni ña'á na xa̱'a̱ ña kándixa na to̱'on Ndios, ta nayó'o xa̱ndi̱ko̱n sándakoo na yichi̱ Ndios, ta o̱n xi̱in ka̱ na kandixa na, saá chi o̱n ta̱'án chikaa̱ va̱'a ini na to̱'on Ndios.
40013022	Ta ndiki̱n ña ni̱ko̱yo no̱o̱ tón ñiño̱ ndáto̱'on ña xa̱'a̱ ni̱vi na xíni̱ so̱'o to̱'on Ndios. Ta saá chiño yóo ñoyívi yó'o sándi'i ní ini na, ta kíxá'á na kísa chiño na ña kukomí na kua̱'a̱ ní ñakuíká ñoyívi yó'o, ta saá o̱n xi̱in ka̱ na kutaku̱ na nda̱tán ká'a̱n to̱'on Ndios.
40013023	Ta ndiki̱n ña ni̱ko̱yo ño'o̱ va̱'a ña kuíkon ndáto̱'on ña xa̱'a̱ ni̱vi na xíni̱ so̱'o to̱'on Ndios, ta kándixa ini na ña. Nayó'o kúu na kúndeé nduu ni̱vi na va̱'a ini ta ke'é na kua̱'a̱ ní ñava̱'a no̱o̱ Ndios. Nda̱tán yóo ñii ndiki̱n ña táxi o̱ko̱ u̱xu̱ ndiki̱n, ta inka̱ ndiki̱n ña táxi u̱ni̱ si̱ko̱ ndiki̱n, ta inka̱ ndiki̱n ña táxi ñii ciento ndiki̱n, saá yóo ni̱vi na kándixa ndino'o ini to̱'on Ndios ―káchí ta̱Jesús xí'in naxíka xí'in ra.
40013024	Ta nda̱to̱'on ta̱Jesús inka̱ cuento ña saná'a ra ni̱vi, káchí ra saá: ―Nda̱tán yóo ñii ta̱a chí'i ra ndiki̱n trigo, saá yóo yichi̱ no̱o̱ xá'nda chiño Ndios.
40013025	Ki̱vi̱ kísi̱n ta̱ chi̱'i trigo ta kísi̱n ndi'i ta̱ kísa chiño no̱o̱ ra, ta ki̱xaa̱ ñii ta̱a ta̱ sáa̱ ini xíni ña'á, ta chi̱'i ra ndiki̱n ku̱'u̱ na'á no̱o̱ ño'o̱ no̱o̱ xa chi̱'i na ndiki̱n trigo, ta saá ke̱ta ra kua̱'a̱n ra.
40013026	Ta ni̱ndu̱ta̱ trigo ta xa̱'no ña, ta ki̱xaa̱ ki̱vi̱ kána yoko̱ ña, ta saá xíni ni̱vi ndí ku̱'u̱ na'á xá'no ña ma̱'ñó yita trigo.
40013027	Ta na kísa chiño no̱o̱ ta̱a ta̱ chi̱'i trigo ki̱xaa̱ na no̱o̱ ra, ta ni̱ka̱'a̱n na xí'in ra: “Tata, ¿án o̱n vása kuiti ní‑chi'i ún ndiki̱n trigo? Ta vitin yóo kua̱'a̱ ní ku̱'u̱ na'á xí'in trigo. ¿Míchí ki̱xi ña?”, káchí na.
40013028	Ta nda̱kuii̱n ta̱ chi̱'i trigo: “Ñii ta̱a ta̱ sáa̱ ini xíni yi̱'i̱ ki̱xi ra chi̱'i ra ku̱'u̱ na'á.” Ta na kísa chiño no̱o̱ ra ni̱nda̱ka̱ to̱'on na ra: “¿Án kóni ún to'on ndi̱ ndi'i ku̱'u̱ na'á?”
40013029	Ta nda̱kuii̱n ra, káchí ra saá: “Ó'on, o̱n to'on ndó ku̱'u̱ na'á ko̱to̱ to'on ndó trigo xí'in ña.
40013030	Va̱'a ná taxi yó kua'no xí'in tá'an ña a̱nda̱ ki̱vi̱ ka'nda yó ña. Ta ki̱vi̱ ta̱'nda̱ ña ta ka̱'a̱n i̱ xí'in na xá'nda, kachí i̱ saá: Ka'nda ndi'i ndó ña, ta tava síín ndó trigo, ta ki'in ndó ku̱'u̱ na'á, ta katón nomi ndó ña ta ko̱'o̱n ña ko̱ko̱ ña; ta saá taan va̱'a ndó ndiki̱n trigo yaka̱ ve'e i̱”, kachí ta̱a ta̱ chi̱'i trigo xí'in na kísa chiño no̱o̱ ra ―káchí ta̱Jesús xí'in naxíka xí'in ra.
40013031	Ta nda̱to̱'on ta̱Jesús inka̱ cuento ña saná'a ra ni̱vi, káchí ra saá xí'in na: ―Nda̱tán yóo ñii ndiki̱n mostaza ña chi̱'i ñii ta̱a ño'o̱ ra, saá yóo yichi̱ no̱o̱ xá'nda chiño Ndios.
40013032	Ta ndiki̱n mostaza kúu ña válí ní ka̱ no̱o̱ ndi'i ndiki̱n yóo ñoyívi yó'o, ta ki̱vi̱ ndúta̱ ña ta ndúu ña ña ká'no ní ka̱ no̱o̱ ndi'i inka̱ ñata̱ta̱ chí'i ni̱vi. Ki̱vi̱ xa̱'no ña, ta ndu̱u ña ñii tón yito̱n ká'no, ta kíxaa̱ tísaa kísa va̱'a rí ta̱ka̱ rí nda'a̱ nó.
40013033	Ta tuku nda̱to̱'on ta̱Jesús inka̱ cuento, káchí ra saá: ―Nda̱tán yóo levadura ña na̱saka ni̱vi xí'in yuxa̱n si̱ta̱ va̱'a, saá yóo yichi̱ ña xá'nda chiño Ndios. Vará lo'o ní levadura na̱saka ni̱vi xí'in u̱ni̱ ko'ndo ná'no yuxa̱n harina, ta ku̱ndeé ña sa̱naño ña ndi'i yuxa̱n yó'o.
40013034	Ta ki̱vi̱ ni̱ka̱'a̱n ta̱Jesús xí'in ni̱vi, ta ndasaá kuiti xí'in cuento sa̱ná'a ra na; o̱n vása ní‑saná'a ra nayó'o xí'in inka̱ no̱o̱ to̱'on.
40013035	Saá ki̱sa ndivi ra to̱'on Ndios ña ni̱taa ñii ta̱profeta xi̱na̱'á, ña káchí saá: Ka̱'a̱n i̱ xí'in ni̱vi xí'in cuento; ta ndato̱'on i̱ xí'in na xa̱'a̱ to̱'on ña ni̱xi̱yo se'é nda̱ ki̱vi̱ ki̱sa va̱'a i̱ ñoyívi yó'o ta̱nda̱ ki̱vi̱ vitin, ka̱chí Ndios, ni̱taa ta̱profeta xi̱na̱'á.
40013036	Ta ni̱nda̱yi ta̱Jesús ni̱vi, ta ni̱ki̱'vi ra ve'e. Ta ki̱xaa̱ yatin naxíka xí'in ra no̱o̱ ra, ta ni̱ka̱'a̱n na xí'in ra: ―Nandaxin ún no̱o̱ ndi̱ yukía̱ kóni kachí cuento xa̱'a̱ ku̱'u̱ na'á xí'in yita trigo.
40013037	Ta nda̱kuii̱n ra, káchí ra saá xí'in na: ―Ta̱a ta̱ chi̱'i ndiki̱n trigo kúu yi̱'i̱, ta̱a ta̱ ki̱xi no̱o̱ Ndios.
40013038	Ta ño'o̱ no̱o̱ chi̱'i ra kúu ñoyívi yó'o, ta ndiki̱n trigo kúu ni̱vi na kua̱'a̱n yichi̱ Ndios. Ta ku̱'u̱ na'á kúu ni̱vi na ndíko̱n yichi̱ ñaníma̱ ndiva̱'a.
40013039	Ta ta̱a ta̱ sáa̱ ini ta̱ chi̱'i ku̱'u̱ na'á kúu ñaníma̱ ndiva̱'a ká'no. Ta ki̱vi̱ ña ka'nda na trigo xí'in ku̱'u̱ na'á kúu ki̱vi̱ sondí'í ñoyívi yó'o, ta na ka'nda kúu naángel.
40013040	Nda̱tán náto'on ni̱vi ku̱'u̱ na'á no̱o̱ ño'o̱ chi̱'i na, ta ka'mi na ku̱'u̱ na'á yó'o no̱o̱ xíxi̱ ño'o̱, saá ke'é naángel ki̱vi̱ sondí'í ñoyívi yó'o.
40013041	Yi̱'i̱, ta̱a ta̱ ki̱xi no̱o̱ Ndios, ti'ví i̱ naángel ko̱'o̱n na tava na ndi'i ni̱vi na chú'u inka̱ ni̱vi ke'é na ña o̱n vá'a, ta tava na ndi'i ni̱vi na ke'é ña o̱n vá'a.
40013042	Ta taan na ni̱vi yó'o no̱o̱ ndeé ní xíxi̱ ño'o̱, no̱o̱ kuaku ní na ta xo̱'vi̱ ní na.
40013043	Ta ndi'i ni̱vi na kísa ndivi ña kóni Ndios kundo̱o na no̱o̱ xá'nda chiño Yivá yó Ndios, ta nda̱tán yóo ña yé'e ño̱'o, saá naye'e ni̱vi yó'o. Ndi'i ni̱vi na yóo so̱'o, xíni̱ ñó'ó chikaa̱ so̱'o na ña ká'a̱n i̱ xí'in na ―káchí ta̱Jesús xí'in naxíka xí'in ra.
40013044	Ta tuku nda̱to̱'on ta̱Jesús ñii cuento ña saná'a ra na, káchí ra saá xí'in na: ―Ñii ñakuíká yóo se'é ti̱xin ño'o̱, ta ñii ta̱a na̱ní'i ra ña, ta kúsii̱ ní ini ra, ta tuku chi̱kaa̱ se'é ra ña, ta ni̱xa̱'a̱n ra ni̱si̱kó ndi'i ra ña kómí ra, ta saá ndi̱kó ra sa̱ta ra ño'o̱ yó'o no̱o̱ chi̱kaa̱ se'é ra ñakuíká. Nda̱tán yóo ñakuíká yó'o, saá yóo yichi̱ no̱o̱ xá'nda chiño Ndios.
40013045	Ta nda̱to̱'on ta̱Jesús inka̱ cuento ña saná'a ra na, káchí ra saá: ―Ñii ta̱a ta̱ síkó ña̱'a ndúkú ra yu̱u̱ livi ní ña ndáya̱'ví ní na̱ní ña perla.
40013046	Ta na̱ní'i ra ñii yu̱u̱ livi ña ndáya̱'ví ní, ta ni̱xa̱'a̱n ra ni̱si̱kó ndi'i ra ña kómí ra, ta saá ndi̱kó ra sa̱ta ra yu̱u̱ livi yó'o. Nda̱tán yóo yu̱u̱ livi ña ndáya̱'ví ní, saá yóo yichi̱ ña xá'nda chiño Ndios.
40013047	Ta nda̱to̱'on ta̱Jesús inka̱ cuento ña saná'a ra na, káchí ra saá: ―Nda̱tán yóo ñii ñono̱ ña chíkaa̱ na ini mi̱ni, ta kua̱'a̱ ní no̱o̱ tia̱ká táva na, saá yóo yichi̱ ña xá'nda chiño Ndios.
40013048	Tá chútú ñono̱, ta násita na ña yu'u̱ takuií. Ta saá náka̱xin na ndi'i tia̱ká tí va̱'a ta táan na rí ini chikiva, ta xáta na tí o̱n vá'a.
40013049	Saá kundo'o ni̱vi ki̱vi̱ sondí'í ñoyívi yó'o: ta kixaa̱ naángel ta nata'ví na ni̱vi na va̱'a xí'in na o̱n vá'a,
40013050	ta na o̱n vá'a kui̱ta̱ na ko̱'o̱n na no̱o̱ xíxi̱ ño'o̱ ndi'i saá ki̱vi̱, no̱o̱ kuaku ní na ta xo̱'vi̱ ní na.
40013051	Ta ta̱Jesús ni̱nda̱ka̱ to̱'on ra naxíka xí'in ra, káchí ra saá: ―¿Án kúnda̱a̱ ini ndó ndi'i ña ni̱ka̱'a̱n i̱ xí'in ndó? ―Kúnda̱a̱ va̱'a ini ndi̱, Tata ―káchí na.
40013052	Ta ni̱ka̱'a̱n ta̱Jesús xí'in na, káchí ra saá: ―Ndi'i na sáná'a nda̱yí Ndios ña ni̱taa ta̱Moisés ta ndíko̱n na yichi̱ no̱o̱ xá'nda chiño Ndios, ta nda̱tán yóo ñii ta̱a xí'in ve'e ra no̱o̱ ñó'o ñakuíká yatá xí'in ñakuíká xa̱á, saá yóo nayó'o. Ta saá kúchiño na koni̱ ñó'ó na ñakuíká xa̱á xí'in ñakuíká yatá ―káchí ra.
40013053	Ta ndi̱'i nda̱to̱'on ta̱Jesús cuento ña sáná'a ra na, ta ke̱e ra kua̱'a̱n ra.
40013054	Ta na̱xaa̱ ra ñoo mi̱i ra, ta ki̱xá'á ra sáná'a ra ni̱vi ve'e ño̱'o sinagoga. Ta na̱ka'nda ní ini na, ta káchí na xí'in tá'an na saá: ―¿Míkía̱ sa̱kuá'á ta̱yó'o ndi'i ña xíni̱ ní ra? ¿Míkía̱ ke̱e ndee̱ ña ké'é ra milagro xí'in ni̱vi?
40013055	¿Án o̱n si̱ví ta̱yó'o kúu sa̱'ya ta̱carpintero? ¿Án o̱n si̱ví si'í ta̱yó'o kúu ñá na̱ní María? ¿Án o̱n si̱ví ñani ta̱Jacobo, ta̱José, ta̱Simón xí'in ta̱Judas kúu ra?
40013056	¿Án o̱n ndixa ndóo ki̱'va̱ ra ñoo yó yó'o? ¿Míkía̱ ki̱xi ña xíni̱ ní ta̱yó'o? ―káchí na.
40013057	Ta ni̱‑xiin na koni̱ so̱'o na ña ká'a̱n ra. Ta ni̱ka̱'a̱n ta̱Jesús, káchí ra saá xí'in na: ―Ndi'i saá ñoo ñoyívi yó'o kísa to̱'ó na ta̱profeta, ta nañoo mi̱i ra xí'in nave'e mi̱i ra o̱n xi̱in na kasa to̱'ó na ra ―káchí ra.
40013058	Ta saá o̱n vása ní‑ke'é ra kua̱'a̱ ní milagro xí'in na, chi ni̱‑xiin na kandixa na ra.
40014001	Ta ki̱vi̱ yó'o ta̱rey Herodes, ta̱ xá'nda chiño no̱o̱ nañoo estado Galilea, xi̱ni̱ so̱'o ra ndi'i ñava̱'a ña ke̱'é ta̱Jesús,
40014002	ta ni̱ka̱'a̱n ra xí'in na kísa chiño no̱o̱ ra: ―Ta̱Jesús yó'o kúu ta̱Juan, ta̱ sa̱kuchu ni̱vi, ta ni̱xi'i̱ ra ta vitin na̱taku̱ ra, ña̱kán kómí ra ndee̱ ké'é ra ndi'i milagro yó'o vitin ―káchí ta̱rey.
40014003	Ni̱ka̱'a̱n ta̱Herodes to̱'on yó'o chi xáni si̱ni̱ ra xa̱'a̱ ña o̱n vá'a ke̱'é ra xí'in ta̱Juan. Chi ta̱Juan ni̱ka̱'a̱n ra kua̱'a̱ ní yichi̱ xí'in ta̱Herodes, káchí ra saá: ―Nda̱yí Ndios ña ni̱taa ta̱Moisés káchí ña, o̱n ko̱ó yichi̱ naki'in ún ñásí'í ñani ún koo ñá xí'in ún ―káchí ra. Saá chi ta̱Herodes xa ni̱tonda̱'a̱ ra xí'in ñáHerodías ñásí'í ta̱Felipe ta̱ kúu ñani mi̱i ra. Ta ta̱Herodes, xa̱'a̱ ña sakusii̱ ra ini ñásí'í ra yó'o, xa̱'nda chiño ra no̱o̱ natropa ña tiin na ta̱Juan, ta ka̱tón na ra ta chi̱kaa̱ na ra ini ve'e ka̱a.
40014005	Ta ta̱Herodes kóni ra ka'ni ra ta̱Juan, ta ni̱‑kuchiño ra chi yí'ví ra no̱o̱ ni̱vi, chi ni̱vi xáni ini na ndí ta̱Juan kúu ra profeta.
40014006	Ta ñii ki̱vi̱ ka̱na viko̱ ni̱xi̱no̱ kui̱ya̱ ta̱Herodes, ta ñása̱'ya ñáHerodías ka̱ta xá'á ñá no̱o̱ ndi'i na ndóo viko̱ yó'o, ta kúsii̱ ní ini ta̱Herodes xíni ra ñá, ka̱ta xá'á ñá.
40014007	Ta saá chi̱ná'a ra Ndios ña taxi ra nda'a̱ ñálo'o yó'o ndi'i ña ndukú ñá no̱o̱ ra.
40014008	Ta si'í ñá ni̱ka̱'a̱n ñá xí'in sa̱'ya ñá yukía̱ ndukú ñá no̱o̱ ta̱rey, ta saá ni̱ka̱'a̱n ñálo'o yó'o xí'in ta̱rey: ―Chinóo ún si̱ni̱ ta̱Juan, ta̱ sa̱kuchu ni̱vi, no̱o̱ ko̱'o̱ ña ndíka̱, ta taxi ún ña nda'a̱ i̱.
40014009	Ta kúchuchú ní ini ta̱rey ña xi̱ni̱ so̱'o ra ña ndu̱kú ñálo'o, ta saá ni, xa̱'nda chiño ra ña kasa ndivi na ña ndukú ñá no̱o̱ ra, xa̱'a̱ ña xi̱ni̱ so̱'o ndi'i na ndóo viko̱ yukía̱ ni̱ka̱'a̱n ra xí'in ñálo'o ña chi̱ná'a ra Ndios.
40014010	Ta ti̱'ví ra natropa kua̱'a̱n na ve'e ka̱a, ta ka̱ndoso na si̱ko̱n ta̱Juan.
40014011	Ta saá ní'i na si̱ni̱ ta̱Juan kánóo ña no̱o̱ ko̱'o̱ ta ta̱xi na ña nda'a̱ ñálo'o, ta ñálo'o yó'o na̱taxi ñá ko̱'o̱ yó'o nda'a̱ si'í ñá.
40014012	Ta naxíka xí'in ta̱Juan ki̱xaa̱ na ve'e ka̱a, ta na̱kuiso na yi̱kí ko̱ñu ra, ta ni̱xa̱'a̱n na sa̱ndúxu̱n na ña. Ta saá ki̱xaa̱ na no̱o̱ yóo ta̱Jesús, ta nda̱to̱'on na xí'in ra yukía̱ ni̱ndo'o ta̱Juan.
40014013	Ta ki̱vi̱ xi̱ni̱ so̱'o ta̱Jesús ña ni̱ndo'o ta̱Juan, ta saá ke̱e ra kua̱'a̱n ra ini tón barco, ta ni̱xaa̱ ra ñii xiiña no̱o̱ o̱n ko̱ó ni̱vi. Ta saá xi̱ni̱ so̱'o ni̱vi mí kua̱'a̱n ta̱Jesús, ta ke̱e na kua̱'a̱n xá'á na sa̱ta̱ ra.
40014014	Tá no̱o ta̱Jesús tón barco, ta xi̱ni ra kua̱'a̱ ní ni̱vi, ta kúndá'ví ní ini ra xíni ra na, ta sa̱nda'a ra ni̱vi na ndeé ndó'o.
40014015	Ta xa ni̱kuaa ní kúu ña, ta saá ni̱to̱nda̱a yatin u̱xu̱ o̱vi̱ naxíka xí'in ra, ta ni̱ka̱'a̱n na xí'in ra: ―Tata, no̱o̱ ndóo yó vi̱chí ní, ta ni̱kuaa ní kúu ña vitin. Va̱'a ti'ví ún ndi'i ni̱vi yó'o ná ko̱'o̱n na ñoo válí yatin ña ndukú na sata na ña kuxu na ―káchí naxíka xí'in ra.
40014016	Ta nda̱kuii̱n ta̱Jesús, ni̱ka̱'a̱n ra xí'in naxíka xí'in ra: ―O̱n vása xíni̱ ñó'ó ko̱'o̱n na. Mi̱i ndó taxi kuxu na ―káchí ra.
40014017	Ta ni̱ka̱'a̱n na saá: ―O̱n ko̱ó kua̱'a̱ ñaxíxi. Yóo kuiti o̱'o̱n si̱ta̱ va̱'a ta o̱vi̱ kúu tia̱ká.
40014018	Ta ni̱ka̱'a̱n ta̱Jesús saá xí'in na: ―Taxi ndó ña yóo nda'a̱ i̱.
40014019	Ta saá ni̱ka̱'a̱n ra xí'in ni̱vi kundo̱o ndi'i na no̱o̱ yita síi. Ta ki̱'in ra o̱'o̱n si̱ta̱ va̱'a xí'in o̱vi̱ tia̱ká, ta xi̱to ndaa ra ñoyívi ni̱no, ta ni̱ka̱'a̱n ra, káchí ra: ―Tata Yivá yó Ndios, táxa'vi ña'á ún ta̱xi ún ñaxíxi. Ta ta̱'ví ra si̱ta̱ va̱'a, ta ta̱xi ra ña nda'a̱ naxíka xí'in ra, ta nayó'o na̱taxi na ña nda'a̱ ndi'i ni̱vi na ndóo yó'o.
40014020	Ta na̱ni ña xi̱xi ndi'i ni̱vi nda̱ ni̱xaa ini na. Tá ndi̱'i xi̱xi na, ta naxíka xí'in ta̱Jesús sa̱kutú na u̱xu̱ o̱vi̱ chikiva xí'in ña ki̱ndo̱o ndoso, chi ni̱‑kundeé nani̱vi kuxu ndi'i na ña.
40014021	Ta ndi'i na xi̱xi yó'o xi̱kuu na ñii o̱'o̱n mil ta̱a, xí'in inka̱ kua̱'a̱ ní násí'í xí'in kua̱'a̱ ní naválí.
40014022	Ta saá ta̱Jesús xa̱'nda chiño ra no̱o̱ naxíka xí'in ra ña ndaa na tón barco ta ko̱'o̱n si'na na no̱o̱ ra nda̱ inka̱ xiiña no̱o̱ mi̱ni, saá chi ni̱ndo̱o ra nda̱yi ra ndi'i ni̱vi.
40014023	Tá ndi̱'i ni̱nda̱yi ra ni̱vi, ta nda̱a ra kua̱'a̱n ra yuku̱ no̱o̱ ka̱'a̱n ra xí'in Ndios. Ta saá ni̱ke̱tá ño̱'o ta ku̱naa, ta yóo mató'ón ra yuku̱ yó'o,
40014024	ta tón barco kánóo nó ma̱'ñó mi̱ni. Ni̱‑kuchiño ko̱'o̱n ka̱ nó chi ndeé ní káni ta̱chi̱ xí'in takuií ta sákuiko ní ña tón barco.
40014025	Ta xa yatin kóni ti̱vi kúu ña, ta ta̱Jesús xíka xá'á ra no̱o̱ takuií va̱xi ra no̱o̱ kánóo tón barco.
40014026	Tá xi̱ni naxíka xí'in ra ndí xíka ra no̱o̱ mi̱ni, ta saá ni̱yi̱'ví ní na, ta xí'in ndi'i ndee̱ na ni̱ka̱'a̱n na: ―¡Ñii ñí'ná kúu ñakaa̱! ―káchí na.
40014027	Ta saá kama ni̱ka̱'a̱n ta̱Jesús xí'in na: ―O̱n kundi'i ini ndó, chi yi̱'i̱ va kúu i̱. O̱n kuyi̱'ví ndó ―káchí ta̱Jesús xí'in na.
40014028	Ta ni̱ka̱'a̱n ta̱Pedro, káchí ra saá: ―Tata, tá ndixa yó'ó kúu ún, ta ka'nda chiño ún no̱o̱ i̱ ta ná kundo̱so̱ i̱ no̱o̱ takuií ta xaa̱ i̱ no̱o̱ ún.
40014029	―Na'a ―káchí ta̱Jesús xí'in ra. Ta ta̱Pedro no̱o ra tón barco, ta ki̱xá'á ra xíka xá'á ra no̱o̱ takuií ña xaa̱ ra no̱o̱ ta̱Jesús.
40014030	Ta xi̱ni ra ndeé ní va̱xi ta̱chi̱, ta ni̱yi̱'ví ní ra, ta ki̱xá'á ra kua̱'a̱n ni̱ke̱tá ra ini mi̱ni, ta xí'in ndi'i ndee̱ ra ni̱ka̱'a̱n ra: ―Tata, ¡saka̱ku ún yi̱'i̱! ―káchí ra.
40014031	Ta ta̱Jesús xa̱ndi̱ko̱n sa̱nakaa̱ ra nda'a̱ ra, ta ti̱in ra ta̱Pedro, ta ni̱ka̱'a̱n ra xí'in ra: ―¡Ta̱a ta̱ lo'o ní kándixa ini yi̱'i̱ kúu yó'ó! ¿Nda̱chun xíka ini ún, ta o̱n vása kándixa ún yi̱'i̱ chindeé i̱ yó'ó?
40014032	Ta saá nda̱a na tón barco, ta ni̱ya̱a̱ ta̱chi̱.
40014033	Ta na ñó'o ini tón barco xi̱kuxítí na no̱o̱ ta̱Jesús, ta ki̱sa to̱'ó na ra, ni̱ka̱'a̱n na saá xí'in ra: ―¡Ndixa yó'ó kúu ún Sa̱'ya Ndios! ―káchí na.
40014034	Ni̱ya'a na mi̱ni ta ni̱xaa̱ na inka̱ xiiña, ta no̱o na tón barco ñoo Genesaret.
40014035	Ta na̱koni nani̱vi ñoo yó'o yu kúu ta̱Jesús, ta saá ti̱'ví na ni̱vi ndato̱'on na xí'in inka̱ na ñoo yatin ña ki̱xaa̱ ta̱Jesús. Ta nayó'o ki̱xaa̱ na xí'in na ndeé ndó'o no̱o̱ ra.
40014036	Ta xa̱ku ndá'ví na no̱o̱ ra ña taxi ra to̱nda̱a nda'a̱ na ra, vará lo'o yu'u̱ tiko̱to̱ ra, ta ndi'i ni̱vi na ni̱to̱nda̱a nda'a̱ ña'á ndu̱va̱'a na.
40015001	Ta sava nafariseo xí'in sava na sáná'a nda̱yí Ndios ki̱xi na ñoo Jerusalén, ta ki̱xaa̱ na no̱o̱ ta̱Jesús, ta ni̱nda̱ka̱ to̱'on na ra:
40015002	―¿Nda̱chun yá'a ndoso naxíka xí'in ún no̱o̱ ña sa̱ná'a naxi̱i̱ síkuá yó xi̱na̱'á? Chi o̱n vása ndá'á na ta xíxi na ―káchí na xí'in ta̱Jesús.
40015003	Ta nda̱kuii̱n ta̱Jesús, ni̱ka̱'a̱n ra saá xí'in na: ―Ta ndó'ó, ¿nda̱chun yá'a ndoso ndó nda̱yí ña xá'nda chiño Ndios, ta kísa ndivi ndó ña sa̱ná'a naxi̱i̱ síkuá ndó xi̱na̱'á?
40015004	Chi Ndios ni̱ka̱'a̱n ra, ka̱chí ra saá: “Kasa to̱'ó ndó yivá ndó, ta kasa to̱'ó ndó si'í ndó”, ta “Xíni̱ ñó'ó kivi̱ ndi'i ni̱vi na kándiva̱'a xí'in yivá na án xí'in si'í na”, ka̱chí Ndios.
40015005	Ta ndó'ó, sáná'a ndó káchí ndó yóo yichi̱ ka̱'a̱n ñii ta̱a xí'in yivá ra ta xí'in si'í ra, kachí ra saá: “O̱n kúchiño i̱ chindeé i̱ ndó'ó, saá chi xa ni̱ka̱'a̱n i̱ taxi i̱ ndi'i ña kómí i̱ nda'a̱ Ndios”, kachí ra.
40015006	Ta xa̱'a̱ ña ká'a̱n ra ñayó'o káchí ña saá: O̱n vása xíni̱ ñó'ó ka̱ kasa to̱'ó ra yivá ra, ta o̱n vása xíni̱ ñó'ó ka̱ kasa to̱'ó ra si'í ra. Ta saá chíkaa̱ ni̱no̱ ndó to̱'on Ndios xa̱'a̱ ña ndíko̱n ndó yichi̱ mi̱i ndó.
40015007	¡Na o̱vi̱ yu'u̱ kúu ndó'ó! Ta ñanda̱a̱ kúu to̱'on Ndios ña ni̱taa ta̱profeta Isaías xa̱'a̱ ndó kui̱ya̱ xi̱na̱'á, ña káchí saá:
40015008	Ni̱vi yó'o kísa to̱'ó na yi̱'i̱ xí'in ndasaá kuiti to̱'on kée yu'u̱ na, ta níma̱ na xíká ní yóo ña no̱o̱ i̱, chi o̱n vása ndino'o ini na kísa to̱'ó na yi̱'i̱.
40015009	Ta nda̱ ma̱ni̱ kísa to̱'ó na yi̱'i̱, chi sáná'a na ni̱vi ña kúu nda̱yí mi̱i na, ta o̱n vása sáná'a na ni̱vi ña xá'nda chiño i̱ no̱o̱ na, ka̱chí Ndios ―káchí ta̱Jesús xí'in nafariseo ta xí'in na sáná'a nda̱yí.
40015010	Ta ta̱Jesús ka̱na ra ni̱vi va̱xi na no̱o̱ ra, ta ni̱ka̱'a̱n ra saá xí'in na: ―Koni̱ so̱'o ndó, ta kunda̱a̱ ini ndó ña ka̱'a̱n i̱ xí'in ndó.
40015011	Ña xíxi ni̱vi ta ña kí'vi yu'u̱ na, ta o̱n vása ndása ña nduu ni̱vi na ya̱kua̱ no̱o̱ Ndios. Ta to̱'on ña o̱n vá'a va̱xi yu'u̱ ni̱vi, ta ñayó'o ndása ña nduu ni̱vi na ya̱kua̱ no̱o̱ Ndios ―káchí ta̱Jesús xí'in na.
40015012	Ta naxíka xí'in ra ki̱xaa̱ na no̱o̱ ra, ta ni̱nda̱ka̱ to̱'on na ra: ―¿Án xíni̱ ún ña ni̱saa̱ ní nafariseo ña xíni̱ so̱'o na to̱'on ña ni̱ka̱'a̱n ún xí'in na?
40015013	Ta nda̱kuii̱n ra: ―Nda̱tán yóo ku̱'u̱ ña o̱n vása ní‑chi'i Yivá yó Ndios, ta xíni̱ ñó'ó to'on ndi'i ra ña, saá yóo nafariseo yó'o.
40015014	Ta saá o̱n kani si̱ni̱ ndó xa̱'a̱ na. Nda̱tán yóo nakuáá tíin na nda'a̱ inka̱ nakuáá kua̱'a̱n na yichi̱, saá yóo nayó'o. Tá ñii ta̱kuáá tíin ra nda'a̱ inka̱ ta̱kuáá kua̱'a̱n na yichi̱, ndio̱vi̱ ra saá ko̱yo ta'vi̱.
40015015	Ta nda̱kuii̱n ta̱Pedro, ni̱ka̱'a̱n ra, káchí ra saá: ―Nandaxin ún no̱o̱ ndi̱ cuento sa̱ná'a ún xa̱'a̱ ña ndasaá nduu ni̱vi na ya̱kua̱ no̱o̱ Ndios.
40015016	Ta ni̱ka̱'a̱n ta̱Jesús xí'in na: ―¿Án ñii ki̱'va nda̱tán yóo inka̱ ni̱vi, saá yóo ndó'ó? ¿Án ta̱'án kunda̱a̱ ini ndó?
40015017	Ndi'i ña xíxi ni̱vi kí'vi ña yu'u̱ na ta xáa̱ ña ti̱xin na, ta saá yá'a ña xíta̱ ña.
40015018	Ta to̱'on ña o̱n vá'a va̱xi ña yu'u̱ na chi káku ña níma̱ na, ta ñayó'o ndása ña nduu ni̱vi na ya̱kua̱ no̱o̱ Ndios.
40015019	Chi ndi'i ña o̱n vá'a xáni ini ni̱vi káku ña níma̱ na. Ta chínda'á ña na ke'é na ndi'i saá no̱o̱ ña o̱n vá'a, ña kúu ña xá'ni na inka̱ ni̱vi, xí'in ña kí'vi ta̱a kua̱chi ñoyívi xí'in inka̱ ña'a̱ ñá o̱n si̱ví kúu ñásí'í ra, án kí'vi ña'a̱ kua̱chi ñoyívi xí'in ta̱a ta̱ o̱n si̱ví kúu yii̱ ñá, xí'in ndi'i inka̱ no̱o̱ ñakini ña ké'é ni̱vi xí'in inka̱ ña'a̱ án ta̱a. Ta inka̱ ña o̱n vá'a ké'é na kúu ña kísa kuí'ná na, xí'in ña ká'a̱n na ñavatá, xí'in ña kándiva̱'a na xí'in inka̱ ni̱vi.
40015020	Ndi'i ñayó'o kúu ña ndása ña nduu ni̱vi na ya̱kua̱ no̱o̱ Ndios. Tá ña o̱n vása ndá'á ni̱vi ña kuxu na, ñayó'o o̱n vása ndása ña nduu na ni̱vi ya̱kua̱ no̱o̱ Ndios ―káchí ta̱Jesús.
40015021	Ta ke̱e ta̱Jesús xí'in naxíka xí'in ra, ta kua̱'a̱n na ñii xiiña no̱o̱ yóo yatin ñoo Tiro xí'in Sidón.
40015022	Ta ñii ñáCanaán va̱xi yatin ñá no̱o̱ kua̱'a̱n ra, ta xí'in ndi'i ndee̱ ñá ni̱ka̱'a̱n ñá, káchí ñá si'a xí'in ra: ―Tata, sa̱'ya ta̱David, ¡ná kundá'ví ini ún koni ún yi̱'i̱! Sa̱'ya i̱ ñálo'o ndeé ní xó'vi̱ ñá, chi kómí ñá níma̱ ndiva̱'a ―káchí ñá.
40015023	Ta o̱n vása ní‑ndakuii̱n ta̱Jesús nda̱ ñii to̱'on. Ta saá naxíka xí'in ra ki̱xaa̱ na no̱o̱ ra, ta xa̱ku ndá'ví na no̱o̱ ra: ―Ka̱'a̱n ún xí'in ñáyó'o ná ko̱'o̱n ñá, saá chi ndá'yi ní ñá va̱xi ñá sa̱ta̱ yó.
40015024	Ta ni̱ka̱'a̱n ta̱Jesús: ―Ndios ti̱'ví ra yi̱'i̱ va̱xi i̱ kuiti no̱o̱ nañoo Israel, chi nda̱tán yóo ndikachi tí nda̱ñó'ó no̱o̱ xito'o rí, saá yóo nayó'o ―káchí ra.
40015025	Ta ñáña'a̱ yó'o ni̱to̱nda̱a yatin ñá, ta xi̱kuxítí ñá no̱o̱ ta̱Jesús, ta ni̱ka̱'a̱n ñá xí'in ra: ―Tata, ¡chindeé ún yi̱'i̱!
40015026	Ta nda̱kuii̱n ra, ni̱ka̱'a̱n ra: ―O̱n vása va̱'a tava ni̱vi si̱ta̱ va̱'a ña xíxi sa̱'ya na ta sakana na ña no̱o̱ tí ina kuxu rí ña.
40015027	Ta ni̱ka̱'a̱n ñá xí'in ra, káchí ñá saá: ―Ndixa, Tata. Ta saá ni, tí ina xíxi rí ña cha̱chi kóyo yu'u̱ mesa xito'o rí ―káchí ñá.
40015028	Ta ta̱Jesús ni̱ka̱'a̱n ra: ―Nana, kónó ní chi̱kaa̱ ún ña ndáa ini ún yi̱'i̱. Ta kasa ndivi i̱ ña ndúkú ún no̱o̱ i̱ ―káchí ra. Ta ñálo'o sa̱'ya ñáña'a̱ yó'o mi̱i hora yó'o ndu̱va̱'a ñá.
40015029	Ta saá ta̱Jesús ke̱e ra kua̱'a̱n ra yu'u̱ mi̱ni Galilea. Ta nda̱a ra ñii yuku̱ ta xi̱koo ra.
40015030	Ta kua̱'a̱ ní ni̱vi ki̱xaa̱ na no̱o̱ ra, ta xí'in nayó'o ki̱xaa̱ ni̱vi na o̱n ki̱ví kaka xá'á, ni̱vi nakuáá, ni̱vi nañí'í, ni̱vi na lavó nda'a̱, ni̱vi na lavó xa̱'a̱, xí'in inka̱ na ndeé ndó'o ndi'i saá no̱o̱ kue̱'e̱ ki̱xaa̱ na no̱o̱ ta̱Jesús. Ta sa̱nda'a ra ndi'i na ndeé ndó'o yó'o.
40015031	Ta saá na̱ka'nda ní ini ni̱vi xíni na ndí na xi̱kuu nañí'í ká'a̱n na, na xi̱kuu na lavó nda'a̱ xí'in na lavó xa̱'a̱ ndu̱va̱'a na, na xi̱kuu na o̱n ki̱ví kaka xá'á xíka na, na xi̱kuu nakuáá xíto na. Ta ndi'i ni̱vi ki̱sa ká'no na ta ki̱sa to̱'ó na Ndios ta̱ xá'nda chiño no̱o̱ naIsrael.
40015032	Ta ta̱Jesús ka̱na ra naxíka xí'in ra va̱xi na no̱o̱ ra, ta ni̱ka̱'a̱n ra xí'in na, káchí ra saá: ―Kúndá'ví ní ini i̱ xíni i̱ ni̱vi, chi xa u̱ni̱ ki̱vi̱ ndóo na yó'o ta o̱n ko̱ó ña kuxu na. O̱n xi̱in i̱ ti'ví i̱ na no'o̱ na ko̱to̱ kivi̱ ndu̱ú na yichi̱, chi xí'i̱ ní na so̱ko ―káchí ra.
40015033	Ta nda̱kuii̱n naxíka xí'in ra: ―¿Míkía̱ sata yó si̱ta̱ va̱'a kuxu ndi'i nani̱vi, chi vi̱chí ní káa yó'o?
40015034	Ta ni̱nda̱ka̱ to̱'on ta̱Jesús naxíka xí'in ra: ―¿Ndasaá si̱ta̱ va̱'a kómí ndó? Ta nda̱kuii̱n na: ―Yóo u̱xa̱ si̱ta̱ va̱'a xí'in lo'o tia̱ká válí.
40015035	Ta saá ni̱ka̱'a̱n ra xí'in ni̱vi kundo̱o ndi'i na no̱o̱ ño'o̱.
40015036	Ta ki̱'in ra u̱xa̱ si̱ta̱ va̱'a xí'in lo'o tia̱ká, ta ni̱ka̱'a̱n ra, káchí ra saá: ―Tata Yivá yó Ndios, táxa'vi ña'á ún ta̱xi ún ñaxíxi. Ta ta̱'ví ra si̱ta̱ va̱'a yó'o, ta ta̱'ví ra tia̱ká, ta ta̱xi ra ña nda'a̱ naxíka xí'in ra, ta nayó'o na̱taxi na ña nda'a̱ ni̱vi kuxu na.
40015037	Ta na̱ni ña xi̱xi ndi'i ni̱vi nda̱ ni̱xaa ini na. Tá ndi̱'i xi̱xi na, ta naxíka xí'in ta̱Jesús sa̱kutú na u̱xa̱ chikiva si̱ta̱ va̱'a xí'in tia̱ká ña ki̱ndo̱o ndoso, chi ni̱‑kundeé ni̱vi kuxu ndi'i na ña.
40015038	Ta ndi'i ni̱vi na xi̱xi yó'o xi̱kuu na ko̱mi̱ mil ta̱a xí'in inka̱ kua̱'a̱ ní násí'í xí'in kua̱'a̱ ní naválí.
40015039	Ta ta̱Jesús ni̱ka̱'a̱n ra ni̱nda̱yi ra ni̱vi yó'o ta kua̱no'o̱ na, ta saá nda̱a ra tón barco, ta kua̱'a̱n ra ñii xiiña na̱ní ña Magdala.
40016001	Ta nafariseo xí'in nasaduceo ki̱xaa̱ na no̱o̱ ta̱Jesús. Ta kóni koto ndoso na ra, káchí na saá xí'in ra: ―Ke'é ún ñii milagro ña kunda̱a̱ ini ndi̱, tá ndixa Ndios ti̱'ví yó'ó.
40016002	Ta nda̱kuii̱n ta̱Jesús, káchí ra saá xí'in na: ―Tá ni̱kuaa, tá kukuá'á no̱o̱ sa̱kán ni̱ke̱tá ño̱'o, ta ká'a̱n ndó, káchí ndó saá: “Va̱'a ní koo ki̱vi̱ taa̱n.”
40016003	Tá xita̱a̱n, tá kukuá'á ndi'i no̱o̱ sa̱kán va̱xi kana ño̱'o, ta ká'a̱n ndó, káchí ndó saá: “O̱n vása va̱'a koo ki̱vi̱ vitin.” ¡Ni̱vi na o̱vi̱ yu'u̱ kúu ndó'ó! Xíni̱ va̱'a ndó ña kúu seña ña káchí ndasaá koo ki̱vi̱, ta, ¿nda̱chun o̱n vása kúnda̱a̱ ini ndó yukía̱ kóni kachí ña xíto ndó xí'in ña xíni̱ so̱'o ndó ké'é i̱ vitin?
40016004	¡Ni̱vi na ndiva̱'a ní ini, na o̱n vása kándixa Ndios kúu ndó'ó! Saá chi ndúkú ndó ñii milagro no̱o̱ i̱ ña kandixa ndó tá ta̱a ta̱ ki̱xi no̱o̱ Ndios kúu i̱. Ta yi̱'i̱ o̱n ke'é i̱ inka̱ milagro ña koto ndó, chi va̱'a ka̱ xíni̱ ñó'ó kunda̱a̱ ini ndó ña ni̱ndo'o ta̱profeta Jonás kui̱ya̱ xi̱na̱'á. Ta saá ke̱e ta̱Jesús kua̱'a̱n ra xí'in naxíka xí'in ra.
40016005	Ta nda̱a na tón barco ta kua̱'a̱n na ni̱ya'a na inka̱ xiiña no̱o̱ mi̱ni, ta naxíka xí'in ta̱Jesús na̱ndoso na kuni'i na si̱ta̱ va̱'a ko̱'o̱n na.
40016006	Ta ni̱ka̱'a̱n ta̱Jesús xí'in na: ―Koto va̱'a ndó. O̱n naki'in ndó levadura nafariseo xí'in nasaduceo.
40016007	Ta ni̱ka̱'a̱n naxíka xí'in ra xí'in tá'an na, káchí na saá: ―Ká'a̱n ra saá xí'in yó chi o̱n ko̱ó si̱ta̱ va̱'a ní'i yó.
40016008	Ta ku̱nda̱a̱ ini ta̱Jesús yukía̱ ni̱ka̱'a̱n xí'in tá'an na, ta káchí ra saá xí'in na: ―Na o̱n vása kándixa kúu ndó. ¿Nda̱chun ká'a̱n xí'in tá'an ndó: “O̱n ko̱ó si̱ta̱ va̱'a ní'i yó”, káchí ndó?
40016009	¿Án ta̱'án kunda̱a̱ ini ndó? ¿Án na̱ndoso ndó ña ta̱'ví i̱ o̱'o̱n si̱ta̱ va̱'a xíxi na o̱'o̱n mil ta̱a, ta ni̱ndo̱o kua̱'a̱ ní ka̱ chikiva si̱ta̱ va̱'a?
40016010	¿Án na̱ndoso ndó xa̱'a̱ u̱xa̱ si̱ta̱ va̱'a xíxi na ko̱mi̱ mil ta̱a, ta ni̱ndo̱o kua̱'a̱ ní ka̱ chikiva si̱ta̱ va̱'a?
40016011	¿Nda̱chun o̱n vása kúnda̱a̱ ini ndó chi o̱n si̱ví xa̱'a̱ si̱ta̱ va̱'a kúu ña ká'a̱n i̱ xí'in ndó vitin? Koto va̱'a ndó, o̱n naki'in ndó levadura nafariseo xí'in nasaduceo ―káchí ra xí'in naxíka xí'in ra.
40016012	Ta saá ku̱nda̱a̱ ini na o̱n si̱ví xa̱'a̱ levadura ña ñó'o xí'in si̱ta̱ va̱'a kúu ña ká'a̱n ta̱Jesús xa̱'a̱. Ta ña ká'a̱n ra xa̱'a̱ xí'in na kúu ña koto va̱'a na no̱o̱ to̱'on ña sáná'a nafariseo xí'in nasaduceo.
40016013	Ta ki̱xaa̱ ta̱Jesús ñii xiiña no̱o̱ yóo yatin ñoo Cesarea Filipo, ta ni̱nda̱ka̱ to̱'on ra naxíka xí'in ra: ―¿Yukía̱ káchí ni̱vi xa̱'a̱ i̱ yu kúu i̱?
40016014	Ta nda̱kuii̱n na, káchí na saá: ―Sava ni̱vi ká'a̱n yó'ó kúu ún ta̱Juan, ta̱ sa̱kuchu ni̱vi. Sava na ká'a̱n yó'ó kúu ún ta̱profeta Elías. Ta inka̱ na ká'a̱n yó'ó kúu ún ta̱Jeremías án inka̱ ta̱profeta ta̱ xi̱taku̱ xi̱na̱'á.
40016015	Ta ni̱nda̱ka̱ to̱'on ra na: ―Ta mi̱i ndó, ¿yukía̱ káchí ndó yu kúu i̱?
40016016	Ta nda̱kuii̱n ta̱Simón Pedro, ni̱ka̱'a̱n ra: ―Yó'ó kúu Cristo, ta̱a ta̱ ti̱'ví Ndios saka̱ku ni̱vi ñoyívi yó'o, ta kúu ún Sa̱'ya Ndios ta̱táku̱.
40016017	Ta ni̱ka̱'a̱n ta̱Jesús xí'in ra: ―Ñava̱'a ní ke̱'é Ndios xí'in ún, tata Simón, sa̱'ya ta̱Jonás, chi o̱n si̱ví ni̱vi kúu na sa̱ná'a yó'ó ñanda̱a̱ yó'o. Ta Yivá i̱ Ndios, ta̱ yóo ñoyívi ni̱no, kúu ta̱ sa̱ná'a yó'ó.
40016018	Ndixa ká'a̱n i̱ xí'in ún, ta vitin sakunaní i̱ yó'ó Pedro, ta sa̱ta̱ yu̱u̱ yó'o kasa va̱'a i̱ ve'e ño̱'o i̱ no̱o̱ nakutá'an ndi'i ni̱vi na kandixa yi̱'i̱, ta nda̱ ñii ki̱vi̱ o̱n ndi'i xa̱'a̱ ña, chi ndee̱ ña xá'ni ni̱vi, o̱n kuchiño kundeé ka̱ ña no̱o̱ ni̱vi na kándixa yi̱'i̱, ta kutaku̱ ndino'o na ndi'i saá ki̱vi̱.
40016019	Ta nataxi i̱ nda'a̱ ún llave ña nakuiná ún yé'é no̱o̱ ki̱'vi nani̱vi yichi̱ no̱o̱ xá'nda chiño Ndios. Ta Ndios taxi ra nda̱yí nda'a̱ ún ña ka̱'a̱n ún yu kúu ñava̱'a ta yu kúu ña o̱n vá'a ke'é ni̱vi ñoyívi yó'o. Ta saá koo yu'ú ra xí'in ún xa̱'a̱ ndi'i ñayó'o ―káchí ra xí'in ta̱Pedro.
40016020	Ta ta̱Jesús ni̱ka̱'a̱n ra xí'in na: ―Ta o̱n ka̱'a̱n ndó xí'in nda̱ ñii ni̱vi ndí yi̱'i̱ kúu Cristo, ta̱a ta̱ ti̱'ví Ndios saka̱ku ni̱vi ñoyívi yó'o.
40016021	Nda̱ ki̱vi̱ yó'o ki̱xá'á ta̱Jesús ndáto̱'on ra xí'in naxíka xí'in ra ndí xíni̱ ñó'ó ko̱'o̱n ra ñoo Jerusalén. Ta ñoo yó'o naxi̱kua̱'a̱ no̱o̱ najudío, xí'in na sáná'a nda̱yí Ndios xí'in naná'no no̱o̱ nasu̱tu̱ saxo̱'vi̱ ní na ra. Ta ka'ni na ra, ta ki̱vi̱ u̱ni̱ nataku̱ ra, kasa Ndios.
40016022	Ta saá ta̱Pedro ta̱va síín ña'á ra, ta ki̱xá'á ra ni̱na̱a ra xí'in ta̱Jesús xa̱'a̱ ña ni̱ka̱'a̱n ra, ta ta̱Pedro ni̱ka̱'a̱n ra, káchí ra saá xí'in ta̱Jesús: ―¡Ná o̱n taxi Ndios kundo'o ún ñayó'o, Tata! ¡Nda̱ ñii ki̱vi̱ o̱n kundo'o ún saá!
40016023	Ta ndi̱kó koo ta̱Jesús ta ni̱ka̱'a̱n ra xí'in ta̱Pedro, káchí ra saá: ―¡Kuta'a ún no̱o̱ i̱, ñandiva̱'a ká'no! Ta yó'ó ta̱Pedro sási ún no̱o̱ i̱ ña o̱n kasa ndivi i̱ ña kóni Yivá i̱ Ndios. O̱n vása xáni ini ún nda̱tán xáni ini Ndios. Ta kuiti xáni ini ún nda̱tán xáni ini ni̱vi ―káchí ta̱Jesús xí'in ta̱Pedro.
40016024	Ta ni̱ka̱'a̱n ta̱Jesús xí'in naxíka xí'in ra: ―Ndi'i ni̱vi na kóni kundiko̱n yi̱'i̱ xíni̱ ñó'ó sandakoo na ndi'i ña káchí ini mi̱i na, ta kuso̱kó na tón cruz mi̱i na ta kundiko̱n na sa̱ta̱ i̱.
40016025	Ndi'i ni̱vi na ndasaá kuiti ndúkú ña kutaku̱ va̱'a na ñoyívi yó'o, ta o̱n xi̱in na xo̱'vi̱ na xa̱'a̱ i̱, ta nayó'o o̱n kuchiño na kutaku̱ na xí'in Ndios. Ta ni̱vi na o̱n vása ndí'i ini ndukú kutaku̱ va̱'a na ñoyívi yó'o, xa̱'a̱ ña kundiko̱n na yi̱'i̱, nayó'o kúu ni̱vi na kutaku̱ xí'in i̱.
40016026	Tá kómí ni̱vi ndi'i ñakuíká ñoyívi yó'o, ta o̱n vása táku̱ ndino'o na no̱o̱ Ndios, ta nda̱ ma̱ni̱ kúu ña. Saá chi o̱n kuchiño na cha'vi na xí'in ndi'i ñakuíká kómí na xa̱'a̱ ña kutaku̱ na xí'in Ndios.
40016027	Ta yi̱'i̱, ta̱a ta̱ ki̱xi no̱o̱ Ndios, va̱xi ñii ki̱vi̱ ndikó i̱ ñoyívi yó'o xí'in ndi'i ndee̱ ña va̱'a ña livi yé'e Yivá i̱ Ndios, ta kixaa̱ naángel xí'in i̱, ta saá cha'vi i̱ ñii ñii ni̱vi xa̱'a̱ ndi'i ñava̱'a án ña o̱n vá'a ke̱'é na ñoyívi yó'o.
40016028	Ndixa ká'a̱n i̱ xí'in ndó, sava ndó'ó na ndóo vitin, kutaku̱ ka̱ ndó ña kivi koni ndó yi̱'i̱, ki̱vi̱ ndikó i̱ ñoyívi yó'o ña ka'nda chiño i̱ no̱o̱ ndi'i ni̱vi ―káchí ta̱Jesús xí'in na.
40017001	Ni̱ya'a i̱ño̱ ki̱vi̱ ta ta̱Jesús na̱ka̱xin ra u̱ni̱ ta̱xíka xí'in ra, ta̱Pedro, ta̱Jacobo xí'in ta̱Juan ta̱ kúu ñani ta̱Jacobo yó'o, ta kua̱'a̱n na xí'in ra ñii yuku̱ síkón.
40017002	Ta kán xi̱ni na na̱sama no̱o̱ ta̱Jesús. Nda̱tán yé'e ño̱'o saá náye'e no̱o̱ ra. Ta ndu̱yaa tiko̱to̱ ra. Nda̱tán yóo ño'o̱ ña yé'e saá yóo tiko̱to̱ ra.
40017003	Ta saá ni̱ti̱vi ta̱Moisés xí'in ta̱Elías, ndáto̱'on na xí'in ta̱Jesús.
40017004	Ta ni̱ka̱'a̱n ta̱Pedro xí'in ta̱Jesús: ―Tata, va̱'a ní ndóo yó yó'o. Tá kóni ún, ta kasa va̱'a ndi̱ u̱ni̱ tia̱'va, ñii ña koo mi̱i ún, ñii ña koo ta̱Moisés, ta inka̱ ña koo ta̱Elías ―káchí ta̱Pedro xí'in ra.
40017005	Tá ká'a̱n ka̱ ta̱Pedro, ta no̱o ñii vi̱ko̱ ña yé'e nda̱ no̱o̱ ñíndichi ra xí'in nata̱a yó'o, ta ni̱sa'vi ndi'i na ti̱xin vi̱ko̱. Ta ti̱xin vi̱ko̱ yó'o ki̱xi to̱'on ña ni̱ka̱'a̱n Ndios, káchí ra saá: ―Ta̱yó'o kúu Sa̱'ya i̱, ta̱ kí'vi ní ini i̱ xíni i̱, ta kúsii̱ ní ini i̱ xíni i̱ ra. Ta koni̱ so̱'o va̱'a ndó to̱'on ña ká'a̱n ra ―káchí Ndios.
40017006	Tá xi̱ni̱ so̱'o naxíka xí'in ta̱Jesús to̱'on yó'o, ta xi̱kundee ndi'i na no̱o̱ ño'o̱, ta ni̱yi̱'ví ní na.
40017007	Ta ta̱Jesús ki̱xaa̱ ra no̱o̱ na, ta ni̱to̱nda̱a nda'a̱ ra na, ta ni̱ka̱'a̱n ra saá xí'in na: ―Ndakoo ndó. Ta o̱n kuyi̱'ví ndó.
40017008	Tá na u̱ni̱ yó'o na̱koto ndaa na, ta nda̱ ñii ni̱vi o̱n ko̱ó ka̱ ní‑xini na, nda̱ ñii la̱á kuiti ta̱Jesús ñíndichi no̱o̱ na.
40017009	Tá va̱xi noo na yuku̱ yó'o, ta ta̱Jesús xa̱'nda chiño ra no̱o̱ na, káchí ra saá xí'in na: ―O̱n ndato̱'on ndó xí'in nda̱ ñii ni̱vi ña sa̱kán xi̱ni ndó. Tá kixaa̱ ki̱vi̱ kivi̱ i̱ ta nataku̱ i̱, saá kivi ndato̱'on ndó xí'in ni̱vi ―káchí ra xí'in na.
40017010	Ta naxíka xí'in ra ni̱nda̱ka̱ to̱'on na ta̱Jesús, káchí na saá: ―¿Nda̱chun ká'a̱n na sáná'a nda̱yí Ndios ndí si'na xíni̱ ñó'ó kixi ta̱Elías, ta saá kixaa̱ ta̱a ta̱ ti'ví Ndios saka̱ku ra ni̱vi ñoyívi yó'o? ―káchí na.
40017011	Ta nda̱kuii̱n ta̱Jesús: ―Ndixa ta̱Elías si'na xíni̱ ñó'ó kixaa̱ ra, ta ndasa va̱'a ndi'i ra ña̱'a.
40017012	Ta yi̱'i̱ ká'a̱n i̱ xí'in ndó, xa ki̱xi ta̱Elías, ta o̱n vása ní‑nakoni ni̱vi ra, ta ke̱'é na xí'in ra ndi'i ña o̱n vá'a káchí ini mi̱i na. Ñii ki̱'va sa̱xo̱'vi̱ na ta̱yó'o, saá saxo̱'vi̱ na yi̱'i̱, ta̱a ta̱ ki̱xi no̱o̱ Ndios ―káchí ta̱Jesús xí'in na.
40017013	Ta saá ku̱nda̱a̱ ini naxíka xí'in ra ndí ta̱Jesús ká'a̱n ra xa̱'a̱ ta̱Juan, ta̱ sa̱kuchu ni̱vi.
40017014	Ta ki̱xaa̱ ta̱Jesús xí'in naxíka xí'in ra no̱o̱ nákutá'an kua̱'a̱ ní ni̱vi, ta ñii ta̱a ki̱xaa̱ yatin ra no̱o̱ ta̱Jesús, ta xi̱kuxítí ra no̱o̱ ra.
40017015	Ta ni̱ka̱'a̱n ra, káchí ra saá xí'in ra: ―Tata, kundá'ví ini ún koni ún ta̱lo'o sa̱'ya i̱. Saá chi ta̱ xí'i̱ yi̱'í kúu ra, ta ndeé ní kini xó'vi̱ ra. Kua̱'a̱ ní yichi̱ nákava ra no̱o̱ xíxi̱ ño'o̱, ta kua̱'a̱ ní yichi̱ nákava ra ini takuií.
40017016	Ni̱xa̱'a̱n ra xí'in i̱ no̱o̱ naxíka xí'in ún, ta o̱n vása ní‑kuchiño na sanda'a na ra ―káchí ra.
40017017	Ta nda̱kuii̱n ta̱Jesús, ni̱ka̱'a̱n ra xí'in ni̱vi: ―¡Ni̱vi na toon ní ini kúu ndó'ó, ta o̱n xi̱in ndó kandixa ndó Ndios! ¿Ndasaá ka̱ ki̱vi̱ xíni̱ ñó'ó kutaku̱ i̱ xí'in ndó? ¿Nda̱ ama kundeé ini i̱ xí'in ndó? Ta vitin, va̱'a taxi ndó ná kixi ta̱lo'o yó'o no̱o̱ i̱ ―káchí ra.
40017018	Ta ki̱xaa̱ ta̱lo'o ta ta̱Jesús xa̱'nda chiño ra no̱o̱ níma̱ ndiva̱'a ña kee ña. Ta ñaníma̱ ndiva̱'a yó'o ke̱e ña, ta xa̱ndi̱ko̱n ndu̱va̱'a ta̱lo'o.
40017019	Ta ki̱xaa̱ naxíka xí'in ta̱Jesús no̱o̱ ra, ta ni̱nda̱ka̱ to̱'on se'é na ra: ―¿Nda̱chun o̱n vása ní‑kuchiño ndi̱ tava ndi̱ níma̱ ndiva̱'a yó'o?
40017020	Ta nda̱kuii̱n ta̱Jesús, káchí ra xí'in na: ―O̱n vása ní‑kuchiño ndó chi xíni̱ ñó'ó kandixa ka̱ ndó Ndios. Ndixa ká'a̱n i̱ xí'in ndó, tá kandixa ndó Ndios vará nda̱ lo'o kuiti, nda̱tán yóo ndiki̱n mostaza lo'o ní ña, ta xa̱'a̱ ña lo'o kuiti kandixa ndó, ñayó'o taxi ña kukomí ndó ndee̱ ña ka̱'a̱n ndó xí'in yuku̱ ká'no ñíndichi yó'o: “Kuta'a ún yó'o ta kua̱'a̱n ún inka̱ xiiña kaa̱”, kachí ndó, ta yuku̱ ká'no ñíndichi yó'o kuta'a ña. Saá chi tá kándixa lo'o ndó Ndios, ta kuchiño ndó kasa ndivi ndó ndi'i ña̱'a.
40017021	Ta ñaníma̱ ndiva̱'a tá'an ña xi̱komí ta̱lo'o yó'o, xíni̱ ñó'ó koo so'on ndó ta ka̱'a̱n ní ndó xí'in Ndios, saá kuchiño tava ndó ña ―káchí ta̱Jesús.
40017022	Ta yóo ta̱Jesús xí'in naxíka xí'in ra estado Galilea, ta ni̱ka̱'a̱n ra xí'in na: ―Ñii ki̱vi̱ ña va̱xi ñii ta̱a nataxi ra yi̱'i̱, ta̱ kúu ta̱a ta̱ ki̱xi no̱o̱ Ndios, nda'a̱ ni̱vi.
40017023	Ta nayó'o ka'ni na yi̱'i̱, ta to̱nda̱a ki̱vi̱ u̱ni̱ nataku̱ i̱, kasa Ndios ―káchí ra xí'in na. Ta kúchuchú ní ini naxíka xí'in ra xi̱ni̱ so̱'o na to̱'on yó'o.
40017024	Tá ni̱xaa̱ ta̱Jesús xí'in naxíka xí'in ra ñoo Capernaum, ta na káya si̱'ún na̱ní dracma xa̱'a̱ ve'e ño̱'o ká'no ki̱xaa̱ na no̱o̱ ta̱Pedro, ta ni̱nda̱ka̱ to̱'on ña'á na: ―¿Án o̱n vása chá'vi ta̱Maestro si̱'ún xa̱'a̱ ve'e ño̱'o ká'no?
40017025	Ta nda̱kuii̱n ta̱Pedro, káchí ra saá: ―Chá'vi va ra ña ―káchí ra. Ta saá ta̱Pedro ni̱ki̱'vi ra ve'e, ta si'na ni̱ka̱'a̱n ta̱Jesús xí'in ra, káchí ra saá: ―¿Yukía̱ xáni ini ún, Simón? Narey ñoyívi yó'o, ¿yo no̱o̱ ni̱vi ndúkú na si̱'ún? ¿Án ndúkú na si̱'ún no̱o̱ nañoo mi̱i na, án ndúkú na si̱'ún no̱o̱ ni̱vi na inka̱ ñoo?
40017026	Ta nda̱kuii̱n ta̱Pedro: ―Ndúkú na ña no̱o̱ ni̱vi na inka̱ ñoo. Ta ni̱ka̱'a̱n ta̱Jesús: ―Ta nañoo mi̱i narey o̱n vása chá'vi na.
40017027	Ta saá ni, xa̱'a̱ ña o̱n sasaa̱ yó na, va̱'a ka̱ kua̱'a̱n ún mi̱ni, ta sakana ún ini takuií yi'va̱ ña kómí ka̱a chikí'í no̱o̱ ña satiin yu'u̱ títia̱ká, ta títia̱ká tíno̱ó tiin ún nakuiná ún yu'u̱ rí, ta naní'i ún ñii si̱'ún, ta ko̱'o̱n ún ve'e ño̱'o ká'no, ta cha'vi ún xa̱'a̱ yi̱'i̱ xí'in xa̱'a̱ mi̱i ún ―káchí ta̱Jesús xí'in ta̱Pedro.
40018001	Ta ki̱xaa̱ naxíka xí'in ta̱Jesús no̱o̱ ra, ta ni̱nda̱ka̱ to̱'on na ra: ―¿Yu kúu ta̱ká'no ka̱ no̱o̱ xá'nda chiño Ndios?
40018002	Ta saá ka̱na ta̱Jesús ñii ta̱lo'o, ta ni̱ka̱'a̱n ra xí'in ta̱lo'o yó'o kundichi ra ma̱'ñó no̱o̱ naxíka xí'in ra.
40018003	Ta ni̱ka̱'a̱n ta̱Jesús xí'in na: ―Ndixa ká'a̱n i̱ xí'in ndó, tá o̱n vása ndasa ni̱no̱ xí'in mi̱i ndó, tá o̱n vása nduu ini ndó nda̱tán yóo ini naválí, ta o̱n ki̱ví ki̱'vi ndó no̱o̱ xá'nda chiño Ndios.
40018004	Ta ta̱a ta̱ ndása lo'o xí'in mi̱i, nda̱tán yóo ta̱lo'o yó'o, ta ta̱yó'o kúu ta̱ká'no ka̱ no̱o̱ xá'nda chiño Ndios.
40018005	Ndi'i ni̱vi xa̱'a̱ ña kándixa na yi̱'i̱, ta náki'in va̱'a na naválí, kóni kachí ña saá, ndí yi̱'i̱ náki'in va̱'a na ―káchí ta̱Jesús xí'in na.
40018006	Ta tuku ni̱ka̱'a̱n ta̱Jesús, káchí ra saá xí'in na: ―Tá yóo nakuálí na ndíko̱n yi̱'i̱, ta ni̱vi na chínda'á nakuálí yó'o ki̱'vi na kua̱chi, ¡ndá'ví ní ni̱vi yó'o! Va̱'a ka̱ si'na inka̱ ni̱vi ná katón na ñii yu̱u̱ ká'no si̱ko̱n nayó'o, ta sakana ña'á na no̱o̱ kónó va̱'a ini takuií, ña o̱n chinda'á na nakuálí ki̱'vi na kua̱chi.
40018007	¡Ndá'ví ní ni̱vi ñoyívi yó'o!, saá chi ndi'i ki̱vi̱ yóo kua̱'a̱ ní ña o̱n vá'a ña chínda'á ni̱vi ki̱'vi na kua̱chi. ¡Ta ndá'ví ní ka̱ ni̱vi na chínda'á inka̱ ni̱vi ki̱'vi na kua̱chi!
40018008	’Tá ñii nda'a̱ ndó án ñii xa̱'a̱ ndó kúu ña chínda'á ndó'ó kua̱n ki̱'vi ndó kua̱chi, ta saá va̱'a ka̱ kandoso ndó ña ta sakana ndó ña. Chi va̱'a ka̱ kutaku̱ ndó xí'in ñii la̱á nda'a̱ ndó án ñii la̱á xa̱'a̱ ndó, no̱o̱ ña ko̱'o̱n ndó xí'in o̱vi̱ nda'a̱ ndó ta xí'in o̱vi̱ xa̱'a̱ ndó nda̱ya no̱o̱ xíxi̱ ño'o̱ ndi'i saá ki̱vi̱.
40018009	Tá ñii nduchu̱ no̱o̱ ndó kúu ña chínda'á ndó'ó kua̱n ki̱'vi ndó kua̱chi, ta va̱'a ka̱ tava ndó ña ta sakana ndó ña. Chi va̱'a ka̱ kutaku̱ ndó xí'in ñii la̱á nduchu̱ no̱o̱ ndó, no̱o̱ ña ko̱'o̱n ndó xí'in o̱vi̱ nduchu̱ no̱o̱ ndó nda̱ya ―káchí ta̱Jesús xí'in na.
40018010	Ta nda̱to̱'on tuku ta̱Jesús ñii cuento ña saná'a ra na, káchí ra saá: ―Koto va̱'a ndó ña o̱n kani si̱ni̱ ndó na o̱n vása ndáya̱'ví kúu naválí yó'o. Ká'a̱n i̱ xí'in ndó, naángel na ndáa naválí yó'o ndóo na ndi'i saá ki̱vi̱ xí'in Yivá i̱ Ndios, ta̱ yóo ñoyívi ni̱no.
40018011	Saá chi yi̱'i̱, ta̱a ta̱ ki̱xi no̱o̱ Ndios, ki̱xaa̱ i̱ ñoyívi yó'o saka̱ku i̱ ni̱vi na nda̱ñó'ó.
40018012	’¿Yukía̱ xáni ini ndó? Tá yóo ñii ta̱a kómí ra ñii ciento ndikachi sa̱na̱ ra, ta ñii rí nda̱ñó'ó, ta saá, ¿án o̱n sandakoo ra tí ko̱mi̱ si̱ko̱ xa̱'o̱n ko̱mi̱ kundo̱o mi̱i rí yuku̱, ta ko̱'o̱n ra nandukú ra tí nda̱ñó'ó?
40018013	Ndixa ká'a̱n i̱ xí'in ndó, tá naní'i ra rí, ta kusii̱ ní ka̱ ini ra xa̱'a̱ tí na̱ní'i ra no̱o̱ ndi'i inka̱ tí ko̱mi̱ si̱ko̱ xa̱'o̱n ko̱mi̱ sa̱na̱ ra.
40018014	Nda̱tán yóo ta̱ ndáa ndikachi, saá yóo Yivá yó Ndios, ta̱ yóo ñoyívi ni̱no. O̱n xi̱in ra ndañó'ó nda̱ ñii ni̱vi no̱o̱ ra ―káchí ta̱Jesús.
40018015	Ta tuku ni̱ka̱'a̱n ta̱Jesús xí'in na: ―Tá yóo ñii ta̱tá'an ún, ta ke̱'é ra ña o̱n vá'a xí'in ún, ta xíni̱ ñó'ó ko̱'o̱n mató'ón ún ka̱'a̱n ún xí'in ra ña o̱n ke'é ka̱ ra ña o̱n vá'a saá xí'in ún. Tá ta̱yó'o chikaa̱ so̱'o ra ña ká'a̱n ún, ta ndikó ini ra xa̱'a̱ ña o̱n vá'a ke̱'é ra, ta saá tuku nakoo va̱'a ra xí'in ún ta nakoo va̱'a ra xí'in Ndios.
40018016	Tá ta̱yó'o o̱n xi̱in ra koni̱ so̱'o ra ña ká'a̱n ún, ta saá kana ún ñii án o̱vi̱ ni̱vi ko̱'o̱n na xí'in ún, ta no̱o̱ nayó'o ka̱'a̱n tuku ún xí'in ra. Ta saá kasa ndivi ún to̱'on Ndios, ña káchí ndí xíni̱ ñó'ó o̱vi̱ án u̱ni̱ ni̱vi na ndakuii̱n kasa nda̱a̱ xa̱'a̱ kua̱chi.
40018017	Ta saá ni, tá ta̱yó'o o̱n xi̱in ra koni̱ so̱'o ra ña ká'a̱n u̱ni̱ ndó xí'in ra, ta saá ndato̱'on ndó xí'in na ve'e ño̱'o yukía̱ ke̱'é ra. Tá o̱n xi̱in ra koni̱ so̱'o ra ña ká'a̱n na ve'e ño̱'o, ta ke'é ndó xí'in ta̱yó'o nda̱tán yóo ña ké'é ndó xí'in ta̱ o̱n vása kándixa Ndios, án nda̱tán yóo ña ké'é ndó xí'in ñii ta̱a ta̱ káya si̱'ún xa̱'a̱ nagobierno ñoo Roma, saá ke'é ndó xí'in ta̱yó'o.
40018018	’Ta Ndios taxi ra nda̱yí nda'a̱ ndó ña ka̱'a̱n ndó yu kúu ñava̱'a ta yu kúu ña o̱n vá'a ke'é ni̱vi ñoyívi yó'o. Ta saá koo yu'ú ra xí'in ndó xa̱'a̱ ndi'i ñayó'o.
40018019	’Ta ká'a̱n i̱ xí'in ndó, tá yóo yu'ú o̱vi̱ ndó ñoyívi yó'o xa̱'a̱ ña ndukú ndó no̱o̱ Ndios, ta saá Yivá i̱ ta̱ yóo ñoyívi ni̱no kasa ndivi ra ña.
40018020	Saá chi no̱o̱ nákutá'an o̱vi̱ án u̱ni̱ na ndíko̱n sa̱ta̱ i̱ ta ká'a̱n na xí'in i̱, ta yi̱'i̱ yóo i̱ xí'in nayó'o ―káchí ta̱Jesús.
40018021	Ta saá ta̱Pedro ni̱to̱nda̱a yatin ra no̱o̱ ta̱Jesús, ta ni̱nda̱ka̱ to̱'on ña'á ra: ―Tata, ¿ndasaá yichi̱ xíni̱ ñó'ó kasa ká'no ini i̱ xa̱'a̱ ta̱a ta̱ ké'é ña o̱n vá'a xí'in i̱? ¿Án va̱'a a̱nda̱ u̱xa̱ yichi̱ kasa ká'no ini i̱ xa̱'a̱ ra?
40018022	Ta nda̱kuii̱n ta̱Jesús: ―O̱n vása ká'a̱n i̱ xí'in ún a̱nda̱ u̱xa̱ yichi̱ kasa ká'no ini ún xa̱'a̱ ra, ká'a̱n i̱ xí'in ún a̱nda̱ u̱ni̱ si̱ko̱ u̱xu̱ yichi̱ u̱xa̱, saá kasa ká'no ini ún xa̱'a̱ ra.
40018023	Ta nda̱to̱'on ta̱Jesús ñii cuento ña saná'a ra na: ―Nda̱tán yóo ñii ta̱rey kóni ra ndasa va̱'a ra kuenda xí'in na kísa chiño no̱o̱ ra, saá yóo no̱o̱ xá'nda chiño Ndios.
40018024	Ta yóo ñii ta̱a ta̱ kísa chiño no̱o̱ ta̱rey, ta níká ra no̱o̱ ta̱rey u̱xu̱ mil si̱'ún na̱ní talento. Ta ki̱vi̱ ki̱xá'á ta̱rey ndása va̱'a ra kuenda, ta ni̱vi ki̱xaa̱ na xí'in ta̱ níká yó'o.
40018025	Ta o̱n vása ní‑kuchiño taxa'vi ra si̱'ún ta̱rey, ta saá xa̱'nda chiño ta̱rey ña si̱kó na ra kuu ra esclavo, nda̱tán kasa chiño kiti̱ saá kasa chiño ra no̱o̱ xito'o ra. Ta xa̱'nda chiño tuku ta̱rey ña si̱kó na ñásí'í ra xí'in sa̱'ya ra, xí'in ndi'i ña kómí ra ña cha'vi ra ndi'i ña níká ra.
40018026	Ta saá ta̱ kísa chiño yó'o xi̱kuxítí ra ta xa̱ku ndá'ví ra no̱o̱ ta̱rey, káchí ra saá: “Tata, kundá'ví ini ún koni ún yi̱'i̱, ta saá cha'vi ndi'i i̱ si̱'ún ña níká i̱ nda'a̱ ún.”
40018027	Ta saá ku̱ndá'ví ini ta̱rey xi̱ni ra ta̱yó'o, ta ki̱sa ká'no ini ra xa̱'a̱ ña níká ra, ta ta̱xi ra nda̱yí kua̱'a̱n ndíka̱ ta̱yó'o.
40018028	Ta saá ta̱ kísa chiño yó'o ke̱e ra kua̱'a̱n ra, ta yichi̱ na̱kutá'an ra xí'in inka̱ ta̱tá'an mi̱i ra ta̱ níká no̱o̱ ra ñii ciento si̱'ún válí na̱ní denario. Ta ti̱in ra si̱ko̱n ta̱ níká lo'o yó'o no̱o̱ ra ta ki̱xá'á ra sákuá'na ña'á ra, káchí ra saá xí'in ra: “¡Cha'vi yi̱'i̱ vitin ña níká ún no̱o̱ i̱!”
40018029	Ta saá ta̱tá'an ra ta̱ níká lo'o yó'o xi̱kuxítí ra ta xa̱ku ndá'ví ra no̱o̱ ra, ta káchí ra saá: “Kundá'ví ini ún koni ún yi̱'i̱, ta cha'vi ndi'i i̱ ña níká i̱ nda'a̱ ún.”
40018030	Ta ni̱‑xiin ra kundati ra. Ta saá chi̱kaa̱ ra ta̱ níká lo'o yó'o no̱o̱ ra ini ve'e ka̱a a̱nda̱ cha'vi ra ndi'i ña níká ra.
40018031	Ta inka̱ na kísa chiño no̱o̱ ta̱rey xi̱ni na ña ndó'o ta̱ níká lo'o, ta kúchuchú ní ini na, ta ni̱xa̱'a̱n na nda̱to̱'on na xí'in ta̱rey ndi'i ña xi̱ni na ndo̱'o ta̱ níká lo'o yó'o.
40018032	Ta saá ta̱rey ka̱na ra ta̱ ki̱sa ká'no ini ra xa̱'a̱ yó'o, ta ki̱xaa̱ ra no̱o̱ ra, ta ta̱rey ni̱ka̱'a̱n ra xí'in ra, káchí ra saá: “¡Yó'ó ta̱a ndiva̱'a kúu ún! Ki̱sa ká'no ini i̱ xa̱'a̱ ndi'i ña níká ún no̱o̱ i̱, chi xa̱ku ndá'ví ún no̱o̱ i̱.
40018033	Ñii ki̱'va nda̱tán ki̱sa ká'no ini i̱ xa̱'a̱ ún, saá xíni̱ ñó'ó kasa ká'no ini ún xa̱'a̱ ta̱tá'an ún ta̱ níká lo'o no̱o̱ ún.”
40018034	Ta ta̱rey ni̱saa̱ ní ini ra, ta chi̱kaa̱ ra ta̱yó'o ini ve'e ka̱a, ta xa̱'nda chiño ra ña saxo̱'vi̱ ña'á na a̱nda̱ kixaa̱ ki̱vi̱ ña cha'vi ndi'i ra ña níká ra. Saá ndi̱'i cuento lo'o yó'o ―káchí ta̱Jesús.
40018035	Ta tuku káchí ta̱Jesús saá: ―Nda̱tán ke̱'é ta̱rey yó'o, ñii ki̱'va saá ke'é Yivá i̱ Ndios xí'in ndó, tá o̱n xi̱in ndó kasa ká'no ndino'o ini ndó xa̱'a̱ natá'an ndó.
40019001	Ta ndi̱'i ni̱ka̱'a̱n ta̱Jesús xí'in na, ta saá ke̱e ra estado Galilea ta kua̱'a̱n ra estado Judea ña nákaa̱ inka̱ tá'ví yu'u̱ yu̱ta Jordán.
40019002	Ta kua̱'a̱ ní ni̱vi xi̱ndiko̱n na sa̱ta̱ ra, ta sa̱nda'a ra na ndeé ndó'o.
40019003	Ta sava nafariseo ki̱xaa̱ na no̱o̱ ra ña koto ndoso ña'á na, ta ni̱ka̱'a̱n na xí'in ra: ―¿Án yóo yichi̱ ñii ta̱a sandakoo va̱'a ra ñásí'í ra xa̱'a̱ ña káchí ini mi̱i ra?
40019004	Ta nda̱kuii̱n ta̱Jesús, káchí ra saá: ―¿Án o̱n vása ní‑ka'vi ndó to̱'on Ndios ña ká'a̱n xa̱'a̱ ki̱vi̱ ki̱sa va̱'a Ndios ñoyívi yó'o? Chi Ndios ki̱sa va̱'a ra ñii ta̱a xí'in ñii ña'a̱.
40019005	Ta ni̱ka̱'a̱n Ndios: “Xa̱'a̱ ñayó'o ñii ta̱a sandakoo ra yivá ra ta sandakoo ra si'í ra ña tonda̱'a̱ ra xí'in ñásí'í ra, ta na o̱vi̱ yó'o nduu na ñii ni̱vi”, káchí to̱'on Ndios.
40019006	Ta saá, o̱n si̱ví ka̱ o̱vi̱ ni̱vi kúu na, saá chi ñii ni̱vi kúu na no̱o̱ Ndios. Ta ni̱vi na sa̱nakutá'an Ndios, nda̱ ñii inka̱ ni̱vi o̱n vá'a sata'ví tá'an na nayó'o ―káchí ta̱Jesús xí'in na.
40019007	Ta ni̱nda̱ka̱ to̱'on nafariseo ta̱Jesús: ―Ta saá, ¿nda̱chun ta̱xi ta̱Moisés nda̱yí nda'a̱ ta̱a ña kasa va̱'a ra tutu xa̱'a̱ ña sandakoo va̱'a ra ñásí'í ra, ta ka̱'a̱n ra nda̱yi ra ñá ko̱'o̱n ñá?
40019008	Ta nda̱kuii̱n ta̱Jesús: ―Ta̱Moisés ta̱xi ra nda̱yí ña sandakoo va̱'a nata̱a ñásí'í na chi ndó'ó najudío ni̱‑xiin ndó chikaa̱ ndó to̱'on Ndios ini ndó. Chi xi̱na̱'á ki̱vi̱ ki̱xá'á ñoyívi o̱n vása ní‑chitóni̱ Ndios sandakoo va̱'a ta̱a ñásí'í ra.
40019009	Ta yi̱'i̱ ká'a̱n i̱ xí'in ndó, tá ñii ña'a̱ ñá yóo yii̱ ta o̱n vása ní‑ki'vi ñá kua̱chi xí'in inka̱ ta̱a, ta yii̱ ñá o̱n ko̱ó yichi̱ kómí ra sandakoo va̱'a ra ñá. Tá ñii ta̱a sandakoo va̱'a ra ñásí'í ra, ta tonda̱'a̱ tuku ra, ta̱yó'o ki̱'vi ra kua̱chi xí'in ñásí'í ra ñáo̱vi̱. Ta ta̱a ta̱ tonda̱'a̱ xí'in ñáña'a̱ ñá ni̱ndo̱o, ki̱sa yii̱ ñá, ta ta̱yó'o ki̱'vi ra kua̱chi xí'in ñá, chi ñásí'í ta̱no̱ó kúu ñá no̱o̱ Ndios ―káchí ta̱Jesús xí'in nafariseo.
40019010	Ta naxíka xí'in ra ni̱ka̱'a̱n na, káchí na saá xí'in ta̱Jesús: ―Tá o̱n ko̱ó yichi̱ sandakoo va̱'a ta̱a ñásí'í ra, ta va̱'a ka̱ o̱n tonda̱'a̱ ra.
40019011	Ta nda̱kuii̱n ta̱Jesús, káchí ra saá: ―Yóo ni̱vi na o̱n ki̱ví naki'in to̱'on yó'o. Ta ndasaá kuiti ni̱vi na chindeé Ndios kuchiño naki'in va̱'a to̱'on yó'o.
40019012	Yóo ta̱a ta̱ o̱n vása tónda̱'a̱ chi saá ka̱ku ra. Yóo inka̱ ta̱a ta̱ o̱n kúchiño koni̱ ñó'ó ra ña'a̱, saá chi xa̱'nda na ra ña o̱n koni̱ ñó'ó ka̱ ra ña'a̱. Ta yóo inka̱ ta̱a ta̱ chíkaa̱ ini o̱n tonda̱'a̱, saá chi kóni ra kasa chiño ra no̱o̱ Ndios. Ndi'i ta̱a ta̱ va̱'a kúchiño naki'in to̱'on yó'o, xíni̱ ñó'ó kasa ndivi ra ña ―káchí ta̱Jesús.
40019013	Ta ki̱xaa̱ ni̱vi xí'in naválí no̱o̱ yóo ta̱Jesús ña chinóo ra nda'a̱ ra si̱ni̱ na, ta ndukú ra ñava̱'a no̱o̱ Ndios xa̱'a̱ na. Ta naxíka xí'in ra ni̱ka̱'a̱n na xí'in ni̱vi yó'o: ―O̱n kixi ndó xí'in naválí yó'o ―káchí na.
40019014	Ta ni̱ka̱'a̱n ta̱Jesús saá: ―Taxi ndó naválí ná kixi na no̱o̱ i̱, o̱n kasi ndó no̱o̱ na ña kixi na, chi ni̱vi na ndíko̱n yichi̱ no̱o̱ xá'nda chiño Ndios, nda̱tán yóo naválí yó'o, saá yóo na.
40019015	Ta chi̱nóo ra nda'a̱ ra si̱ni̱ naválí yó'o, ta saá ke̱e ra kua̱'a̱n ra inka̱ xiiña.
40019016	Ta ñii ta̱a ki̱xaa̱ ra no̱o̱ ta̱Jesús, ta ni̱ka̱'a̱n ra, káchí ra saá: ―Tata maestro, ta̱a va̱'a ini kúu ún, ¿ndá chiño va̱'a xíni̱ ñó'ó ke'é i̱, ta taxi Ndios ña kutaku̱ i̱ xí'in ra ndi'i saá ki̱vi̱ ña va̱xi?
40019017	Ta nda̱kuii̱n ta̱Jesús: ―¿Nda̱chun ká'a̱n ún yi̱'i̱ kúu ta̱a va̱'a ini? Saá chi o̱n ko̱ó nda̱ ñii ni̱vi va̱'a ini, ñii la̱á Ndios kuiti kúu ta̱ va̱'a ndino'o ini. Tá kóni ún kutaku̱ ún xí'in Ndios ndi'i saá ki̱vi̱ ña va̱xi, ta xíni̱ ñó'ó kasa ndivi ún nda̱yí ra.
40019018	Ta saá ni̱nda̱ka̱ to̱'on ta̱yó'o ta̱Jesús, káchí ra: ―¿Ndá nda̱yí xíni̱ ñó'ó kasa ndivi i̱? ―káchí ra. Ta nda̱kuii̱n ta̱Jesús; ―O̱n ka'ni ún ni̱vi, o̱n ki̱'vi ún kua̱chi ñoyívi xí'in inka̱ ña'a̱ ñá o̱n si̱ví kúu ñásí'í ún, o̱n kasa kuí'ná ún ña kómí ni̱vi, o̱n ka̱'a̱n ún ñavatá xa̱'a̱ inka̱ ni̱vi,
40019019	ta kasa to̱'ó ún yivá ún, ta kasa to̱'ó ún si'í ún, ta ñii ki̱'va nda̱tán kí'vi ini ún xíni ún xí'in mi̱i ún, saá kuki'vi ini ún koni ún natá'an ún ―káchí ta̱Jesús xí'in ra.
40019020	Ta saá nda̱kuii̱n ta̱yó'o, ni̱ka̱'a̱n ra xí'in ta̱Jesús: ―Yi̱'i̱ nda̱ lo'o i̱ kísa ndivi i̱ ndi'i saá nda̱yí yó'o. ¿Án yóo inka̱ chiño kúma̱ni̱ kasa ndivi i̱? ―káchí ra.
40019021	Ta nda̱kuii̱n ta̱Jesús: ―Tá kóni ún kuu ún ta̱ va̱'a ndino'o ini, ta kua̱'a̱n ún si̱kó ún ndi'i ñakuíká kómí ún, ta saní'i ún si̱'ún nda'a̱ nandá'ví. Ta saá kukomí ún ñakuíká ndino'o xí'in Ndios ñoyívi ni̱no. Tá ndi̱'i ke̱'é ún ñava̱'a yó'o, ta kixi ún kundiko̱n ún yi̱'i̱ ―káchí ta̱Jesús xí'in ra.
40019022	Ta xi̱ni̱ so̱'o ta̱yó'o ña ni̱ka̱'a̱n ta̱Jesús, ta kúchuchú ní ini ra, ta ke̱e ra kua̱'a̱n ra, saá chi kua̱'a̱ ní ñakuíká kómí ra.
40019023	Ta ni̱ka̱'a̱n ta̱Jesús xí'in naxíka xí'in ra, káchí ra saá: ―Ndixa ká'a̱n i̱ xí'in ndó, yo̱'vi̱ ní ki̱'vi nakuíká yichi̱ no̱o̱ xá'nda chiño Ndios.
40019024	Tuku ká'a̱n i̱ xí'in ndó, vará yo̱'vi̱ ní tá kuchiño ñii tícamello ya'a rí yavi̱ xa̱'a̱ túkú, ta yo̱'vi̱ ní ka̱ kuchiño ya'a ñii ta̱kuíká yé'é ña ki̱'vi ra yichi̱ no̱o̱ xá'nda chiño Ndios ―káchí ta̱Jesús xí'in na.
40019025	Ta naxíka xí'in ra xi̱ni̱ so̱'o na ña ni̱ka̱'a̱n ta̱Jesús, ta na̱ka'nda ní ini na, ta ni̱nda̱ka̱ to̱'on na ra: ―Tá yo̱'vi̱ ní ki̱'vi nakuíká yichi̱ Ndios, ta, ¿yu kúu ni̱vi kuchiño ki̱'vi yichi̱ Ndios ta kundo̱o na xí'in ra?
40019026	Ta ta̱Jesús xi̱to ra no̱o̱ na, ta ni̱ka̱'a̱n ra xí'in na: ―Ni̱vi o̱n kúchiño na saka̱ku xí'in mi̱i na, ñii la̱á Ndios kúu ta̱ kúchiño saka̱ku ña'á. Ndios kúchiño kasa ndivi ra ndi'i chiño. O̱n ko̱ó ña yo̱'vi̱ no̱o̱ Ndios.
40019027	Ta ni̱ka̱'a̱n ta̱Pedro xí'in ra: ―Ta mi̱i ndi̱, xa sa̱ndakoo ndi̱ ndi'i ñava̱'a ña xi̱komí ndi̱, xa̱'a̱ ña ndíko̱n ndi̱ sa̱ta̱ ún. ¿Yu kúu ñava̱'a naki'in ndi̱ xa̱'a̱ ñayó'o? ―káchí ra.
40019028	Ta ni̱ka̱'a̱n ta̱Jesús xí'in na: ―Ndixa ká'a̱n i̱ xí'in ndó, tá ki̱xaa̱ ki̱vi̱ ña nduxa̱á ñoyívi, ta yi̱'i̱, ta̱a ta̱ ki̱xi no̱o̱ Ndios, koo i̱ táyi̱ ká'no tón livi ña ka'nda chiño i̱, ta mi̱i ndó na ndíko̱n yi̱'i̱ kundo̱o ndó u̱xu̱ o̱vi̱ táyi̱ ná'no, ta ka'nda chiño ndó no̱o̱ na u̱xu̱ o̱vi̱ ti'vi ni̱vi nañoo Israel.
40019029	Ta ndi'i ni̱vi na sa̱ndakoo ve'e na, án ñani na, án ki̱'va̱ na, án yivá na, án si'í na, án ñásí'í na, án sa̱'ya na, án ño'o̱ na, xa̱'a̱ ña chi̱kaa̱ ini na ko̱'o̱n na yichi̱ no̱o̱ xá'nda chiño Ndios, ta nayó'o naki'in na ñava̱'a no̱o̱ Ndios. Ñoyívi yó'o Ndios taxi ra nda'a̱ na kua̱'a̱ ní ka̱ ñava̱'a, a̱nda̱ ñii ciento ñava̱'a xa̱'a̱ ñii ñii ñava̱'a ña sa̱ndakoo na. Ta saá ñoyívi ni̱no Ndios taxi ra ña kutaku̱ na xí'in ra ndi'i saá ki̱vi̱ ña va̱xi.
40019030	Ta saá kua̱'a̱ ní ni̱vi nano̱ó nduu na ni̱vi nasondí'í, ta ni̱vi nasondí'í vitin nduu na ni̱vi nano̱ó ―káchí ta̱Jesús xí'in na.
40020001	Ta nda̱to̱'on ta̱Jesús ñii cuento ña saná'a ra na: ―Nda̱tán yóo ñii ta̱a ta̱ kómí ño'o̱, saá yóo yichi̱ no̱o̱ xá'nda chiño Ndios. Ta ta̱yó'o ke̱e ra ve'e ra xita̱a̱n ní, ta kua̱'a̱n ra ndukú ra na kasa chiño xí'in ra no̱o̱ ño'o̱ no̱o̱ na̱taan ra tón uva.
40020002	Ta na̱ní'i ra ni̱vi, ta ni̱ka̱'a̱n ra xí'in na: “Cha'vi i̱ ndó'ó ñii si̱'ún denario tá ko̱'o̱n ndó kasa chiño ndó ki̱vi̱ vitin no̱o̱ ño'o̱ i̱ no̱o̱ na̱taan i̱ tón uva.” Ta saá kua̱'a̱n na kasa chiño na.
40020003	Ta ka̱a i̱i̱n xita̱a̱n tuku kua̱'a̱n ra, ta xi̱ni ra sava ni̱vi ndóo na no̱yá'vi chi o̱n ko̱ó chiño kómí na.
40020004	Ta ni̱ka̱'a̱n ra xí'in na: “Ko̱'o̱n ndó kasa chiño ndó no̱o̱ ño'o̱ i̱ no̱o̱ na̱taan i̱ tón uva, ta cha'vi i̱ ndó'ó ña kúu ya'vi ndó.” Ta saá kua̱'a̱n na kasa chiño na no̱o̱ ra.
40020005	Ta ka̱a u̱xu̱ o̱vi̱ ta tuku ka̱a u̱ni̱ xikuaa tuku ke̱e ra kua̱'a̱n ra, ta na̱ní'i ra ni̱vi na kasa chiño no̱o̱ ra.
40020006	Ta ka̱a o̱'o̱n xikuaa tuku ke̱e ra kua̱'a̱n ra, ta na̱ní'i ra inka̱ ni̱vi na ndóo mi̱i ta o̱n ko̱ó chiño kómí na. Ta ni̱nda̱ka̱ to̱'on ra na: “¿Nda̱chun ndiví nda̱a̱ ndóo mi̱i ndó yó'o, ta o̱n vása kísa chiño ndó?”
40020007	Ta nda̱kuii̱n na: “Chi nda̱ ñii ni̱vi o̱n vása ní‑ka'a̱n xí'in ndi̱ kasa chiño ndi̱ xí'in na.” Ta saá ni̱ka̱'a̱n ra xí'in na: “Ndó'ó ko̱'o̱n ndó kasa chiño ndó no̱o̱ ño'o̱ i̱ no̱o̱ na̱taan i̱ tón uva, ta naki'in ndó ña kúu ya'vi ndó.”
40020008	Tá xikuaa ni̱ke̱tá ño̱'o kúu ña, ta ta̱ xí'in ño'o̱ no̱o̱ kísa chiño na ni̱ka̱'a̱n ra xí'in ta̱ ndíso chiño no̱o̱ na kísa chiño no̱o̱ ra, káchí ra saá: “Kana ún na kísa chiño kixi na yó'o, ta cha'vi ún na. Si'na kixá'á ún cha'vi ún na ni̱ki̱'vi sondí'í, ta sandi'i ún cha'vi ún na si'na ni̱ki̱'vi ki̱sa chiño.”
40020009	Ta ki̱xaa̱ na ni̱ki̱'vi ki̱sa chiño ka̱a o̱'o̱n xikuaa, ta ñii ñii na na̱ki'in na ñii si̱'ún denario.
40020010	Ta saá ki̱xaa̱ na ni̱ki̱'vi no̱ó na xita̱a̱n ní ki̱xá'á ki̱sa chiño, ta nayó'o ndáti na naki'in ka̱ na si̱'ún. Ta ñii ñii nayó'o na̱ki'in na ñii la̱á si̱'ún denario.
40020011	Ta ki̱xá'á na ká'a̱n kuáchí na no̱o̱ ta̱a ta̱ xí'in ño'o̱ no̱o̱ ki̱sa chiño na,
40020012	káchí na saá xí'in ra: “Ni̱vi na ki̱sa chiño ñii la̱á hora, ta na̱ki'in na si̱'ún ñii ki̱'va nda̱tán yóo ña na̱ki'in ndi̱'i̱ na ki̱sa chiño ndiví nda̱a̱, ta ndeé ní ki̱sa chiño ndi̱ ta ñi'ní ní ni̱xi'i̱ ndi̱.”
40020013	Ta nda̱kuii̱n ta̱a ta̱ xí'in ño'o̱, káchí ra saá xí'in ñii ta̱yó'o: “Tata migo, o̱n vása ké'é i̱ nda̱ ñii ña o̱n vá'a xí'in ún. ¿Án o̱n vása ní‑kindo̱o yu'ú ún xí'in i̱ naki'in ún ñii si̱'ún denario?
40020014	Va̱'a ná ki'in ún si̱'ún ún ta kua̱no'o̱ ún vitin. Saá chi yi̱'i̱ káchí ini i̱ cha'vi i̱ ñii si̱'ún ta̱ kísa chiño sondí'í nda̱tán yóo ña cha̱'vi i̱ yó'ó.
40020015	¿Án o̱n ko̱ó yichi̱ kómí i̱ ke'é i̱ ña kóni i̱ xí'in si̱'ún i̱? ¿Án kísa kuíni̱ ini ún chi ta̱ va̱'a ini kúu i̱ xí'in ni̱vi?”, káchí ta̱ xí'in ño'o̱ xí'in ta̱ kísa chiño no̱o̱ ra.
40020016	Ta saá ni̱vi nano̱ó nduu na ni̱vi nasondí'í, ta ni̱vi nasondí'í vitin nduu na ni̱vi nano̱ó. Saá chi Ndios nákana ra kua̱'a̱ ní ni̱vi, ta lo'o kuiti kúu na na̱ka̱xin ra ―káchí ta̱Jesús xí'in na.
40020017	Ta kua̱'a̱n ta̱Jesús yichi̱ kua̱n ndaa ñoo Jerusalén, ta ta̱va síín ra u̱xu̱ o̱vi̱ naxíka xí'in ra, ta ni̱ka̱'a̱n ra xí'in na:
40020018	―Ta vitin kua̱'a̱n yó yichi̱ kua̱n ndaa ñoo Jerusalén, ta ñii ta̱a nataxi ra yi̱'i̱, ta̱ kúu ta̱a ta̱ ki̱xi no̱o̱ Ndios, nda'a̱ naná'no no̱o̱ nasu̱tu̱, xí'in nda'a̱ na sáná'a nda̱yí Ndios. Ta nayó'o kachí na yi̱'i̱ xíni̱ ñó'ó kivi̱ i̱,
40020019	ta nataxi na yi̱'i̱ nda'a̱ na o̱n vása kúu najudío ka'ni na yi̱'i̱. Ta kusiki ní na yi̱'i̱, kuaku̱ ndaa na yi̱'i̱, kani ní na yi̱'i̱ xí'in kuártá, ta sondi̱'i ka'ni na yi̱'i̱ nda'a̱ tón cruz. Ta ki̱vi̱ u̱ni̱ nataku̱ i̱ ―káchí ta̱Jesús.
40020020	Ta saá ki̱xaa̱ si'í ta̱Jacobo xí'in ta̱Juan, sa̱'ya ta̱Zebedeo kúu ra, ta ki̱xaa̱ ñá xí'in o̱vi̱ sa̱'ya ñá no̱o̱ ta̱Jesús, ta xi̱kuxítí ñá chi ndukú ñá ñii ñava̱'a no̱o̱ ra.
40020021	Ta ni̱ka̱'a̱n ta̱Jesús xí'in ñá: ―¿Ndá ñava̱'a kóni ún ke'é i̱ xí'in ún?, nana. Ta nda̱kuii̱n ñá: ―Tata, ki̱vi̱ kixá'á ún ka'nda chiño ún ñoyívi, taxi ún ná koo ñii sa̱'ya i̱ táyi̱ tón kundichi sii̱n kua'á ún ta inka̱ ra koo táyi̱ tón kundichi sii̱n yitin ún.
40020022	Ta nda̱kuii̱n ta̱Jesús, ni̱ka̱'a̱n ra xí'in o̱vi̱ sa̱'ya ñá: ―O̱n vása kúnda̱a̱ ini ndó yukía̱ ndúkú ndó no̱o̱ i̱ xa̱'a̱ mi̱i ndó. ¿Án ndixa kúndeé ndó xo̱'vi̱ ní ndó nda̱tán xo̱'vi̱ yi̱'i̱? Ta nda̱kuii̱n na o̱vi̱ yó'o: ―Kúchiño va ndi̱ ―káchí na xí'in ta̱Jesús.
40020023	Ta ni̱ka̱'a̱n ta̱Jesús xí'in na: ―Ndixa xo̱'vi̱ ní ndó ñii ki̱'va nda̱tán xo̱'vi̱ yi̱'i̱. Ta o̱n kúchiño taxi i̱ nda̱yí kundo̱o ndó táyi̱ tón kuita sii̱n kua'á i̱ xí'in sii̱n yitin i̱. Saá chi Yivá i̱ Ndios kúu ta̱a ta̱ chi̱tóni̱ yu kúu ni̱vi kundo̱o táyi̱ kán ―káchí ta̱Jesús xí'in o̱vi̱ ta̱yó'o.
40020024	Ta xi̱ni̱ so̱'o inka̱ u̱xu̱ naxíka xí'in ta̱Jesús yukía̱ ndu̱kú o̱vi̱ ta̱a yó'o no̱o̱ ra, ta ki̱xá'á na ni̱saa̱ ní na xi̱ni na ta̱ o̱vi̱ yó'o.
40020025	Ta ta̱Jesús ka̱na ra va̱xi ndi'i na no̱o̱ ra, ta ni̱ka̱'a̱n ra xí'in na: ―Xíni̱ ndó na ndíso chiño no̱o̱ na ñoo inka̱ xiiña, nayó'o kísa ká'no xí'in mi̱i na, ta yá'a ní ndeé xá'nda chiño na no̱o̱ ni̱vi.
40020026	Ta mi̱i ndó, o̱n vá'a kutaku̱ ndó saá. Tá ñii ta̱a kóni ra kuu ra ta̱ká'no no̱o̱ ndó'ó, xíni̱ ñó'ó nduu ra ta̱ kasa chiño no̱o̱ ndó.
40020027	Tá ñii ta̱a kóni ra kuu ra ta̱no̱ó no̱o̱ ndó'ó, xíni̱ ñó'ó nduu ra ta̱mozo no̱o̱ ndó.
40020028	Ta yi̱'i̱, ta̱a ta̱ ki̱xi no̱o̱ Ndios, ki̱xi i̱ xa̱'a̱ ña chindeé i̱ ni̱vi, ta o̱n si̱ví xa̱'a̱ ña chindeé ni̱vi yi̱'i̱ kúu ña ki̱xi i̱. Ta taxi xí'in mi̱i i̱ ña kivi̱ i̱, ta xí'in ñayó'o cha'vi i̱ ña va̱'a sa̱ña̱ kua̱'a̱ ní ni̱vi no̱o̱ ndi'i ña o̱n vá'a ndíso na ―káchí ta̱Jesús.
40020029	Ta saá ke̱e ta̱Jesús xí'in naxíka xí'in ra ñoo Jericó, kua̱'a̱n na yichi̱, ta kua̱'a̱ ní ni̱vi ndíko̱n kua̱'a̱n sa̱ta̱ na.
40020030	Ta ndóo o̱vi̱ ta̱kuáá yu'u̱ yichi̱ yó'o, ta xi̱ni̱ so̱'o ra yá'a ta̱Jesús yichi̱, ta xí'in ndi'i ndee̱ ra ni̱ka̱'a̱n ra, káchí ra saá: ―Tata, sa̱'ya ta̱David, ¡ná kundá'ví ini ún koni ún ndi̱'i̱! ―káchí ra.
40020031	Ta ni̱vi na kua̱'a̱n yichi̱ ni̱ka̱'a̱n na xí'in ra: ―¡Kasi ndó yu'u̱ ndó! ―káchí na. Ta ni̱‑chikaa̱ so̱'o o̱vi̱ ta̱kuáá ña ni̱ka̱'a̱n na xí'in ra, ta ki̱xá'á ra ndeé va̱'a ka̱ ká'a̱n ra: ―Tata, sa̱'ya ta̱David, ¡ná kundá'ví ini ún koni ún ndi̱'i̱! ―káchí ra.
40020032	Ta xi̱kundichi ta̱Jesús yichi̱ yó'o, ta ka̱na ra o̱vi̱ ta̱kuáá kixi ra no̱o̱ ra, ta ta̱Jesús ni̱nda̱ka̱ to̱'on ra ta̱kuáá yó'o: ―¿Yukía̱ kóni ndó ke'é i̱ xí'in ndó? ―káchí ra.
40020033	Ta nda̱kuii̱n o̱vi̱ ta̱kuáá, káchí ra saá: ―Tata, kóni ndi̱ sanda'a ún nduchu̱ no̱o̱ ndi̱, ta va̱'a koto ndi̱ ―káchí ra.
40020034	Ta ku̱ndá'ví ní ini ta̱Jesús xi̱ni ña'á ra, ta ni̱to̱nda̱a nda'a̱ ra nduchu̱ no̱o̱ ra. Ta xa̱ndi̱ko̱n ndu̱va̱'a nduchu̱ no̱o̱ o̱vi̱ ra saá, ta xa va̱'a xíto ra, ta saá na̱kundiko̱n o̱vi̱ ra saá sa̱ta̱ ta̱Jesús.
40021001	Ki̱vi̱ kua̱'a̱n ta̱Jesús xí'in naxíka xí'in ra yichi̱ ña kua̱'a̱n ñoo Jerusalén, ta ni̱xaa̱ na ñoo Betfagé, ña nákaa̱ no̱o̱ xi̱ki̱ tón Olivo. Ta ta̱Jesús ni̱ka̱'a̱n ra xí'in o̱vi̱ naxíka xí'in ra,
40021002	káchí ra saá: ―Kua̱'a̱n ndó ñoo ña xíto ndaa ndó kaa̱. Tá ni̱xaa̱ ndó ñoo kaa̱, ta naní'i ndó ñii burra nó'ni rí, ta ñii sa̱'ya rí xí'in rí. Ta ndaxin ndó rí ta kixi ndó xí'in rí yó'o.
40021003	Tá yóo ni̱vi na nda̱ka̱ to̱'on ndó'ó: “¿Nda̱chun ndáxin ndó kiti̱ yó'o?”, kachí na xí'in ndó, ta ndakuii̱n ndó, kachí ndó saá xí'in na: “Ta̱Ká'no no̱o̱ yó xíni̱ ñó'ó rí, tá ndi̱'i xíni̱ ñó'ó ra rí, ta kama ní nataxi ra rí nda'a̱ ndó”, kachí ndó xí'in na ―káchí ta̱Jesús.
40021004	Ta ndi'i ñayó'o ni̱xi̱yo, chi saá xíni̱ ñó'ó kundivi ña ni̱ka̱'a̱n Ndios xí'in ta̱profeta, chi ta̱profeta ni̱taa ra to̱'on ña káchí saá:
40021005	Ka̱'a̱n ún xí'in nañoo Jerusalén: “Koto ndó, ta̱Rey ñoo ndó va̱xi ra no̱o̱ ndó, ta̱ ndá'ví ini kúu ra, yóso ra ñii burro, yóso ra ñii burro lo'o, sa̱'ya tí ndíso ñaveé”, káchí to̱'on Ndios.
40021006	Ta kua̱'a̱n o̱vi̱ naxíka xí'in ta̱Jesús, ta ki̱sa ndivi na chiño nda̱tán yóo ña ni̱ka̱'a̱n ta̱Jesús xí'in na.
40021007	Ta saá ndi̱kó na ki̱xaa̱ na no̱o̱ ta̱Jesús xí'in burra ta xí'in sa̱'ya rí. Ta chi̱nóo na tiko̱to̱ na sa̱ta̱ rí, ta saá na̱koso ta̱Jesús ta kua̱'a̱n ra yichi̱.
40021008	Ta kua̱'a̱ ní ni̱vi chi̱ndoo na tiko̱to̱ na yichi̱ no̱o̱ yá'a ra kua̱'a̱n ra, ta sava ni̱vi xa̱'nda na no̱o̱ nda'a̱ tón yito̱n ta chi̱ndoo na nó yichi̱ ña ya'a ra sa̱ta̱ nó, saá kísa to̱'ó na ra.
40021009	Ta ni̱vi kua̱'a̱n si'na no̱o̱ ra xí'in na ndíko̱n kua̱'a̱n sa̱ta̱ ra, ndeé ní kúsii̱ ini na, ta ká'a̱n na, káchí na saá: ―¡Kasa ká'no yó Ndios xa̱'a̱ sa̱'ya ta̱David yó'o! ¡Ná ke'é Ndios ñava̱'a xí'in ta̱yó'o, ta̱a ta̱ ki̱xaa̱ xí'in nda̱yí Ndios! ¡Ná kanóo síkón ñato̱'ó Ndios! ―káchí ni̱vi na kua̱'a̱n xí'in ta̱Jesús.
40021010	Ta ta̱Jesús ni̱ki̱'vi ra ñoo Jerusalén, ta ndi'i nañoo yó'o ñii ni̱si̱so̱ na, ndáka̱ to̱'on na ta ká'a̱n na xí'in tá'an na: ―¿Yu kúu ta̱yó'o? ―káchí na.
40021011	Ta nda̱kuii̱n ni̱vi na kua̱'a̱n xí'in ta̱Jesús: ―Ta̱yó'o kúu ta̱Jesús, ta̱profeta ta̱ ke̱e ñoo Nazaret estado Galilea ―káchí na.
40021012	Ta ni̱ki̱'vi ta̱Jesús ke̱'e yé'é ve'e ño̱'o ká'no, ta ki̱xá'á ra táva ndi'i ra na síkó xí'in na sáta ña kee na ko̱'o̱n na. Ta sa̱ndiva ra mesa ni̱vi na sáma si̱'ún, ta xa̱ta ra táyi̱ na síkó tísa̱ta.
40021013	Ta ni̱ka̱'a̱n ra xí'in ndi'i na: ―Saá káchí to̱'on Ndios ña ni̱taa na xi̱na̱'á: “Ve'e i̱ kunaní ña ve'e no̱o̱ ko̱'o̱n ni̱vi ña ka̱'a̱n na xí'in i̱”, káchí to̱'on Ndios. Ta ndó'ó, o̱n vása va̱'a ké'é ndó, chi sa̱nduu ndó ve'e yó'o ñii kavua̱ nakuí'ná ―káchí ta̱Jesús xí'in na.
40021014	Ta saá ni̱vi nakuáá xí'in ni̱vi na o̱n ki̱ví kaka ki̱xaa̱ na no̱o̱ ta̱Jesús ve'e ño̱'o ká'no yó'o, ta sa̱nda'a ra na.
40021015	Ta na sáná'a nda̱yí Ndios xí'in naná'no no̱o̱ nasu̱tu̱ ni̱saa̱ ní na xíni na ta̱Jesús, chi xi̱ni na ndi'i milagro ke̱'é ra, ta xi̱ni̱ so̱'o na ni̱ka̱'a̱n naválí na yíta ke̱'e yé'é ve'e ño̱'o ká'no, xí'in ndi'i ndee̱ na káchí na saá: ―¡Kasa ká'no yó Ndios xa̱'a̱ sa̱'ya ta̱David yó'o!
40021016	Ta na sáná'a nda̱yí Ndios xí'in naná'no no̱o̱ nasu̱tu̱ ni̱nda̱ka̱ to̱'on na ta̱Jesús: ―¿Án xíni̱ so̱'o ún yukía̱ ká'a̱n naválí yó'o? Ta nda̱kuii̱n ta̱Jesús, káchí ra saá: ―Oon, xíni̱ so̱'o i̱ ña ká'a̱n na. Ta ndó'ó, ¿án o̱n vása ní‑ka'vi ndó to̱'on Ndios, no̱o̱ káchí ña saá?: Ndios chi̱tóni̱ ra ka̱'a̱n naválí ñato̱'ó xa̱'a̱ ra. Nda̱ yu'u̱ naválí xí'in yu'u̱ naválí pá'á na chíchín naki'in ra ñato̱'ó, káchí to̱'on Ndios ―káchí ta̱Jesús xí'in na.
40021017	Ta sa̱ndakoo ta̱Jesús naná'no yó'o ta kua̱'a̱n ra ñoo Betania, no̱o̱ ni̱ki̱si̱n ra ñii ñoó.
40021018	Ta xita̱a̱n ní kúu ña, ta ke̱e ta̱Jesús ñoo yó'o ndikó ra kua̱'a̱n ra ñoo Jerusalén, ta xí'i̱ ní ra so̱ko.
40021019	Ta xi̱ni ra ñii tón higo yatin yu'u̱ yichi̱, ta ni̱xaa̱ yatin ra no̱o̱ ñíndichi nó, ta ni̱‑naní'i ra nda̱ ñii kui̱'i nda'a̱ nó. Nina yu̱ku̱ kuiti yóo nda'a̱ nó. Ta saá ni̱ka̱'a̱n ra xí'in tón higo yó'o, káchí ra saá: ―O̱n koon ka̱ kui̱'i nda'a̱ ún nda̱ ñii ki̱vi̱ ña va̱xi ―káchí ra. Ta xa̱ndi̱ko̱n ni̱yi̱chi̱ tón higo yó'o.
40021020	Ta xi̱ni naxíka xí'in ra yukía̱ ni̱ndo'o tón higo yó'o, ta na̱ka'nda ní ini na, ta ni̱nda̱ka̱ to̱'on na ta̱Jesús: ―¿Nda̱chun kama ní ni̱yi̱chi̱ tón higo yó'o? ―káchí na xí'in ra.
40021021	Ta nda̱kuii̱n ta̱Jesús: ―Ndixa ká'a̱n i̱ xí'in ndó, tá kándixa ndino'o ini ndó Ndios, ta o̱n vása xíka o̱vi̱ ini ndó, ta saá kuchiño kasa ndivi ndó nda̱tán yóo ña ke̱'é i̱ xí'in tón higo yó'o. Tá ka̱'a̱n ndó, kachí ndó saá xí'in ñii xi̱ki̱ ká'no: “Kuta'a ún ta ko̱'o̱n ún sakana xí'in mi̱i ún no̱o̱ mi̱ni”, ta saá koo ña.
40021022	Tá kándixa ndino'o ini ndó Ndios, ta naki'in ndó ndi'i ña ndukú ndó no̱o̱ ra.
40021023	Ta ki̱xaa̱ ta̱Jesús ke̱'e yé'é ve'e ño̱'o ká'no ta sáná'a ra ni̱vi, ta naxi̱kua̱'a̱ no̱o̱ najudío xí'in naná'no no̱o̱ nasu̱tu̱ ki̱xaa̱ na no̱o̱ ra, ta ni̱nda̱ka̱ to̱'on na ra: ―¿Míkía̱ ki̱xi nda̱yí ké'é ún ñayó'o? ¿Yu kúu na ta̱xi nda̱yí nda'a̱ ún ke'é ún chiño yó'o saá? ―káchí na xí'in ra.
40021024	Ta nda̱kuii̱n ta̱Jesús: ―Ta yi̱'i̱ kóni i̱ nda̱ka̱ to̱'on i̱ ndó'ó ñii la̱á to̱'on. ¿Míkía̱ ki̱xi nda̱yí ta̱Juan sa̱kuchu ra ni̱vi? ¿Án ta̱xi Ndios nda̱yí nda'a̱ ra? ¿Án ni̱vi kúu na ta̱xi nda̱yí nda'a̱ ra ña sakuchu ra ni̱vi? Tá ndakuii̱n ndó ña ndáka̱ to̱'on i̱ ndó'ó, ta saá ka̱'a̱n i̱ xí'in ndó míkía̱ ki̱xi nda̱yí ké'é i̱ chiño yó'o ―káchí ta̱Jesús xí'in na. Ta saá ki̱xá'á na ká'a̱n tá'an xí'in mi̱i na: ―¿Ndasaá koo ndakuii̱n yó vitin? Chi táná ka̱'a̱n yó Ndios ta̱xi nda̱yí nda'a̱ ta̱Juan, ta saá nda̱ka̱ to̱'on ta̱Jesús mi̱i yó: “¿Nda̱chun o̱n vása ní‑kandixa ndó ña ni̱ka̱'a̱n ra?”
40021026	Táná ka̱'a̱n yó ni̱vi kuiti kúu na ta̱xi nda̱yí nda'a̱ ta̱Juan, ta saá yi̱yo ní sasaa̱ yó nañoo, chi nayó'o kándixa na ndí ta̱Juan xi̱kuu ra ñii ta̱profeta ―káchí na, ká'a̱n tá'an na.
40021027	Ta saá nda̱kuii̱n na, káchí na si'a xí'in ta̱Jesús: ―O̱n xíni̱ ndi̱ yu kúu na ta̱xi nda̱yí nda'a̱ ta̱Juan ―káchí na. Ta saá ta̱Jesús ni̱ka̱'a̱n ra xí'in na: ―Ta ni yi̱'i̱, o̱n ka̱'a̱n i̱ xí'in ndó míkía̱ ki̱xi nda̱yí kómí i̱ ña ké'é i̱ chiño yó'o ―káchí ra.
40021028	Ta ta̱Jesús ni̱nda̱ka̱ to̱'on ra na: ―¿Yukía̱ kani si̱ni̱ ndó xa̱'a̱ ña kóni i̱ ndato̱'on i̱ xí'in ndó vitin? Saá ndo̱'o ñii ta̱a, kómí ra o̱vi̱ sa̱'ya ra. Ta ni̱ka̱'a̱n ra xí'in sa̱'ya ra ta̱no̱ó, káchí ra saá: “Sa̱'ya i̱, ko̱'o̱n ún vitin kasa chiño ún no̱o̱ ño'o̱ i̱ no̱o̱ na̱taan i̱ tón uva.”
40021029	Ta nda̱kuii̱n sa̱'ya ra: “O̱n ko̱'o̱n i̱”, káchí ra, ta saá ni̱ya'a ñii káni̱ lo'o ta na̱ndikó ini ra, ta ni̱xa̱'a̱n ra ki̱sa chiño ra.
40021030	Ta saá ta̱a ta̱ kómí o̱vi̱ sa̱'ya yó'o ni̱ka̱'a̱n ra xí'in inka̱ sa̱'ya ra, ñii ki̱'va ni̱ka̱'a̱n ra xí'in ta̱no̱ó. Ta nda̱kuii̱n sa̱'ya ra ta̱o̱vi̱ yó'o, káchí ra saá: “Va̱'a, tata, ko̱'o̱n i̱”, káchí ra, ta ta̱yó'o o̱n vása ní‑xa'a̱n ra kasa ndivi ra chiño.
40021031	Ta vitin, ¿yukía̱ xáni ini ndó? ¿Ndá sa̱'ya ta̱yó'o kúu ta̱ ki̱sa ndivi ña xa̱'nda chiño yivá ra? ―káchí ta̱Jesús. Ta nda̱kuii̱n na: ―Ta̱no̱ó kúu ta̱ ki̱sa ndivi chiño ña kóni yivá ra ―káchí na. Ta saá ni̱ka̱'a̱n ta̱Jesús xí'in na: ―Ndixa ká'a̱n i̱ xí'in ndó, ni̱vi na káya si̱'ún xa̱'a̱ nagobierno, xí'in náña'a̱ ná kísi̱n xí'in kua̱'a̱ ní ta̱a, kúu na si'na ka̱ kúchiño ki̱'vi no̱o̱ ndó yichi̱ no̱o̱ xá'nda chiño Ndios.
40021032	Chi ta̱Juan ki̱xi ra no̱o̱ ndó ña saná'a ra ndó'ó ndasaá va̱'a kutaku̱ ndó no̱o̱ Ndios, ta ni̱‑xiin ndó kandixa ndó ra. Ta na káya si̱'ún xa̱'a̱ nagobierno xí'in náña'a̱ ná kísi̱n xí'in kua̱'a̱ ní ta̱a, na̱ndikó ini na ta ka̱ndixa na ña ni̱ka̱'a̱n ra. Ta ndó'ó xi̱ni ndó ndi'i ñayó'o, ta ni̱‑xiin ndó nandikó ini ndó, ta o̱n vása ní‑kandixa ndó ra ―káchí ta̱Jesús.
40021033	Ta ni̱ka̱'a̱n ta̱Jesús: ―Koni̱ so̱'o ndó inka̱ cuento ña saná'a i̱ ndó'ó. Saá ndo̱'o ñii ta̱a, na̱taan ra tón uva. Ta ki̱sa va̱'a ra ñii na̱ma̱ xi̱no nduu ña ndi'i no̱o̱ ño'o̱ no̱o̱ na̱taan ra tón uva. Ta xa̱ta ra no̱o̱ ño'o̱ ña ki̱sa va̱'a ra ñii no̱o̱ ko'on nduta̱ tíuva, ta ki̱sa va̱'a ra ñii torre no̱o̱ kundo̱o ni̱vi kundaa na tón uva yó'o. ’Ta saá sa̱tati ra ño'o̱ ra xí'in tón uva ra inka̱ ni̱vi, ta ke̱e ra kua̱'a̱n ra inka̱ ñoo xíká ní.
40021034	Ta ki̱xaa̱ yatin ki̱vi̱ ña ka'nda na tíuva yó'o, ta ta̱a ta̱ xí'in yito̱n tón uva ti̱'ví ra namozo ra kua̱'a̱n na naki'in na sava tíuva ña kuu ya'vi ra.
40021035	Ta ni̱vi na táti ño'o̱ no̱o̱ yóo tón uva ti̱in na namozo yó'o, ta ka̱ni ní na ñii ta̱yó'o, ta xa̱'ni na ñii ta̱tá'an ta̱yó'o, ta ko̱on na yu̱u̱ inka̱ ra.
40021036	Ta ta̱a ta̱ xí'in yito̱n tón uva ti̱'ví ra kua̱'a̱ ka̱ namozo kua̱'a̱n na naki'in na tíuva, ta ñii ki̱'va ni̱ndo'o nano̱ó, saá ndó'o nayó'o.
40021037	’Ta saá ta̱a ta̱ xí'in yito̱n tón uva ti̱'ví ra sa̱'ya mi̱i ra kua̱'a̱n ra no̱o̱ na táti ño'o̱, chi xa̱ni ini ra: “Ndixa kasa to̱'ó na sa̱'ya mi̱i yó.”
40021038	Ta na táti ño'o̱ xi̱ni na kíxaa̱ ta̱lo'o sa̱'ya ra, ta ni̱ka̱'a̱n na xí'in tá'an na, káchí na saá: “Ta̱kaa̱ kúu sa̱'ya ta̱ na̱taan tón uva, ta sa̱'ya ra yó'o kúu ta̱ naki'in ñakuíká xí'in ño'o̱ yó'o táná kivi̱ yivá ra. Na'a ndó ná ko'yo̱ ka'ni yó ra, ta kindo̱o yó xí'in ndi'i ñakuíká ra”, káchí na.
40021039	Ta saá ti̱in na ra, ta sa̱kana na ra nda̱ sa̱ta̱ na̱ma̱ ña xi̱no nduu no̱o̱ yóo tón uva, ta xa̱'ni na ra. Saá ndi̱'i cuento yó'o ―káchí ta̱Jesús.
40021040	Ta ta̱Jesús ni̱nda̱ka̱ to̱'on ra ni̱vi na xi̱ni̱ so̱'o cuento yó'o: ―¿Yukía̱ xáni ini ndó? Ki̱vi̱ ndikó ta̱a ta̱ xí'in yito̱n tón uva, ¿yukía̱ kundo'o ni̱vi na táti ño'o̱ no̱o̱ yóo tón uva, kasa ta̱ xí'in ño'o̱?
40021041	Ta nda̱kuii̱n na, káchí na saá: ―O̱n kundá'ví ini ra koni ra ni̱vi na o̱n vá'a na táti ño'o̱ no̱o̱ yóo tón uva, ta sandi'i ra xa̱'a̱ na. Ta satati tuku ra ño'o̱ ra inka̱ ni̱vi, ta nataxi na tíuva nda'a̱ ra ña kuu ya'vi ra ―káchí na.
40021042	Ta ni̱ka̱'a̱n ta̱Jesús xí'in na: ―¿Án o̱n vása ní‑ka'vi ndó to̱'on Ndios, ña káchí saá?: Yóo yu̱u̱ ña ni̱‑xiin ni̱vi na kísa va̱'a ve'e koni̱ ñó'ó na, ta mi̱i yu̱u̱ yó'o ndu̱u ña yu̱u̱ ñano̱ó nákaa̱ xa̱'a̱ ve'e. Ndios kúu ta̱ ki̱sa ndivi saá, ña̱'a livi ní kúu ña ke̱'é Ndios, ta mi̱i yó náka'nda ini yó xíni yó ñayó'o, káchí ni̱vi, káchí to̱'on Ndios.
40021043	Ta saá ká'a̱n i̱ xí'in ndó, Ndios tava ra ndó'ó no̱o̱ xá'nda chiño ra, ta taxi ra kundo̱o inka̱ ni̱vi no̱o̱ xá'nda chiño ra, ta ni̱vi yó'o kúu na kasa ndivi ña kóni Ndios.
40021044	Ndi'i ni̱vi na kaki'i ta nakava na sa̱ta̱ yu̱u̱ ña nduu ñano̱ó yó'o, ni̱vi yó'o ndi'i xa̱'a̱ na; ta yu̱u̱ yó'o, tá nakava ña sa̱ta̱ ni̱vi, ta chi'ma ña na, nda̱ nduu na yaa̱ ―káchí ta̱Jesús xí'in na.
40021045	Ta xi̱ni̱ so̱'o nafariseo xí'in naná'no no̱o̱ nasu̱tu̱ cuento ña nda̱to̱'on ta̱Jesús, ta ku̱nda̱a̱ ini na cuento yó'o ká'a̱n ña xa̱'a̱ mi̱i na.
40021046	Ta saá xa̱ni si̱ni̱ na ndúkú na ndasaá koo tiin na ra, ta o̱n vása ní‑kuchiño na, chi yí'ví na ko̱to̱ saa̱ nañoo, chi ndi'i nañoo kándixa na ta̱Jesús kúu ra ñii ta̱profeta.
40022001	Ta tuku nda̱to̱'on ta̱Jesús ñii cuento ña saná'a ra nafariseo xí'in naná'no no̱o̱ nasu̱tu̱, káchí ra saá:
40022002	―Nda̱tán yóo ñii ta̱rey xa̱ki̱n ra ñii viko̱ ká'no ña tonda̱'a̱ sa̱'ya ra, saá yóo yichi̱ no̱o̱ xá'nda chiño Ndios.
40022003	Ta mi̱i ki̱vi̱ viko̱ ti̱'ví ra namozo ra kua̱'a̱n na nakana na ni̱vi na xa nda̱to̱'on ra xí'in koo viko̱ yó'o, ta ni̱‑xiin na kixi na.
40022004	Ta saá tuku ti̱'ví ra inka̱ namozo ra, káchí ra saá: “Ko̱'o̱n ndó ka̱'a̱n ndó si'a xí'in ni̱vi na ka̱na i̱: Xa yóo ndivi ndi'i ña kuxu ndó. Xa ni̱xi'i̱ si̱ndi̱ki̱ xí'in inka̱ kiti̱ tí ndu'u̱ sa̱na̱ ta̱rey kuxu ndó; xa yóo ti'va ndi'i ña̱'a. Kama ndó kixi ndó viko̱ tonda̱'a̱, kachí ndó xí'in na”, káchí ta̱rey xí'in namozo.
40022005	Ta ni̱vi na ka̱na ra yó'o ni̱‑xiin na ko̱'o̱n na viko̱, ta sava na ke̱e kua̱'a̱n no̱o̱ chi̱'i na, ta inka̱ na kua̱'a̱n no̱o̱ kísa chiño na.
40022006	Ta inka̱ na ti̱in na namozo ta̱rey, ta sa̱xo̱'vi̱ ña'á na, ta xa̱'ni ña'á na.
40022007	Ta xi̱ni̱ so̱'o ta̱rey ña ni̱ndo'o namozo ra, ta saá ndeé ní ni̱saa̱ ra. Ta ti̱'ví ra natropa ña sandi'i na xa̱'a̱ ndi'i ni̱vi na xa̱'ni namozo ra ta chikaa̱ na ño'o̱ ña ko̱ko̱ ndi'i ñoo nayó'o.
40022008	Ta saá ni̱ka̱'a̱n ra xí'in inka̱ namozo ra: “Xa yóo ndivi ndi'i viko̱ tonda̱'a̱, ta ni̱vi na si'na ka̱na i̱ kixi viko̱, o̱n vása kómí ka̱ na nda̱yí kixi na.
40022009	Ta vitin ko̱'o̱n ndó ndi'i yichi̱ no̱o̱ nákutá'an ni̱vi ta nakaya ndó na ná kixi na viko̱.”
40022010	Ta saá ke̱e namozo kua̱'a̱n na yichi̱, ta na̱kaya na ndi'i ni̱vi na na̱ní'i na yichi̱, nava̱'a án na o̱n vá'a kúu na, ta saá chútú nda̱a̱ ve'e no̱o̱ yóo viko̱ tonda̱'a̱.
40022011	’Ta ki̱xaa̱ ta̱rey viko̱ ta chi̱ndeé ra na na̱kutá'an yó'o, ta na̱koto ra ñii ta̱a o̱n vása ndíxin ra tiko̱to̱ yaa ña ndíxin na ñó'o viko̱ tonda̱'a̱.
40022012	Ta ni̱nda̱ka̱ to̱'on ra ta̱yó'o: “Tata, ¿nda̱chun ni̱ki̱'vi ún yó'o, ta o̱n ko̱ó tiko̱to̱ yaa ndíxin ún?” Ta ta̱yó'o o̱n vása ní‑kunda̱a̱ ini ra ndasaá koo ndakuii̱n ra.
40022013	Ta ta̱rey ni̱ka̱'a̱n ra xí'in namozo ra: “Katón ndó nda'a̱ xí'in xa̱'a̱ ta̱yó'o ta tava ndó ra ke̱'e, ta chikaa̱ ndó ra no̱o̱ naa ní, no̱o̱ ndeé ní kuaku ra, no̱o̱ ndeé ní xo̱'vi̱ ra”, káchí ta̱rey.
40022014	Saá chi Ndios nákana ra kua̱'a̱ ní ni̱vi, ta lo'o kuiti kúu na na̱ka̱xin ra ―káchí ta̱Jesús.
40022015	Ta saá nafariseo ke̱e na kua̱'a̱n na, ta na̱koo yu'ú na ndasaá koo ndukú na ña ka̱'a̱n ta̱Jesús to̱'on o̱n vá'a ña kuchiño na chikaa̱ na ra kua̱chi.
40022016	Ta ti̱'ví na na ndíko̱n sa̱ta̱ na xí'in na ndíko̱n partido ta̱Herodes, ta ki̱xaa̱ na no̱o̱ ta̱Jesús, ta ni̱ka̱'a̱n na saá xí'in ra: ―Tata maestro, xíni̱ ndi̱ yó'ó kúu ún ta̱a ta̱ ká'a̱n ñanda̱a̱, ta sáná'a ún ñanda̱a̱ xa̱'a̱ yichi̱ Ndios. Ta o̱n vása ndí'i ini ún ña ká'a̱n ni̱vi xa̱'a̱ ña sáná'a ún, ta o̱n vása náka̱xin ún ni̱vi, ta ñii ki̱'va ká'a̱n ún xí'in ndi'i na.
40022017	Ta saá ka̱'a̱n ún yukía̱ xáni ini ún. ¿Án va̱'a cha'vi yó kota no̱o̱ ta̱rey César ñoo Roma? ¿Án o̱n vá'a cha'vi yó ña? ―káchí na xí'in ra.
40022018	Ta ta̱Jesús kúnda̱a̱ ini ra ndí kóni na koto ndoso na ra, ta ni̱ka̱'a̱n ra xí'in na: ―¡Na o̱vi̱ yu'u̱ kúu ndó'ó! ¿Nda̱chun kóni ndó koto ndoso ndó yi̱'i̱?
40022019	Taxi ndó si̱'ún ña chá'vi ndó kota ná koto i̱ no̱o̱ ña. Ta sa̱ná'a na ñii si̱'ún na̱ní denario.
40022020	Ta saá ni̱nda̱ka̱ to̱'on ra na: ―¿Yo na̱'ná, ta yo ki̱vi̱ kúu ña yóo no̱o̱ si̱'ún yó'o?
40022021	Ta nda̱kuii̱n na: ―Si̱'ún yó'o kómí ña na̱'ná xí'in ki̱vi̱ ta̱rey César. Ta saá ni̱ka̱'a̱n ta̱Jesús xí'in na: ―Taxi ndó nda'a̱ ta̱rey César ña kúu kuenda ra, ta taxi ndó nda'a̱ Ndios ña kúu kuenda Ndios ―káchí ta̱Jesús xí'in na.
40022022	Ta xi̱ni̱ so̱'o na ña ni̱ka̱'a̱n ra xí'in na, ta na̱ka'nda ní ini na. Ta saá sa̱ndakoo na ra, ta ke̱e na kua̱'a̱n na.
40022023	Ta mi̱i ki̱vi̱ yó'o, nasaduceo ki̱xaa̱ na no̱o̱ ta̱Jesús. Nasaduceo yó'o kúu naná'no na sáná'a ta ká'a̱n na ndí na ni̱xi'i̱ o̱n vása nataku̱ ka̱ na. Ta ni̱nda̱ka̱ to̱'on na ta̱Jesús:
40022024	―Tata maestro, nda̱yí Ndios ña ni̱taa ta̱Moisés, káchí ña saá: “Tá ñii ta̱a ni̱xi'i̱ ra, ta o̱n ko̱ó sa̱'ya ra ní‑xiyo xí'in ñásí'í ra, ta ñani ra xíni̱ ñó'ó tonda̱'a̱ ra xí'in ñá ni̱ndo̱o yó'o, ña kivi koo sa̱'ya na. Nda̱tán koo sa̱'ya ta̱ ni̱xi'i̱, saá koo sa̱'ya nayó'o”, káchí nda̱yí ña ni̱taa ta̱Moisés.
40022025	Ta, ¿yukía̱ káchí yó'ó xa̱'a̱ ñayó'o? Chi saá ndo̱'o natá'an ndi̱, u̱xa̱ ñani kúu ra. Ta̱no̱ó to̱nda̱'a̱ ra xí'in ñii ña'a̱, ta ni̱xi'i̱ ra, ta o̱n ko̱ó sa̱'ya na ní‑xiyo. Ta ñani ra ta̱o̱vi̱ to̱nda̱'a̱ ra xí'in ñáña'a̱ yó'o.
40022026	Ñii ki̱'va ndo̱'o ta̱no̱ó, saá ndo̱'o inka̱ ñani ra. Ta̱o̱vi̱ ni̱xi'i̱ ra, ta o̱n ko̱ó sa̱'ya na ní‑xiyo. Ta ñani ra ta̱u̱ni̱ to̱nda̱'a̱ ra xí'in ñáña'a̱ yó'o, ta ni̱xi'i̱ ra, ta o̱n ko̱ó sa̱'ya na. Ta ñani ra ta̱ko̱mi̱ to̱nda̱'a̱ ra xí'in ñáña'a̱ yó'o, ta ni̱xi'i̱ ra, ta o̱n ko̱ó sa̱'ya na. Ta ñani ra ta̱o̱'o̱n to̱nda̱'a̱ ra xí'in ñáña'a̱ yó'o, ta ni̱xi'i̱ ra, ta o̱n ko̱ó sa̱'ya na. Ta ñani ra ta̱i̱ño̱ to̱nda̱'a̱ ra xí'in ñáña'a̱ yó'o, ta ni̱xi'i̱ ra, ta o̱n ko̱ó sa̱'ya na. Ta ñani ra ta̱u̱xa̱ to̱nda̱'a̱ ra xí'in ñáña'a̱ yó'o, ta ni̱xi'i̱ ra, ta o̱n ko̱ó sa̱'ya na.
40022027	Ta saá ni̱xi'i̱ mi̱i ñáña'a̱ yó'o.
40022028	Ta ki̱vi̱ nataku̱ ndi'i na ni̱xi'i̱, ¿yukú ta̱a kuu yii̱ ñáña'a̱ yó'o?, chi ndi'i ta̱a u̱xa̱ ñani ni̱xi̱yo ra xí'in ñá ―káchí na xí'in ta̱Jesús.
40022029	Ta nda̱kuii̱n ta̱Jesús, káchí ra saá xí'in na: ―Sándá'ví xí'in mi̱i ndó, chi naa ní ini ndó, o̱n vása kúnda̱a̱ ini ndó ña ká'a̱n to̱'on Ndios, ni o̱n vása kúnda̱a̱ ini ndó ña kúu ndee̱ Ndios.
40022030	Saá chi ki̱vi̱ nataku̱ ni̱vi na ni̱xi'i̱, o̱n vása tonda̱'a̱ ka̱ na ñoyívi ni̱no, ni o̱n vása taxi na sa̱'ya na tonda̱'a̱ na xí'in inka̱ ni̱vi. Nda̱tán yóo naángel ñoyívi ni̱no, saá koo ni̱vi na kundo̱o xí'in Ndios.
40022031	Xa̱'a̱ ña nataku̱ na ni̱xi'i̱, ¿án o̱n vása ní‑ka'vi ndó yukía̱ ni̱ka̱'a̱n Ndios xí'in ta̱Moisés xi̱na̱'á? Ka̱chí ra saá:
40022032	“Yi̱'i̱ kúu Ndios, ta ta̱Abraham, ta̱Isaac, xí'in ta̱Jacob kísa to̱'ó ra yi̱'i̱ vitin”, ka̱chí Ndios. Ta xí'in to̱'on yó'o kúnda̱a̱ ini yó ndí táku̱ ka̱ xi̱i̱ síkuá yó yó'o, chi na ndixa ni̱xi'i̱ o̱n kuchiño na kasa to̱'ó na Ndios ―káchí ta̱Jesús xí'in na.
40022033	Ta xi̱ni̱ so̱'o ni̱vi ña ni̱ka̱'a̱n ra xí'in nasaduceo, ta na̱ka'nda ní ini na.
40022034	Ta nafariseo xi̱ni̱ so̱'o na ndí ta̱Jesús sa̱ya̱a̱ ra yu'u̱ nasaduceo ta o̱n vása ní‑naní'i ka̱ na ña ka̱'a̱n na xí'in ra, ta saá nafariseo na̱kutá'an xí'in tá'an mi̱i nayó'o.
40022035	Ñii ta̱fariseo yó'o kúu ñii ta̱a ta̱ xíni̱ va̱'a nda̱yí ña ni̱taa ta̱Moisés, ta ni̱nda̱ka̱ to̱'on ra ña koto ndoso ra ta̱Jesús, káchí ra saá:
40022036	―Tata maestro, ¿ndá nda̱yí Ndios kúu ña xíni̱ ñó'ó ní ka̱ no̱o̱ ndi'i inka̱ nda̱yí? ―káchí ra.
40022037	Ta nda̱kuii̱n ta̱Jesús: ―Nda̱yí ña xíni̱ ñó'ó ní ka̱ kúu ñayó'o: “Kuki'vi ini yó koni yó Yivá yó Ndios xí'in ndi'i níma̱ yó, xí'in ndi'i ini yó, xí'in ndi'i si̱ni̱ yó.”
40022038	Ñayó'o kúu nda̱yí ñano̱ó, ña xíni̱ ñó'ó ní ka̱.
40022039	Nda̱tán sáná'a nda̱yí ñano̱ó, saá sáná'a nda̱yí ñao̱vi̱, káchí ña saá: “Ñii ki̱'va nda̱tán kí'vi ini yó xíni yó xí'in mi̱i yó, saá kuki'vi ini yó koni yó natá'an yó.”
40022040	O̱vi̱ nda̱yí yó'o kúu ña ná'no va̱'a, ta kúu ña no̱o̱ ka̱ku ndi'i inka̱ nda̱yí ña ni̱taa ta̱Moisés, ta no̱o̱ ñayó'o ke̱e ndi'i to̱'on ña sa̱ná'a naprofeta xi̱na̱'á.
40022041	Ta ndóo ka̱ nafariseo, ta ta̱Jesús ni̱nda̱ka̱ to̱'on ra na,
40022042	káchí ra saá xí'in na: ―¿Yukía̱ xáni ini ndó xa̱'a̱ Cristo? ¿Yu kúu nave'e ta̱yó'o? Ta nda̱kuii̱n na: ―Ñii sa̱'ya ñani síkuá ta̱rey David kuu ra ―káchí na.
40022043	Ta saá ni̱ka̱'a̱n ra si'a xí'in na: ―Tá ndixa Cristo kuu ra sa̱'ya ñani síkuá ta̱rey David, ¿ta nda̱chun ni̱ka̱'a̱n ta̱rey David xa̱'a̱ Cristo, ka̱chí ra: “Ta̱Ká'no no̱o̱ i̱ kúu ra”? Chi Níma̱ Ndios ni̱ka̱'a̱n ini ta̱David, ta ni̱taa ra to̱'on yó'o, ña káchí saá:
40022044	Ndios ni̱ka̱'a̱n ra xí'in ta̱Ká'no no̱o̱ i̱: “Koo ún xí'in i̱ sii̱n kua'á i̱ no̱o̱ táyi̱ tón to̱'ó yó'o, ta̱nda̱ ki̱vi̱ taxi i̱ ko̱yo ndi'i na káni tá'an xí'in ún ti̱xin xa̱'a̱ ún”, ka̱chí Ndios, ni̱taa ta̱David xi̱na̱'á.
40022045	Xí'in to̱'on yó'o ta̱David ka̱chí ra Cristo kúu ta̱Ká'no no̱o̱ ra. Ta, ¿mí kúchiño kúu Cristo sa̱'ya ñani síkuá ta̱David? ―káchí ta̱Jesús xí'in na.
40022046	Ta nda̱ ñii nayó'o ni̱‑kuchiño ndakuii̱n na nda̱ ñii to̱'on ña ni̱ka̱'a̱n ra xí'in na, ta̱nda̱ ki̱vi̱ yó'o ni̱‑xiin ka̱ na nda̱ka̱ to̱'on na ra ña koto ndoso na ra.
40023001	Ta saá ta̱Jesús ni̱ka̱'a̱n ra xí'in ni̱vi, ta xí'in naxíka xí'in ra, káchí ra saá:
40023002	―Nafariseo xí'in na sáná'a nda̱yí Ndios kómí na yichi̱ nandaxin na nda̱yí ña ni̱taa ta̱Moisés.
40023003	Ta saá xíni̱ ñó'ó kasa ndivi ndó ndi'i ña ká'a̱n na xí'in ndó. Ta o̱n kutaku̱ ndó nda̱tán táku̱ nayó'o, chi ña sáná'a na ndó'ó o̱n vása kísa ndivi mi̱i na.
40023004	Chi nafariseo xí'in na sáná'a nda̱yí Ndios ké'é na nda̱tán ké'é ni̱vi na kátón chiño veé ní ta yo̱'vi̱ ní kuiso ni̱vi, ta sákuiso na ña sa̱ta̱ inka̱ ni̱vi, ta mi̱i na nda̱ lo'o o̱n xi̱in na tindaa na chiño veé ta yo̱'vi̱ ní yó'o.
40023005	Ndi'i ña ké'é na kúu xa̱'a̱ ña kóni mi̱i na ña koto inka̱ ni̱vi ta ka̱'a̱n na ndí va̱'a ní ni̱vi kúu nafariseo xí'in na sáná'a nda̱yí. Ta nayó'o kátón ndaa na ta̱'ya̱ na ñii caja lo'o no̱o̱ ñó'o tutu kómí to̱'on Ndios, ta inka̱ caja lo'o kátón ndaa na nó no̱o̱ chi̱yo̱ nda'a̱ na, ta tón o̱vi̱ caja válí kátón nayó'o kúu tón ná'no ka̱ no̱o̱ caja inka̱ ni̱vi. Ta ndíxin na tiko̱to̱ ña tákaa̱ yi'va̱ náni̱ ní ka̱ no̱o̱ ñayi'va̱ yu'u̱ tiko̱to̱ inka̱ ni̱vi.
40023006	Ta no̱o̱ yóo viko̱ xíxi, ndúkú na kundo̱o na no̱o̱ táyi̱ ná'no tón to̱'ó. Ta kútoo ní na kundo̱o na táyi̱ tón ná'no tón to̱'ó yóo ve'e ño̱'o sinagoga.
40023007	Ta xíka na no̱yá'vi, ta kóni na ña kasa to̱'ó ní ni̱vi na, kóni na ña ka̱'a̱n ni̱vi xí'in na, kachí na saá: “Rabí, Rabí.”
40023008	’Ta ndó'ó, o̱n vása va̱'a ke'é ndó ña ndáti ndó ñii ki̱'va saá ka̱'a̱n ni̱vi xí'in ndó, kachí na: “Rabí”, chi ñii la̱á kúu ta̱a ta̱Maestro no̱o̱ ndó, ta ndi'i ndó'ó kúu ndó ñani ndó xí'in tá'an ndó.
40023009	Ta o̱n ka̱'a̱n ndó “Yivá i̱” kachí ndó xí'in nda̱ ñii ta̱a, saá chi ñii la̱á kúu Yivá yó Ndios, ta̱ yóo ñoyívi ni̱no.
40023010	Ta o̱n taxi ndó ka̱'a̱n na xí'in ndó “Ta̱ká'no” kachí na, chi ñii la̱á kúu Ta̱a ta̱Ká'no no̱o̱ ndó.
40023011	Ta ta̱ ká'no ní ka̱ no̱o̱ ndó'ó kuu ta̱ kasa chiño no̱o̱ ndó.
40023012	Chi ndi'i na kísa ká'no xí'in mi̱i nduu na nani̱no̱ ní, ta ndi'i na kísa ni̱no̱ xí'in mi̱i nduu na naná'no ní, kasa Ndios xí'in na ―káchí ta̱Jesús.
40023013	Ta ni̱ka̱'a̱n tuku ta̱Jesús xí'in nafariseo ta xí'in na sáná'a nda̱yí Ndios, káchí ra saá: ―¡Ñii ki̱vi̱ xo̱'vi̱ ní ndó'ó, nafariseo xí'in na sáná'a nda̱yí Ndios! ¡Na o̱vi̱ yu'u̱ kúu ndó! Chi nákasi ndó yichi̱ ña o̱n ya'a nani̱vi ña ki̱'vi na yichi̱ no̱o̱ xá'nda chiño Ndios. Ta ni mi̱i ndó, o̱n xi̱in ndó ki̱'vi ndó yichi̱ yó'o.
40023014	’¡Ñii ki̱vi̱ xo̱'vi̱ ní ndó'ó, nafariseo xí'in na sáná'a nda̱yí Ndios! ¡Na o̱vi̱ yu'u̱ kúu ndó! O̱n vá'a ké'é ndó chi kíndaa ndó ve'e náña'a̱ ná ni̱xi'i̱ yii̱. Tá ndi̱'i ke̱'é ndó saá, ta xí'in ñavatá ini ndó, xá'a̱n ndó ve'e ño̱'o sinagoga, ta na'á ní ká'a̱n ndó xí'in Ndios. Ké'é ndó saá xa̱'a̱ ña kóni ndó kani si̱ni̱ ni̱vi ndí ndó'ó kúu nava̱'a ní no̱o̱ Ndios. Ta xa̱'a̱ ña o̱n vá'a ké'é ndó, Ndios saxo̱'vi̱ ka̱ ra ndó'ó no̱o̱ inka̱ ni̱vi.
40023015	’¡Ñii ki̱vi̱ xo̱'vi̱ ní ndó'ó, nafariseo xí'in na sáná'a nda̱yí Ndios! ¡Na o̱vi̱ yu'u̱ kúu ndó! Saá chi kua̱'a̱n ndó ndi'i saá xiiña nda̱ no̱o̱ mi̱ni, ta ndúkú ndó ni̱vi na kundiko̱n yichi̱ ndó. Ta ni̱vi na ndíko̱n yichi̱ ndó, ndása ndó nayó'o ni̱vi na ndiva̱'a ní ka̱ ini no̱o̱ ndó, ta ndixa ko̱'o̱n nayó'o nda̱ya xí'in ndó.
40023016	’¡Ñii ki̱vi̱ xo̱'vi̱ ní ndó'ó, chi sáná'a ndó ni̱vi ko̱'o̱n na yichi̱ ña káchí mi̱i ndó, ta ndixa mi̱i ndó nakuáá kúu ndó, o̱n vása xíni ndó yichi̱! Saá chi ká'a̱n ndó, káchí ndó saá: “Tá ñii ni̱vi ká'a̱n na chíná'a na xa̱'a̱ ve'e ño̱'o ká'no, ta o̱n vása xíni̱ ñó'ó kasa ndivi na to̱'on na. Tá ká'a̱n na chíná'a na xa̱'a̱ ñaoro ña yóo ve'e ño̱'o ká'no, ta saá ndixa xíni̱ ñó'ó kasa ndivi na ña ká'a̱n na”, káchí ndó.
40023017	¡Nakí'ví kúu ndó ta nakuáá kúu ndó! ¿Yukía̱ kúu ñaká'no xíni̱ ñó'ó ní ka̱? ¿Án ñaoro, án mi̱i ve'e ño̱'o ká'no?, saá chi ve'e ño̱'o ká'no kúu ña ndása yi̱i̱ ndi'i ñaoro ñó'o ini ña.
40023018	Ta tuku ká'a̱n ndó: “Tá ñii ni̱vi ká'a̱n na chíná'a na xa̱'a̱ na̱ma̱ yi̱i̱ ve'e ño̱'o ká'no, ta o̱n vása xíni̱ ñó'ó kasa ndivi na to̱'on na. Tá ká'a̱n na chíná'a na xa̱'a̱ ña sóko̱ na no̱o̱ Ndios ña ndóso no̱o̱ na̱ma̱ yó'o, ta saá ndixa xíni̱ ñó'ó kasa ndivi na ña ká'a̱n na”, káchí ndó.
40023019	¡Nasó'ó ta nakuáá kúu ndó'ó! ¿Yukía̱ kúu ñaká'no xíni̱ ñó'ó ní ka̱? ¿Án ña sóko̱ ni̱vi nándoso no̱o̱ na̱ma̱, án mi̱i na̱ma̱ yi̱i̱ ve'e ño̱'o ká'no?, saá chi na̱ma̱ ve'e ño̱'o ká'no kúu ña ndása yi̱i̱ ndi'i ñasóko̱ ña nándoso no̱o̱ ña.
40023020	Chi ni̱vi na chíná'a xa̱'a̱ na̱ma̱ yi̱i̱ ve'e ño̱'o ká'no, nayó'o chíná'a na xa̱'a̱ ndi'i ñasóko̱ ña nándoso no̱o̱ na̱ma̱ yó'o,
40023021	ta ni̱vi na chíná'a xa̱'a̱ ve'e ño̱'o ká'no, nayó'o chíná'a na Ndios, ta̱ yóo ve'e ño̱'o ká'no.
40023022	Ta ni̱vi na chíná'a xa̱'a̱ ñoyívi ni̱no, nayó'o chíná'a na xa̱'a̱ tón táyi̱ ká'no Ndios, ta chíná'a na xa̱'a̱ mi̱i Ndios, ta̱ yóo ñoyívi ni̱no.
40023023	’¡Ñii ki̱vi̱ xo̱'vi̱ ní ndó'ó, nafariseo xí'in na sáná'a nda̱yí Ndios! ¡Ni̱vi na o̱vi̱ yu'u̱ kúu ndó! Saá chi táxi ndó nda'a̱ Ndios ñii ko'ndo ña ta̱va ndó ti̱xin ña u̱xu̱ ko'ndo ña kúu ñii ñii no̱o̱ yu̱ku̱ válí ña xíxi yó, ta o̱n vása kísa ndivi ndó chiño ña xíni̱ ñó'ó ní ka̱ no̱o̱ Ndios. Chi no̱o̱ Ndios ña xíni̱ ñó'ó ní ka̱ kúu ña ke'é yó ñanda̱a̱ xí'in inka̱ ni̱vi, ña kundá'ví ini yó koni yó ndi'i ni̱vi, ta chikaa̱ ndino'o ini yó ña kandixa yó Ndios. Xíni̱ ñó'ó kasa ndivi ndó chiño ná'no yó'o no̱o̱ Ndios. Ta saá ni, o̱n sandakoo ndó kasa ndivi ndó inka̱ chiño válí no̱o̱ ra.
40023024	¡Ndó'ó sáná'a ndó ni̱vi ko̱'o̱n na yichi̱, ta mi̱i ndó nakuáá kúu ndó! Ké'é ndó nda̱tán ké'é ni̱vi na xí'i takuií ta si'na sáxixin na títikon lo'o ta ko̱ko̱ na tícamello ñó'o xí'in takuií xí'i na.
40023025	’¡Ñii ki̱vi̱ xo̱'vi̱ ní ndó'ó, nafariseo xí'in na sáná'a nda̱yí Ndios! ¡Na o̱vi̱ yu'u̱ kúu ndó! Nákata ndó sa̱ta̱ vaso xí'in sa̱ta̱ ko̱'o̱, ta ini mi̱i ndó chútú ní ñakuí'ná, ta o̱n vása táku̱ ndó ñanda̱kú.
40023026	¡Ndó'ó nafariseo nakuáá kúu ndó! Si'na xíni̱ ñó'ó ndasa ndii ndó níma̱ ndó, ta saá ndundii ndi'i mi̱i ndó no̱o̱ Ndios.
40023027	’¡Ñii ki̱vi̱ xo̱'vi̱ ní ndó'ó, nafariseo xí'in na sáná'a nda̱yí Ndios! ¡Na o̱vi̱ yu'u̱ kúu ndó! Nda̱tán yóo ñii ve'e yaa no̱o̱ ndúxu̱n ni̱vi na ni̱xi'i̱, saá yóo ndó'ó, chi yaa ní sa̱ta̱ ve'e yó'o ta ti̱xin ña nina chútú leke xí'in ndi'i ña tá'yí.
40023028	Nda̱tán káa ni̱vi na va̱'a ní, saá káa ndó no̱o̱ inka̱ ni̱vi, ta níma̱ ndó chútú ña o̱n vá'a xí'in ñavatá.
40023029	’¡Ñii ki̱vi̱ xo̱'vi̱ ní ndó'ó, nafariseo xí'in na sáná'a nda̱yí Ndios! ¡Na o̱vi̱ yu'u̱ kúu ndó! Livi ní kísa va̱'a ndó ve'e no̱o̱ ni̱ndu̱xu̱n naprofeta xi̱na̱'á, ta saá livi ní ndása va̱'a ndó no̱o̱ ni̱ndu̱xu̱n inka̱ ni̱vi na va̱'a.
40023030	Ta ká'a̱n ndó: “Tá ní xi̱taku̱ yó xi̱na̱'á kui̱ya̱ xi̱taku̱ naxi̱i̱ síkuá yó, ta nda̱ lo'o o̱n chindeé yó nayó'o ña ka'ni na naprofeta”, káchí ndó.
40023031	Ta xí'in to̱'on yó'o ná'ma mi̱i ndó ña kúu ndó sa̱'ya ñani síkuá na xa̱'ni naprofeta xi̱na̱'á.
40023032	¡Ta vitin va̱'a saxi̱no̱ ndó kasa ndivi ndó ña ki̱xá'á ké'é naxi̱i̱ síkuá ndó xi̱na̱'á!
40023033	’¡Sa̱'ya ko̱o̱ xati̱ kúu ndó'ó! ¿Ndasaá kuchiño saka̱ku xí'in mi̱i ndó ña o̱n ko̱'o̱n ndó nda̱ya?
40023034	Ta saá ti'ví i̱ naprofeta na ká'a̱n ndoso to̱'on i̱, ta ti'ví i̱ nandíchí na xíni̱ to̱'on i̱, ta ti'ví i̱ na sáná'a to̱'on i̱ ta ka̱'a̱n na xí'in ndó. Ta ndó'ó ka'ni ndó sava nayó'o, ta inka̱ na katakaa̱ ndaa ndó ña kivi̱ na nda'a̱ tón cruz, ta sava na kani ndó xí'in kuártá ve'e ño̱'o sinagoga, ta sava nayó'o ñii ñii ñoo ndó taxin ndó na.
40023035	Ta sa̱ta̱ mi̱i ndó nakava kua̱chi xa̱'a̱ ña ni̱xi̱ta̱ ni̱i̱ ndi'i ni̱vi na va̱'a xi̱na̱'á, ta ki̱xá'á ña xí'in ña ni̱xi'i̱ ta̱Abel, ta ndi̱'i ña xí'in ña ni̱xi'i̱ ta̱Zacarías, sa̱'ya ta̱Berequías. Ta ni̱vi xi̱i̱ síkuá ndó xa̱'ni na ta̱Zacarías ki̱vi̱ xi̱ndichi ra ma̱'ñó ña kúu yé'é ve'e ño̱'o ká'no xí'in ña kúu na̱ma̱ yi̱i̱ no̱o̱ sóko̱ na ña̱'a no̱o̱ Ndios.
40023036	Ta ndixa ká'a̱n i̱ xí'in ndó, sa̱ta̱ mi̱i ndó ni̱vi na táku̱ vitin, nakava kua̱chi xa̱'a̱ ña ni̱xi̱ta̱ ni̱i̱ ndi'i nava̱'a yó'o ―káchí ta̱Jesús xí'in na.
40023037	Ta tuku ni̱ka̱'a̱n ta̱Jesús, káchí ra saá: ―¡Nañoo Jerusalén, ndó'ó kúu na xá'ni naprofeta, ndó'ó kúu na kóon yu̱u̱ ni̱vi na ti̱'ví Ndios ña chindeé na ndó'ó! ¡Kua̱'a̱ ní yichi̱ káchí ini i̱ nakaya i̱ ndó'ó, nda̱tán ñii nduxú si'í nákaya rí sa̱'ya rí ti̱xin ndi̱xi̱n rí, ta ni̱‑xiin ndó kundaa i̱ ndó'ó!
40023038	Ta vitin sandakoo Ndios ve'e ño̱'o ndó, ta kuu vi̱chí ña ta ndu̱xu̱n ña.
40023039	Ta ndixa ká'a̱n i̱ xí'in ndó, nañoo Jerusalén, o̱n koto ka̱ ndó yi̱'i̱ nda̱ to̱nda̱a ki̱vi̱ ka̱'a̱n ndó to̱'on yó'o: “Ná ke'é Ndios ñava̱'a xí'in ta̱yó'o, ta̱a ta̱ ki̱xaa̱ xí'in nda̱yí Ndios”, kachí ndó xa̱'a̱ i̱.
40024001	Ta saá ta̱Jesús ke̱ta ra ve'e ño̱'o ká'no ta kua̱'a̱n ra, ta naxíka xí'in ra ni̱xaa̱ yatin na no̱o̱ ra, ta ki̱xá'á na ká'a̱n na xí'in ra xa̱'a̱ ve'e ño̱'o yó'o.
40024002	Ta ni̱ka̱'a̱n ta̱Jesús xí'in na: ―¿Án xíto ndó ndi'i ñayó'o? Ta ndixa ká'a̱n i̱ xí'in ndó, nda̱ ñii ka̱ yu̱u̱ o̱n kóo ka̱ sa̱ta̱ inka̱ yu̱u̱. Saá chi ñii ki̱vi̱ ña va̱xi tani ve'e ño̱'o yó'o ta ndi'i xa̱'a̱ ña ―káchí ta̱Jesús.
40024003	Ta saá kua̱'a̱n na xi̱ki̱ tón Olivo ta xi̱koo ta̱Jesús no̱o̱ ño'o̱, ta naxíka xí'in ra xi̱to na o̱n ko̱ó ka̱ ni̱vi, ta ki̱xaa̱ na no̱o̱ ra, ta ni̱ka̱'a̱n na xí'in ra: ―Tata, kóni ndi̱ ndato̱'on ún xí'in ndi̱, ¿ama koo saá ña ka̱chí ún? ¿Ndá seña kuu ña koni ndi̱ ña kunda̱a̱ ini ndi̱ ña xa yatin kixi tuku ún, ta kixaa̱ ki̱vi̱ sondí'í ñoyívi yó'o? ―káchí na.
40024004	Ta nda̱kuii̱n ta̱Jesús, káchí ra saá xí'in na: ―Koto va̱'a ndó ña o̱n sandá'ví ni̱vi ndó'ó.
40024005	Saá chi kua̱'a̱ ní ta̱a kixaa̱, ta ki̱vi̱ kixaa̱ ñii ñii na, ta ka̱'a̱n na xí'in ndó, kachí na saá: “Yi̱'i̱ kúu Cristo, ta̱a ta̱ ti̱'ví Ndios saka̱ku na ñoyívi yó'o”, kachí na xí'in ndó, ta sandá'ví na kua̱'a̱ ní ni̱vi.
40024006	Ta koni̱ so̱'o ndó yóo kua̱chi xá'ni tá'an na ñoo yatin, ta xá'ni tá'an na ñoo xíká, ta o̱n kuyi̱'ví ndó. Chi xíni̱ ñó'ó kundivi ndi'i ñayó'o, ta saá ni, ta̱'án kixaa̱ ki̱vi̱ ñasondí'í ñoyívi yó'o.
40024007	Ki̱vi̱ ña va̱xi nakuita ni̱vi na ñoo ná'no ka'ni tá'an na xí'in ni̱vi na inka̱ ñoo ná'no, ta ñoo no̱o̱ yóo narey ka'ni tá'an na xí'in inka̱ ñoo no̱o̱ yóo inka̱ narey. Ta kua̱'a̱ ní xiiña ta̱an no̱o̱ ño'o̱, ta koo ní so̱ko, xí'in ndi'i no̱o̱ kue̱'e̱.
40024008	Ñayó'o kuiti kuu ña kixá'á ña xo̱'vi̱ ní ni̱vi.
40024009	’Sava ni̱vi tiin na ndó'ó ko̱'o̱n ndó xí'in na, ta nataxi na ndó'ó nda'a̱ nachiño ná'no, ta saxo̱'vi̱ na ndó'ó, ta ka'ni na sava ndó'ó. Ndi'i ni̱vi ñoyívi yó'o kusaa̱ ini na koni na ndó'ó chi na ndíko̱n yi̱'i̱ kúu ndó.
40024010	Ta ki̱vi̱ kundivi ñayó'o saá, kua̱'a̱ ní ni̱vi sandakoo na yichi̱ i̱, ta kusaa̱ ní ini na koni na xí'in tá'an mi̱i na, ta sandá'ví xí'in tá'an mi̱i na nataxi na natá'an na nda'a̱ nachiño.
40024011	Ta nakuita kua̱'a̱ ní naprofeta vatá sandá'ví na kua̱'a̱ ní ni̱vi.
40024012	Ndeé ní kua'no ka̱ ña o̱n vá'a, ta kua̱'a̱ ní ni̱vi sandakoo na ña kuki'vi ini na koni tá'an na.
40024013	Ta ni̱vi na o̱n vása sandakoo yichi̱ i̱, ta kundiko̱n va̱'a na ña, nda̱ kixaa̱ ki̱vi̱ ndi̱'i ña xo̱'vi̱ na ñoyívi yó'o, ta Ndios saka̱ku ra na ña kutaku̱ na xí'in ra ndi'i saá ki̱vi̱ ña va̱xi.
40024014	Ta ni̱vi na ndíko̱n yi̱'i̱ ndato̱'on na xa̱'a̱ i̱ xí'in ndi'i ni̱vi na ndóo ndi'i saá ñoo ñoyívi yó'o ña kunda̱a̱ ini na to̱'on i̱, ta saá kixaa̱ ki̱vi̱ ñasondí'í ñoyívi yó'o ―káchí ta̱Jesús xí'in na.
40024015	Ta ndó'ó na ká'vi to̱'on yó'o xíni̱ ñó'ó kunda̱a̱ ini ndó to̱'on yó'o ña ni̱ka̱'a̱n ta̱Jesús xí'in naxíka xí'in ra, káchí ra saá: ―Kui̱ya̱ xi̱na̱'á ta̱profeta Daniel ni̱ka̱'a̱n ra xa̱'a̱ ña o̱n vá'a ñakini ña sandi'i xa̱'a̱ ñayi̱i̱. Ta kixaa̱ ki̱vi̱ koto ndó yóo ña o̱n vá'a ñakini yó'o ve'e ño̱'o ká'no,
40024016	ta ndi'i ni̱vi na ndóo estado Judea yó'o, xíni̱ ñó'ó kee na ta kono na ko̱'o̱n na no̱o̱ yóo yuku̱ síkón.
40024017	Tá ni̱vi nándoso na si̱ni̱ ve'e na, ta nayó'o o̱n vá'a noo na naki'in na ña kómí na ve'e na.
40024018	Tá ni̱vi ñó'o yuku̱, ta nayó'o, o̱n vá'a ndikó ka̱ na ve'e na naki'in na tika̱chí na.
40024019	¡Ndá'ví ní náña'a̱ ná ñó'o sa̱'ya, ta ndá'ví ní náña'a̱ ná yóo sa̱'ya válí na chíchín, chi ndeé ní koo ña xo̱'vi̱ ná ki̱vi̱ kundivi ñayó'o saá!
40024020	Ndukú ndó no̱o̱ Ndios ña o̱n kuu ña ki̱vi̱ vi̱xin ní, ni ki̱vi̱ yi̱i̱ ña nákindée yó ña kundo'o ndó saá.
40024021	Nda̱ ki̱vi̱ no̱ó ña ki̱sa va̱'a Ndios ñoyívi yó'o ta̱nda̱ vitin, nani̱vi xó'vi̱ na. Ta ki̱vi̱ koo ña o̱n vá'a yó'o saá, ndeé ní ka̱ xo̱'vi̱ ndi'i ni̱vi. Ta nda̱ ñii ka̱ ki̱vi̱ ña va̱xi o̱n xo̱'vi̱ ka̱ na nda̱tán xo̱'vi̱ na ki̱vi̱ yó'o.
40024022	Ta xa̱'a̱ ña kúndá'ví ini Ndios xíni ra ni̱vi na na̱ka̱xin ra ndíko̱n yichi̱ ra kúu ña chi̱tóni̱ ra salo'o ki̱vi̱ xo̱'vi̱ ni̱vi ñoyívi yó'o. Tá o̱n vása ní‑chitóni̱ ra saá, níkúu, ta nda̱ ñii ni̱vi o̱n ki̱ví ka̱ku na no̱o̱ ña xó'vi̱ na.
40024023	’Tá yóo ñii ni̱vi na ka̱'a̱n xí'in ndó: “Yó'o yóo Cristo ta̱ ti̱'ví Ndios saka̱ku na ñoyívi yó'o”, án “Koto ndó, kaa̱ yóo ra”, kachí na xí'in ndó, ta o̱n kandixa ndó na.
40024024	Chi nakuita kua̱'a̱ ní navatá ta ka̱'a̱n na, kachí na si'a: “Yi̱'i̱ kúu Cristo ta̱ ti̱'ví Ndios”, ta inka̱ na ka̱'a̱n, kachí na: “Yi̱'i̱ kúu ta̱profeta ta̱ ká'a̱n ndoso to̱'on Ndios”, ta o̱n si̱ví nanda̱a̱ kúu na. Navatá yó'o to̱nda̱a na ke'é na milagro ña sandá'ví na ni̱vi, ta̱nda̱ yatin kuchiño sandá'ví na ni̱vi na na̱ka̱xin Ndios kundiko̱n yichi̱ ra.
40024025	Vitin kúnda̱a̱ ini ndó ndi'i ñayó'o, chi xa nda̱to̱'on i̱ xí'in ndó.
40024026	Ta saá tá ka̱'a̱n ni̱vi xí'in ndó, kachí na: “Koto ndó no̱o̱ yóo yuku̱ yi̱chí, chi kán yóo ta̱a ta̱ ti̱'ví Ndios saka̱ku na ñoyívi yó'o”, kachí na, ta o̱n ko̱'o̱n ndó no̱o̱ yóo yuku̱ yi̱chí koto ndó ra. Tá ka̱'a̱n tuku na xí'in ndó: “Koto ndó ini ve'e, chi yó'o yóo ta̱a ta̱ ti̱'ví Ndios saka̱ku na ñoyívi yó'o”, kachí na, ta o̱n kandixa ndó ña ka̱'a̱n na.
40024027	Nda̱tán yóo ta̱xa̱ ña náye'e ñoyívi, kíxá'á ña náye'e ña nda̱ no̱o̱ kána ño̱'o ta̱nda̱ no̱o̱ ndétá ño̱'o náye'e ña, saá koo ki̱vi̱ ndikó i̱ ñoyívi yó'o.
40024028	Tá xíto ndó míkía̱ ndáchí kua̱'a̱ ní tio̱ko chée, ta saá kúnda̱a̱ ini ndó míchí kándú'u̱ ñii kiti̱ tí ni̱xi'i̱. Ñii ki̱'va saá kunda̱a̱ ini ndó seña ña kachí xa yatin ní to̱nda̱a ki̱vi̱ ña ndikó i̱ ñoyívi yó'o ―káchí ta̱Jesús.
40024029	Ta tuku ni̱ka̱'a̱n ta̱Jesús, káchí ra saá xí'in na: ―Ta ki̱vi̱ ndi'i ña xo̱'vi̱ ni̱vi, xa̱ndi̱ko̱n ña ño̱'o ká'no yé'e kunaa no̱o̱ ña, ta tíyo̱o̱ o̱n vása naye'e ka̱ rí, ta tíki̱mi kee rí ñoyívi ni̱no ta ko̱yo rí, ta ndi'i ña kómí ndee̱ yóo ñoyívi ni̱no kanda ña ta kisin ndi'i ñayó'o.
40024030	Ta ndi'i ni̱vi koni na ñii seña ñoyívi ni̱no ña saná'a ña ndikó yi̱'i̱, ta̱a ta̱ ki̱xi no̱o̱ Ndios, ta saá ndi'i nañoo ñoyívi yó'o kuchuchú ní ini na, ta kuaku ní na. Ta saá ndi'i ni̱vi koni na yi̱'i̱, ta va̱xi i̱ ma̱'ñó vi̱ko̱, xí'in ndee̱ ká'no, xí'in ndi'i ña yé'e livi.
40024031	Xí'in ña ndá'yi trompeta, yi̱'i̱ ti'ví i̱ naángel ko̱'o̱n na nakaya na ndi'i ni̱vi na na̱ka̱xin i̱ na kúu na ndíko̱n yichi̱ i̱. Ta ni̱vi yó'o kee na ndi'i saá xiiña no̱o̱ ño'o̱ ñoyívi yó'o xí'in ñoyívi ni̱no, ta kixaa̱ na no̱o̱ i̱.
40024032	’Ta ndó'ó, sakuá'á ndó ta kunda̱a̱ ini ndó ña sáná'a yito̱n tón higo: Tá xa va̱xi nduxa̱á nó, ta nákoo yu̱ku̱ yúta̱ nda'a̱ nó, ta saá kúnda̱a̱ ini ndó xa ni̱kuyatin ní kixaa̱ sa̱vi̱.
40024033	Ta ki̱vi̱ xíto ndó xa kua̱'a̱n kundivi ndi'i ñayó'o ña nda̱to̱'on i̱ xí'in ndó, ta saá kunda̱a̱ ini ndó xa va̱xi kuyatin ki̱vi̱ ndikó i̱ ñoyívi yó'o.
40024034	Ta ndixa ká'a̱n i̱ xí'in ndó, ni̱vi na xíto kixá'á seña yó'o kutaku̱ ka̱ na nda̱ ndi̱'i ku̱ndivi ndi'i ña nda̱to̱'on i̱ xí'in ndó.
40024035	Ña ñoyívi ni̱no xí'in ña ñoyívi yó'o ñii ki̱vi̱ va̱xi ndi'i xa̱'a̱ ña, ta to̱'on i̱ o̱n ndi'i xa̱'a̱ ña, ta kindo̱o ña ndi'i saá ki̱vi̱.
40024036	’Nda̱ ñii ni̱vi o̱n vása xíni̱ na ama ndikó i̱, ni ni̱vi na ndóo ñoyívi yó'o, ni naángel na ndóo ñoyívi ni̱no. Ta ñii la̱á Ndios Tata Yivá yó kúu ta̱a ta̱ xíni̱ ama ndikó i̱ ñoyívi yó'o.
40024037	’Ñii ki̱'va xi̱taku̱ ni̱vi ki̱vi̱ ni̱xi̱yo ta̱Noé, saá kutaku̱ na ki̱vi̱ kuyatin ndikó i̱ ñoyívi yó'o.
40024038	Saá chi ki̱vi̱ xi̱taku̱ ta̱Noé xi̱na̱'á ndi'i ni̱vi xíxi na, xí'i na, ta tónda̱'a̱ na, ta táxi na tonda̱'a̱ sa̱'ya na, saá yóo na nda̱ ni̱to̱nda̱a ki̱vi̱ ni̱ki̱'vi ta̱Noé ini tón barco.
40024039	Ta o̱n vása ní‑kunda̱a̱ ini na yukía̱ kundo'o na a̱nda̱ ki̱vi̱ ki̱xá'á ni̱koon sa̱vi̱ na'á, ta saá ta̱ni ndi'i na ta ni̱ka̱'a̱ na xí'in takuií ta ni̱xi'i̱ ndi'i ni̱vi yó'o. Saá chi o̱n vása ní‑xiyo ti'va na, ta ñii ki̱'va saá o̱n vása koo ti'va ni̱vi ki̱vi̱ ndikó i̱ ñoyívi yó'o.
40024040	Tá o̱vi̱ ta̱a kísa chiño ra yuku̱, ta naki'in i̱ ñii ta̱yó'o ko̱'o̱n ra xí'in i̱, ta inka̱ ra ndo̱o.
40024041	Tá o̱vi̱ násí'í yóo ná ndíko ná, ta naki'in i̱ ñii ñá ko̱'o̱n ñá xí'in i̱, ta inka̱ ñá ndo̱o.
40024042	’Ta saá ndó'ó, kundo̱o ti'va ndó chi o̱n vása xíni̱ ndó ama ndikó yi̱'i̱, ta̱Ká'no no̱o̱ ndó, ñoyívi yó'o.
40024043	Ta kunda̱a̱ va̱'a ini ndó ñayó'o: Tá ñii ta̱a yóo ra ve'e ra, ta xíni̱ ra ama kixaa̱ ta̱kuí'ná, ta saá koo ti'va ra ta o̱n taxi ra ki̱'vi ta̱kuí'ná yó'o kasa kuí'ná ra ñakuíká kómí ra ve'e ra.
40024044	Ta saá ndó'ó xíni̱ ñó'ó kundo̱o ti'va ndó, saá chi ndikó i̱ ñoyívi yó'o ñii ki̱vi̱ ña o̱n vása ndáti ndó ―káchí ta̱Jesús xí'in na.
40024045	Ta ni̱ka̱'a̱n tuku ta̱Jesús, káchí ra saá: ―¿Ndasaá ke'é ñii ta̱ká'no xí'in ñii ta̱a ta̱ kísa chiño xí'in ndino'o ini no̱o̱ ra? Ta ta̱ká'no yó'o sakuiso chiño ra ta̱yó'o ña taxi ta̱yó'o kuxu ni̱vi na yóo ve'e ta kasa kuenda ra xí'in ve'e yó'o.
40024046	Ta saá kunakaa̱ ñasi̱i̱ níma̱ ta̱ kísa chiño xí'in ndino'o ini ki̱vi̱ ndikó ta̱ká'no no̱o̱ ra, ta koto ra va̱'a ní ki̱sa ndivi ra chiño.
40024047	Ta ndixa ká'a̱n i̱ xí'in ndó, ta̱ká'no yó'o taxi ra nda'a̱ ta̱ kísa chiño xí'in ndino'o ini, ña kuiso chiño ra xí'in ndi'i ña̱'a ve'e ta̱ká'no yó'o.
40024048	Tá yóo ñii ta̱a ta o̱n vása kísa chiño ra xí'in ndino'o ini ra, ta xáni si̱ni̱ ra saá: “Xa na'á ní kuáchi̱ ta̱ká'no no̱o̱ yó, o̱n vása xíni̱ yó ndá ki̱vi̱ ndikó ra”, xáni si̱ni̱ ra.
40024049	Ta saá kíxá'á ra ndi'i saá ki̱vi̱ káni ra na kísa chiño xí'in ra, ta ñii ki̱'va saá kíxá'á ra ndi'i saá ki̱vi̱ xíxi ra ta xí'i ra xí'in na xí'i ní.
40024050	Ta ñii ki̱vi̱ ña o̱n vása ndáti ra, ni hora ña o̱n vása yóo ti'va ra, ta ndikó ta̱ká'no no̱o̱ ra.
40024051	Ta ta̱ká'no no̱o̱ ra yó'o saxo̱'vi̱ ní ña'á ra, ta ti'ví ña'á ra ko̱'o̱n ra no̱o̱ ndóo ni̱vi na o̱n vá'a na o̱vi̱ yu'u̱, no̱o̱ kuaku ní na ta no̱o̱ xo̱'vi̱ ní na ―káchí ta̱Jesús xí'in na.
40025001	Ta ni̱ka̱'a̱n ta̱Jesús, káchí ra saá: ―Ná ndato̱'on i̱ ñii cuento xí'in ndó ndasaá koo ki̱vi̱ ka'nda chiño Ndios ñoyívi yó'o. Saá ndo̱'o u̱xu̱ násí'í ná ke̱e kua̱'a̱n no̱o̱ yóo viko̱ tonda̱'a̱ ñii ñátá'an ná. Ta ná u̱xu̱ yó'o ní'i ná ño'o̱ tóo̱n ta ke̱e ná kua̱'a̱n ná nakutá'an ná xí'in ta̱a ta̱ tonda̱'a̱.
40025002	Ta o̱'o̱n násí'í yó'o ná ndíchí ní si̱ni̱ ta xa yóo ti'va ná, ta inka̱ o̱'o̱n násí'í ná o̱n vása ndíchí si̱ni̱ ni o̱n vása yóo ti'va ná.
40025003	Ta o̱'o̱n náña'a̱ ná o̱n vása ndíchí si̱ni̱ yó'o, vará ní'i ná ño'o̱ tóo̱n, ta o̱n vása ndíso ka̱ ná aceite ña chikaa̱ ná ini ño'o̱ yó'o.
40025004	Ta ná o̱'o̱n ndíchí si̱ni̱, ndíso ka̱ ná ki̱si ñó'o aceite xí'in ño'o̱ tóo̱n.
40025005	Ta xa na'á ní ni̱kuáchi̱ ta̱ kóni tonda̱'a̱, o̱n ko̱ó ra kíxaa̱, ta u̱xu̱ násí'í yó'o ka̱ni ma'ná ná ta ni̱ki̱si̱n ná.
40025006	Ta ma̱'ñó ñoó xi̱ni̱ so̱'o u̱xu̱ saá náña'a̱ ká'a̱n ni̱vi: “¡Xa va̱xi ta̱a ta̱ tonda̱'a̱! ¡Kee ndó naki'in va̱'a ndó ra!”, káchí na.
40025007	Ta saá nda̱koo u̱xu̱ násí'í yó'o, ta ki̱xá'á ná kasa ndivi ná ña natoo̱n ye'e va̱'a ño'o̱ ná.
40025008	Ta o̱'o̱n náña'a̱ ná o̱n vása ndíchí si̱ni̱ ni̱ka̱'a̱n ná xí'in náña'a̱ ná xa yóo ti'va: “Taxi lo'o ndó aceite nda'a̱ ndi̱, saá chi kóni nda̱'va̱ ño'o̱ ndi̱”, káchí ná.
40025009	Ta nda̱kuii̱n násí'í ná xa yóo ti'va: “O̱n kúchiño taxi ndi̱ aceite, chi o̱n kunani ña koni̱ ñó'ó ndó'ó xí'in ndi̱'i̱. Va̱'a ka̱ kua̱'a̱n ndó no̱o̱ síkó na aceite ta sata ndó ña koni̱ ñó'ó mi̱i ndó”, káchí ná.
40025010	Tá kua̱'a̱n násí'í ná o̱n vása ndíchí si̱ni̱ ña sata ná aceite, ta ki̱xaa̱ ta̱a ta̱ tonda̱'a̱. Ta násí'í ná ndíchí si̱ni̱ ná xa yóo ti'va xí'in ño'o̱ tóo̱n na̱kutá'an ná xí'in ra, ta ni̱ki̱'vi ná xí'in ra viko̱ tonda̱'a̱. Ta ndási̱ kútu̱ yé'é ve'e no̱o̱ yóo viko̱.
40025011	Ta saá násí'í ná o̱n vása ndíchí si̱ni̱, ndi̱kó ná ki̱xaa̱ ná ta ka̱na ná, káchí ná saá: “¡Tata, tata, nakuiná ún yé'é ná ki̱'vi ndi̱ viko̱!”, káchí ná.
40025012	Ta nda̱kuii̱n ta̱ tonda̱'a̱, káchí ra saá: “Ndixa ká'a̱n i̱ xí'in ndó, o̱n vása xíni̱ i̱ ndó'ó”, káchí ra xí'in násí'í ná o̱n vása ndíchí si̱ni̱ ni o̱n vása yóo ti'va. Saá ndi̱'i cuento lo'o yó'o ―káchí ta̱Jesús.
40025013	Ta saá ni̱ka̱'a̱n ka̱ ta̱Jesús xí'in na: ―Ta saá ndó'ó, kundo̱o ti'va ndó chi o̱n vása xíni̱ ndó ama ndikó yi̱'i̱, ta̱a ta̱ ki̱xi no̱o̱ Ndios ―káchí ra xí'in na.
40025014	Ta ni̱ka̱'a̱n ta̱Jesús, káchí ra saá: ―Ná ndato̱'on i̱ inka̱ cuento xí'in ndó ndasaá koo ña ka'nda chiño Ndios ñoyívi yó'o. Saá ndo̱'o ñii ta̱a si'na ka̱ kee ra ko̱'o̱n ra ñii chiño inka̱ ñoo, ta ka̱na ra na kísa chiño no̱o̱ ra, ta ki̱xaa̱ na, ta sa̱kuiso chiño ra na ñakuíká kómí ra.
40025015	’Ta̱xi ra ñii bolsa ká'no si̱'ún ña kómí o̱'o̱n talento nda'a̱ ñii ta̱ kísa chiño no̱o̱ ra, ta inka̱ bolsa si̱'ún ña kómí o̱vi̱ talento nda'a̱ inka̱ ra, ta ñii bolsa si̱'ún ña kómí ñii talento nda'a̱ ta̱u̱ni̱, saá chi xíni̱ va̱'a ra ndasaá kísa chiño ñii ñii ta̱ kísa chiño no̱o̱ ra. Ta saá ke̱e ra kua̱'a̱n ra.
40025016	Ta̱a ta̱ na̱ki'in o̱'o̱n bolsa ná'no si̱'ún, ta ni̱xa̱'a̱n ra sa̱ta ra ta ni̱si̱kó ra, ta saá na̱ki'in ra inka̱ o̱'o̱n bolsa ná'no si̱'ún.
40025017	Ñii ki̱'va ki̱sa chiño ta̱a ta̱no̱ó saá ki̱sa chiño ta̱o̱vi̱ yó'o xí'in o̱vi̱ bolsa ná'no si̱'ún, ta na̱ki'in ra inka̱ o̱vi̱ bolsa ná'no si̱'ún sa̱ta̱ ña.
40025018	Ta ta̱u̱ni̱ na̱ki'in ñii bolsa ká'no si̱'ún, ta xa̱ta kónó ra ñii yavi̱ no̱o̱ ño'o̱, ta sa̱ndúxu̱n ra si̱'ún ta̱patrón ra.
40025019	’Ta ni̱ya'a kua̱'a̱ ní ki̱vi̱, ta saá ndi̱kó ta̱patrón na̱xaa̱ ra ve'e ra, ta kóni ndasa ra kuenda xí'in na kísa chiño no̱o̱ ra.
40025020	Ta ki̱xaa̱ ta̱ na̱ki'in o̱'o̱n bolsa ná'no si̱'ún, ta ni̱ka̱'a̱n ra xí'in ta̱patrón: “Tata, ta̱xi ún o̱'o̱n bolsa ná'no si̱'ún nda'a̱ i̱, ta vitin yó'o naki'in ún ña, ta naki'in ún inka̱ o̱'o̱n bolsa ná'no si̱'ún ña na̱ki'in i̱ sa̱ta̱ ña xa̱'a̱ ña ki̱sa chiño i̱ ña”, káchí ra.
40025021	Ta ni̱ka̱'a̱n ta̱patrón: “Va̱'a ní ki̱sa ndivi ún chiño. Va̱'a ní ta̱mozo kúu ún. Va̱'a ní kúchiño kundaa ini i̱ yó'ó. Ta sakuiso chiño i̱ yó'ó kua̱'a̱ ní ka̱ ña̱'a, saá chi va̱'a ní ki̱sa ndivi ún chiño lo'o yó'o. Ta vitin na'a ki̱'vi ún ve'e i̱ ta kusii̱ ní ini ún xí'in i̱”, káchí ta̱patrón.
40025022	Ta ta̱ na̱ki'in o̱vi̱ bolsa ná'no si̱'ún ki̱xaa̱ ra no̱o̱ ta̱patrón, ta ni̱ka̱'a̱n ra: “Tata, ta̱xi ún o̱vi̱ bolsa ná'no si̱'ún nda'a̱ i̱, ta vitin yó'o naki'in ún ña, ta naki'in ún inka̱ o̱vi̱ bolsa ná'no si̱'ún ña na̱ki'in i̱ sa̱ta̱ ña xa̱'a̱ ña ki̱sa chiño i̱ ña”, káchí ra.
40025023	Ta ni̱ka̱'a̱n ta̱patrón: “Va̱'a ní ki̱sa ndivi ún chiño. Va̱'a ní ta̱mozo kúu ún. Va̱'a ní kúchiño kundaa ini i̱ yó'ó. Ta sakuiso chiño i̱ yó'ó kua̱'a̱ ní ka̱ ña̱'a, saá chi va̱'a ní ki̱sa ndivi ún chiño lo'o yó'o. Ta vitin na'a ki̱'vi ún ve'e i̱ ta kusii̱ ní ini ún xí'in i̱”, káchí ta̱patrón.
40025024	Ta ta̱ na̱ki'in ñii bolsa ká'no si̱'ún ki̱xaa̱ ra, ta ni̱ka̱'a̱n ra: “Tata, xíni̱ va̱'a i̱ yó'ó kúu ñii ta̱a ta̱ ndeé ní ini. Yó'ó kúu ta̱ nákaya ña̱'a no̱o̱ o̱n vása ní‑chi'i ún, ta náki'in ún ñava̱'a no̱o̱ o̱n vása ní‑kisa chiño ún.
40025025	Ta ni̱yi̱'ví ini i̱, ta ni̱xa̱'a̱n i̱ chi̱kaa̱ se'é i̱ si̱'ún ún yavi̱ kónó ti̱xin ño'o̱. Ta vitin yó'o naki'in ún si̱'ún ún ña ta̱xi ún nda'a̱ i̱”, káchí ra.
40025026	Ta nda̱kuii̱n ta̱patrón, káchí ra saá: “¡Yó'ó kúu ta̱mozo ndiva̱'a, ta̱ xúxán ní! Tá xa xíni̱ ún yi̱'i̱ kúu ta̱ nákaya ña̱'a no̱o̱ o̱n vása ní‑chi'i i̱, ta náki'in i̱ ñava̱'a no̱o̱ o̱n vása ní‑kisa chiño i̱,
40025027	ta, ¿nda̱chun ni̱‑chikaa̱ va̱'a ún si̱'ún i̱ ini ve'e no̱o̱ tá'vi̱ si̱'ún? Ta ki̱vi̱ ndi̱kó i̱, naki'in i̱ si̱'ún i̱ xí'in si̱ki̱ ña, níkúu”, káchí ta̱patrón.
40025028	Ta saá ni̱ka̱'a̱n ta̱patrón xí'in ni̱vi na ndóo xí'in ra: “Kindaa ndó nda'a̱ ra bolsa ká'no si̱'ún, ta taxi ndó ña nda'a̱ ta̱a ta̱ kómí u̱xu̱ bolsa ná'no si̱'ún.
40025029	Ta ndi'i ni̱vi na va̱'a xíni̱ kukomí si̱'ún, ta nayó'o naki'in ka̱ na kua̱'a̱ ka̱ si̱'ún. Ta ni̱vi na o̱n vása xíni̱ ndasaá va̱'a kukomí na si̱'ún, ta̱nda̱ ñalo'o kómí na, nondaa ña nda'a̱ nayó'o.
40025030	Ta ta̱mozo ta̱ o̱n vása kísa chiño va̱'a, tava ndó ra ke̱'e no̱o̱ naa ní, no̱o̱ kuaku ní ra ta xo̱'vi̱ ní ra”, káchí ta̱patrón. Ta ndi̱'i cuento lo'o yó'o ―káchí ta̱Jesús xí'in na.
40025031	Ta ni̱ka̱'a̱n ta̱Jesús xí'in na: ―Ta ki̱vi̱ ndikó i̱ ñoyívi yó'o, yi̱'i̱, ta̱a ta̱ ki̱xi no̱o̱ Ndios, ndikó i̱ xí'in ndi'i ñalivi ña yé'e, xí'in ndi'i naángel, ta saá koo i̱ no̱o̱ táyi̱ tón ká'no tón to̱'ó no̱o̱ ka'nda chiño i̱.
40025032	Ta ni̱vi na kixi ndi'i saá xiiña ñoyívi yó'o kixaa̱ na nakutá'an na no̱o̱ i̱, ta nata'ví i̱ nayó'o nda̱tán náta'ví ñii ta̱a ndikachi sa̱na̱ ra xí'in ti̱sú'u̱ sa̱na̱ ra.
40025033	Nda̱tán yóo ñii ta̱a chíndoo ra tíndikachi sa̱na̱ ra no̱o̱ yóo nda'a̱ kua'á ra, ta títi̱sú'u̱ sa̱na̱ ra chíndoo ra rí no̱o̱ yóo nda'a̱ yitin ra, saá chindoo i̱ nani̱vi na va̱'a no̱o̱ yóo nda'a̱ kua'á i̱ ta ni̱vi na o̱n vá'a chindoo i̱ na no̱o̱ yóo nda'a̱ yitin i̱.
40025034	Ta yi̱'i̱, ta̱Rey, ka̱'a̱n i̱ xí'in ni̱vi na ndóo no̱o̱ yóo nda'a̱ kua'á i̱: “Ndó'ó kúu na naki'in ñava̱'a nda'a̱ Yivá i̱. Vitin na'a ndó ki̱'vi ndó no̱o̱ xá'nda chiño Ndios, saá chi nda̱ ñano̱ó ki̱vi̱ ki̱xá'á ñoyívi ndó'ó kúu na chi̱tóni̱ ra naki'in ndi'i ñava̱'a ra.
40025035	Chi ki̱vi̱ ni̱xi'i̱ i̱ so̱ko ta ndó'ó ta̱xi ndó ña xi̱xi i̱. Ki̱vi̱ ni̱yi̱chi̱ i̱ takuií ndó'ó ta̱xi ndó takuií xi̱'i i̱. Ta ki̱vi̱ ni̱xi̱yo xíká i̱ no̱o̱ ñoo i̱, ta ndó'ó ta̱xi ndó ñii xiiña no̱o̱ xi̱ndú'u̱ i̱ na̱kindée i̱.
40025036	Ki̱vi̱ o̱n ko̱ó tiko̱to̱ i̱ ní‑xiyo, ta ndó'ó ta̱xi ndó tiko̱to̱ xi̱ndixin i̱. Ki̱vi̱ ndeé ní sa̱xo̱'vi̱ kue̱'e̱ yi̱'i̱ ta ndó'ó ni̱xaa̱ ndó ni̱ka̱'a̱n ndó to̱'on va̱'a xí'in i̱. Ki̱vi̱ xi̱nakaa̱ i̱ ini ve'e ka̱a ta ni̱xa̱'a̱n ndó chi̱ndeé ndó yi̱'i̱”, kachí i̱ xí'in na.
40025037	Ta saá ni̱vi na va̱'a ini yó'o nda̱ka̱ to̱'on na yi̱'i̱, kachí na saá: “Tata, ¿ama xi̱ni ndi̱ yó'ó ni̱xi'i̱ ún so̱ko ta ta̱xi ndi̱ ña xi̱xi ún? ¿Ama xi̱ni ndi̱ yó'ó ni̱yi̱chi̱ ún takuií ta ta̱xi ndi̱ takuií xi̱'i ún?
40025038	¿Ama ni̱xi̱yo xíká ún no̱o̱ ñoo ún ta ta̱xi ndi̱ ñii xiiña no̱o̱ xi̱ndú'u̱ ún na̱kindée ún? ¿Ama xi̱ni ndi̱ yó'ó o̱n ko̱ó tiko̱to̱ ún ní‑xiyo ta ta̱xi ndi̱ tiko̱to̱ nda'a̱ ún xi̱ndixin ún?
40025039	¿Ama xi̱ni ndi̱ sa̱xo̱'vi̱ ní kue̱'e̱ yó'ó, án xi̱ni ndi̱ yó'ó xi̱nakaa̱ ún ini ve'e ka̱a ta ni̱xa̱'a̱n ndi̱ chi̱ndeé ndi̱ yó'ó?”
40025040	Ta yi̱'i̱, ta̱Rey, ndakuii̱n i̱, ka̱'a̱n i̱ xí'in na: “Ndixa ká'a̱n i̱ xí'in ndó, ndi'i saá yichi̱ chi̱ndeé ndó ni̱vi nandá'ví ní na ndíko̱n yi̱'i̱, ndí yi̱'i̱ kúu ta̱ chi̱ndeé ndó saá”, kachí i̱ xí'in na.
40025041	’Ta yi̱'i̱, ta̱Rey, ka̱'a̱n i̱ xí'in na ndóo no̱o̱ yóo nda'a̱ yitin i̱: “Kuta'a ndó no̱o̱ i̱, ndó'ó na ndíso chi'ña. Kua̱'a̱n ndó ko'on ndó no̱o̱ xíxi̱ ño'o̱ ña o̱n vása nda̱'va̱ ndi'i saá ki̱vi̱, chi Ndios ki̱sa va̱'a ra ño'o̱ xíxi̱ yó'o ña xo̱'vi̱ ní ñaníma̱ ndiva̱'a ká'no xí'in ndi'i inka̱ níma̱ ndiva̱'a tá'an mi̱i ña.
40025042	Saá chi ki̱vi̱ ni̱xi'i̱ i̱ so̱ko ta ndó'ó ni̱‑taxi ndó ña kuxu i̱. Ki̱vi̱ ni̱yi̱chi̱ i̱ takuií, ta ndó'ó ni̱‑taxi ndó takuií ko'o i̱. Ki̱vi̱ ni̱xi̱yo xíká i̱ no̱o̱ ñoo i̱, ta ndó'ó ni̱‑taxi ndó ñii xiiña kandú'u̱ i̱ nakindée i̱.
40025043	Ki̱vi̱ o̱n ko̱ó tiko̱to̱ ní‑xiyo kundixin i̱, ta ndó'ó ni̱‑taxi ndó tiko̱to̱ nda'a̱ i̱. Ki̱vi̱ ndeé ní sa̱xo̱'vi̱ kue̱'e̱ yi̱'i̱ án ki̱vi̱ xi̱nakaa̱ i̱ ini ve'e ka̱a ta ndó'ó ni̱‑xa'a̱n ndó chindeé ndó yi̱'i̱”, kachí i̱ xí'in na.
40025044	Ta ni̱vi na o̱n vá'a yó'o nda̱ka̱ to̱'on na yi̱'i̱, kachí na saá: “Tata, ¿ama xi̱ni ndi̱ yó'ó ni̱xi'i̱ ún so̱ko? ¿Ama xi̱ni ndi̱ yó'ó ni̱yi̱chi̱ ún takuií? ¿Ama xi̱ni ndi̱ yó'ó ni̱xi̱yo xíká ún no̱o̱ ñoo ún? ¿Ama xi̱ni ndi̱ yó'ó o̱n ko̱ó tiko̱to̱ ní‑xiyo kundixin ún? ¿Ama xi̱ni ndi̱ ndeé ní sa̱xo̱'vi̱ kue̱'e̱ yó'ó?, ¿ama xi̱ni ndi̱ yó'ó xi̱nakaa̱ ún ini ve'e ka̱a, ta o̱n vása ní‑chindeé ndi̱ yó'ó?”
40025045	Ta yi̱'i̱ ndakuii̱n i̱, ka̱'a̱n i̱ xí'in na: “Ndixa ká'a̱n i̱ xí'in ndó, ndi'i saá yichi̱ ña o̱n vása ní‑chindeé ndó ni̱vi nandá'ví ní na ndíko̱n yi̱'i̱, ndí yi̱'i̱ kúu ta̱ o̱n vása ní‑chindeé ndó saá”, kachí i̱ xí'in na.
40025046	Ta na o̱n vá'a yó'o ko̱'o̱n na no̱o̱ xo̱'vi̱ ní na ndi'i saá ki̱vi̱ ña va̱xi, ta ni̱vi na va̱'a ko̱'o̱n na kutaku̱ na xí'in Ndios ndi'i saá ki̱vi̱ ña va̱xi ―káchí ta̱Jesús.
40026001	Ta ndi̱'i sa̱ná'a ta̱Jesús ndi'i to̱'on yó'o ni̱vi, ta saá ni̱ka̱'a̱n ra xí'in naxíka xí'in ra, káchí ra:
40026002	―Xíni̱ ndó kúma̱ni̱ o̱vi̱ ki̱vi̱ ña to̱nda̱a ki̱vi̱ kana viko̱ Pascua. Ta nataxi na yi̱'i̱, ta̱a ta̱ ki̱xi no̱o̱ Ndios, nda'a̱ ni̱vi na o̱n xi̱in koni yi̱'i̱ ña katakaa̱ ndaa na yi̱'i̱ ña kivi̱ i̱ nda'a̱ tón cruz ―káchí ra xí'in na.
40026003	Ta saá mi̱i ki̱vi̱ yó'o na sáná'a nda̱yí Ndios xí'in naxi̱kua̱'a̱ no̱o̱ najudío xí'in naná'no no̱o̱ nasu̱tu̱, na̱kutá'an ndi'i na yé'é ve'e ta̱Caifás, ta ta̱Caifás yó'o kúu ta̱ká'no no̱o̱ ndi'i nasu̱tu̱.
40026004	Ta ni̱ka̱'a̱n tá'an ndi'i nayó'o ndasaá koo kasa va̱'a na kua̱chi vatá xa̱'a̱ ta̱Jesús, ta tiin na ra ña ka'ni ña'á na.
40026005	Ta ni̱ka̱'a̱n na, káchí na saá: ―O̱n kuchiño tiin yó ra ki̱vi̱ viko̱, ko̱to̱ koni ndi'i nani̱vi ñoo yó'o, ta si̱so̱ na nda̱'yi na, ta kani tá'an na, ta koo ní kua̱chi ―káchí na.
40026006	Ta yóo ta̱Jesús ñoo Betania ve'e ta̱Simón, ta̱ xi̱komí kue̱'e̱ tá'yí na̱ní ña lepra.
40026007	Tá yóo ta̱Jesús xíxi ra no̱o̱ mesa, ta ki̱xaa̱ yatin ñii ña'a̱ ní'i ñá ñii yu̱yu̱ ña ku̱va̱'a xí'in yu̱u̱ na̱ní alabastro, ti̱xin ña ñó'o nduta̱ tá xá'an támi ní, ta nduta̱ yó'o kúu tá yá'ví ní. Ta chi̱kaa̱ ndi'i ñá rá si̱ni̱ ta̱Jesús.
40026008	Ta naxíka xí'in ra xi̱ni na ñayó'o ta ni̱saa̱ ní na, ta ni̱ka̱'a̱n na: ―¿Nda̱chun sa̱ndi'i ña'a̱ yó'o xa̱'a̱ nduta̱ yá'ví ní?
40026009	Va̱'a ka̱ ná si̱kó ñá nduta̱ yó'o ta kua̱'a̱ ní si̱'ún naki'in ñá, níkúu, ta saá kuchiño chindeé ñá nandá'ví ―káchí na.
40026010	Ta xi̱ni̱ so̱'o ta̱Jesús yukía̱ ni̱ka̱'a̱n na, ta ni̱ka̱'a̱n ra saá xí'in na: ―¿Nda̱chun ká'a̱n ndó sándi'i ndó ñáyó'o? Chi ñava̱'a kúu ña ke̱'é ñá xí'in i̱.
40026011	Ndi'i saá ki̱vi̱ yóo nandá'ví xí'in ndó. Ta yi̱'i̱, salo'o ní ka̱ ki̱vi̱ yóo i̱ xí'in ndó.
40026012	Chi̱kaa̱ ñá nduta̱ tá xá'an támi si̱ni̱ i̱ ña ki̱sa ti'va ñá yi̱kí ko̱ñu i̱ ña ndu̱xu̱n ña.
40026013	Ndixa ká'a̱n i̱ xí'in ndó, ndi'i saá xiiña ñoyívi yó'o no̱o̱ ka̱'a̱n ndoso na to̱'on ñava̱'a xa̱'a̱ i̱, ndato̱'on na xí'in ni̱vi yukía̱ ke̱'é ñáyó'o. Ta saá naká'án ni̱vi xa̱'a̱ ñava̱'a ke̱'é ñá xí'in i̱ ―káchí ta̱Jesús xí'in na.
40026014	Ta saá ta̱Judas Iscariote, ta̱ kúu ñii ta̱ u̱xu̱ o̱vi̱ xíka xí'in ta̱Jesús, ke̱e ra ni̱xa̱'a̱n ra no̱o̱ naná'no no̱o̱ nasu̱tu̱,
40026015	ta ni̱nda̱ka̱ to̱'on ra na: ―¿Ndasaá si̱'ún taxa'vi ndó yi̱'i̱ tá nataxi i̱ ta̱Jesús nda'a̱ ndó? ―káchí ra xí'in na. Ta saá ta̱xa'vi na ra o̱ko̱ u̱xu̱ si̱'ún ñaplata.
40026016	Ta̱nda̱ saá ki̱xá'á ndúkú ta̱Judas ndasaá koo nataxi ra ta̱Jesús nda'a̱ na.
40026017	Ta ni̱to̱nda̱a ki̱vi̱ ki̱xá'á viko̱ xíxi najudío si̱ta̱ va̱'a ña o̱n ko̱ó levadura kómí, ta naxíka xí'in ta̱Jesús ki̱xaa̱ na no̱o̱ ra, ta ni̱nda̱ka̱ to̱'on ña'á na: ―¿Míkía̱ kóni ún kasa ndivi ndi̱ ña kuxu yó viko̱ Pascua? ―káchí na.
40026018	Ta nda̱kuii̱n ta̱Jesús: ―Kua̱'a̱n ndó, ta kua̱'a̱n ki̱'vi ndó ñoo Jerusalén, ta kua̱'a̱n ndó ve'e ñii ta̱a ta̱ xíni̱ tá'an xí'in yó, ta ka̱'a̱n ndó si'a xí'in ra: “Ta̱Maestro káchí ra ndí xa kíxaa̱ yatin ki̱vi̱ kasa ndivi ra chiño ká'no. Ta ve'e ún kóni ra kuxu ra viko̱ Pascua xí'in naxíka xí'in ra”, saá kachí ndó xí'in ta̱a ―káchí ta̱Jesús.
40026019	Ta naxíka xí'in ra ni̱xa̱'a̱n na, ta ki̱sa ndivi na ña kuxu ra xí'in na viko̱ Pascua, nda̱tán xa̱'nda chiño ta̱Jesús no̱o̱ na.
40026020	Tá kua̱'a̱n kuñoó, ta ki̱xaa̱ ta̱Jesús xí'in u̱xu̱ o̱vi̱ naxíka xí'in ra, ta xi̱kundo̱o na no̱o̱ mesa kuxu na.
40026021	Tá ndóo na xíxi na, ta ni̱ka̱'a̱n ta̱Jesús xí'in na: ―Ndixa ká'a̱n i̱ xí'in ndó, ñii ndó'ó kúu ta̱a ta̱ si̱kó kuí'ná yi̱'i̱ ta nataxi ra yi̱'i̱ nda'a̱ ni̱vi na sáa̱ ini xíni yi̱'i̱ ―káchí ra.
40026022	Ta ndi'i nayó'o kúchuchú ní ini na, ta ñii ñii na ni̱nda̱ka̱ to̱'on na ta̱Jesús: ―Tata, ¿án yi̱'i̱ kúu ta̱ ká'a̱n ún xa̱'a̱?
40026023	Ta nda̱kuii̱n ta̱Jesús, káchí ra xí'in na: ―Ñii ndó'ó ta̱ sáchii si̱ta̱ va̱'a ini ko̱'o̱ xí'in i̱, ta̱yó'o kúu ta̱ si̱kó kuí'ná yi̱'i̱ no̱o̱ na sáa̱ ini xíni yi̱'i̱.
40026024	Ta yi̱'i̱, ta̱a ta̱ ki̱xi no̱o̱ Ndios, ndixa xo̱'vi̱ ní i̱ ta kivi̱ i̱, nda̱tán ni̱taa naprofeta xi̱na̱'á. Ta, ¡ndá'ví ní ta̱a ta̱ si̱kó kuí'ná yi̱'i̱ no̱o̱ na sáa̱ ini xíni yi̱'i̱! Va̱'a ka̱ níxi̱yo o̱n kaku ta̱yó'o, níkúu ―káchí ta̱Jesús xí'in na.
40026025	Ta ta̱Judas, ta̱ kúu ta̱ si̱kó kuí'ná ta̱Jesús no̱o̱ na sáa̱ ini xíni ña'á, ni̱nda̱ka̱ to̱'on ra ta̱Jesús: ―Maestro, ¿án yi̱'i̱ kúu ta̱ ká'a̱n ún xa̱'a̱? Ta nda̱kuii̱n ta̱Jesús: ―Saá va, yó'ó kúu ra ―káchí ra.
40026026	Tá xíxi ka̱ na, ta̱Jesús ki̱'in ra si̱ta̱ va̱'a, ta ni̱ka̱'a̱n ra xí'in Ndios: ―Tata Yivá yó, táxa'vi ún chi ta̱xi ún si̱ta̱ va̱'a kuxu ndi̱ ―káchí ra. Ta ta̱'ví ra si̱ta̱ va̱'a, ta ta̱xi ra ña nda'a̱ ñii ñii naxíka xí'in ra kuxu na. Ta ni̱ka̱'a̱n ra xí'in na: ―Naki'in ndó kuxu ndó si̱ta̱ va̱'a yó'o, chi ñayó'o kúu yi̱kí ko̱ñu i̱.
40026027	Ta ki̱'in ta̱Jesús ñii copa ña ñó'o vino, ta ni̱ka̱'a̱n ra xí'in Ndios: ―Tata Yivá yó, táxa'vi ún chi ta̱xi ún nduta̱ ko'o ndi̱ yó'o ―káchí ra. Ta ta̱xi ra copa ñó'o vino yó'o nda'a̱ ñii ñii naxíka xí'in ra, ta ni̱ka̱'a̱n ra saá xí'in na: ―Ndi'i ndó, ko'o ndó táyó'o.
40026028	Chi nduta̱ yó'o kúu ni̱i̱ i̱ ña kui̱ta̱. Ta xí'in ñayó'o Ndios chindú'u̱ ra pacto xa̱á ña ka̱'a̱n ndasaá ndoo ndi'i kua̱chi nani̱vi, ta saá kuchiño kundo̱o va̱'a na xí'in ra ndi'i saá ki̱vi̱.
40026029	Ndixa ká'a̱n i̱ xí'in ndó, o̱n ko'o ka̱ i̱ vino nda̱ kixaa̱ ki̱vi̱ nakutá'an yó no̱o̱ xá'nda chiño Yivá yó Ndios. Ta saá ko'o i̱ távino xa̱á xí'in ndó ―káchí ta̱Jesús.
40026030	Ta ndi̱'i xi̱ta na ñii yaa ña ká'a̱n xa̱'a̱ Ndios, ta ke̱e na kua̱'a̱n na xi̱ki̱ tón Olivo.
40026031	Ta ni̱ka̱'a̱n ta̱Jesús xí'in na: ―Ñoó vitin ndi'i ndó'ó sandakoo ndó yi̱'i̱, chi saá kundivi to̱'on Ndios ña ni̱taa na xi̱na̱'á, ña káchí saá: “Satakué'e̱ i̱ ta̱a ta̱ ndáa tíndikachi, ta tíndikachi yó'o kui̱ta̱ ní'nó ndi'i rí”, ka̱chí Ndios.
40026032	Ta ki̱vi̱ nataku̱ i̱, ko̱'o̱n si'na i̱ ña kundati i̱ ndó'ó ñoo estado Galilea ―káchí ta̱Jesús xí'in na.
40026033	Ta ta̱Pedro nda̱kuii̱n ra, ni̱ka̱'a̱n ra xí'in ta̱Jesús: ―Tata, tá ndi'i ni̱vi sandakoo na yó'ó, ta yi̱'i̱ o̱n sandakoo i̱ yó'ó.
40026034	Ta ni̱ka̱'a̱n ta̱Jesús xí'in ra: ―Ndixa ká'a̱n i̱ xí'in ún, ta̱'án ka̱ kana nduxú chée ñoó vitin, ta xa u̱ni̱ yichi̱ ni̱ka̱'a̱n ún xí'in ni̱vi ña o̱n vása xíni̱ ún yi̱'i̱ ―káchí ta̱Jesús xí'in ra.
40026035	Ta ni̱ka̱'a̱n ta̱Pedro xí'in ra: ―Tata, ta̱nda̱ xíni̱ ñó'ó kivi̱ i̱ xí'in ún, ta nda̱ ñii yichi̱ o̱n vása ka̱'a̱n i̱ o̱n vása xíni̱ i̱ yó'ó ―káchí ta̱Pedro. Ta ñii káchí saá ni̱ka̱'a̱n ndi'i ka̱ naxíka xí'in ta̱Jesús.
40026036	Ta ta̱Jesús kua̱'a̱n ra, ta naxíka xí'in ra kua̱'a̱n na xí'in ra, ta ni̱xaa̱ na ñii no̱o̱ na̱ní Getsemaní, ta ni̱ka̱'a̱n ra xí'in na: ―Kundo̱o ndó yó'o ta ná ko̱'o̱n i̱ ka̱'a̱n i̱ xí'in Ndios ―káchí ra.
40026037	Ta ni̱ka̱'a̱n ra xí'in ta̱Pedro, ta xí'in o̱vi̱ sa̱'ya ta̱Zebedeo, kua̱'a̱n na xí'in ra ta ni̱xaa̱ na, ta ki̱xá'á ta̱Jesús kúchuchú ní ini ra ta ndí'i ní ini ra.
40026038	Ta ni̱ka̱'a̱n ra xí'in u̱ni̱ ta̱yó'o: ―Ndeé ní kúchuchú ini i̱ a̱nda̱ ñii kóni ña kivi̱ i̱. Kundati ndó yó'o ta kundito ndó, o̱n ku̱su̱n ndó ―káchí ta̱Jesús xí'in na.
40026039	Ta ta̱Jesús ke̱e ra kua̱'a̱n ra ñii xiiña xíká ka̱ lo'o, ta xi̱kuxítí ra ta xi̱kundee ra nda̱ ni̱to̱nda̱a ta̱'ya̱ ra no̱o̱ ño'o̱, ta ni̱ka̱'a̱n ra xí'in Ndios, káchí ra saá: ―Tata Yivá mi̱i i̱, tá kuchiño, ta o̱n taxi ún ña xo̱'vi̱ ní i̱ yó'o. Ta saá ni, o̱n kundivi ña kóni mi̱i i̱, ta va̱'a ka̱ ná kundivi ña kóni mi̱i ún ―káchí ta̱Jesús xí'in Ndios.
40026040	Ta saá na̱kundichi ra ta ndi̱kó ra ki̱xaa̱ ra no̱o̱ ndóo u̱ni̱ naxíka xí'in ra. Ta ndi'i nayó'o kísi̱n na. Ta ta̱Jesús ni̱ka̱'a̱n ra xí'in ta̱Pedro: ―¿Án o̱n vása kúchiño ndó kundito ndó xí'in i̱ vará ñii hora?
40026041	O̱n ku̱su̱n ka̱ ndó ta kundito ndó ka̱'a̱n ndó xí'in Ndios ña o̱n nakava ndó kua̱chi. Ndó'ó yóo ini ndó ke'é ndó ñava̱'a, ta o̱n kúchiño ke'é ndó ñava̱'a yó'o xí'in ndee̱ mi̱i ndó ―káchí ta̱Jesús xí'in na.
40026042	Ta yichi̱ o̱vi̱ tuku ndi̱kó ta̱Jesús kua̱'a̱n ra ka̱'a̱n ra xí'in Ndios, káchí ra saá: ―Tata Yivá mi̱i i̱, tá xíni̱ ñó'ó xo̱'vi̱ i̱ ña yo̱'vi̱ ní yó'o, ta va̱'a ka̱ saá ná koo ña kóni mi̱i ún ―káchí ra.
40026043	Ta ndi̱kó tuku ra ki̱xaa̱ ra no̱o̱ ndóo naxíka xí'in ra, ta na̱ní'i ra na kísi̱n na, saá chi ndeé ní xí'i̱ na ma'ná.
40026044	Ta yichi̱ u̱ni̱ ndi̱kó tuku ra kua̱'a̱n ra, ta ni̱ka̱'a̱n ra xí'in Ndios nda̱tán yóo to̱'on ña si'na ni̱ka̱'a̱n ra.
40026045	Ta tuku ndi̱kó ra ki̱xaa̱ ra no̱o̱ naxíka xí'in ra, ta ni̱ka̱'a̱n ra xí'in na: ―¿Án va̱'a ku̱su̱n ka̱ ndó ta nakindée ka̱ ndó? Koto ndó, xa ni̱to̱nda̱a hora ña nataxi na yi̱'i̱, ta̱a ta̱ ki̱xi no̱o̱ Ndios, nda'a̱ ni̱vi na o̱n vá'a.
40026046	Ndakoo ndó, ná ko'yo̱. Ta koto ndó, yó'o va̱xi ta̱ nataxi yi̱'i̱ nda'a̱ nani̱vi na sáa̱ ini xíni yi̱'i̱ ―káchí ta̱Jesús.
40026047	Tá ta̱'án ka̱ ndi'i ka̱'a̱n ta̱Jesús xí'in na, ta ki̱xaa̱ ta̱Judas ta̱ kúu ñii ta̱ u̱xu̱ o̱vi̱ xíka xí'in ta̱Jesús. Ta ki̱xaa̱ kua̱'a̱ ní ni̱vi xí'in ra, ta ní'i na espada xí'in yito̱n. Naxi̱kua̱'a̱ no̱o̱ najudío xí'in naná'no no̱o̱ nasu̱tu̱ xa ti̱'ví na ni̱vi yó'o ña tiin na ta̱Jesús.
40026048	Ta ta̱Judas xa si'na ni̱ka̱'a̱n ra xí'in na ndasaá nakoni na ta̱Jesús, káchí ra si'a: ―Ta̱a ta̱ chindeé i̱ xí'in ña chi̱to i̱ no̱o̱ kúu ta̱Jesús. Ta tiin ndó ra ―káchí ra xí'in na.
40026049	Ta saá ni̱to̱nda̱a yatin ra no̱o̱ ta̱Jesús, ta ni̱ka̱'a̱n ra: ―Kua'a, Tata Maestro ―káchí ra. Ta ni̱chi̱to ra no̱o̱ ta̱Jesús.
40026050	Ta ni̱ka̱'a̱n ta̱Jesús xí'in ra: ―Tata, kasa ndivi ún ñachiño va̱xi ún. Ta saá ni̱vi na yóo xí'in ta̱Judas ni̱to̱nda̱a yatin na no̱o̱ ta̱Jesús ta ti̱in na ra.
40026051	Ta ñii ta̱xíka xí'in ta̱Jesús ta̱va ra espada, ta ka̱ndoso va̱'a ra ñii so̱'o ta̱ kísa chiño no̱o̱ ta̱ká'no no̱o̱ nasu̱tu̱.
40026052	Ta ni̱ka̱'a̱n ta̱Jesús xí'in ta̱xíka xí'in ra yó'o: ―Taxi va̱'a ún espada ún no̱o̱ nákaa̱ va̱'a ña, saá chi ndi'i na xá'ni xí'in espada ñii ki̱'va saá tuku kivi̱ nayó'o xí'in espada.
40026053	¿Án o̱n vása kúnda̱a̱ ini ún kúchiño ndukú i̱ no̱o̱ Yivá i̱ ta tiká'an kuiti ti'ví ra kua̱'a̱ ní mil naángel kixaa̱ na chindeé na yi̱'i̱?
40026054	Táná ti'ví ra naángel, ta o̱n vása kuchiño kasa ndivi i̱ to̱'on Ndios ña káchí xíni̱ ñó'ó kundo'o i̱ ñayó'o ―káchí ra xí'in ta̱xíka xí'in ra.
40026055	Ta ni̱ka̱'a̱n ta̱Jesús xí'in inka̱ ni̱vi: ―¿Án xáni si̱ni̱ ndó ta̱kuí'ná kúu i̱? ¿Nda̱chun va̱xi ndó no̱o̱ i̱ ní'i ndó espada xí'in yito̱n ña tiin ndó yi̱'i̱? Ta yi̱'i̱, ndi'i saá ki̱vi̱ ni̱xi̱yo i̱ sáná'a i̱ ni̱vi ve'e ño̱'o ká'no, ta ni̱‑tiin ndó yi̱'i̱.
40026056	Ta ndi'i ñayó'o kundo'o i̱ vitin, chi saá xíni̱ ñó'ó kundivi to̱'on Ndios ña ni̱taa naprofeta ―káchí ta̱Jesús. Ta ndi'i naxíka xí'in ra sa̱ndakoo na ta̱Jesús, ta xi̱no na kua̱'a̱n na.
40026057	Ta saá ni̱vi na ti̱in ta̱Jesús, ni̱xaa̱ ra xí'in na ve'e ta̱Caifás, ta̱ kúu ta̱ká'no no̱o̱ nasu̱tu̱. Ta ve'e ta̱yó'o xa na̱kutá'an ndi'i naxi̱kua̱'a̱ no̱o̱ najudío xí'in na sáná'a nda̱yí Ndios.
40026058	Ta ta̱Pedro ñii xíká ndíko̱n ra kua̱'a̱n ra sa̱ta̱ ta̱Jesús a̱nda̱ ni̱xaa̱ ra ve'e ta̱su̱tu̱ ká'no. Ta xi̱koo ra xí'in napolicía ke̱'e ve'e ta̱su̱tu̱ yó'o ña koto ra yukía̱ kundo'o ta̱Jesús.
40026059	Ta naxi̱kua̱'a̱ no̱o̱ najudío xí'in naná'no no̱o̱ nasu̱tu̱ xí'in ndi'i inka̱ nachiño na̱ní na Junta Suprema nándukú na ni̱vi na ka̱'a̱n to̱'on vatá ña kuva̱'a kua̱chi xa̱'a̱ ta̱Jesús, ta saá kuchiño nataxi na ra nda'a̱ ni̱vi ña ka'ni na ra.
40026060	Vará kua̱'a̱ ní ni̱vi ki̱xi na ni̱ka̱'a̱n na ñavatá xa̱'a̱ ta̱Jesús, ta o̱n vása ní‑naní'i na kua̱chi ra ña ka'ni na ra. Ta sondi̱'i ki̱xaa̱ o̱vi̱ ta̱a ta̱ vatá yu'u̱,
40026061	ta ni̱ka̱'a̱n nayó'o saá xa̱'a̱ ta̱Jesús: ―Ta̱yó'o ni̱ka̱'a̱n ra, ka̱chí ra: “Yi̱'i̱ kúchiño i̱ sandi'i i̱ xa̱'a̱ ve'e ño̱'o ká'no, ta ti̱xin ña u̱ni̱ ki̱vi̱ tuku kasa va̱'a i̱ ña”, ka̱chí ta̱Jesús ―káchí o̱vi̱ ta̱a yó'o.
40026062	Ta saá ta̱ká'no no̱o̱ nasu̱tu̱ na̱kundichi ra, ta ni̱nda̱ka̱ to̱'on ra ta̱Jesús: ―¿Án o̱n vása ndákuii̱n ún yu'u̱ na? ¿Yukía̱ kachí ún xa̱'a̱ to̱'on ña ká'a̱n nayó'o xa̱'a̱ ún?
40026063	Ta ta̱Jesús tási̱ín yóo ra, o̱n vása ní‑ndakuii̱n ra. Ta tuku ni̱ka̱'a̱n ta̱ká'no no̱o̱ nasu̱tu̱ xí'in ra: ―Ta xá'nda chiño i̱ no̱o̱ ún chiná'a ún Ndios ta̱táku̱, ta ka̱'a̱n ún ñanda̱a̱ xí'in ndi̱, ¿án Cristo ta̱ ti̱'ví Ndios kúu ún? ¿Án ndixa Sa̱'ya Ndios kúu ún? ―káchí ra.
40026064	Ta nda̱kuii̱n ta̱Jesús: ―Saá va, mi̱i ún ni̱ka̱'a̱n. Ta yi̱'i̱ tuku ká'a̱n i̱ xí'in ndó, ki̱vi̱ ña va̱xi koto ndó yi̱'i̱, ta̱a ta̱ ki̱xi no̱o̱ Ndios, xa yóo i̱ no̱o̱ táyi̱ tón yóo sii̱n kua'á Ndios, ta̱a ta̱ kómí ndi'i ndee̱. Ta koni ndó yi̱'i̱ ndikó i̱ ñoyívi yó'o, ta va̱xi i̱ ma̱'ñó vi̱ko̱ ―káchí ta̱Jesús.
40026065	Ta ta̱ká'no no̱o̱ nasu̱tu̱ ndi̱'i xi̱ni̱ so̱'o ra ñayó'o, ta ni̱saa̱ ní ra, ta nda̱ta ra tiko̱to̱ mi̱i ra, ta ni̱ka̱'a̱n ra: ―¡Ta̱yó'o kándiva̱'a kini ra xí'in Ndios! O̱n vása xíni̱ ñó'ó ka̱ yó inka̱ ni̱vi taxi na kua̱chi xa̱'a̱ ra. Ndó'ó xi̱ni̱ so̱'o ndó ña o̱n vá'a ni̱ka̱'a̱n ra.
40026066	¿Yukía̱ xáni ini ndó ke'é yó xí'in ta̱yó'o? ―káchí ra xí'in naná'no na kúu nachiño. Ta nda̱kuii̱n nayó'o: ―Yóo kua̱chi ra. Ta xíni̱ ñó'ó kivi̱ ra ―káchí na.
40026067	Ta ki̱xá'á na kúndaa na tási̱i yu'u̱ na no̱o̱ ra, ta káni na ra xí'in yi̱kí nda'a̱ na, ta inka̱ na xí'in xa̱'nda̱ nda'a̱ na káni na no̱o̱ ra,
40026068	ta káchí na saá xí'in ra: ―Tá Cristo kúu ún, ta ka̱'a̱n ún xí'in ndi̱, ¿yukú ndi̱ ka̱ni yó'ó? ―káchí na.
40026069	Ta yóo ta̱Pedro ke̱'e ve'e ta̱ká'no no̱o̱ nasu̱tu̱, ta ki̱xaa̱ ñii ña'a̱ ñá kísa chiño no̱o̱ nave'e yó'o, ta ni̱ka̱'a̱n ñá xí'in ta̱Pedro, káchí ñá saá: ―Saá tuku yó'ó kúu ún ñii ta̱ ni̱xika xí'in ta̱Jesús, ta̱ ki̱xi estado Galilea ―káchí ñá.
40026070	Ta no̱o̱ ndi'i na ndóo yó'o ta̱Pedro ni̱ka̱'a̱n ra, káchí ra saá: ―O̱n vása kúnda̱a̱ ini i̱ yukía̱ ká'a̱n ún xí'in i̱.
40026071	Ta saá ke̱e ra yé'é ke̱'e ve'e yó'o, ta yóo inka̱ ña'a̱ ñá kísa chiño no̱o̱ nave'e yó'o, ta xíni ñá ta̱Pedro, ta ni̱ka̱'a̱n ñá xí'in nani̱vi, káchí ñá saá: ―Ta̱yó'o kúu ñii ta̱ ni̱xika xí'in ta̱Jesús, ta̱ ki̱xi ñoo Nazaret ―káchí ñá.
40026072	Ta ta̱Pedro tuku ni̱ka̱'a̱n ra nda̱ chi̱ná'a ra Ndios ña káchí ra saá: ―O̱n vása xíni̱ i̱ ta̱kaa̱ ―káchí ra.
40026073	Ta ni̱ya'a ñii káni̱ lo'o, ta nani̱vi yíta yó'o ni̱to̱nda̱a yatin na no̱o̱ ta̱Pedro, ta ni̱ka̱'a̱n na xí'in ra, káchí na saá: ―Ndixa yó'ó kúu ún ñii ta̱tá'an ta̱Jesús, chi xí'in to̱'on ña ká'a̱n ún kúnda̱a̱ ini ndi̱ ke̱e ún estado Galilea ―káchí na.
40026074	Ta ki̱xá'á ta̱Pedro xí'in ndi'i ndee̱ ra ni̱ka̱'a̱n ra, káchí ra saá: ―Xa ni̱ka̱'a̱n i̱ xí'in ndó, o̱n vása xíni̱ i̱ ta̱kaa̱. ¡Ndios ná saxo̱'vi̱ ra yi̱'i̱ tá ñavatá ká'a̱n i̱! ―káchí ra. Ta xa̱ndi̱ko̱n ka̱na ñii nduxú chée.
40026075	Ta saá na̱ká'án ta̱Pedro to̱'on ña ni̱ka̱'a̱n ta̱Jesús xí'in ra: “Ta̱'án ka̱ kana ñii nduxú chée ta xa u̱ni̱ yichi̱ ni̱ka̱'a̱n ún xí'in ni̱vi ndí o̱n vása xíni̱ ún yi̱'i̱.” Ta ke̱e ta̱Pedro ke̱'e, ta ndeé ní xáku ra xí'in ndino'o ini ra.
40027001	Ta ni̱ti̱vi inka̱ ki̱vi̱ ta ndi'i naxi̱kua̱'a̱ no̱o̱ najudío xí'in naná'no no̱o̱ nasu̱tu̱ na̱kutá'an na ta na̱koo yu'ú na ña ka'ni na ta̱Jesús.
40027002	Ta saá ka̱tón na ra, ta kua̱'a̱n ra xí'in na, ta ni̱xaa̱ na na̱taxi na ra nda'a̱ ta̱gobernador Poncio Pilato.
40027003	Ta ta̱Judas ta̱ na̱taxi ta̱Jesús nda'a̱ naná'no no̱o̱ nasu̱tu̱, xi̱ni̱ ra ndí chi̱kaa̱ ini nayó'o ka'ni na ta̱Jesús, ta kúchuchú ní ini ra ta ndi̱kó ini ra xa̱'a̱ ñayó'o, ta sa̱ndikó ra o̱ko̱ u̱xu̱ si̱'ún ñaplata nda'a̱ naxi̱kua̱'a̱ no̱o̱ najudío xí'in naná'no no̱o̱ nasu̱tu̱.
40027004	Ta ni̱ka̱'a̱n ta̱Judas xí'in na, káchí ra saá: ―Ni̱ki̱'vi i̱ kua̱chi na̱taxi i̱ nda'a̱ ndó ta̱a ta̱ va̱'a ta̱ o̱n ko̱ó kua̱chi kómí, ña ka'ni ndó ra. Ta nda̱kuii̱n na, ni̱ka̱'a̱n na xí'in ta̱Judas: ―O̱n vása ndí'i ini ndi̱ xa̱'a̱ ña ke̱'é ún. O̱n si̱ví kua̱chi mi̱i ndi̱ kía̱, kua̱chi mi̱i ún kía̱ ―káchí na xí'in ra.
40027005	Ta saá ta̱Judas ni̱xa̱'a̱n ra sa̱kana ra si̱'ún ñaplata ini ve'e ño̱'o ká'no, ta ke̱e ra kua̱'a̱n ra. Ta ni̱xaa̱ ra ñii xiiña ta sa̱kuá'na xí'in mi̱i ra.
40027006	Ta naná'no no̱o̱ nasu̱tu̱ na̱kaya na si̱'ún ñaplata yó'o, ta ni̱ka̱'a̱n na, káchí na saá: ―O̱n ki̱ví taan yó si̱'ún yó'o ini caja ve'e ño̱'o ká'no no̱o̱ ñó'o ña sóko̱ nani̱vi, chi si̱'ún ña cha̱'vi yó xa̱'a̱ ña kivi̱ ñii ta̱a kía̱ ―káchí na.
40027007	Ta saá na̱koo yu'ú na, ta sa̱ta na xí'in si̱'ún yó'o ñii ño'o̱ na̱ní “Ño'o̱ ta̱ kísa chiño xí'in ño'o̱ kisín”, ta ta̱xi na ña nda'a̱ ni̱vi na ke̱e inka̱ ñoo ña va̱'a ndu̱xu̱n natá'an na ki̱vi̱ ni̱xi'i̱ na.
40027008	Ta saá sákunaní na ño'o̱ yó'o “Ño'o̱ Ni̱i̱” a̱nda̱ ki̱vi̱ vitin.
40027009	Ta ku̱ndivi ña ni̱ka̱'a̱n ta̱profeta Jeremías xi̱na̱'á, ka̱chí ra saá: “Na̱ki'in na o̱ko̱ u̱xu̱ si̱'ún ñaplata, ña ndáya̱'ví ña kivi̱ ra, ñayó'o kúu ya'vi chi̱nóo naIsrael,
40027010	ta xí'in si̱'ún yó'o sa̱ta na ‘Ño'o̱ ta̱ kísa chiño xí'in ño'o̱ kisín’, nda̱tán yóo ña ni̱ka̱'a̱n Ndios xí'in i̱”, ka̱chí ta̱profeta.
40027011	Ta ñíndichi ta̱Jesús no̱o̱ ta̱gobernador Pilato, ta ta̱yó'o ni̱nda̱ka̱ to̱'on ra ta̱Jesús, káchí ra xí'in ra: ―¿Án ndixa yó'ó kúu ún Rey no̱o̱ najudío? ―káchí ra. Ta nda̱kuii̱n ta̱Jesús: ―To̱'on mi̱i ún káchí yi̱'i̱ kúu ta̱rey.
40027012	Ta naxi̱kua̱'a̱ no̱o̱ najudío xí'in naná'no no̱o̱ nasu̱tu̱ ta̱xi na kua̱chi xa̱'a̱ ta̱Jesús no̱o̱ ta̱Pilato, ta ta̱Jesús nda̱ ñii to̱'on o̱n vása ní‑ndakuii̱n ra no̱o̱ na.
40027013	Ta saá ta̱Pilato ni̱nda̱ka̱ to̱'on ra ta̱Jesús: ―¿Án o̱n vása xíni̱ so̱'o ún ndi'i ña ká'a̱n na xa̱'a̱ ún?
40027014	Ta ta̱Jesús nda̱ ñii to̱'on ni̱‑xiin ra ndakuii̱n ra. Ta na̱ka'nda ní ini ta̱Pilato xa̱'a̱ ñayó'o.
40027015	Ñii ñii viko̱ Pascua ta̱gobernador sáña ra ñii ta̱ nákaa̱ ini ve'e ka̱a ko̱'o̱n ndíka̱ ra. Ta najudío káxin na yu kúu ta̱yó'o.
40027016	Ta yóo ñii ta̱ kánóo ní to̱'on xa̱'a̱ ta nákaa̱ ra ini ve'e ka̱a, na̱ní ra Barrabás.
40027017	Ta na̱kutá'an kua̱'a̱ ní ni̱vi no̱o̱ ta̱gobernador, ta ta̱Pilato ni̱nda̱ka̱ to̱'on ra na, káchí ra saá: ―¿Yukú ta̱a kóni ndó saña i̱ ko̱'o̱n ndíka̱? ¿Án saña i̱ ta̱Barrabás? ¿Án saña i̱ ta̱Jesús, ta̱a ta̱ sákunaní ni̱vi Cristo? ―káchí ra.
40027018	Saá chi ku̱nda̱a̱ ini ta̱Pilato ndí na kísa kuíni̱ ini xíni ta̱Jesús kúu na, ña̱kán na̱taxi na ra nda'a̱ ra.
40027019	Ta ta̱Pilato yóo ra no̱o̱ táyi̱ no̱o̱ kísa nani ra xa̱'a̱ kua̱chi, ta ñásí'í ra ti̱'ví ñá ña ndato̱'on ñá xí'in ra: “O̱n kasa nani ka̱ ún xa̱'a̱ kua̱chi ta̱yó'o, saá chi ta̱a ta̱ o̱n ko̱ó kua̱chi kúu ra, chi ñoó ndive'e kini ní ni̱xa̱ní i̱ xa̱'a̱ ra, ta ndí'i ní ini i̱”, káchí ñá.
40027020	Ta naxi̱kua̱'a̱ no̱o̱ najudío xí'in naná'no no̱o̱ nasu̱tu̱ chú'u na ni̱vi ña ndukú na ko̱'o̱n ndíka̱ ta̱Barrabás, ta ndukú na ña kivi̱ ta̱Jesús.
40027021	Ta ta̱gobernador tuku ni̱nda̱ka̱ to̱'on ra na: ―¿Yukú ta̱ o̱vi̱ yó'o kóni ndó saña i̱ ko̱'o̱n ndíka̱? ―káchí ta̱Pilato xí'in na. Ta nda̱kuii̱n na: ―Saña ún ta̱Barrabás ko̱'o̱n ndíka̱ ra ―káchí na.
40027022	Ta ta̱Pilato ni̱nda̱ka̱ to̱'on tuku ra na: ―¿Ta yukía̱ koo ta̱Jesús, ta̱a ta̱ na̱ní Cristo? ―káchí ta̱Pilato. Ta ndi'i na nda̱kuii̱n na, káchí na saá: ―¡Ná kivi̱ ra! ¡Katakaa̱ ndaa ún ra nda'a̱ tón cruz! ―káchí na.
40027023	Ta saá tuku ni̱nda̱ka̱ to̱'on ta̱Pilato na: ―¿Yu kúu kua̱chi ni̱ki̱'vi ra? Ta ndeé ka̱ ni̱ka̱'a̱n nayó'o, káchí na saá: ―¡Katakaa̱ ndaa ún ra nda'a̱ tón cruz!
40027024	Ta ku̱nda̱a̱ ini ta̱Pilato o̱n vása xi̱in ka̱ na chikaa̱ so̱'o na to̱'on ra, ta ki̱xá'á na ndeé ka̱ ni̱si̱so̱ na. Ta xa̱'nda chiño ra no̱o̱ na kísa chiño xí'in ra taxi na takuií nda'a̱ ra, ta saá nda̱'á ra no̱o̱ nani̱vi, káchí ra saá: ―Yi̱'i̱ o̱n vása kuiso i̱ kua̱chi xa̱'a̱ ña kivi̱ ta̱va̱'a yó'o. Mi̱i ndó kuiso kua̱chi xa̱'a̱ ña kivi̱ ra ―káchí ta̱gobernador xí'in ni̱vi.
40027025	Ta ndi'i ni̱vi nda̱kuii̱n na, káchí na saá: ―¡Mi̱i ndi̱ xí'in sa̱'ya ndi̱ kuiso ndi̱ kua̱chi xa̱'a̱ ña kivi̱ ta̱yó'o! ―káchí na.
40027026	Ta saá ta̱Pilato sa̱ña ra ta̱Barrabás. Ta xa̱'nda chiño ra no̱o̱ natropa ña kani na ta̱Jesús xí'in kuártá ña nó'ni ka̱a si̱i̱n no̱o̱, ta katakaa̱ ndaa na ra nda'a̱ tón cruz.
40027027	Ta natropa ta̱gobernador, kua̱'a̱n ta̱Jesús xí'in na ve'e chiño ká'no, ta ni̱xaa̱ na ta na̱kaya na ndi'i ka̱ natropa, ta xi̱no nduu ndi'i na ra.
40027028	Ta ki̱ndaa na ndi'i tiko̱to̱ ndíxin ta̱Jesús ta sa̱kundixin na ra ñii tiko̱to̱ kuá'á, nda̱tán yóo tiko̱to̱ ndíxin ta̱rey,
40027029	ta ki̱sa va̱'a na ñii corona ñiño̱ ta chi̱nóo na ña si̱ni̱ ra. Ta ta̱xi na nda'a̱ ra ña tiin ra ñii yito̱n xí'in nda'a̱ kua'á ra, ta xi̱kuxítí na no̱o̱ ra ña kúsiki na ra, ta xáku̱ ndaa na ra, ká'a̱n na si'a xí'in ra: ―¡Ná koo va̱'a ta̱Rey no̱o̱ najudío! ―káchí na.
40027030	Ta ku̱ndaa na tási̱i yu'u̱ na no̱o̱ ra, ta tón yito̱n ta̱xi na nda'a̱ ra tuku ki̱ndaa na nó, ta su̱ku na nó si̱ni̱ ra.
40027031	Ta ndi'i na kúsiki na ra ta xáku̱ ndaa na ra, ta saá ki̱ndaa na tiko̱to̱ kuá'á ndíxin ra ta tuku sa̱kundixin na ra tiko̱to̱ mi̱i ra. Ta kua̱'a̱n ra xí'in na ña katakaa̱ ndaa na ra nda'a̱ tón cruz.
40027032	Ta ke̱e natropa, ta kua̱'a̱n ta̱Jesús xí'in na, ta na̱kutá'an na xí'in ñii ta̱a ta̱ ki̱xi ñoo Cirene, na̱ní ra Simón, ta natropa ki̱sa ndu̱xa̱ na xí'in ta̱yó'o ña kuiso ra tón cruz ta̱Jesús.
40027033	Ta ni̱xaa̱ na ñii xiiña na̱ní ña Gólgota, ña kóni kachí Leke Si̱ni̱ Ndi̱í.
40027034	Ta natropa ta̱xi na vino tá na̱sa̱ka̱ xí'in nduta̱ yo̱va̱ ní ko'o ra, ta ta̱Jesús xi̱to ndoso ra lo'o nduta̱ yó'o, ta ni̱‑xiin ra ko'o ra rá.
40027035	Ta saá ka̱takaa̱ ndaa na ra nda'a̱ tón cruz, ta natropa na̱ta'ví na tiko̱to̱ ra. Chi̱kaa̱ na ndati̱ ña koto na yukú ñii ñii nayó'o naki'in ñii ñii lo'o tiko̱to̱ ta̱Jesús. Ta saá ku̱ndivi ña ni̱taa ta̱profeta xi̱na̱'á xa̱'a̱ ta̱Jesús, ka̱chí ra ndí ta'ví na tiko̱to̱ ra ta chikaa̱ na ndati̱ xa̱'a̱ tiko̱to̱ ndíxin ni̱no ra, saá ni̱taa ra xa̱'a̱ ta̱Jesús.
40027036	Ta xi̱kundo̱o na ndáa na ra.
40027037	Ta chi̱nóo kútu̱ na ñii tón vi̱ti̱ lo'o si̱ni̱ tón cruz, ta no̱o̱ tón vi̱ti̱ yó'o na̱ka̱'yi̱ to̱'on ña ká'a̱n xa̱'a̱ kua̱chi ra, ta káchí ña saá: “Ta̱yó'o kúu ta̱Rey no̱o̱ najudío.”
40027038	Ta ka̱takaa̱ ndaa na o̱vi̱ ta̱kuí'ná sii̱n ta̱Jesús, ñii ta̱kuí'ná tákaa̱ ndaa nda'a̱ tón cruz tón ñíndichi sii̱n kua'á ra, ta inka̱ ra tákaa̱ ndaa nda'a̱ tón cruz tón ñíndichi sii̱n yitin ra.
40027039	Ta nani̱vi yá'a yichi̱ no̱o̱ tákaa̱ ndaa ta̱Jesús kándiva̱'a ní na xí'in ra, ta káva na si̱ni̱ na,
40027040	káchí na saá xí'in ra: ―Yó'ó kúu ta̱a ta̱ ni̱ka̱'a̱n: “Yi̱'i̱ sandi'i i̱ xa̱'a̱ ve'e ño̱'o ká'no, ta ti̱xin ña u̱ni̱ ki̱vi̱ tuku kasa va̱'a i̱ ña”, ka̱chí ún, ta vitin, ¡saka̱ku xí'in mi̱i ún! Tá ndixa Sa̱'ya Ndios kúu ún, ta saá, ¡sanoo xí'in mi̱i ún nda'a̱ tón cruz! ―káchí na xí'in ra.
40027041	Ta ñii ki̱'va saá nafariseo xí'in na sáná'a nda̱yí Ndios xí'in naxi̱kua̱'a̱ no̱o̱ najudío xí'in naná'no no̱o̱ nasu̱tu̱ kúsiki na ra ta xáku̱ ndaa na ra, ká'a̱n na xí'in ra:
40027042	―Ta̱yó'o sa̱ka̱ku ra inka̱ ni̱vi, ta o̱n vása ki̱ví saka̱ku xí'in mi̱i ra vitin. Tá ndixa kúu ra ta̱Rey ñoo yó Israel, ta ná sanoo xí'in mi̱i ra nda'a̱ tón cruz vitin, ta saá kandixa yó ra.
40027043	Ta ta̱yó'o ni̱ka̱'a̱n ra ndáa ini ra Ndios. Tá ndixa Ndios kí'vi ini ra xíni ra ta̱yó'o, ta Ndios ná saka̱ku ña'á ra vitin, chi ni̱ka̱'a̱n ta̱yó'o: “Yi̱'i̱ kúu Sa̱'ya Ndios”, ka̱chí ra ―saá ká'a̱n na, xáku̱ ndaa na ra.
40027044	Ta ñii ki̱'va saá o̱vi̱ ta̱kuí'ná tákaa̱ ndaa sii̱n ra kúsiki ña'á ra ta kándiva̱'a ra xí'in ta̱Jesús.
40027045	Ta ni̱to̱nda̱a ka̱a u̱xu̱ o̱vi̱ ma̱'ñó ndiví, ta ki̱xá'á kúnaa ndi'i ñoyívi a̱nda̱ ka̱a u̱ni̱ xikuaa.
40027046	Ta ka̱a u̱ni̱ kúu ña, ta saá ndeé va̱'a ni̱ka̱'a̱n ta̱Jesús, káchí ra saá: ―Elí, Elí, ¿lama sabactani? ―káchí ta̱Jesús. To̱'on yó'o káchí ña saá: Tata Yivá mi̱i i̱, Tata Yivá mi̱i i̱, ¿nda̱chun sa̱ndakoo ún yi̱'i̱?, káchí ña.
40027047	Ta sava ni̱vi na yíta yatin yó'o, xi̱ni̱ so̱'o na ña ni̱ka̱'a̱n ra, ta káchí na saá: ―Ta̱yó'o kána ra ta̱profeta Elías ña chindeé ña'á ra ―káchí na.
40027048	Ta xa̱ndi̱ko̱n ñii ta̱yó'o xi̱no ra kua̱'a̱n ra, ta sa̱chii ra ñii tiko̱to̱ kuíkon xí'in vino yiyá, ta chi̱nóo ra ñayó'o no̱o̱ yito̱n, ta ndi̱kó ra taxi ra ko'o ta̱Jesús.
40027049	Ta inka̱ ni̱vi ni̱ka̱'a̱n na saá xí'in ta̱yó'o: ―O̱n ke'é ún ra. Ná koto yó án kixi ta̱Elías saka̱ku ña'á ra ―káchí na.
40027050	Ta saá ta̱Jesús xí'in ndi'i ndee̱ ra ni̱ka̱'a̱n ra, ta ni̱xi'i̱ ra.
40027051	Tá mií saá xa̱ndi̱ko̱n ni̱nda̱ta̱ ma̱'ñó tiko̱to̱ tákaa̱ Cuarto Yi̱i̱ ve'e ño̱'o ká'no, ta ki̱xá'á ña ni̱nda̱ta̱ ña chi ni̱no ta no̱o ña nda̱ ni̱no̱. Ta ni̱ta̱an no̱o̱ ño'o̱, ta ñayu̱u̱ ná'no cha̱chi ña.
40027052	Ta ni̱xo̱na̱ no̱o̱ ñó'o na ni̱xi'i̱, ta na̱taku̱ kua̱'a̱ ní ni̱vi na xi̱kuu na ka̱ndixa Ndios.
40027053	Ta ki̱vi̱ na̱taku̱ ta̱Jesús, nde̱e nayó'o no̱o̱ ni̱ndu̱xu̱n na, ta ni̱ki̱'vi na ñoo yi̱i̱ Jerusalén, ta kua̱'a̱ ní ni̱vi xi̱ni na nayó'o.
40027054	Ta ta̱ ndíso chiño xí'in ñii ciento natropa, yóo ra xí'in inka̱ natropa ndáa na ta̱Jesús. Ta nayó'o xi̱ni na ni̱ta̱an no̱o̱ ño'o̱, ta xi̱ni na ndi'i ña yi̱yo ní ni̱ya'a, ta ni̱yi̱'ví ní na, ta ni̱ka̱'a̱n na: ―Ndixa ta̱yó'o xi̱kuu Sa̱'ya Ndios ―káchí na.
40027055	Ta nda̱ xíká yíta kua̱'a̱ ní násí'í xíto ná. Náyó'o kúu ná xi̱ndiko̱n sa̱ta̱ ta̱Jesús chíndeé ná ra kísa chiño ná no̱o̱ ra, ta ke̱e ná xí'in ra estado Galilea ta ki̱xaa̱ ná ñoo Jerusalén.
40027056	Ñii ñáyó'o kúu ñáMaría Magdalena, inka̱ ñá kúu ñáMaría, si'í ta̱Jacobo xí'in ta̱José, ta inka̱ ñá kúu si'í ta̱ o̱vi̱ sa̱'ya ta̱Zebedeo.
40027057	Ta xikuaa ta xa kua̱'a̱n kunaa kúu ña, ta ki̱xaa̱ ñii ta̱kuíká, ta̱ ki̱xi ñoo Arimatea, na̱ní ra José. Ta̱yó'o kúu ñii ta̱ xi̱ndiko̱n sa̱ta̱ ta̱Jesús.
40027058	Ta ni̱xa̱'a̱n ra no̱o̱ ta̱Pilato, ta ndu̱kú ra yi̱kí ko̱ñu ta̱Jesús ña sandúxu̱n ra ña, ta ta̱Pilato xa̱'nda chiño ra no̱o̱ natropa ña nataxi na ña nda'a̱ ra.
40027059	Ta ni̱xaa̱ ta̱José ta na̱ki'in ra yi̱kí ko̱ñu ta̱Jesús, ta chi̱súku ndaa ra ña xí'in ñii tiko̱to̱ ndii ña o̱n vása ya̱kua̱.
40027060	Ta ni̱xa̱'a̱n ra ta chi̱kaa̱ va̱'a ra yi̱kí ko̱ñu ta̱Jesús ini kavua̱ ña xa̱á ña sa̱kán ki̱sa va̱'a ra ini. Ta saá na̱kasi ra yé'é kavua̱ yó'o xí'in ñii yu̱u̱ ká'no, ta ke̱e ra kua̱no'o̱ ra.
40027061	Ta ni̱ndo̱o ñáMaría Magdalena xí'in inka̱ ñáMaría, ndóo na yatin no̱o̱ yóo kavua̱ yó'o.
40027062	Ta inka̱ ki̱vi̱ ña kúu ki̱vi̱ yi̱i̱ ña nákindée najudío, ta nafariseo xí'in naná'no no̱o̱ nasu̱tu̱ ni̱xaa̱ na no̱o̱ ta̱Pilato.
40027063	Ta ni̱ka̱'a̱n na, káchí na saá xí'in ra: ―Tata, náká'án ndi̱ ña ni̱ka̱'a̱n ta̱ vatá yu'u̱ ta̱Jesús ki̱vi̱ xi̱taku̱ ra, ni̱ka̱'a̱n ra si'a: “Tá ni̱xi'i̱ i̱ ta ti̱xin ña u̱ni̱ ki̱vi̱ nataku̱ i̱”, ka̱chí ra.
40027064	Ña̱kán ka'nda chiño ún no̱o̱ natropa ná nakasi kútu̱ va̱'a na kavua̱ no̱o̱ ni̱ndu̱xu̱n ra a̱nda̱ to̱nda̱a ki̱vi̱ u̱ni̱, ta saá ni̱vi na xi̱ndiko̱n sa̱ta̱ ra, ko̱to̱ kixi na ñii ñoó, ta tava na yi̱kí ko̱ñu ra ta ndato̱'on na xí'in ni̱vi, kachí na saá: “Xa na̱taku̱ ra”, kachí na. Ta to̱'on yó'o sandá'ví ní ka̱ ña nani̱vi no̱o̱ ña sa̱ndá'ví mi̱i ra na xí'in to̱'on ra ―káchí naná'no no̱o̱ najudío.
40027065	Ta ni̱ka̱'a̱n ta̱Pilato xí'in na: ―Va̱'a, yóo natropa, ná ko̱'o̱n na xí'in ndó. Ta nakasi va̱'a ndó yé'é kavua̱ no̱o̱ ni̱ndu̱xu̱n ra ―káchí ra.
40027066	Ta ni̱xa̱'a̱n na ta ki̱sa kútu̱ va̱'a na yé'é kavua̱, ta xa̱ki̱n na ñii sello yé'é ña o̱n no̱na̱ ña, ta saá ni̱ndo̱o natropa yatin yé'é kavua̱ ña kundaa na ña.
40028001	Ta ni̱ya'a ki̱vi̱ yi̱i̱ ña nákindée najudío, ta ni̱ti̱vi inka̱ ki̱vi̱; ñayó'o kúu ki̱vi̱ no̱ó semana ña kúu domingo, ta ñáMaría Magdalena xí'in inka̱ ñáMaría ni̱xaa̱ ná koto ná no̱o̱ ni̱ndu̱xu̱n ta̱Jesús.
40028002	Ta xa̱ndi̱ko̱n ndeé ní ni̱ta̱an no̱o̱ ño'o̱, saá chi ñii ángel ke̱e no̱o̱ Ndios nda̱ ñoyívi ni̱no, no̱o ña ñoyívi yó'o, ta ki̱xaa̱ ña ta sa̱kuta'a ña yu̱u̱ ndási̱ yé'é kavua̱, ta xi̱koo ña sa̱ta̱ yu̱u̱ yó'o.
40028003	Ta ñaángel yó'o náye'e ní ña, nda̱tán náye'e ñii ta̱xa̱, ta tiko̱to̱ ña yaa ní ña, nda̱tán yaa kaxin saá yóo ña.
40028004	Ta natropa na ndáa yé'é kavua̱ ndeé ní ni̱yi̱'ví na xi̱ni na ña, ñii kísin ni̱no na xí'in ña yí'ví na, ta saá na̱ko̱yo na no̱o̱ ño'o̱ ta nda̱ñó'ó ini na. Nda̱tán ñii ki̱'va yóo na ni̱xi'i̱, saá yóo na ndóo na.
40028005	Ta ñaángel ni̱ka̱'a̱n ña xí'in násí'í yó'o: ―O̱n kuyi̱'ví ndó, saá chi yi̱'i̱ xíni̱ i̱ ndí ndó'ó nándukú ndó ta̱Jesús, ta̱a ta̱ ka̱takaa̱ ndaa na nda'a̱ tón cruz.
40028006	O̱n ko̱ó ka̱ ra yó'o, chi xa na̱taku̱ ra, ñii ki̱'va yóo to̱'on ña ni̱ka̱'a̱n ra xí'in ndó, saá yóo ña. Na'a ndó koto ndó no̱o̱ chi̱nóo na ra.
40028007	Ta saá kama ní ko̱'o̱n ndó ta ndato̱'on ndó xí'in na ni̱xika xí'in ra, kachí ndó saá xí'in na: “Xa na̱taku̱ ra, ta ko̱'o̱n si'na ra no̱o̱ ndó ña kundati ra ndó'ó estado Galilea. Kán koni ndó ra”, kachí ndó xí'in na. Ñayó'o kúu to̱'on ña ndáto̱'on i̱ xí'in ndó ―káchí ñaángel xí'in násí'í yó'o.
40028008	Ta saá násí'í yó'o vará nda̱ yí'ví ní ná, ta kúsii̱ ní ka̱ ini ná, ta kama ní ke̱e ná xíno ná kua̱'a̱n ná ndato̱'on ná xí'in na ni̱xika xí'in ta̱Jesús.
40028009	Ta xa̱ndi̱ko̱n ta̱Jesús na̱kutá'an ra xí'in náña'a̱ yó'o yichi̱, ta chi̱ndeé ra ná ta ni̱ka̱'a̱n ra si'a xí'in ná: ―Kua'a, nana. Ná koo ñava̱'a ini ndó ―káchí ra xí'in ná. Ta ni̱xaa̱ yatin ná no̱o̱ ra, ta xi̱kuxítí ná ta no̱mi ná xa̱'a̱ ra ta ki̱sa to̱'ó ná ra.
40028010	Ta ta̱Jesús ni̱ka̱'a̱n ra xí'in ná: ―O̱n kuyi̱'ví ndó. Kua̱'a̱n ndó ndato̱'on ndó xí'in na ni̱xika xí'in i̱ ná ko̱'o̱n na estado Galilea, ta kán koni na yi̱'i̱ ―káchí ra xí'in ná.
40028011	Ta ke̱e násí'í kua̱'a̱n ná, ta sava natropa na xi̱ndaa yé'é kavua̱ ndi̱kó na kua̱'a̱n na ñoo ká'no, ta nda̱to̱'on na xí'in naná'no no̱o̱ nasu̱tu̱ ndi'i ña ni̱xi̱yo xi̱ni na.
40028012	Ta naná'no no̱o̱ nasu̱tu̱ na̱kutá'an na xí'in naxi̱kua̱'a̱ no̱o̱ najudío, ta na̱koo yu'ú na taxi na kua̱'a̱ ní si̱'ún nda'a̱ natropa,
40028013	ta ni̱ka̱'a̱n na, káchí na saá xí'in na: ―Si'a koo ka̱'a̱n ndó xí'in ni̱vi xa̱'a̱ ña ni̱xi̱yo xi̱ni ndó, kachí ndó si'a: “Tá kísi̱n ndi̱ ñoó koni, ta na ni̱xika xí'in ta̱Jesús ni̱xaa̱ na, ta ki̱sa kuí'ná na yi̱kí ko̱ñu ra, ta kua̱'a̱n na xí'in ña”, saá kachí ndó xí'in ni̱vi.
40028014	Tá ta̱gobernador koni̱ so̱'o ra to̱'on yó'o, ta mi̱i ndi̱ ndakuii̱n xa̱'a̱ ndó, ña o̱n sakuiso ra kua̱chi ndó'ó ―káchí naná'no xí'in natropa.
40028015	Ta saá natropa na̱ki'in na si̱'ún ta ki̱sa ndivi na chiño ña ni̱ka̱'a̱n na xí'in na. Ta to̱'on yó'o kúu ña ni̱xi̱ta̱ ní'nó no̱o̱ ndi'i najudío a̱nda̱ ki̱vi̱ vitin.
40028016	Ta saá na u̱xu̱ ñii naxíka xí'in ta̱Jesús kua̱'a̱n na estado Galilea, ta ni̱xaa̱ na yuku̱ no̱o̱ ni̱ka̱'a̱n ta̱Jesús ko̱'o̱n na.
40028017	Ta xi̱ni na ra ta ki̱sa to̱'ó na ra, vará sava nayó'o ni̱xika ini na án ndixa kúu ta̱yó'o ta̱Jesús.
40028018	Ta ni̱xaa̱ yatin ta̱Jesús no̱o̱ na ta ni̱ka̱'a̱n ra saá xí'in na: ―Ndios ta̱xi ra ndi'i nda̱yí ña ka'nda chiño i̱ no̱o̱ ndi'i na ndóo ñoyívi ni̱no xí'in ñoyívi yó'o.
40028019	Ta saá ká'a̱n i̱ xí'in ndó: Kua̱'a̱n ndó ndi'i saá xiiña ñoyívi yó'o ta saná'a ndó nani̱vi ndasaá koo kundiko̱n na yichi̱ i̱, ta sakuchu ndó na xí'in ki̱vi̱ Yivá yó, xí'in ki̱vi̱ yi̱'i̱ ta̱Sa̱'ya ra, ta xí'in ki̱vi̱ Níma̱ Ndios.
40028020	Ta saná'a ndó na ña kasa ndivi na ndi'i to̱'on ña ni̱ka̱'a̱n i̱ xí'in ndó. Ta ndixa yi̱'i̱ koo i̱ xí'in ndó ndi'i saá ki̱vi̱ ña va̱xi a̱nda̱ ki̱vi̱ sondí'í ñoyívi yó'o. Saá ná koo ña ―káchí ta̱Jesús xí'in naxíka xí'in ra.
41001001	Si'a kíxá'á to̱'on ñava̱'a xa̱'a̱ Jesucristo, Sa̱'ya Ndios,
41001002	tá yóo ña ni̱taa ta̱profeta Isaías, ta̱a ta̱ ni̱ka̱'a̱n ndoso to̱'on Ndios kui̱ya̱ xi̱na̱'á. Ni̱taa ra ña ni̱ka̱'a̱n Ndios xí'in ta̱a ta̱ ti'ví ra saka̱ku na ñoyívi yó'o, ka̱chí ra saá: Ti'ví i̱ ñii ta̱ xíka chiño no̱o̱ i̱ ko̱'o̱n si'na ra no̱o̱ ún, ña ndasa va̱'a ra yichi̱ no̱o̱ ko̱'o̱n ún.
41001003	Ta no̱o̱ yóo yuku̱ yi̱chí ko̱'o̱n ra ka̱'a̱n ndoso ra, kachí ra saá: “Ná koo ti'va ini ndó, saá chi ya̱chi̱ kixaa̱ mi̱i ta̱Ká'no no̱o̱ yó; kindaa ndó ña o̱n vá'a sási no̱o̱ ndó, ta saá va̱'a kuchiño naki'in ndó ra”, kachí ta̱a ta̱ koo yuku̱ yi̱chí, ka̱chí ta̱Isaías xi̱na̱'á.
41001004	Saá ki̱xaa̱ ta̱Juan no̱o̱ yóo yuku̱ yi̱chí ta ñii xiiña no̱o̱ yóo takuií sa̱kuchu ra ni̱vi, ta ni̱ka̱'a̱n ndoso ra xí'in ni̱vi, káchí ra saá: ―O̱n vása ke'é ka̱ ndó ña o̱n vá'a, ta nandikó ini ndó xa̱'a̱ ña o̱n vá'a ke̱'é ndó ña kasa ká'no ini Ndios xa̱'a̱ kua̱chi ndó, ta saá na'a ndó kuchu ndó ―káchí ra.
41001005	Ta ni̱vi nañoo Jerusalén, xí'in na ndóo ndi'i saá kua̱'a̱ ka̱ ñoo ña ndá'vi ndaa estado Judea va̱xi na, ta ki̱xaa̱ na ña koni̱ so̱'o na to̱'on ká'a̱n ndoso ta̱Juan. Ta saá xi̱ni̱ so̱'o na, ta ki̱xá'á ná'ma na xa̱'a̱ kua̱chi na, ta ta̱Juan sa̱kuchu ra nayó'o yu̱ta Jordán.
41001006	Ta ta̱Juan ndíxin ra tiko̱to̱ ña ku̱va̱'a xí'in yisi̱ tícamello, ta nó'ni ñii ñá'ño ñii̱ kiti̱ to̱ko̱ ra. Ta xíxi ra ti̱ka ndíama xí'in ño̱ño̱ tíyóko̱ válí yóo yuku̱.
41001007	Ta ni̱ka̱'a̱n ndoso ra, káchí ra saá xí'in ni̱vi: ―Sa̱ta̱ yi̱'i̱ va̱xi ñii ta̱a ta̱ ndeé ka̱ no̱o̱ yi̱'i̱. Ta yi̱'i̱ kúu ñii ta̱ kísa chiño kuiti no̱o̱ ra.
41001008	Yi̱'i̱ sákuchu i̱ ndó'ó xí'in takuií, ta ta̱ va̱xi sakuchu ra ndó'ó xí'in mi̱i Níma̱ Ndios ―káchí ta̱Juan xí'in na.
41001009	Ta saá ke̱e ta̱Jesús ñoo Nazaret estado Galilea, ta ki̱xaa̱ ra no̱o̱ yóo ta̱Juan, ta ta̱Juan sa̱kuchu ra ta̱Jesús yu̱ta Jordán.
41001010	Ta ke̱ta ta̱Jesús yu'u̱ yu̱ta, ta xi̱ni ra ni̱xo̱na̱ ñoyívi ni̱no no̱o̱ ra, ta xi̱ni ra va̱xi noo Níma̱ Ndios, nda̱tán va̱xi noo ñii tísa̱ta, saá va̱xi noo ña, ta xi̱kanóo ña no̱o̱ ñíndichi ra.
41001011	Ta ni̱vi na ndóo yu'u̱ yu̱ta xi̱ni̱ so̱'o na to̱'on Ndios ni̱ka̱'a̱n ra nda̱ ñoyívi ni̱no, káchí ra saá: ―Yó'ó kúu Sa̱'ya i̱, ta̱ kí'vi ní ini i̱ xíni i̱, ta kúsii̱ ní ini i̱ xíni i̱ yó'ó ―káchí Ndios.
41001012	Ta xa̱ndi̱ko̱n Níma̱ Ndios ni̱ka̱'a̱n ña xí'in ta̱Jesús ko̱'o̱n ra xí'in ña no̱o̱ yóo yuku̱ yi̱chí.
41001013	Ta o̱vi̱ si̱ko̱ ki̱vi̱ yóo ta̱Jesús no̱o̱ yuku̱ yi̱chí yó'o, yóo ra no̱o̱ táku̱ tíkiti̱ yukú, ta ñaníma̱ ndiva̱'a ká'no xíto ndoso ña ra. Ta saá ki̱xaa̱ naángel, ta chi̱ndeé na ra, ta̱xi na nda'a̱ ra ña xíni̱ ñó'ó no̱o̱ ra.
41001014	Ki̱vi̱ chi̱kaa̱ na ta̱Juan ini ve'e ka̱a, ta ta̱Jesús kua̱'a̱n ra estado Galilea, ta ni̱ka̱'a̱n ndoso ra to̱'on ñava̱'a xa̱'a̱ Ndios xí'in ni̱vi,
41001015	káchí ra saá: ―Xa ki̱xaa̱ ki̱vi̱ ña chi̱tóni̱ Ndios. Ta xa yóo yatin ní yichi̱ ña xá'nda chiño Ndios kutaku̱ yó. O̱n vása ke'é ka̱ ndó ña o̱n vá'a, ta nandikó ini ndó ta kandixa ndó to̱'on ñava̱'a yó'o ―káchí ra xí'in na.
41001016	Tá kua̱'a̱n ta̱Jesús yu'u̱ mi̱ni Galilea, ta xi̱ni ra ta̱Simón xí'in ñani ra ta̱Andrés, nayó'o sákana na ñono̱ ini takuií, chi na táva tia̱ká kúu na.
41001017	Ta ni̱ka̱'a̱n ta̱Jesús xí'in na: ―Na'a ndó kundiko̱n ndó yi̱'i̱, ta saná'a i̱ ndó'ó ndasaá nakaya ndó ni̱vi kundiko̱n na yichi̱ Ndios.
41001018	Ta xa̱ndi̱ko̱n sa̱ndakoo nata̱a yó'o ñono̱ na, ta xi̱kundiko̱n na kua̱'a̱n na sa̱ta̱ ta̱Jesús.
41001019	Ta lo'o ka̱ kua̱'a̱n ta̱Jesús, ta xi̱ni ra ta̱Jacobo xí'in ñani ra ta̱Juan, sa̱'ya ta̱Zebedeo, ndóo na ini tón barco sánda'a na ñono̱ na.
41001020	Ta ni̱ka̱'a̱n ta̱Jesús xí'in na: ―Na'a ndó kundiko̱n ndó yi̱'i̱. Ta saá sa̱ndakoo nata̱a yó'o yivá na ta̱Zebedeo, ta sa̱ndakoo na inka̱ na kísa chiño no̱o̱ na, ta xi̱kundiko̱n na kua̱'a̱n na sa̱ta̱ ta̱Jesús.
41001021	Ta ni̱xaa̱ na ñoo Capernaum, ta ndi'i saá ki̱vi̱ yi̱i̱ ña nákindée najudío ta̱Jesús kí'vi ra ve'e ño̱'o sinagoga sáná'a ra ni̱vi.
41001022	Ta na̱ka'nda ini ni̱vi xíni̱ so̱'o na ña ká'a̱n ra, chi sáná'a ra na nda̱tán sáná'a ñii ta̱a ta̱ kómí nda̱yí, ta inka̱ namaestro na sáná'a nda̱yí Ndios ña ni̱taa ta̱Moisés xi̱na̱'á, nayó'o sáná'a na nda̱tán sáná'a ni̱vi na o̱n vása kómí nda̱yí.
41001023	Ta ve'e ño̱'o sinagoga yóo ñii ta̱a ta̱ kómí níma̱ ndiva̱'a, ta ñii ndeé ní ni̱ka̱'a̱n ñandiva̱'a, káchí ña saá:
41001024	―Yó'ó kúu Jesús ta̱ñoo Nazaret, ta, ¿nda̱chun sándi'i ún ndi̱'i̱? ¿Án xa ki̱xaa̱ ún sandi'i ún xa̱'a̱ ndi̱? Xíni̱ va̱'a i̱ yu kúu ún, yó'ó kúu Ta̱a ta̱Yi̱i̱ ta̱ ki̱xi no̱o̱ Ndios ―káchí ña xí'in ra.
41001025	Ta ta̱Jesús ni̱ka̱'a̱n ra xí'in ñandiva̱'a, káchí ra saá: ―¡Kasi yu'u̱ ún ta saña ún ta̱yó'o!
41001026	Ta níma̱ ndiva̱'a ndeé ní sa̱kisin ña ta̱yó'o, ta ni̱nda̱'yi ní ña, ta saá sa̱ña ña ta̱yó'o.
41001027	Ta ndi'i na ndóo na̱ka'nda ini na xi̱ni na ñayó'o, ta ni̱nda̱ka̱ to̱'on xí'in tá'an mi̱i na: ―¿Yukía̱ yó'o? ¿Án inka̱ ndee̱ xa̱á sáná'a ra mi̱i yó vitin? Kómí ra nda̱yí xá'nda chiño ra no̱o̱ níma̱ ndiva̱'a ta kísa ndivi ña ña ká'a̱n ra ―káchí na.
41001028	Ta kama ní ni̱xi̱ta̱ ní'nó to̱'on xa̱'a̱ ta̱Jesús ndi'i ñoo estado Galilea.
41001029	Tá ke̱e na ve'e ño̱'o sinagoga yó'o, ta kua̱'a̱n ta̱Jesús xí'in ta̱Jacobo xí'in ta̱Juan, ta ni̱xaa̱ na ve'e ta̱Simón xí'in ñani ra ta̱Andrés.
41001030	Ta ña'a̱ ñási̱so ta̱Simón kándú'u̱ ñá no̱o̱ xi̱to, ndeé ní ndó'o ñá kue̱'e̱ ka'ni̱. Tá ki̱xaa̱ ta̱Jesús ta nda̱to̱'on na xí'in ra ña ndó'o ñá.
41001031	Ta saá ta̱Jesús ni̱to̱nda̱a yatin ra no̱o̱ kándú'u̱ ñá, ta ti̱in ra nda'a̱ ñá chindeé ra ñá ndakoo ñá. Ta xa̱ndi̱ko̱n sa̱ña kue̱'e̱ xí'in ñá ta ndu̱va̱'a ñá, ta ki̱xá'á ñá kísa ndivi ñá ña kuxu na.
41001032	Tá xikuaa ni̱ke̱tá ño̱'o, ta kua̱'a̱ ní ni̱vi kua̱'a̱n na xí'in natá'an na, na ndeé ndó'o, xí'in inka̱ na kómí níma̱ ndiva̱'a, ta ni̱xaa̱ na no̱o̱ ta̱Jesús.
41001033	Ta saá kua̱'a̱ ní nañoo na̱kutá'an na yé'é ve'e no̱o̱ yóo ta̱Jesús,
41001034	ta sa̱nda'a ra kua̱'a̱ ní na ndeé ndó'o, chi kua̱'a̱ ní no̱o̱ kue̱'e̱ yóo xí'in na. Ta ta̱va ra kua̱'a̱ ní níma̱ ndiva̱'a xi̱komí sava na, ta o̱n vása ní‑taxi ra ka̱'a̱n nda̱ ñii níma̱ ndiva̱'a yó'o, chi ñaníma̱ ndiva̱'a xíni̱ ña yu kúu ra.
41001035	Ta xita̱a̱n ní ta naa ka̱, nda̱koo ta̱Jesús ta ke̱e ra kua̱'a̱n ra ñii xiiña no̱o̱ o̱n ko̱ó ni̱vi, ta ni̱ka̱'a̱n ra xí'in Ndios.
41001036	Ta ta̱Simón xí'in natá'an ra ke̱e na kua̱'a̱n na nandukú na ra,
41001037	ta na̱ní'i na ra, ta ni̱ka̱'a̱n na saá xí'in ra: ―Kua̱'a̱ ní ni̱vi nándukú na yó'ó.
41001038	Ta nda̱kuii̱n ta̱Jesús, káchí ra saá: ―Ko̱'o̱n yó ndi'i ñoo yatin ña ka̱'a̱n ndoso i̱ to̱'on va̱'a xí'in ni̱vi, chi xa̱'a̱ ñayó'o kúu ña ki̱xaa̱ i̱ ―káchí ra xí'in na.
41001039	Ta xíka ra ndi'i saá ñoo estado Galilea, ta kí'vi ra ve'e ño̱'o sinagoga ña ka̱'a̱n ndoso ra to̱'on va̱'a xa̱'a̱ Ndios, ta táva ra kua̱'a̱ ní níma̱ ndiva̱'a ña kómí ni̱vi.
41001040	Ta ñii ta̱a, ndeé ní ndó'o ra kue̱'e̱ tá'yí ña na̱ní lepra, ta ki̱xaa̱ ra no̱o̱ yóo ta̱Jesús, ta xi̱kuxítí ra no̱o̱ ra, ta xa̱ku ndá'ví ra, káchí ra saá: ―Tata, tá kóni ún, ta sanda'a ún yi̱'i̱ no̱o̱ kue̱'e̱ ña ndó'o i̱.
41001041	Ta ta̱Jesús kúndá'ví ní ini ra xíni ra ta̱yó'o, ta chi̱nóo ra nda'a̱ ra so̱ko̱ ta̱yó'o, ta ni̱ka̱'a̱n ra: ―Kóni i̱ chindeé i̱ yó'ó. ¡Nda'a ún!
41001042	Ta xa̱ndi̱ko̱n sa̱ña kue̱'e̱ tá'yí xí'in ra, ta ndu̱va̱'a ra.
41001043	Ta saá ta̱Jesús ni̱nda̱yi ra ta̱yó'o, ta ni̱ka̱'a̱n ra xí'in ra, káchí ra saá:
41001044	―O̱n ndato̱'on ún xí'in nda̱ ñii ni̱vi. Ta vitin ko̱'o̱n ún no̱o̱ ta̱su̱tu̱ ná koto ra yó'ó ña kunda̱a̱ ini ra xa ni̱nda'a ún. Ta kuni'i ún ndi'i ñasóko̱ ña xá'nda chiño nda̱yí Ndios ña ni̱taa ta̱Moisés, ta taxi ún ñayó'o nda'a̱ Ndios ña kunda̱a̱ ini ni̱vi xa ni̱nda'a ún ―káchí ta̱Jesús xí'in ra.
41001045	Ta ke̱e ra kua̱'a̱n ra, ta nda̱ víka̱ nda̱to̱'on ra xí'in ni̱vi ña ndo̱'o ra, ta ni̱xi̱ta̱ ní'nó to̱'on ndasaá nda̱'a ra, ki̱sa ta̱Jesús. Xa̱'a̱ ñayó'o ta̱Jesús o̱n vása ki̱ví ki̱'vi ka̱ ra inka̱ ñoo, ta kua̱'a̱n ra yóo ra ñii xiiña no̱o̱ o̱n ko̱ó ni̱vi. Ta saá ni, kua̱'a̱ ní ni̱vi na ke̱e ndi'i saá ñoo kíxaa̱ na no̱o̱ ra.
41002001	Ni̱ya'a sava ki̱vi̱ ta ta̱Jesús ndi̱kó tuku ra ñoo Capernaum, ta nani̱vi xi̱ni̱ so̱'o na ña ndi̱kó ra.
41002002	Ta xa̱ndi̱ko̱n kua̱'a̱ ní ni̱vi na̱kutá'an na ve'e no̱o̱ yóo ra, ta ni̱‑kunani kundo̱o ndi'i na ve'e yó'o, ni nda̱ yé'é o̱n vása ní‑kunani kundo̱o na. Ta ká'a̱n ta̱Jesús to̱'on ñava̱'a xa̱'a̱ Ndios xí'in ndi'i na.
41002003	Ta ko̱mi̱ ta̱a ñíso̱kó na ñii xi̱to no̱o̱ kánóo ta̱ o̱n ki̱ví kanda, ta kua̱'a̱n na ve'e no̱o̱ yóo ta̱Jesús.
41002004	Ta ni̱‑kuchiño ki̱'vi na xí'in ta̱yó'o ini ve'e no̱o̱ yóo ta̱Jesús chi chútú ní ni̱vi. Ta saá nda̱a na si̱ni̱ ve'e, ndíso na xi̱to no̱o̱ kánóo ta̱ o̱n ki̱ví kanda, ta ki̱ndaa na sava chíyó ña ni̱xo̱na̱ ñii yavi̱ no̱o̱ kúchiño sanoo na ta̱yó'o no̱o̱ ta̱Jesús.
41002005	Tá ta̱Jesús xi̱ni ra ña kándixa na ko̱mi̱ ta̱a yó'o ndí kúndeé ra sanda'a ra ta̱tá'an na, ta ni̱ka̱'a̱n ta̱Jesús xí'in ta̱ ndeé ndó'o, káchí ra saá: ―Ñani, vitin xa ki̱sa ká'no ini i̱ xa̱'a̱ kua̱chi ún ―káchí ta̱Jesús.
41002006	Ta ndóo sava na sáná'a nda̱yí Ndios, ta xi̱ni̱ so̱'o na ña ni̱ka̱'a̱n ta̱Jesús, ta xáni si̱ni̱ na saá:
41002007	“¿Ndá nda̱yí kómí ta̱yó'o ka̱'a̱n ra saá? Kándiva̱'a ra xí'in Ndios. Chi kúnda̱a̱ ini yó ndí ñii la̱á Ndios kómí nda̱yí kasa ká'no ini ra xa̱'a̱ kua̱chi ni̱vi.”
41002008	Ta xa̱ndi̱ko̱n ta̱Jesús xi̱ni̱ ra yukía̱ xáni si̱ni̱ nayó'o, ta ni̱ka̱'a̱n ra saá xí'in na: ―¿Nda̱chun xáni si̱ni̱ ndó ña o̱n vá'a yó'o?
41002009	¿Yukía̱ yo̱'vi̱ ka̱ ka̱'a̱n i̱ xí'in ta̱ o̱n ki̱ví kanda? ¿Án yo̱'vi̱ ka̱ ka̱'a̱n i̱ xí'in ra ña ndoo kua̱chi ra? ¿Án yo̱'vi̱ ka̱ ka̱'a̱n i̱ xí'in ra ña nakundichi ra, ta ná kuiso ra xi̱to ra ta ko̱'o̱n xá'á ra?
41002010	Ta vitin sanda'a i̱ ta̱yó'o, ta saá kunda̱a̱ ini ndó'ó ndí yi̱'i̱ kúu ta̱ kómí nda̱yí Ndios ñoyívi yó'o ña nakata i̱ kua̱chi ni̱vi ―káchí ta̱Jesús xí'in na. Ta saá ni̱ka̱'a̱n ra xí'in ta̱ ndeé ndó'o yó'o:
41002011	―Nakundichi ún ta ná kuiso ún xi̱to ún, ta no'o̱ ún vitin ―káchí ta̱Jesús xí'in ra.
41002012	Ta xa̱ndi̱ko̱n na̱kundichi ta̱yó'o, ta na̱kuso̱kó ra xi̱to ra, ta ke̱e ra kua̱no'o̱ ra, xi̱ni ndi'i ni̱vi. Ta ndi'i nayó'o na̱ka'nda ní ini na, ta ki̱sa ká'no ní na Ndios, ni̱ka̱'a̱n na saá: ―¡Ta̱'án koni yó ñava̱'a yó'o! ―káchí na.
41002013	Ta ni̱ya'a ñayó'o, ta kua̱'a̱n ta̱Jesús xíka ra yu'u̱ mi̱ni Galilea. Ta kua̱'a̱ ní ni̱vi ki̱xaa̱ na no̱o̱ ra, ta ki̱xá'á ra sáná'a ra na.
41002014	Ta yá'a ra kua̱'a̱n ra, ta xi̱ni ra ta̱Leví sa̱'ya ta̱Alfeo, yóo ra kísa chiño ra no̱o̱ káya ra si̱'ún xa̱'a̱ nagobierno ñoo Roma. Ta ni̱ka̱'a̱n ta̱Jesús xí'in ra, káchí ra saá: ―Na'a, kundiko̱n ún sa̱ta̱ i̱ ―káchí ra. Ta saá na̱kundichi ta̱Leví, ta kua̱'a̱n ra sa̱ta̱ ta̱Jesús.
41002015	Tá ni̱xaa̱ ta̱Jesús xí'in naxíka xí'in ra ve'e ta̱Leví, ta ki̱xaa̱ kua̱'a̱ ní na káya si̱'ún xa̱'a̱ nagobierno xí'in kua̱'a̱ ní inka̱ na kánóo to̱'on ña o̱n vá'a xa̱'a̱, ta xi̱kundo̱o na xíxi na xí'in ta̱Jesús, chi kua̱'a̱ ní nayó'o kúu na kua̱'a̱n sa̱ta̱ ra.
41002016	Ta nafariseo xí'in sava na sáná'a nda̱yí Ndios xi̱ni na yu kúu ni̱vi ndóo xíxi xí'in ta̱Jesús, ta ni̱ka̱'a̱n na xí'in naxíka xí'in ta̱Jesús: ―O̱n vása va̱'a ñayó'o. ¿Nda̱chun xíxi ra xí'in ni̱vi na káya si̱'ún xa̱'a̱ nagobierno, xí'in inka̱ na kánóo to̱'on ña o̱n vá'a xa̱'a̱? ―káchí na.
41002017	Ta xi̱ni̱ so̱'o ta̱Jesús yukía̱ ni̱ka̱'a̱n na, ta ni̱ka̱'a̱n ra saá xí'in na: ―Ni̱vi na o̱n vása ndeé ndó'o, o̱n vása xíni̱ ñó'ó nayó'o na kasa ta̱ta̱n ña'á, ta ni̱vi na ndeé ndó'o kúu na xíni̱ ñó'ó kutátán. O̱n si̱ví xa̱'a̱ ni̱vi va̱'a kúu ña ki̱xaa̱ i̱ ñoyívi yó'o. Ta xa̱'a̱ ni̱vi o̱n vá'a kúu ña ki̱xaa̱ i̱, ta kana i̱ na ña nandikó ini na ta kundiko̱n na yichi̱ Ndios ―káchí ra xí'in na.
41002018	Nafariseo xí'in na ndíko̱n sa̱ta̱ ta̱Juan yóo so'on na. Ta ki̱xaa̱ sava ni̱vi no̱o̱ ta̱Jesús, ta ni̱nda̱ka̱ to̱'on na ra: ―Kua̱'a̱ ní yichi̱ yóo so'on na ndíko̱n sa̱ta̱ ta̱Juan, ta yóo so'on nafariseo. Ta naxíka xí'in mi̱i ún, ¿nda̱chun nda̱ ñii ki̱vi̱ o̱n vása yóo so'on na?
41002019	Ta nda̱kuii̱n ta̱Jesús, káchí ra saá: ―Tá yóo ñii ta̱a ta̱ tonda̱'a̱, ta ndi'i ni̱vi na yóo viko̱ tonda̱'a̱ yó'o xíxi na, ta o̱n ki̱ví koo so'on na, saá chi yóo ka̱ ta̱yó'o xí'in na.
41002020	Ta ki̱vi̱ ña va̱xi o̱n kóo ka̱ ra xí'in na. Ta saá kía̱ koo so'on na.
41002021	’Tá yóo tiko̱to̱ ña yatá, ta nda̱ ñii ni̱vi o̱n sanda'a na ña xí'in tiko̱to̱ xa̱á, saá chi tá nakata na ña, ta nduu lo'o ña xa̱á, ta nasita ña tiko̱to̱ yatá, ta kini ka̱ ta̱'nda̱ tiko̱to̱ yatá yó'o.
41002022	Ta nduta̱ vino xa̱á, ta nda̱ ñii ni̱vi o̱n vása taan na rá ini ñii̱ yatá, saá chi ta̱'nda̱ ñii̱ yó'o, ta kui̱ta̱ ndi'i tánduta̱ vino ta ndi'i xa̱'a̱ ñii̱. Xíni̱ ñó'ó taan na tánduta̱ vino xa̱á ini ñii̱ xa̱á ―káchí ta̱Jesús.
41002023	Ñii ki̱vi̱ yi̱i̱ ña nákindée najudío, ta ta̱Jesús xí'in naxíka xí'in ra, kua̱'a̱n na yá'a na ma̱'ñó no̱o̱ yóo yita trigo. Ta naxíka xí'in ta̱Jesús ki̱xá'á na xá'nda na yoko̱ ta ki̱ndaa na so̱o̱ trigo, ta xa̱xi na trigo.
41002024	Ta xi̱ni nafariseo ña ke̱'é nayó'o, ta ni̱ka̱'a̱n na saá xí'in ta̱Jesús: ―Naxíka xí'in ún ni̱ya'a ndoso na nda̱yí Ndios chi xa̱'nda na trigo, ta o̱n vá'a kasa chiño yó ki̱vi̱ yi̱i̱ ña nákindée yó, káchí nda̱yí Ndios ña ni̱taa ta̱Moisés xi̱na̱'á.
41002025	Ta nda̱kuii̱n ta̱Jesús, káchí ra saá xí'in na: ―¿Án o̱n vása ní‑ka'vi ndó to̱'on Ndios no̱o̱ ká'a̱n ña xa̱'a̱ xi̱i̱ síkuá yó ta̱rey David xí'in natá'an ra, ki̱vi̱ ni̱xi'i̱ ní na so̱ko?
41002026	Kui̱ya̱ xi̱na̱'á xi̱taku̱ ta̱Abiatar ta̱ ndíso chiño no̱o̱ ndi'i nasu̱tu̱, ta ni̱ki̱'vi ta̱rey David ini ve'e Ndios, ta xi̱xi ra si̱ta̱ va̱'a ñayi̱i̱ vará o̱n si̱ví su̱tu̱ xi̱kuu ra. Ta ta̱xi ra si̱ta̱ va̱'a yó'o nda'a̱ natá'an ra xi̱xi na. Ta káchí nda̱yí Ndios saá: “Ndasaá su̱tu̱ kuiti kúchiño kuxu si̱ta̱ va̱'a ñayi̱i̱” ―káchí ta̱Jesús xí'in na.
41002027	Ta káchí ka̱ ra saá xí'in na: ―Xa̱'a̱ ni̱vi kúu ña ki̱sa va̱'a Ndios ki̱vi̱ ña nákindée yó, o̱n si̱ví xa̱'a̱ ki̱vi̱ ña nákindée yó kúu ña ki̱sa va̱'a ra ni̱vi.
41002028	Yi̱'i̱, ta̱a ta̱ ki̱xi no̱o̱ Ndios, kómí i̱ nda̱yí ka̱'a̱n i̱ yukía̱ va̱'a ke'é yó ki̱vi̱ yi̱i̱ ña nákindée yó ―káchí ta̱Jesús xí'in na.
41003001	Ñii ki̱vi̱ ta̱Jesús ni̱ki̱'vi tuku ra ve'e ño̱'o sinagoga, ta yóo ñii ta̱a ta̱ yi̱chí nda'a̱, ta o̱n vása kánda ña.
41003002	Ta ndóo sava nafariseo ña nándukú na ndasaá chikaa̱ na kua̱chi sa̱ta̱ ta̱Jesús. Ta xíto naní na yukía̱ ke'é ta̱Jesús, án sanda'a ra ta̱yó'o, chi ki̱vi̱ yi̱i̱ ña nákindée na kúu ña.
41003003	Ta ta̱Jesús ni̱ka̱'a̱n ra xí'in ta̱a ta̱ yi̱chí nda'a̱ si'a: ―Na'a kundichi ún ma̱'ñó no̱o̱ ndi'i ni̱vi yó'o.
41003004	Ta saá ta̱Jesús ni̱nda̱ka̱ to̱'on ra ni̱vi: ―¿Yukía̱ káchí nda̱yí Ndios xa̱'a̱ ki̱vi̱ yi̱i̱ ña nákindée yó? ¿Án o̱n vása ndixa káchí ña ke'é yó ñava̱'a ta o̱n ke'é yó ñandiva̱'a? ¿Án o̱n vása ndixa káchí ña va̱'a saka̱ku yó ni̱vi ta o̱n sandi'i yó xa̱'a̱ na? ―káchí ra. Ta nayó'o nda̱ ñii na o̱n vása ndákuii̱n, tási̱ín ndóo na.
41003005	Ta ta̱Jesús na̱koto va̱'a ra no̱o̱ ndi'i na, ta ni̱saa̱ ra xi̱ni ra na, ta kúchuchú ní ini ra chi na toon ní ini kúu na. Ta ni̱ka̱'a̱n ra xí'in ta̱a ta̱ yi̱chí nda'a̱: ―Sanakaa̱ ún nda'a̱ ún vitin ―káchí ra. Ta ta̱yó'o sa̱nakaa̱ ra nda'a̱ ra, ta ndu̱va̱'a ña.
41003006	Ta ke̱e nafariseo kua̱'a̱n na, ta ki̱xá'á ká'a̱n tá'an na xí'in na ndíko̱n partido ta̱Herodes ndasaá koo ka'ni na ta̱Jesús.
41003007	Ta ta̱Jesús xí'in naxíka xí'in ra ke̱e na kua̱'a̱n na yu'u̱ mi̱ni Galilea. Ta kua̱'a̱ ní ni̱vi na ki̱xi ndi'i saá ñoo estado Galilea kua̱'a̱n na sa̱ta̱ ra.
41003008	Tá xi̱ni̱ so̱'o ni̱vi na inka̱ ñoo ñava̱'a ké'é ta̱Jesús, ta kua̱'a̱ ní na ki̱xaa̱ no̱o̱ ra. Nayó'o ke̱e na ndi'i saá xiiña, ña kúu ñoo Jerusalén xí'in inka̱ kua̱'a̱ ñoo estado Judea, kua̱'a̱ ñoo estado Idumea, kua̱'a̱ ñoo ña ñó'o inka̱ tá'ví yu̱ta Jordán, xí'in kua̱'a̱ ñoo ña ndá'vi ndaa ñoo Tiro, xí'in ñoo Sidón.
41003009	Ta ta̱Jesús ni̱ka̱'a̱n ra xí'in naxíka xí'in ra ña koo ti'va ñii tón barco lo'o, ña ndaa ra sa̱ta̱ tón yó'o, saá chi yóo kua̱'a̱ ní ni̱vi, ta chútú ní na no̱o̱ ra, ta yi̱yo ní chinda'á na ra ta nakava ra ta takué'e̱ ra.
41003010	Ta xa sa̱nda'a ra kua̱'a̱ ní ni̱vi, ña̱kán inka̱ na ndeé ndó'o kóni na to̱nda̱a yatin na ra a̱nda̱ tiin na ra ña koni na nda'a na.
41003011	Ta ni̱vi na kómí níma̱ ndiva̱'a xi̱ni na ra, ta xi̱kuxítí na nda̱ no̱o̱ ño'o̱ no̱o̱ ra, ta xí'in ndi'i ndee̱ na ni̱ka̱'a̱n na, káchí na saá: ―¡Yó'ó kúu ún Sa̱'ya Ndios!
41003012	Ta ta̱Jesús xa̱'nda chiño ra no̱o̱ ndi'i ñaníma̱ ndiva̱'a ña o̱n ndato̱'on ña yu kúu ra.
41003013	Ta saá ta̱Jesús nda̱a ra ñii xi̱ki̱ ta ka̱na ra na na̱ka̱xin ra va̱xi no̱o̱ ra, ta ki̱xaa̱ na nakutá'an na xí'in ra.
41003014	Ta na̱ka̱xin ra u̱xu̱ o̱vi̱ ta̱a, ña kasa chiño na xí'in ra, ta ko̱'o̱n na ka̱'a̱n ndoso na to̱'on ñava̱'a xí'in ni̱vi inka̱ ñoo,
41003015	ta kukomí na nda̱yí ña sanda'a na na ndeé ndó'o, ta kukomí na nda̱yí ña tava na níma̱ ndiva̱'a ña sáxo̱'vi̱ inka̱ ni̱vi.
41003016	Ta ñii ñii ta̱ u̱xu̱ o̱vi̱ yó'o na̱ní ra si'a: ñii ra na̱ní Simón, ta ta̱Jesús sa̱kunaní ña'á ra Pedro;
41003017	inka̱ ra na̱ní Jacobo, xí'in ñani ra ta̱Juan, sa̱'ya ta̱Zebedeo kúu o̱vi̱ ta̱yó'o, ta ta̱Jesús na̱chinóo ra inka̱ ki̱vi̱ ña o̱vi̱ saá ta̱yó'o ña kúu Boanerges; to̱'on yó'o kóni kachí ña: Ndason ní ta̱chi̱ na ká'a̱n na, nda̱tán ndá'yi sa̱vi̱, saá ká'a̱n na;
41003018	inka̱ ra na̱ní Andrés; inka̱ ra na̱ní Felipe; inka̱ ra na̱ní Bartolomé; inka̱ ra na̱ní Mateo; inka̱ ra na̱ní Tomás; inka̱ ra na̱ní Jacobo, sa̱'ya ta̱Alfeo; inka̱ ra na̱ní Tadeo; inka̱ ra na̱ní Simón ta̱ kúu ta̱ ndíko̱n partido na̱ní ña cananeo;
41003019	inka̱ ra na̱ní Judas Iscariote. Ta̱yó'o xi̱kuu ta̱a ta̱ ni̱to̱nda̱a ni̱si̱kó kuí'ná ta̱Jesús nda'a̱ na sáa̱ ini xíni ña'á. Ta saá ta̱Jesús kua̱no'o̱ ra ñoo Capernaum, ta ni̱ki̱'vi ra ñii ve'e,
41003020	ta kua̱'a̱ ní ni̱vi tuku na̱kutá'an na ve'e yó'o, ta chútú ní ni̱vi a̱nda̱ ni ni̱‑kivi kuxu ra xí'in naxíka xí'in ra.
41003021	Tá xi̱ni̱ so̱'o nave'e ra ñayó'o, ta ki̱xaa̱ na naki'in na ra no'o̱ ra xí'in na ve'e na, chi káchí na saá: ―Ta̱ sána ini kúu ra.
41003022	Ta na sáná'a nda̱yí Ndios na ki̱xi ñoo Jerusalén, ni̱ka̱'a̱n na saá: ―Ñaká'no no̱o̱ ndi'i níma̱ ndiva̱'a, na̱ní ña Beelzebú, tíin ní ña ta̱Jesús yó'o. Xí'in ndee̱ ñaká'no no̱o̱ ndi'i níma̱ ndiva̱'a táva ta̱yó'o ñaníma̱ ndiva̱'a ―káchí na.
41003023	Ta ta̱Jesús ka̱na ra na va̱xi na no̱o̱ ra, ta nda̱to̱'on ra xí'in na ñii cuento ña saná'a ra na: ―¿Ndasaá kúchiño ñaníma̱ ndiva̱'a ká'no tava ña níma̱ ndiva̱'a tá'an mi̱i ña?
41003024	Tá yóo ñii ñoo, ta o̱n vása yóo yu'ú ni̱vi, ta na̱ta̱'vi̱ tá'an na, ta ki̱xá'á na káni tá'an na xí'in natá'an na, ta kama ní ndi'i xa̱'a̱ ñoo yó'o.
41003025	Tá yóo ñii ve'e no̱o̱ na̱ta̱'vi̱ tá'an na, ta káni tá'an na, ta ndi'i xa̱'a̱ ni̱vi ve'e yó'o.
41003026	Ta ñaníma̱ ndiva̱'a ká'no Satanás xí'in ndi'i níma̱ ndiva̱'a tá'an ña, táná nata̱'vi̱ tá'an ña án ná kani tá'an ña xí'in tá'an mi̱i ña, ta ya̱chi̱ ní ndi'i xa̱'a̱ yichi̱ ña.
41003027	’Tá yóo ñii ta̱a ndeé ní ndaku, ta ni̱vi o̱n kúchiño ki̱'vi na ve'e ra ña kindaa na ñakuíká kómí ra. Si'na xíni̱ ñó'ó katón na ra, ta saá kuchiño ki̱'vi na kindaa na ndi'i ñakuíká kómí ra. Nda̱tán yóo ta̱a ndeé ní ndaku yó'o, saá yóo ñaníma̱ ndiva̱'a ká'no.
41003028	’Ndixa ká'a̱n i̱ xí'in ndó, Ndios kúchiño kasa ká'no ini ra xa̱'a̱ ndi'i ña o̱n vá'a ké'é ni̱vi, ta kúchiño kasa ká'no ini ra xa̱'a̱ ndi'i to̱'on ña ká'a̱n ndiva̱'a na xí'in Ndios.
41003029	Ta ndi'i ni̱vi na ká'a̱n ndiva̱'a xí'in Níma̱ Ndios, ta Ndios o̱n kasa ká'no ini ra xa̱'a̱ ni̱vi yó'o, saá chi nakuiso na kua̱chi ña o̱n vá'a yó'o ndi'i saá ki̱vi̱ ña va̱xi.
41003030	Ni̱ka̱'a̱n ta̱Jesús saá xí'in na, saá chi na sáná'a nda̱yí Ndios ni̱ka̱'a̱n na si'a: ―Níma̱ ndiva̱'a tíin ña ta̱yó'o ―káchí na xa̱'a̱ ta̱Jesús.
41003031	Ta saá ki̱xaa̱ nañani ta̱Jesús xí'in si'í ra. Ta yíta na ke̱'e no̱o̱ yóo ra, ta ti̱'ví na ni̱ka̱'a̱n na kana na ra kixi ra no̱o̱ na.
41003032	Ta ni̱vi na ndóo xíni̱ so̱'o ña ká'a̱n ta̱Jesús, nda̱to̱'on na xí'in ra, káchí na saá: ―Tata, si'í ún xí'in nañani ún yíta na ke̱'e, ta ndúkú na yó'ó ―káchí na.
41003033	Ta nda̱kuii̱n ta̱Jesús, ni̱ka̱'a̱n ra xí'in na: ―¿Yu kúu si'í i̱? ¿Ta yu kúu ñani i̱?
41003034	Ta na̱koto ra no̱o̱ ndi'i ni̱vi na ndóo no̱o̱ ra, ta ni̱ka̱'a̱n ra, káchí ra saá: ―Yó'o ndóo si'í i̱ xí'in ñani i̱.
41003035	Chi ni̱vi na kísa ndivi ña kóni Ndios, nayó'o kúu ñani i̱ xí'in ki̱'va̱ i̱ xí'in si'í i̱ ―káchí ta̱Jesús.
41004001	Ta tuku ki̱xá'á ta̱Jesús sáná'a ra ni̱vi yu'u̱ mi̱ni. Ta ki̱xaa̱ kua̱'a̱ ní ni̱vi no̱o̱ yóo ra, ta saá nda̱a ra ñii tón barco, ta xi̱koo ra sa̱ta̱ tón barco no̱o̱ mi̱ni, ta ndi'i ni̱vi yó'o yíta na yu'u̱ takuií.
41004002	Ta ki̱xá'á ra ndáto̱'on ra kua̱'a̱ ní cuento ña saná'a ra na, ta káchí ra saá xí'in na:
41004003	―Koni̱ so̱'o ndó cuento yó'o. Saá ndo̱'o ñii ta̱a ta̱ chí'i ndiki̱n trigo.
41004004	Ta ki̱xá'á ra xíta ní'nó ra ndiki̱n trigo ña chi'i ra no̱o̱ ño'o̱. Ta sava ña ni̱ko̱yo yichi̱, ta ki̱xaa̱ tísaa ta xa̱xi rí ña.
41004005	Sava ndiki̱n ni̱ko̱yo no̱o̱ yásín ní ño'o̱ sa̱ta̱ yu̱u̱, ta ndiki̱n yó'o kama ní ni̱ndu̱ta̱ ña, chi o̱n vása kuíkon no̱o̱ ño'o̱ yó'o.
41004006	Ta ke̱ta ño̱'o ta ni̱yi̱chi̱ ña, ta ndi̱'i xa̱'a̱ ña, saá chi ni̱‑kee kónó tio'o ña.
41004007	Ta sava ña ni̱ko̱yo ma̱'ñó tón ñiño̱, ta ni̱ndu̱ta̱ ña, ta ni̱‑kuchiño kua'no ña, saá chi xa̱'no tón ñiño̱ yó'o ta xa̱'ni nduta̱ nó ña, ña̱kán ni̱‑kuchiño taxi ña ndiki̱n.
41004008	Ta sava ndiki̱n ni̱ko̱yo no̱o̱ ño'o̱ va̱'a ña kuíkon. Ta ni̱ndu̱ta̱ ña, ta xa̱'no ña, ta kua̱'a̱ ní ni̱xi̱yo ndiki̱n yita yó'o. Sava yita ta̱xi ña o̱ko̱ u̱xu̱ ndiki̱n, sava yita ta̱xi ña u̱ni̱ si̱ko̱ ndiki̱n, ta sava yita ta̱xi ña ñii ciento ndiki̱n.
41004009	Ta ni̱ka̱'a̱n ka̱ ta̱Jesús: ―Ndi'i ndó'ó ni̱vi na yóo so̱'o, xíni̱ ñó'ó chikaa̱ so̱'o ndó ña ká'a̱n i̱ xí'in ndó ―káchí ta̱Jesús xí'in na.
41004010	Tá xa ke̱e ni̱vi kua̱no'o̱ na, ta ni̱ndo̱o ta̱Jesús xí'in u̱xu̱ o̱vi̱ naxíka xí'in ra xí'in inka̱ na ndíko̱n sa̱ta̱ ra, ta ni̱nda̱ka̱ to̱'on ña'á na yukía̱ káchí cuento ña nda̱to̱'on ra.
41004011	Ta saá ni̱ka̱'a̱n ra xí'in na: ―Ta ndó'ó kúnda̱a̱ ini ndó to̱'on ña ñó'o se'é ña yo̱'vi̱ ní ña ká'a̱n xa̱'a̱ yichi̱ no̱o̱ xá'nda chiño Ndios, chi saá ta̱xi Ndios nda'a̱ ndó. Ta inka̱ ni̱vi kuiti xíni̱ so̱'o na to̱'on yó'o, ta o̱n vása kúnda̱a̱ va̱'a ini na yukía̱ káchí ña.
41004012	Ta saá ku̱ndivi ña ni̱taa ñii ta̱profeta xi̱na̱'á, ka̱chí ra: “Vará xíto na, ta o̱n vása xíni̱ na ñanda̱a̱. Vará xíni̱ so̱'o na, ta o̱n vása chíkaa̱ so̱'o na, ni o̱n vása kúnda̱a̱ ini na ña ndáto̱'on i̱. Ña̱kán o̱n vása nándikó ini na, ta Ndios o̱n kúchiño kasa ká'no ini ra xa̱'a̱ na”, káchí to̱'on Ndios ―káchí ta̱Jesús.
41004013	Ta saá ta̱Jesús ni̱ka̱'a̱n ra xí'in na: ―¿Án o̱n vása kúnda̱a̱ ini ndó yukía̱ káchí cuento yó'o? Tá o̱n vása kúnda̱a̱ ini ndó ñayó'o, ta, ¿ndasaá kunda̱a̱ ini ndó inka̱ cuento ña ndato̱'on i̱ xí'in ndó?
41004014	Ta cuento yó'o káchí ña saá: Ta̱a ta̱ chí'i ndiki̱n trigo ñii ki̱'va yóo ra xí'in ñii ta̱a ta̱ ká'a̱n ndoso to̱'on Ndios xí'in ni̱vi.
41004015	Sava ni̱vi nda̱tán ndó'o ndiki̱n ña ni̱ko̱yo yichi̱, saá ndó'o na. Saá chi xíni̱ so̱'o na to̱'on yó'o, ta kíxaa̱ ñandiva̱'a ká'no ta táva ña to̱'on Ndios ña xi̱ni̱ so̱'o na.
41004016	Sava ni̱vi nda̱tán ndó'o ndiki̱n ña ni̱ko̱yo no̱o̱ yu̱u̱, saá ndó'o na. Saá chi xíni̱ so̱'o na to̱'on Ndios, ta xa̱ndi̱ko̱n náki'in va̱'a na ña, ta kúsii̱ ní ini na.
41004017	Ta yá'a ñii káni̱ lo'o, tá kíxá'á va̱xi ña xó'vi̱ na, án inka̱ ni̱vi o̱n xi̱in ka̱ na koni ña'á na xa̱'a̱ ña kándixa na to̱'on Ndios, ta nayó'o xa̱ndi̱ko̱n sándakoo na yichi̱ Ndios, ta o̱n xi̱in ka̱ na kandixa na, saá chi o̱n ta̱'án chikaa̱ va̱'a ini na to̱'on Ndios.
41004018	Ta sava ni̱vi nda̱tán ndó'o ndiki̱n ña ni̱ko̱yo no̱o̱ tón ñiño̱, saá ndó'o na. Saá chi xíni̱ so̱'o na to̱'on Ndios,
41004019	ta chiño yóo ñoyívi yó'o sándi'i ní ini na, ta kíxá'á na kísa chiño na ña kukomí na kua̱'a̱ ní ka̱ ñakuíká ñoyívi yó'o, ta chíkaa̱ ní ini na kasa ndivi na ña kúsii̱ ini mi̱i na, ta saá o̱n xi̱in ka̱ na kutaku̱ na nda̱tán ká'a̱n to̱'on Ndios.
41004020	Ta sava ni̱vi nda̱tán ndó'o ndiki̱n ña ni̱ko̱yo ño'o̱ va̱'a ña kuíkon, saá ndó'o na. Saá chi xíni̱ so̱'o na to̱'on Ndios, ta náki'in va̱'a na ña, kándixa na ña, ta kúndeé na nduu na ni̱vi na va̱'a ini, ta ké'é na kua̱'a̱ ní ñava̱'a no̱o̱ Ndios. Nda̱tán yóo ñii ndiki̱n ña táxi o̱ko̱ u̱xu̱ ndiki̱n, ta inka̱ ndiki̱n ña táxi u̱ni̱ si̱ko̱ ndiki̱n, ta inka̱ ndiki̱n ña táxi ñii ciento ndiki̱n, saá yóo ni̱vi na kándixa ndino'o ini to̱'on Ndios ―káchí ta̱Jesús xí'in naxíka xí'in ra.
41004021	Ta nda̱to̱'on ta̱Jesús xí'in na inka̱ cuento ña saná'a ra na: ―Tá nátoo̱n yó ñii ño'o̱, ta o̱n chikaa̱ se'é yó ña ti̱xin ñii yaxi̱n án ti̱xin xi̱to. O̱n vása ké'é yó saá, ta va̱'a ka̱ chinóo yó ña no̱o̱ síkón ña naye'e ndi'i ña.
41004022	Kúnda̱a̱ ini yó ndí ndi'i ña yóo se'é vitin, ñii ki̱vi̱ ña va̱xi nati̱vi ndi'i ña, ña koni̱ ndi'i ni̱vi ña.
41004023	Ndi'i ndó'ó ni̱vi na yóo so̱'o, xíni̱ ñó'ó chikaa̱ so̱'o ndó ña ká'a̱n i̱ xí'in ndó ―káchí ta̱Jesús xí'in na.
41004024	Ta tuku ni̱ka̱'a̱n ta̱Jesús xí'in na: ―Kani va̱'a ini ndó xa̱'a̱ ña xíni̱ so̱'o ndó. Nda̱tán yóo ki̱'va cho'on ndó, saá koo ki̱'va cho'on Ndios xí'in ndó. Ta ndó'ó na va̱'a xíni̱ so̱'o, Ndios taxi ra kua̱'a̱ ka̱ ña kunda̱a̱ ini ndó ña xíni̱ so̱'o ndó.
41004025	Ni̱vi na kúnda̱a̱ ini ñanda̱a̱ vitin, kunda̱a̱ ka̱ ini na ki̱vi̱ ña va̱xi, ta ni̱vi na o̱n xi̱in kunda̱a̱ ini ñanda̱a̱ vitin, ta ki̱vi̱ ña va̱xi Ndios kindaa ndi'i ra ñalo'o kúnda̱a̱ ini na.
41004026	Ta tuku ni̱ka̱'a̱n ta̱Jesús xí'in ni̱vi: ―Nda̱tán ndó'o ndiki̱n ña xi̱ta ní'nó ñii ta̱a ña chi̱'i ra no̱o̱ ño'o̱, saá yóo yichi̱ no̱o̱ xá'nda chiño Ndios.
41004027	Ta ta̱yó'o án ta̱ kísi̱n án ta̱ ndíto kúu ra, ta saá yá'a ñoó ta yá'a ndiví, ta o̱n vása xíni̱ ra ndasaá ndúta̱ ndiki̱n trigo yó'o, ta xá'no ña no̱o̱ ño'o̱.
41004028	Ño'o̱ chíndeé ña ndiki̱n ña ndu̱ta̱ ña; si'na kuu ña nda̱tán ñii ku̱'u̱ kuíi̱, ta saá koo yoko̱ ña, ta sondi̱'i koo ndiki̱n ña.
41004029	Tá xa ni̱xi̱no̱ va̱'a ñatrigo, ta tí'ví ra ni̱vi ka'nda na ña, chi xa ki̱xaa̱ ki̱vi̱ ka'nda na ña ―káchí ta̱Jesús.
41004030	Ta ni̱ka̱'a̱n tuku ta̱Jesús, káchí ra saá xí'in na: ―¿Ndasaá yóo yichi̱ no̱o̱ xá'nda chiño Ndios? ¿Ndá cuento ndato̱'on yó ña nandaxin yó xa̱'a̱ ña?
41004031	Nda̱tán yóo ñii ndiki̱n mostaza, saá yóo yichi̱ no̱o̱ xá'nda chiño Ndios. Válí ní ka̱ ndiki̱n yó'o no̱o̱ ndi'i ndiki̱n yóo ñoyívi yó'o.
41004032	Tá xa chi̱'i ni̱vi ndiki̱n yó'o, ta xá'no ña ta ndúu ña ña ká'no ní ka̱ no̱o̱ ndi'i inka̱ ñata̱ta̱ chí'i ni̱vi. Ta nándika tón nda'a̱ ña no̱o̱ táxi ña ku̱nda̱ti̱ nandoso tísaa ―káchí ta̱Jesús.
41004033	Ta ni̱ka̱'a̱n ta̱Jesús xí'in ni̱vi kua̱'a̱ ní ka̱ cuento ña saná'a ra na xa̱'a̱ yichi̱ no̱o̱ xá'nda chiño Ndios. Nda̱to̱'on ra xí'in na xí'in cuento válí yó'o ña va̱'a kúchiño kunda̱a̱ ini na.
41004034	Ta o̱n vása ní‑saná'a ra nayó'o xí'in inka̱ no̱o̱ to̱'on. Tá kíndo̱o mató'ón ra xí'in naxíka xí'in ra, ta na̱ndaxin ndi'i ra cuento yó'o no̱o̱ na.
41004035	Ta ki̱vi̱ yó'o tá kua̱'a̱n kuñoó, ta̱Jesús ni̱ka̱'a̱n ra xí'in u̱xu̱ o̱vi̱ naxíka xí'in ra: ―Ná ko'yo̱ inka̱ xiiña no̱o̱ mi̱ni.
41004036	Ta ni̱nda̱yi ra ni̱vi, ta naxíka xí'in ra nda̱a na kua̱'a̱n na xí'in ta̱Jesús ini tón barco. Ta kua̱'a̱ ka̱ tón barco ndíko̱n kua̱'a̱n xí'in na.
41004037	Ta ki̱xá'á ndeé ní káni ta̱chi̱ na'á no̱o̱ takuií, ta̱nda̱ kua̱'a̱n ndaa takuií ta na̱kutú rá ini tón barco, ta ki̱xá'á nó kua̱'a̱n ke̱tá nó ini takuií.
41004038	Ta ta̱Jesús sa̱ta̱ tón barco kándú'u̱ ra kísi̱n ra ta kánóo si̱ni̱ ra no̱o̱ ñii ka̱chi̱. Ta naxíka xí'in ra sa̱nakáxín na ini ra, ta ni̱ka̱'a̱n na xí'in ra: ―¡Tata Maestro! ¿Án o̱n vása ndí'i ini ún, yi̱yo ní ka̱'a̱ ndi'i yó xí'in takuií, chi kua̱'a̱n ke̱tá tón barco ini mi̱ni?
41004039	Ta nda̱koo ta̱Jesús, ta xa̱'nda chiño ra no̱o̱ ta̱chi̱ na'á xí'in takuií mi̱ni: ―¡Koo ya̱a̱ ndó, koo tási̱ín ndó! ―káchí ra. Ta saá ni̱ya̱a̱ ta̱chi̱ ta takuií mi̱ni ñii ya̱a̱ ya̱a̱ na̱koo rá.
41004040	Ta ni̱ka̱'a̱n ta̱Jesús xí'in naxíka xí'in ra: ―¿Nda̱chun yí'ví ní ndó? ¿Nda̱chun o̱n vása kándixa ndó Ndios ndáa ra ndó'ó?
41004041	Saá ni, ni̱yi̱'ví ka̱ na, ta ni̱nda̱ka̱ to̱'on tá'an na: ―¿Yu kúu ta̱yó'o? ¡Chi nda̱ ta̱chi̱ na'á xí'in takuií mi̱ni xíni̱ so̱'o to̱'on ká'a̱n ra! ―káchí na.
41005001	Ta saá ni̱xaa̱ ta̱Jesús xí'in u̱xu̱ o̱vi̱ naxíka xí'in ra inka̱ tá'ví yu'u̱ mi̱ni no̱o̱ ndóo nañoo Gadara.
41005002	Tá no̱o ta̱Jesús tón barco, ta ñii ta̱a ta̱ kómí níma̱ ndiva̱'a ke̱e ra kavua̱ no̱o̱ ndúxu̱n nandi̱í, ta kua̱'a̱n ra ña nakutá'an ra xí'in ta̱Jesús.
41005003	Ta ta̱yó'o táku̱ ra kavua̱, ta nda̱ ñii ni̱vi o̱n vása ki̱ví katón na ra, ni xí'in cadena ka̱a.
41005004	Xa kua̱'a̱ ní yichi̱ kátón na nda'a̱ ra, kátón na xa̱'a̱ ra, ta̱nda̱ ñii válí válí cháchi cadena ka̱a, ta tá'nda̱ ña, ni o̱n vása kúchiño ña kuno'ni ña ra. Nda̱ ñii ni̱vi ni̱‑kundeé na xí'in ra.
41005005	Ndiví ñoó ndá'yi ra xíka ra no̱o̱ ndúxu̱n na, ñii ki̱'va saá ndá'yi ra xíka ra no̱o̱ yuku̱, ta sátakué'e̱ ra ñii̱ ko̱ñu mi̱i ra xí'in yu̱u̱.
41005006	Tá xi̱ni ra ta̱Jesús nda̱ xíká ka̱, ta xíno ra ni̱xaa̱ ra xi̱kuxítí ra no̱o̱ ta̱Jesús.
41005007	Ta ki̱xá'á ñaníma̱ ndiva̱'a ña kómí ra xí'in ndi'i ndee̱ ña ni̱ka̱'a̱n ña, ta káchí ña saá: ―¿Yukía̱ kóni ún ke'é ún xí'in i̱? Chi yó'ó ta̱Jesús kúu Sa̱'ya Ndios ta̱Ká'no. Ta̱nda̱ no̱o̱ Ndios ká'a̱n i̱ xí'in ún, o̱n saxo̱'vi̱ ún yi̱'i̱ ―káchí ña xí'in ta̱Jesús.
41005008	Ni̱ka̱'a̱n ña si'a, saá chi ta̱Jesús xa ki̱xá'á ra táva ra níma̱ ndiva̱'a, káchí ra saá: ―¡Níma̱ ndiva̱'a, kee ún ta saña ún ta̱yó'o!
41005009	Ta ta̱Jesús ni̱nda̱ka̱ to̱'on ra níma̱ ndiva̱'a: ―¿Ndasaá na̱ní ún? Ta nda̱kuii̱n ña: ―Na̱ní ndi̱ Legión chi kua̱'a̱ ní kúu ndi̱.
41005010	Ta xáku ndá'ví ña no̱o̱ ta̱Jesús ña o̱n ti'ví ra ndi'i ñaníma̱ ndiva̱'a ko̱'o̱n ña inka̱ xiiña.
41005011	Ta yatin no̱o̱ yóo ñii yuku̱, xíka kua̱'a̱ ní tíkini̱ xíxa'an rí.
41005012	Ta ndi'i ñaníma̱ ndiva̱'a xa̱ku ndá'ví ña no̱o̱ ta̱Jesús, káchí ña saá: ―Ti'ví ún ndi̱'i̱ ko̱'o̱n ndi̱ ki̱'vi ndi̱ ini ndi'i tíkini̱ kaa̱ ―káchí ña.
41005013	Ta ta̱Jesús ta̱xi ra ña ndu̱kú níma̱ ndiva̱'a. Ta saá ke̱e ndi'i níma̱ ndiva̱'a ña xi̱komí ta̱yó'o, ta ni̱ki̱'vi ña ini ndi'i tíkini̱. Ta o̱vi̱ mil kúu tíkini̱ yó'o. Ta ndi'i tíkini̱ xíno rí kua̱'a̱n rí, ta sa̱ko̱yo xí'in mi̱i rí ta'vi̱, no̱o̱ ni̱ko̱yo rí ini mi̱ni, ta ni̱ka̱'a̱ ndi'i rí ta ni̱xi'i̱ ndi'i rí.
41005014	Ta ni̱vi na ndáa kini̱ xíno na kua̱'a̱n na ndato̱'on na xí'in na ndóo ñoo xí'in na ndóo yuku̱, ña ndo̱'o kini̱ sa̱na̱ na. Ta saá ki̱xaa̱ ni̱vi xíto na yukía̱ ndo̱'o tíkini̱ xí'in ta̱a ta̱ xi̱komí níma̱ ndiva̱'a.
41005015	Ta ki̱xaa̱ na no̱o̱ yóo ta̱Jesús, ta yó'o xi̱ni na yóo ta̱ xi̱komí kua̱'a̱ ní níma̱ ndiva̱'a, xa ndíxin ra tiko̱to̱, ta xa na̱koo va̱'a si̱ni̱ ra. Ta nani̱vi yó'o ni̱yi̱'ví ní na.
41005016	Ta ni̱vi na xa xi̱ni ña ni̱xi̱yo nda̱to̱'on na xí'in inka̱ ni̱vi yukía̱ ndo̱'o ta̱yó'o xí'in ndi'i tíkini̱.
41005017	Ta saá ki̱xá'á ni̱vi xáku ndá'ví na no̱o̱ ta̱Jesús ña kee ra ko̱'o̱n ra inka̱ ñoo.
41005018	Tá nda̱a ta̱Jesús ini tón barco, ta ta̱ xi̱komí níma̱ ndiva̱'a xa̱ku ndá'ví ra no̱o̱ ra: ―Taxi ún ná ko̱'o̱n i̱ xí'in ún ―káchí ra.
41005019	Ta ta̱Jesús ni̱‑xiin ra taxi ra ko̱'o̱n ra, ta ni̱ka̱'a̱n ra xí'in ta̱yó'o: ―No'o̱ ún ve'e ún vitin, ta ndato̱'on ún xí'in natá'an ún xa̱'a̱ ñaká'no ní ke̱'é Ndios xí'in ún, ta ndasaá ku̱ndá'ví ní ini ra xí'in ún ―káchí ta̱Jesús.
41005020	Ta saá ke̱e ta̱yó'o kua̱no'o̱ ra, ta ki̱xá'á ra ndáto̱'on ra xí'in ni̱vi na ndóo ndi'i ñoo no̱o̱ ño'o̱ Decápolis, ta ká'a̱n ra xa̱'a̱ ñaká'no ní ke̱'é ta̱Jesús xí'in ra. Ta ndi'i na ndóo yó'o na̱ka'nda ní ini na.
41005021	Tá tuku ndi̱kó ta̱Jesús xí'in tón barco, ta na̱xaa̱ ra nda̱ yu'u̱ mi̱ni no̱o̱ ke̱e ra kua̱'a̱n ra, ta kua̱'a̱ ní ni̱vi na̱kutá'an na xí'in ra yu'u̱ takuií yó'o.
41005022	Ta ki̱xaa̱ ñii ta̱ xá'nda chiño xí'in ve'e ño̱'o sinagoga, na̱ní ra Jairo. Ta xi̱ni ra ta̱Jesús, ta xi̱kuxítí ra no̱o̱ ra,
41005023	ta ndeé ní xa̱ku ndá'ví ra no̱o̱ ra, káchí ra saá: ―Tata, ndeé ní ndó'o ñálo'o sa̱'ya i̱, xa ñá yóo kivi̱ kúu ñá. Ná ko̱'o̱n ún xí'in i̱ ve'e i̱, ta ná chinóo ún nda'a̱ ún si̱ni̱ ñá, ta nda'a ñá ta kutaku̱ ka̱ ñá ―káchí ta̱Jairo xí'in ta̱Jesús.
41005024	Ta ke̱e ta̱Jesús kua̱'a̱n ra xí'in ta̱Jairo ve'e ra. Ta kua̱'a̱ ní ni̱vi ndíko̱n na sa̱ta̱ ra nda̱ ñii chínda'á na ra.
41005025	Ta yóo ñii ña'a̱ kua̱'a̱n ñá xí'in ni̱vi na kua̱'a̱n sa̱ta̱ ta̱Jesús, ta xa u̱xu̱ o̱vi̱ kui̱ya̱ ndeé ní ndó'o ñá kue̱'e̱ xíta̱ ni̱i̱.
41005026	Xó'vi̱ ní ñá chi xa ni̱xa̱'a̱n ñá no̱o̱ kua̱'a̱ ní ndotor, ta sa̱ndi'i ñá si̱'ún ñá. Ta o̱n vása ní‑kuchiño nduva̱'a ñá, ta ndeé ní ka̱ ndó'o ñá.
41005027	Ta xi̱ni̱ so̱'o ñá xa̱'a̱ ta̱Jesús, ta ki̱xaa̱ ñá sa̱ta̱ ra xí'in ni̱vi, ta ni̱to̱nda̱a nda'a̱ ñá tiko̱to̱ ra,
41005028	chi xa̱ni si̱ni̱ ñá: “Tá lo'o kuiti ná to̱nda̱a nda'a̱ yó tiko̱to̱ ra, ta saá nduva̱'a yó”, xáni si̱ni̱ ñá.
41005029	Tá ni̱to̱nda̱a nda'a̱ ñá tiko̱to̱ ra, ta saá xa̱ndi̱ko̱n ni̱ya̱a̱ xíta̱ ni̱i̱ ñá, ta ku̱nda̱a̱ ini ñá ndí xa nda̱'a ñá.
41005030	Ta ta̱Jesús ku̱nda̱a̱ ini ra ke̱e lo'o ndee̱ ra. Ta ndi̱kó koo ra, ta ni̱nda̱ka̱ to̱'on ra ni̱vi: ―¿Yukú ndó ni̱to̱nda̱a nda'a̱ tiko̱to̱ i̱? ―káchí ra.
41005031	Ta naxíka xí'in ra nda̱kuii̱n na: ―Xíto ún ndí kua̱'a̱ ní ni̱vi ta ñii chínda'á tá'an na ta chínda'á na yó'ó, ta, ¿nda̱chun ndáka̱ to̱'on ún: “Yukú ndó ni̱to̱nda̱a nda'a̱ tiko̱to̱ i̱”?
41005032	Ta ta̱Jesús xi̱to ra no̱o̱ ni̱vi nándukú ra yukú na ni̱to̱nda̱a nda'a̱ tiko̱to̱ ra.
41005033	Ta ñáña'a̱ yó'o, ta yí'ví ñá nda̱ kísin ñá, chi ku̱nda̱a̱ ini ñá yukía̱ ku̱va̱'a xí'in ñá, ta ki̱xaa̱ ñá xi̱kuxítí ñá no̱o̱ ta̱Jesús, ta nda̱to̱'on ñá ndi'i ñanda̱a̱ xí'in ra.
41005034	Ta ni̱ka̱'a̱n ta̱Jesús xí'in ñá: ―Nana, xa ndu̱va̱'a ún chi kándixa ini ún yi̱'i̱. Ta vitin no'o̱ ún, ta ná koo va̱'a ini ún chi ndu̱va̱'a ún, xa ke̱e kue̱'e̱ yó'ó.
41005035	Tá ká'a̱n ka̱ ta̱Jesús xí'in ñáyó'o, ta saá ki̱xaa̱ ni̱vi na ke̱e ve'e ta̱Jairo, ta ni̱ka̱'a̱n na xí'in ta̱Jairo: ―Sa̱'ya ún xa ni̱xi'i̱ ñá. ¿Nda̱chun sándi'i ka̱ ún ta̱Maestro yó'o?
41005036	Ta xi̱ni̱ so̱'o ta̱Jesús ña ni̱ka̱'a̱n na, ta ni̱ka̱'a̱n ra xí'in ta̱Jairo: ―O̱n kuyi̱'ví ún. Kundaa va̱'a ini ún yi̱'i̱.
41005037	Ta ni̱‑xiin ra kundiko̱n ni̱vi sa̱ta̱ ra, kuiti ta̱xi ra ko̱'o̱n u̱ni̱ naxíka xí'in ra na kúu ta̱Pedro, ta̱Jacobo, xí'in ta̱Juan, ñani ta̱Jacobo yó'o.
41005038	Ta ni̱xaa̱ ta̱Jesús ve'e ta̱Jairo, ta xi̱ni ra kua̱'a̱ ní ni̱vi ndá síso̱ kúu na, xáku ní na chi kúchuchú ní ini na xa̱'a̱ ñálo'o ñá ni̱xi'i̱.
41005039	Ta ni̱ki̱'vi ta̱Jesús ini ve'e, ta ni̱ka̱'a̱n ra xí'in na: ―¿Nda̱chun xáku ní ndó? Ñálo'o yó'o o̱n vása ní‑xi'i̱ ñá, ñá kísi̱n kuiti kúu ñá ―káchí ra.
41005040	Ta saá ku̱siki na ta̱Jesús ta ni̱xaku̱ ndaa na ra. Ta ta̱yó'o ti̱'ví ra ndi'i na kua̱'a̱n na ke̱'e, ta ndasaá kuiti xí'in yivá ñálo'o xí'in si'í ñá xí'in u̱ni̱ ta̱xíka xí'in ra, ni̱ki̱'vi ra no̱o̱ kándú'u̱ ñálo'o.
41005041	Ta ti̱in ra nda'a̱ ñá, ta ni̱ka̱'a̱n ra xí'in ñá: ―Talita cumi ―káchí ra. To̱'on aramaico yó'o káchí ña: Ñálo'o, ká'a̱n i̱ xí'in ún, ndakoo ún.
41005042	Ta xa̱ndi̱ko̱n nda̱koo ñá, na̱kundichi ñá, ta ki̱xá'á ñá xíka ñá, chi u̱xu̱ o̱vi̱ kui̱ya̱ kómí ñá. Ta na̱ka'nda ní ini na ndóo yó'o.
41005043	Ta xa̱'nda chiño ta̱Jesús no̱o̱ na ña o̱n ndato̱'on na xí'in nda̱ ñii ni̱vi yukía̱ ndo̱'o ñálo'o, ta ni̱ka̱'a̱n ra xí'in nave'e ñá taxi na kuxu ñá.
41006001	Ta ta̱Jesús ke̱e ra kua̱no'o̱ ra ñoo ra, ta naxíka xí'in ra kua̱'a̱n na xí'in ra.
41006002	Tá ki̱xaa̱ ki̱vi̱ yi̱i̱ ña nákindée najudío, saá ki̱xá'á ra sáná'a ra ni̱vi ve'e ño̱'o sinagoga, ta kua̱'a̱ ní na xi̱ni̱ so̱'o ña ni̱ka̱'a̱n ra, na̱ka'nda ní ini na, ta káchí na saá: ―¿Míkía̱ sa̱kuá'á ta̱yó'o ndi'i ñayó'o? ¿Mí ki̱xi ña ndíchí ní ra, ta míkía̱ ke̱e ndee̱ ña ké'é ra milagro xí'in ni̱vi?
41006003	¿Án o̱n si̱ví ta̱yó'o kúu carpintero? ¿Án o̱n si̱ví si'í ta̱yó'o kúu ñáMaría? ¿Án o̱n si̱ví ñani ta̱Jacobo, ta̱José, ta̱Judas xí'in ta̱Simón kúu ra? ¿Án o̱n ndixa ndóo ki̱'va̱ ra ñoo yó yó'o? ―káchí na. Ta ni̱‑xiin na kandixa na ra.
41006004	Ta ni̱ka̱'a̱n ta̱Jesús, káchí ra saá xí'in na: ―Ndi'i saá ñoo ñoyívi yó'o kísa to̱'ó na ta̱profeta, ta nañoo mi̱i ra xí'in nave'e mi̱i ra o̱n xi̱in na kasa to̱'ó na ra ―káchí ra.
41006005	Ta saá o̱n vása ní‑ke'é ra nda̱ ñii milagro xí'in nañoo yó'o. Kuiti chi̱nóo ra nda'a̱ ra sava na ndeé ndó'o, ta nda̱'a nayó'o.
41006006	Ta ta̱Jesús na̱ka'nda ini ra chi nañoo mi̱i ra ni̱‑xiin na kandixa na ra. Ta saá ke̱e ra kua̱'a̱n ra ñii ñii ñoo válí yatin sáná'a ra ni̱vi.
41006007	Ta ka̱na ra u̱xu̱ o̱vi̱ naxíka xí'in ra va̱xi na no̱o̱ ra, ta ki̱xá'á ra tí'ví ra o̱vi̱ o̱vi̱ na ko̱'o̱n na ñii ñii ñoo, ta ta̱xi ra nda̱yí nda'a̱ na ña tava na níma̱ ndiva̱'a ña sáxo̱'vi̱ inka̱ ni̱vi.
41006008	Saá ni̱ka̱'a̱n ra xí'in na: ―Tá kua̱'a̱n ndó chiño yó'o, ta o̱n kuni'i ndó ña kuxu ndó, ni leká ndó, ni si̱'ún ndó o̱n kuni'i ndó. Ta kuiti va̱'a kuni'i ndó ñii yito̱n ko̱'o̱n ndó.
41006009	Va̱'a ko'on ndu̱xa̱n xa̱'a̱ ndó, ta o̱n kuiso ka̱ ndó inka̱ tiko̱to̱ ña nasama ndó ―káchí ta̱Jesús xí'in na.
41006010	Ta ni̱ka̱'a̱n ka̱ ra xí'in na: ―Tá ni̱xaa̱ ndó inka̱ ñoo, ta ve'e no̱o̱ naki'in va̱'a na ndó'ó, kundo̱o ndó nda̱ to̱nda̱a ki̱vi̱ kee ndó ñoo nayó'o.
41006011	Tá yóo ñii ñoo no̱o̱ o̱n xi̱in ni̱vi naki'in va̱'a na ndó'ó, ta o̱n xi̱in na koni̱ so̱'o na to̱'on ka̱'a̱n ndó, ta saá kee ndó ñoo yó'o, ta ko̱'o̱n ndó, ta sakisin ndó xa̱'a̱ ndó ña nako̱yo yaa̱. Saá saná'a káxín ndó ndí nayó'o nákuiso na kua̱chi no̱o̱ Ndios, chi o̱n xi̱in na koni̱ so̱'o na to̱'on ra. Ndixa ká'a̱n i̱ xí'in ndó, to̱nda̱a ñii ki̱vi̱ ña kasa nani Ndios xa̱'a̱ kua̱chi ndi'i ni̱vi ñoyívi yó'o, ta ki̱vi̱ yó'o ndeé ka̱ yo̱'vi̱ saxo̱'vi̱ ra nañoo yó'o no̱o̱ ni̱vi na o̱n vá'a na xi̱ndo̱o ñoo Sodoma xí'in ñoo Gomorra kui̱ya̱ xi̱na̱'á ―káchí ta̱Jesús xí'in naxíka xí'in ra.
41006012	Ta saá ke̱e u̱xu̱ o̱vi̱ naxíka xí'in ra ni̱xa̱'a̱n na ni̱ka̱'a̱n ndoso na xí'in ni̱vi ndí xíni̱ ñó'ó nandikó ini na ta sandakoo na kua̱chi na.
41006013	Ta ta̱va na kua̱'a̱ ní níma̱ ndiva̱'a ña xi̱komí ni̱vi, ta chi̱kaa̱ na aceite olivo si̱ni̱ án no̱o̱ kí'vi̱ yi̱kí ko̱ñu ni̱vi na ndeé ndó'o, ta nda̱'a na.
41006014	Ta ta̱rey Herodes xi̱ni̱ so̱'o ra ña kánóo va̱'a to̱'on xa̱'a̱ ta̱Jesús xa̱'a̱ ndi'i ñava̱'a ña ke̱'é ra. Ta ni̱ka̱'a̱n ra saá: ―Ta̱yó'o kúu ta̱Juan, ta̱ sa̱kuchu ni̱vi, ta ni̱xi'i̱ ra ta vitin na̱taku̱ ra, ña̱kán kómí ra ndee̱ ké'é ra ndi'i milagro yó'o vitin ―káchí ra.
41006015	Inka̱ na ká'a̱n: ―Ta̱profeta Elías kúu ta̱yó'o ―káchí na. Ta inka̱ na ká'a̱n: ―Ta̱ ká'a̱n ndoso to̱'on Ndios kúu ta̱yó'o, nda̱tán ni̱xi̱yo naprofeta xi̱na̱'á, saá yóo ra ―káchí na.
41006016	Ta xi̱ni̱ so̱'o ta̱Herodes ña ni̱ka̱'a̱n na xa̱'a̱ ta̱Jesús, ta ni̱ka̱'a̱n ra: ―Yi̱'i̱ xa̱'nda chiño i̱ ña kandoso na si̱ko̱n ta̱Juan. Ta vitin na̱taku̱ ra ―káchí ra.
41006017	Ni̱ka̱'a̱n ta̱Herodes to̱'on yó'o chi xáni si̱ni̱ ra xa̱'a̱ ña o̱n vá'a ni̱ke'é ra xí'in ta̱Juan. Chi ta̱Juan ni̱ka̱'a̱n ra kua̱'a̱ ní yichi̱ xí'in ta̱Herodes, káchí ra saá: ―Nda̱yí Ndios ña ni̱taa ta̱Moisés káchí ña, o̱n ko̱ó yichi̱ naki'in ún ñásí'í ñani ún koo ñá xí'in ún ―káchí ra. Saá chi ta̱Herodes xa ni̱tonda̱'a̱ ra xí'in ñáHerodías ñásí'í ta̱Felipe ta̱ kúu ñani mi̱i ra. Ta ta̱Herodes, xa̱'a̱ ña sakusii̱ ra ini ñásí'í ra yó'o, xa̱'nda chiño ra no̱o̱ natropa ña tiin na ta̱Juan, ta ka̱tón na ra, ta chi̱kaa̱ na ra ini ve'e ka̱a.
41006019	Ta ñáHerodías sáa̱ ní ini ñá xíni ñá ta̱Juan ta kóni ñá ka'ni ñá ra. Ta ni̱‑kuchiño ñá;
41006020	chi ta̱Herodes yí'ví ra no̱o̱ ta̱Juan, ta ndáa ña'á ra chi xi̱ni̱ ra ta̱va̱'a kúu ta̱Juan, ta̱yi̱i̱ kúu ra. Ta xíni̱ so̱'o ra to̱'on ña ká'a̱n ta̱Juan ta ñii sándi'i ña ini ta̱Herodes, ta saá ni, kúsii̱ ini ra xíni̱ so̱'o ra to̱'on ká'a̱n ta̱Juan.
41006021	Ta sondi̱'i ñáHerodías na̱ní'i ñá ndasaá koo ka'ni ñá ta̱Juan. Ñii ki̱vi̱ ta̱Herodes ni̱xi̱no̱ ra kui̱ya̱ ta ka̱na viko̱ ra, ta saá ta̱xi ra kuxu na ndíso chiño xí'in ra, xí'in na ndíso chiño no̱o̱ natropa ra, xí'in naxi̱kua̱'a̱ ñoo estado Galilea.
41006022	Ta ki̱xaa̱ ñása̱'ya ñáHerodías ka̱ta xá'á ñá no̱o̱ na, ta kúsii̱ ní ini ta̱Herodes xí'in na ndóo viko̱ yó'o xíni na ñá, ka̱ta xá'á ñá. Ta ta̱rey ni̱ka̱'a̱n ra xí'in ñálo'o: ―Ndukú ún nda̱ ndá ñava̱'a kóni ún no̱o̱ i̱, ta taxi i̱ ña nda'a̱ ún.
41006023	Ta tuku ni̱ka̱'a̱n ra xí'in ñá: ―Chíná'a i̱ Ndios taxi i̱ nda̱ yukía̱ ndúkú ún no̱o̱ i̱, a̱nda̱ ta'ví sava i̱ ñakuíká kómí i̱ ta taxi i̱ ña nda'a̱ ún.
41006024	Ta ke̱e ñá ni̱xa̱'a̱n ñá ni̱ka̱'a̱n ñá xí'in si'í ñá: ―¿Ndá ñava̱'a ndukú i̱ no̱o̱ ta̱rey? Ta nda̱kuii̱n si'í ñá: ―Ndukú ún no̱o̱ ra si̱ni̱ ta̱Juan ta̱ sa̱kuchu ni̱vi.
41006025	Ta kama ndi̱kó ñá no̱o̱ ta̱rey ta ni̱ka̱'a̱n ñá xí'in ra: ―Kóni i̱ ña chinóo ún si̱ni̱ ta̱Juan ta̱ sa̱kuchu ni̱vi, no̱o̱ ko̱'o̱ ña ndíka̱, ta taxi ún ña nda'a̱ i̱.
41006026	Ta kúchuchú ní ini ta̱rey ña xi̱ni̱ so̱'o ra ña ndu̱kú ñálo'o, ta saá ni, xa̱'a̱ ña xi̱ni̱ so̱'o ndi'i na ndóo viko̱ yukía̱ ni̱ka̱'a̱n ra xí'in ñálo'o ña chi̱ná'a ra Ndios, ni̱‑kuchiño nasama ra ña ni̱ka̱'a̱n ra xí'in ñá.
41006027	Ña̱kán xa̱ndi̱ko̱n ti̱'ví ra ñii ta̱tropa kua̱'a̱n ra ve'e ka̱a ki'in ra si̱ni̱ ta̱Juan.
41006028	Ta ni̱xaa̱ ta̱yó'o, ta ka̱ndoso ra si̱ko̱n ta̱Juan, ta ní'i ra si̱ni̱ ta̱Juan kánóo ña no̱o̱ ko̱'o̱ ta̱xi ra ña nda'a̱ ñálo'o, ta ñálo'o yó'o na̱taxi ñá ko̱'o̱ yó'o nda'a̱ si'í ñá.
41006029	Tá xi̱ni̱ so̱'o naxíka xí'in ta̱Juan yukía̱ ndo̱'o ra, ta ki̱xaa̱ na ve'e ka̱a ta na̱kuiso na yi̱kí ko̱ñu ra, ta ni̱xa̱'a̱n na sa̱ndúxu̱n na ña ñii kavua̱. Saá ndi̱'i historia xa̱'a̱ ña ni̱xi'i̱ ta̱Juan, ki̱sa ta̱Herodes.
41006030	Ta ndi̱kó u̱xu̱ o̱vi̱ naxíka xí'in ta̱Jesús na̱xaa̱ na no̱o̱ ra, ta nda̱to̱'on na xí'in ra ndi'i ña ke̱'é na, nda̱to̱'on na ndi'i ña sa̱ná'a na ni̱vi.
41006031	Ta kua̱'a̱ ní ni̱vi yóo, na kua̱'a̱n na kíxaa̱, ña̱kán o̱n ki̱ví kuxu na. Ta saá ni̱ka̱'a̱n ta̱Jesús xí'in naxíka xí'in ra: ―Na'a ndó ko̱'o̱n ndó xí'in i̱ no̱o̱ o̱n ko̱ó ni̱vi ña nakindée yó ñii káni̱ lo'o.
41006032	Ta saá ke̱e na kua̱'a̱n na xí'in tón barco no̱o̱ o̱n ko̱ó ni̱vi.
41006033	Ta kua̱'a̱ ní ni̱vi xi̱ni na ke̱e ta̱Jesús xí'in naxíka xí'in ra kua̱'a̱n na. Ta kua̱'a̱ ní nayó'o ke̱e na ñoo, ta kua̱'a̱n xá'á na a̱nda̱ xíno na, ta ni̱xaa̱ si'na na no̱o̱ nakutá'an na xí'in ta̱Jesús.
41006034	Tá no̱o ta̱Jesús tón barco, ta xi̱ni ra kua̱'a̱ ní ni̱vi, ta kúndá'ví ní ini ra xíni ra na, chi nda̱tán yóo ndikachi tí o̱n ko̱ó ta̱ ndáa, saá yóo ni̱vi yó'o. Ta saá ki̱xá'á ra sáná'a ra na kua̱'a̱ ní ñava̱'a.
41006035	Ta xa ni̱kuaa ní kúu ña, ta saá ni̱to̱nda̱a yatin u̱xu̱ o̱vi̱ naxíka xí'in ra, ta ni̱ka̱'a̱n na xí'in ra: ―Tata, no̱o̱ ndóo yó vi̱chí ní, ta ni̱kuaa ní kúu ña vitin.
41006036	Va̱'a ti'ví ún ndi'i ni̱vi yó'o ná ko̱'o̱n na rancho án ñoo válí ña yóo yatin ña ndukú na sata na ña kuxu na.
41006037	Ta nda̱kuii̱n ta̱Jesús, ni̱ka̱'a̱n ra xí'in naxíka xí'in ra: ―Mi̱i ndó taxi kuxu na ―káchí ra. Ta ni̱ka̱'a̱n na xí'in ra: ―¿Án ko̱'o̱n ndi̱ xí'in o̱vi̱ ciento si̱'ún denario, ta sata ndi̱ si̱ta̱ va̱'a ña kuxu na?
41006038	Ta ni̱nda̱ka̱ to̱'on ta̱Jesús na: ―¿Ndasaá si̱ta̱ va̱'a kómí ndó? Kua̱'a̱n ndó koto ndó ―káchí ra. Ta xi̱ni na ndasaá kúu ña yóo, ta ni̱ka̱'a̱n na xí'in ra: ―O̱'o̱n si̱ta̱ va̱'a ta o̱vi̱ tia̱ká yóo.
41006039	Ta ta̱Jesús xa̱'nda chiño ra no̱o̱ naxíka xí'in ra ña nata'ví na ñii ti'vi ñii ti'vi ni̱vi kundo̱o na no̱o̱ yita síi.
41006040	Ña̱kán xi̱kundo̱o na kua̱'a̱ ti'vi ña ciento ni̱vi ta kua̱'a̱ ti'vi ña o̱vi̱ si̱ko̱ u̱xu̱ ni̱vi.
41006041	Ta saá ki̱'in ta̱Jesús o̱'o̱n si̱ta̱ va̱'a xí'in o̱vi̱ tia̱ká, ta xi̱to ndaa ra ñoyívi ni̱no, ta ni̱ka̱'a̱n ra, káchí ra saá: ―Tata Yivá yó Ndios, táxa'vi ña'á ún ta̱xi ún ñaxíxi. Ta ta̱'ví ra si̱ta̱ va̱'a, ta ta̱xi ra ña nda'a̱ naxíka xí'in ra, ta nayó'o na̱taxi na ña nda'a̱ ndi'i ni̱vi na ndóo yó'o. Ta ta̱'ví ra o̱vi̱ tia̱ká ta na̱taxi na rí nda'a̱ ndi'i ni̱vi.
41006042	Ta na̱ni ña xi̱xi ndi'i ni̱vi nda̱ ni̱xaa ini na,
41006043	ta naxíka xí'in ta̱Jesús na̱ki'in na u̱xu̱ o̱vi̱ chikiva si̱ta̱ va̱'a xí'in tia̱ká ña ki̱ndo̱o ndoso, chi ni̱‑kundeé nani̱vi kuxu ndi'i na ña.
41006044	Ta ndi'i na xi̱xi yó'o xi̱kuu na ñii o̱'o̱n mil ta̱a.
41006045	Ta saá ta̱Jesús xa̱'nda chiño ra no̱o̱ naxíka xí'in ra ña ndaa na tón barco ta ko̱'o̱n si'na na no̱o̱ ra nda̱ inka̱ xiiña no̱o̱ mi̱ni no̱o̱ yóo ñoo Betsaida, saá chi ni̱ndo̱o ra nda̱yi ra ndi'i ni̱vi.
41006046	Ta ndi̱'i ni̱nda̱yi ra ni̱vi, ta nda̱a ra kua̱'a̱n ra yuku̱ no̱o̱ ka̱'a̱n ra xí'in Ndios.
41006047	Ta saá ni̱ke̱tá ño̱'o ta ku̱naa, ta kánóo tón barco ma̱'ñó mi̱ni, ta yóo mató'ón ra yuku̱ yó'o.
41006048	Ta xi̱ni ta̱Jesús naxíka xí'in ra ñii ndeé kísa chiño na xí'in tón barco ña ko̱'o̱n nó, chi ndeé ní káni ta̱chi̱ ta sándikó ña nó. Ta xa yatin kóni ti̱vi kúu ña, ta ta̱Jesús xíka xá'á ra no̱o̱ takuií va̱xi ra no̱o̱ kánóo tón barco. Ta ki̱xá'á ra yá'a ra yatin no̱o̱ yóo tón barco.
41006049	Ta xi̱ni naxíka xí'in ra ndí xíka ra no̱o̱ mi̱ni, ta xa̱ni si̱ni̱ na ndí kuiti ñí'ná kúu ña. Ta ni̱nda̱'yi ní na,
41006050	chi ndi'i na xi̱ni na, ta ni̱yi̱'ví ní na. Ta saá kama ni̱ka̱'a̱n ta̱Jesús xí'in na: ―O̱n kundi'i ini ndó, chi yi̱'i̱ va kúu i̱. O̱n kuyi̱'ví ndó ―káchí ta̱Jesús xí'in na.
41006051	Ta nda̱a ra tón barco no̱o̱ ndóo na, ta ni̱ya̱a̱ ta̱chi̱. Ta na̱ka'nda ní ini na ndóo na,
41006052	chi nasó'ó ní kúu na, ta o̱n vása kúnda̱a̱ ini na yu kúu ta̱Jesús, ta ni o̱n vása kúnda̱a̱ ini na mí va̱xi ndee̱ ra ña ké'é ra ña kúchiño ra taxi ra xíxi kua̱'a̱ ní ni̱vi.
41006053	Ni̱ya'a na mi̱ni ta ni̱xaa̱ na inka̱ xiiña no̱o̱ yóo ñoo Genesaret no̱o̱ ka̱tón ndaa na tón barco.
41006054	Tá no̱o na tón barco, ta nani̱vi na yíta yó'o xa̱ndi̱ko̱n na̱koni na ta̱Jesús.
41006055	Ta nani̱vi yó'o xi̱no na kua̱'a̱n na ndi'i saá ñoo yatin nda̱to̱'on na xí'in ndi'i ni̱vi, ta ni̱vi na xi̱ni̱ so̱'o ñayó'o, na̱kuiso na ni̱vi ndeé ndó'o ta kua̱'a̱n na xí'in na no̱o̱ ta̱Jesús.
41006056	Ta nda̱ mí xiiña xáa̱ ta̱Jesús, án ñoo válí, án ñoo ná'no, án rancho, ta nani̱vi chi̱ndoo na na ndeé ndó'o no̱o̱ yá'a ra. Ta xa̱ku ndá'ví na no̱o̱ ra ña taxi ra to̱nda̱a nda'a̱ na ra, vará lo'o yu'u̱ tiko̱to̱ ra, ta ndi'i ni̱vi na ni̱to̱nda̱a nda'a̱ ña'á ndu̱va̱'a na.
41007001	Ta sava nafariseo xí'in sava na sáná'a nda̱yí Ndios ke̱e na ñoo Jerusalén, ta ki̱xaa̱ na no̱o̱ ta̱Jesús.
41007002	Ta xi̱ni na ndí sava naxíka xí'in ta̱Jesús ni̱‑nda'á na nda̱tán chi̱ndú'u̱ naxi̱i̱ síkuá na xi̱na̱'á, ta xi̱xi na. Ta nafariseo xí'in na sáná'a nda̱yí Ndios ni̱ka̱'a̱n na xa̱'a̱ naxíka xí'in ta̱Jesús, káchí na saá: ―Na ndíso kua̱chi kúu nayó'o.
41007003	(Saá chi nafariseo xí'in inka̱ najudío si'na vivíi ndá'á na ta saá xíxi na, chi kísa ndivi na ña sa̱ná'a naxi̱i̱ síkuá na xi̱na̱'á.
41007004	Tá ki̱vi̱ xá'a̱n na sata na no̱yá'vi, ta ndíkó na ve'e na, si'na nákata na ndi'i ña sa̱ta na, ta saá vivíi ndá'á na ta kuxu na. Ta kísa ndivi na kua̱'a̱ ní inka̱ ña sa̱ná'a naxi̱i̱ síkuá na xi̱na̱'á, ña nákata na vaso, xí'in ki̱si, xí'in ndi'i ka̱a ña xíni̱ ñó'ó na, ta saá nákata na no̱o̱ xi̱ndo̱o na xíxi na.)
41007005	Ta nafariseo xí'in na sáná'a nda̱yí Ndios ni̱nda̱ka̱ to̱'on na ta̱Jesús: ―¿Nda̱chun o̱n vása kísa ndivi naxíka xí'in ún ña sa̱ná'a naxi̱i̱ síkuá yó xi̱na̱'á, ña si'na vivíi nda'á na ta kuxu na?, chi na o̱n vása ndá'á, naya̱kua̱ kúu na no̱o̱ Ndios.
41007006	Ta ta̱Jesús nda̱kuii̱n ra: ―¡Na o̱vi̱ yu'u̱ kúu ndó'ó! Ta ñanda̱a̱ kúu to̱'on Ndios ña ni̱taa ta̱profeta Isaías xa̱'a̱ ndó kui̱ya̱ xi̱na̱'á, ka̱chí Ndios saá: Ni̱vi yó'o kísa to̱'ó na yi̱'i̱ xí'in ndasaá kuiti to̱'on kée yu'u̱ na, ta níma̱ na xíká ní yóo ña no̱o̱ i̱, chi o̱n vása ndino'o ini na kísa to̱'ó na yi̱'i̱.
41007007	Ta nda̱ ma̱ni̱ kísa to̱'ó na yi̱'i̱, chi sáná'a na ni̱vi ña kúu nda̱yí mi̱i na, ta o̱n vása sáná'a na ni̱vi ña xá'nda chiño i̱ no̱o̱ na, ka̱chí Ndios, ni̱taa ta̱Isaías.
41007008	Xa sa̱ndakoo ndó nda̱yí ña xá'nda chiño Ndios, xa̱'a̱ ña ndíko̱n ndó kísa ndivi ndó ña sáná'a ni̱vi ndasaá xíni̱ ñó'ó nakata ndó ki̱si xí'in vaso. Ta kísa ndivi ndó kua̱'a̱ ní inka̱ ña sáná'a na ña ñii kúu xí'in ñayó'o ―káchí ta̱Jesús xí'in na.
41007009	Ta tuku ni̱ka̱'a̱n ra xí'in na: ―Xáa noo ndó nda̱yí ña xá'nda chiño Ndios, ta kuiti kísa ndivi ndó ña sa̱ná'a naxi̱i̱ síkuá ndó xi̱na̱'á.
41007010	Chi nda̱yí Ndios ña ni̱taa ta̱Moisés káchí ña saá: “Kasa to̱'ó ndó yivá ndó, ta kasa to̱'ó ndó si'í ndó”, ta “Xíni̱ ñó'ó kivi̱ ndi'i ni̱vi na kándiva̱'a xí'in yivá na án xí'in si'í na”, ka̱chí Ndios.
41007011	Ta ndó'ó, sáná'a ndó káchí ndó yóo yichi̱ ka̱'a̱n ñii ta̱a xí'in yivá ra ta xí'in si'í ra, kachí ra saá: “O̱n kúchiño i̱ chindeé i̱ ndó'ó, saá chi xa ni̱ka̱'a̱n i̱ taxi i̱ ndi'i ña kómí i̱ nda'a̱ Ndios”, kachí ra.
41007012	Ta ñayó'o kúu ñava̱'a no̱o̱ ndó'ó, ña o̱n vása xíni̱ ñó'ó ka̱ kasa to̱'ó ra yivá ra, ta o̱n vása xíni̱ ñó'ó ka̱ kasa to̱'ó ra si'í ra.
41007013	Ta saá chíkaa̱ ni̱no̱ ndó to̱'on Ndios xa̱'a̱ ña ndíko̱n ndó yichi̱ mi̱i ndó, ta sáná'a ndó yichi̱ mi̱i ndó inka̱ ni̱vi. Ta kísa ndivi ndó kua̱'a̱ ní ka̱ ña o̱n vá'a ña ñii kúu xí'in ñayó'o ―káchí ta̱Jesús xí'in na.
41007014	Ta ta̱Jesús ka̱na ra ni̱vi va̱xi na no̱o̱ ra, ta ni̱ka̱'a̱n ra saá xí'in na: ―Koni̱ so̱'o ndi'i ndó, ta kunda̱a̱ ini ndó ña ka̱'a̱n i̱ xí'in ndó.
41007015	Ña xíxi ni̱vi ta ña kí'vi yu'u̱ na, ta o̱n vása ndása ña nduu ni̱vi na ya̱kua̱ no̱o̱ Ndios. Ta to̱'on ña o̱n vá'a va̱xi yu'u̱ ni̱vi, ta ñayó'o ndása ña nduu ni̱vi na ya̱kua̱ no̱o̱ Ndios.
41007016	Ndi'i ndó'ó ni̱vi na yóo so̱'o, xíni̱ ñó'ó chikaa̱ so̱'o ndó ña ká'a̱n i̱ xí'in ndó ―káchí ta̱Jesús xí'in na.
41007017	Tá sa̱ndakoo ra ni̱vi yó'o, ta ni̱ki̱'vi ra ve'e, ta naxíka xí'in ra ni̱nda̱ka̱ to̱'on ña'á na yukía̱ káchí cuento yó'o ña sa̱ná'a ra.
41007018	Ta ni̱ka̱'a̱n ra xí'in na: ―¿Án ñii ki̱'va nda̱tán yóo inka̱ ni̱vi, saá yóo ndó'ó? ¿Án ta̱'án kunda̱a̱ ini ndó? Ndi'i ña xíxi ni̱vi ta kí'vi ña yu'u̱ na, ta o̱n vása ndása ña ña nduu na ni̱vi ya̱kua̱ no̱o̱ Ndios.
41007019	Ña xíxi ni̱vi o̱n vása xáa̱ ña níma̱ na, kuiti xáa̱ ña ti̱xin na, ta saá yá'a ña xíta̱ ña ―káchí ra. Xí'in to̱'on yó'o ta̱Jesús káchí ra ndi'i ña xíxi ni̱vi ñandii kúu ña.
41007020	Ta ni̱ka̱'a̱n ka̱ ra xí'in na: ―Ña o̱n vá'a va̱xi níma̱ ni̱vi kúu ña ndása ña nduu ni̱vi na ya̱kua̱ no̱o̱ Ndios.
41007021	Chi ndi'i ña o̱n vá'a xáni ini ni̱vi káku ña níma̱ na. Ta chínda'á ña na ke'é na ndi'i saá no̱o̱ ña o̱n vá'a, ña kúu ña kí'vi ta̱a kua̱chi ñoyívi xí'in inka̱ ña'a̱ ñá o̱n si̱ví kúu ñásí'í ra, án kí'vi ña'a̱ kua̱chi ñoyívi xí'in inka̱ ta̱a ta̱ o̱n si̱ví kúu yii̱ ñá, xí'in ndi'i inka̱ no̱o̱ ñakini ña ké'é ni̱vi xí'in inka̱ ña'a̱ án ta̱a, xí'in kua̱chi ña xá'ni ni̱vi inka̱ ni̱vi,
41007022	xí'in ña kísa kuí'ná na, ta xí'in ña kóni na kukomí na ndi'i ñakuíká, ta xí'in ña ké'é na ndi'i saá no̱o̱ ña o̱n vá'a, ta xí'in ña sándá'ví na ni̱vi, ta xí'in ña nda̱ lo'o o̱n vása násita xí'in mi̱i na no̱o̱ ña ké'é na ña o̱n vá'a, ta xí'in ña kísa kuíni̱ na, ta xí'in ña ká'a̱n vatá na, ta xí'in ña kúsii̱ ini na kísa ká'no xí'in mi̱i na, ta xí'in ña xáni ini na ndi'i no̱o̱ ña o̱n vása ndáya̱'ví.
41007023	Ndi'i ña o̱n vá'a yó'o va̱xi ini ni̱vi ta ndása ña nduu na naya̱kua̱ no̱o̱ Ndios ―káchí ta̱Jesús.
41007024	Ta ke̱e ta̱Jesús xí'in naxíka xí'in ra, ta kua̱'a̱n na ñii xiiña no̱o̱ yóo yatin ñoo Tiro xí'in Sidón. Ni̱ki̱'vi ra ñii ve'e, ta o̱n xi̱in ra ña koni̱ ni̱vi míchí yóo ra, ta ni̱‑kivi koo se'é ra no̱o̱ na.
41007025	Ta ñii ña'a̱, yóo ñii ñálo'o sa̱'ya ñá, ta kómí ñálo'o yó'o níma̱ ndiva̱'a. Tá ña'a̱ yó'o xi̱ni̱ ñá míchí yóo ta̱Jesús, ta ki̱xaa̱ ñá ta xi̱kuxítí ñá no̱o̱ ra.
41007026	Ñii ña'a̱ o̱n si̱ví ñájudía kúu ñá, nave'e ñá ke̱e na ñoo Grecia, ta ka̱ku ñá ñoo Siria Fenicia. Ta xa̱ku ndá'ví ñá no̱o̱ ta̱Jesús tava ra níma̱ ndiva̱'a sáxo̱'vi̱ sa̱'ya ñá.
41007027	Ta ni̱ka̱'a̱n ra xí'in ñá: ―Si'na xíni̱ ñó'ó taxi ndi̱ ña kuxu sa̱'ya ndi̱ nda̱ xáa ini na, saá chi o̱n vása va̱'a tava ni̱vi si̱ta̱ va̱'a ña xíxi sa̱'ya na, ta sakana na ña no̱o̱ tí ina kuxu rí ña ―káchí ra.
41007028	Ta nda̱kuii̱n ñá: ―Ndixa, Tata. Ta saá ni, tí ina ñó'o ti̱xin mesa xíxi rí ña cha̱chi ña sáko̱yo naválí no̱o̱ ño'o̱ ―káchí ñá.
41007029	Ta ta̱Jesús ni̱ka̱'a̱n ra: ―Xa̱'a̱ to̱'on ñava̱'a nda̱kuii̱n ún, vitin no'o̱ ún ve'e ún, xa ke̱e níma̱ ndiva̱'a ña sa̱xo̱'vi̱ sa̱'ya ún.
41007030	Ta na̱xaa̱ ñá ve'e ñá, ta kándú'u̱ sa̱'ya ñá no̱o̱ xi̱to, o̱n ko̱ó ka̱ níma̱ ndiva̱'a kómí ñá.
41007031	Ta saá ke̱e ta̱Jesús ñii xiiña yó'o no̱o̱ yóo yatin ñoo Tiro ta ni̱ya'a yatin ra ñoo Sidón, ta kua̱'a̱n ra ni̱ya'a ra ñii xiiña na̱ní ña Decápolis, ta ni̱xaa̱ ra yatin mi̱ni Galilea.
41007032	Ta ñii ta̱a ta̱só'ó ta ñí'í ra kua̱'a̱n ra xí'in sava ni̱vi, ta ki̱xaa̱ na ta ndu̱kú na no̱o̱ ta̱Jesús ña chinóo ra nda'a̱ ra ta̱yó'o xa̱'a̱ ña sanda'a ña'á ra.
41007033	Ta ta̱Jesús ta̱va síín ra ta̱só'ó yó'o, ta chi̱kaa̱ ra nduku nda'a̱ ra ini so̱'o ta̱yó'o. Ta chi̱kaa̱ ra tási̱i yu'u̱ ra no̱o̱ nduku nda'a̱ ra ta chi̱so ra tási̱i yó'o no̱o̱ yáa̱ ta̱só'ó ta̱ñí'í.
41007034	Ta na̱koto ndaa ta̱Jesús ñoyívi ni̱no, ta si'na ñii kónó va̱'a ta̱va ra ta̱chi̱ ra, ta ni̱ka̱'a̱n ra to̱'on yó'o: ―¡Efata! To̱'on aramaico yó'o káchí ña: ¡Ná no̱na̱!
41007035	Ta ni̱ka̱'a̱n ra saá, ta xa̱ndi̱ko̱n ni̱xo̱na̱ so̱'o ta̱yó'o, ta ndu̱va̱'a yáa̱ ra, ta kúchiño kixá'á va̱'a ká'a̱n ra.
41007036	Ta ta̱Jesús xa̱'nda chiño ra no̱o̱ na xi̱ni ña ke̱'é ra, ña o̱n ndato̱'on na xí'in nda̱ ñii ni̱vi ndasaá nda̱'a ta̱yó'o. Vará ni̱ka̱'a̱n ka̱ ra xí'in na ndúkú ra ñayó'o no̱o̱ na, ta saá ni, ndu̱xa̱ nda̱to̱'on na xí'in inka̱ ni̱vi ndasaá ndu̱va̱'a ta̱só'ó.
41007037	Ta na̱ka'nda ní ini na ndóo na, káchí na saá: ―Ta̱yó'o ké'é ra ndi'i ñava̱'a. Sánda'a ra nasó'ó ta va̱'a xíni̱ so̱'o na, ta nañí'í va̱'a ká'a̱n na ―káchí na.
41008001	Ñii ki̱vi̱ na̱kutá'an kua̱'a̱ ní ni̱vi xí'in ta̱Jesús. Ta o̱n ko̱ó ña kuxu na, ta ta̱Jesús ka̱na ra naxíka xí'in ra va̱xi na no̱o̱ ra, ta ni̱ka̱'a̱n ra xí'in na, káchí ra saá:
41008002	―Kúndá'ví ní ini i̱ xíni i̱ ni̱vi, chi xa u̱ni̱ ki̱vi̱ ndóo na yó'o ta o̱n ko̱ó ña kuxu na.
41008003	Xí'i̱ ní na so̱ko, ta o̱n xi̱in i̱ ti'ví i̱ na no'o̱ na ko̱to̱ kivi̱ ndu̱ú na yichi̱, chi sava na ki̱xi na xíká ní ―káchí ra.
41008004	Ta nda̱kuii̱n naxíka xí'in ra: ―¿Míkía̱ sata yó si̱ta̱ va̱'a kuxu ndi'i nani̱vi, chi vi̱chí ní káa yó'o? ―káchí na.
41008005	Ta ni̱nda̱ka̱ to̱'on ta̱Jesús naxíka xí'in ra: ―¿Ndasaá si̱ta̱ va̱'a kómí ndó? ―Yóo u̱xa̱ si̱ta̱ va̱'a ―káchí na.
41008006	Ta saá ni̱ka̱'a̱n ra xí'in ni̱vi kundo̱o ndi'i na no̱o̱ ño'o̱. Ta ki̱'in ra u̱xa̱ si̱ta̱ va̱'a yó'o, ta ni̱ka̱'a̱n ra, káchí ra saá: ―Tata Yivá yó Ndios, táxa'vi ña'á ún ta̱xi ún ñaxíxi. Ta ta̱'ví ra si̱ta̱ va̱'a yó'o, ta ta̱xi ra ña nda'a̱ naxíka xí'in ra, ta nayó'o na̱taxi na ña nda'a̱ ni̱vi kuxu na.
41008007	Ta yóo sava tia̱ká válí, ta ni̱ka̱'a̱n ra táxa'vi ña'á Ndios, ta ta̱xi ra rí nda'a̱ naxíka xí'in ra ña taxi na rí nda'a̱ ni̱vi kuxu na.
41008008	Ta na̱ni xi̱xi ndi'i ni̱vi nda̱ ni̱xaa ini na. Ta naxíka xí'in ta̱Jesús na̱ki'in na u̱xa̱ chikiva si̱ta̱ va̱'a xí'in tia̱ká ña ki̱ndo̱o ndoso.
41008009	Ta ndi'i na xi̱xi yó'o xi̱kuu na ko̱mi̱ mil ni̱vi. Ta ta̱Jesús ni̱ka̱'a̱n ra ni̱nda̱yi ra ni̱vi yó'o, ta kua̱no'o̱ na.
41008010	Ta saá nda̱a ra tón barco xí'in naxíka xí'in ra, ta kua̱'a̱n ra ñii xiiña na̱ní ña Dalmanuta.
41008011	Ta nafariseo ki̱xaa̱ na no̱o̱ ta̱Jesús. Ta ká'a̱n na to̱'on kuáchí xí'in ra ña kóni na koto ndoso na ra, káchí na saá: ―Ke'é ún ñii milagro ña kunda̱a̱ ini ndi̱ tá ndixa Ndios ti̱'ví yó'ó.
41008012	Ta ta̱Jesús ñii kónó va̱'a ta̱va ra ta̱chi̱ ra, ta ni̱ka̱'a̱n ra xí'in na: ―¿Nda̱chun ndúkú ndó'ó ña ke'é i̱ ñii milagro koto ndó?, chi xa ni̱ke'é i̱ kua̱'a̱ ní milagro. Ndixa ká'a̱n i̱ xí'in ndó, o̱n ke'é ka̱ i̱ inka̱ milagro no̱o̱ ndó.
41008013	Ta saá ta̱Jesús sa̱ndakoo ra na, ta tuku nda̱a ra tón barco, kua̱'a̱n ra inka̱ xiiña no̱o̱ mi̱ni.
41008014	Ta ke̱e naxíka xí'in ta̱Jesús kua̱'a̱n na xí'in tón barco yó'o, ta na̱ndoso na kuni'i na si̱ta̱ va̱'a ko̱'o̱n na, kuiti ñii la̱á si̱ta̱ va̱'a nákaa̱ ndíso na kua̱'a̱n na.
41008015	Ta ni̱ka̱'a̱n ta̱Jesús xí'in na: ―Koto va̱'a ndó, o̱n naki'in ndó levadura nafariseo, xí'in levadura ta̱Herodes ―káchí ra.
41008016	Ta ni̱ka̱'a̱n naxíka xí'in ra xí'in tá'an na, káchí na saá: ―Ká'a̱n ra saá xí'in yó chi o̱n ko̱ó si̱ta̱ va̱'a ní'i yó.
41008017	Ta ku̱nda̱a̱ ini ta̱Jesús yukía̱ ni̱ka̱'a̱n xí'in tá'an na, ta káchí ra saá xí'in na: ―¿Nda̱chun ká'a̱n xí'in tá'an ndó: “O̱n ko̱ó si̱ta̱ va̱'a ní'i yó”, káchí ndó? ¿Án o̱n vása xíni̱ ndó, ta kúnda̱a̱ ini ndó? ¿Nda̱chun toon ní ini ndó ta o̱n xi̱in ndó kandixa ndó?
41008018	Yóo nduchu̱ no̱o̱ ndó ta o̱n vása xíto ndó. Yóo so̱'o ndó ta o̱n vása xíni̱ so̱'o ndó. ¿Án o̱n vása náká'án ndó ña xi̱ni ndó?
41008019	Tá ta̱'ví i̱ o̱'o̱n si̱ta̱ va̱'a ña xi̱xi o̱'o̱n mil ni̱vi, ¿ndasaá chikiva sa̱kutú ndó si̱ta̱ va̱'a ña ki̱ndo̱o ndoso na̱ki'in ndó? ―U̱xu̱ o̱vi̱ chikiva si̱ta̱ va̱'a na̱ki'in ndi̱ ―káchí na, nda̱kuii̱n na.
41008020	―Tá ta̱'ví i̱ u̱xa̱ si̱ta̱ va̱'a xa̱'a̱ na ko̱mi̱ mil ni̱vi, ¿ndasaá chikiva sa̱kutú ndó si̱ta̱ va̱'a ña ki̱ndo̱o ndoso na̱ki'in ndó? ―káchí ra. Ta nda̱kuii̱n na: ―U̱xa̱ chikiva na̱ki'in ndi̱.
41008021	Ta ni̱ka̱'a̱n ra xí'in na: ―Ta saá ni, ¿án nda̱ vitin o̱n ki̱ví kunda̱a̱ ini ndó?
41008022	Ta ki̱xaa̱ na ñoo Betsaida, ta ñii ta̱a ta̱kuáá nduchu̱ no̱o̱ kua̱'a̱n ra xí'in ni̱vi, ta ki̱xaa̱ na no̱o̱ ta̱Jesús, ta xa̱ku ndá'ví na no̱o̱ ra ña to̱nda̱a nda'a̱ ra ta̱kuáá ña nakoto nduchu̱ no̱o̱ ra.
41008023	Ta ta̱Jesús ti̱in ra nda'a̱ ta̱kuáá ta kua̱'a̱n ra xí'in ra, ke̱e ra nda̱ no̱o̱ ñoo lo'o yó'o. Tá chi̱nóo ta̱Jesús tási̱i yu'u̱ ra nduchu̱ no̱o̱ ta̱kuáá, ta chi̱nóo ra nda'a̱ ra sa̱ta̱ ta̱yó'o, ta ni̱nda̱ka̱ to̱'on ta̱Jesús ra: ―¿Án xa va̱'a xíto ún vitin?
41008024	Ta nda̱ní'i ra no̱o̱ ra xíto ra, ta ni̱ka̱'a̱n ra xí'in ta̱Jesús: ―Xíto i̱ nata̱a, nda̱tán káa yito̱n saá káa na, ta xíka na ―káchí ra.
41008025	Ta tuku ni̱to̱nda̱a nda'a̱ ta̱Jesús sa̱ta̱ nduchu̱ no̱o̱ ta̱yó'o. Ta ni̱xo̱na̱ nduchu̱ no̱o̱ ra, ta ndu̱va̱'a ra, ta̱nda̱ va̱'a xíto káxín ra ndi'i ña yóo.
41008026	Ta ta̱Jesús ti̱'ví ra ta̱yó'o kua̱no'o̱ ra ve'e ra, ta káchí ra saá xí'in ra: ―O̱n ki̱'vi ún ñoo lo'o yó'o, ta o̱n ndato̱'on ún xí'in ni̱vi ndasaá nda̱'a ún.
41008027	Ta ke̱e ta̱Jesús kua̱'a̱n ra xí'in naxíka xí'in ra ñii xiiña no̱o̱ yóo yatin ñoo Cesarea Filipo. Tá kua̱'a̱n ra yichi̱, ni̱nda̱ka̱ to̱'on ra naxíka xí'in ra: ―¿Yukía̱ káchí ni̱vi xa̱'a̱ i̱ yu kúu i̱?
41008028	Ta nda̱kuii̱n na, káchí na saá: ―Sava ni̱vi ká'a̱n yó'ó kúu ún ta̱Juan ta̱ sa̱kuchu ni̱vi. Sava na ká'a̱n yó'ó kúu ún ta̱profeta Elías, ta inka̱ na ká'a̱n yó'ó kúu ún inka̱ ta̱profeta ta̱ xi̱taku̱ xi̱na̱'á.
41008029	Ta ni̱nda̱ka̱ to̱'on ra na: ―Ta mi̱i ndó, ¿yukía̱ káchí ndó yu kúu i̱? Ta nda̱kuii̱n ta̱Pedro, ni̱ka̱'a̱n ra: ―Yó'ó kúu Cristo, ta̱a ta̱ ti̱'ví Ndios saka̱ku ni̱vi ñoyívi yó'o.
41008030	Ta ta̱Jesús ni̱ka̱'a̱n ra xí'in na: ―Ta o̱n ka̱'a̱n ndó xí'in nda̱ ñii ni̱vi yu kúu i̱.
41008031	Ta saá ki̱xá'á ta̱Jesús ndáto̱'on ra xí'in naxíka xí'in ra ki̱vi̱ va̱xi naxi̱kua̱'a̱ no̱o̱ najudío, xí'in na sáná'a nda̱yí Ndios xí'in naná'no no̱o̱ nasu̱tu̱ o̱n kua'a na kandixa na ra ta saxo̱'vi̱ ní na ra. Ta ka'ni na ra, ta ki̱vi̱ u̱ni̱ nataku̱ ra, ke'é Ndios.
41008032	Ta ni̱ka̱'a̱n káxín ra xí'in na xa̱'a̱ ña xo̱'vi̱ ra. Ta ta̱Pedro ta̱va síín ra ta̱Jesús, ta ki̱xá'á ni̱na̱a ra xí'in ta̱Jesús xa̱'a̱ ña ni̱ka̱'a̱n ra.
41008033	Ta ndi̱kó koo ta̱Jesús xíto ra no̱o̱ naxíka xí'in ra, ta ni̱ka̱'a̱n ra xí'in ta̱Pedro, káchí ra saá: ―¡Kuta'a ún no̱o̱ i̱, ñandiva̱'a ká'no! Ta yó'ó ta̱Pedro o̱n vása xáni ini ún nda̱tán xáni ini Ndios. Ta kuiti xáni ini ún nda̱tán xáni ini ni̱vi ―káchí ta̱Jesús xí'in ta̱Pedro.
41008034	Ta saá ka̱na ta̱Jesús ndi'i ni̱vi va̱xi na no̱o̱ ra, ta ka̱na ra naxíka xí'in ra, ta ni̱ka̱'a̱n ra xí'in na: ―Ndi'i ni̱vi na kóni kundiko̱n yi̱'i̱ xíni̱ ñó'ó sandakoo na ndi'i ña káchí ini mi̱i na, ta kuso̱kó na tón cruz mi̱i na ta kundiko̱n na sa̱ta̱ i̱.
41008035	Ndi'i ni̱vi na ndasaá kuiti ndúkú ña kutaku̱ va̱'a na ñoyívi yó'o, ta o̱n xi̱in na xo̱'vi̱ na xa̱'a̱ i̱, ta nayó'o o̱n kuchiño na kutaku̱ na xí'in Ndios. Ta ni̱vi na o̱n vása ndí'i ini ndukú kutaku̱ va̱'a na ñoyívi yó'o, xa̱'a̱ ña kundiko̱n na yi̱'i̱ ta ndato̱'on na to̱'on i̱ xí'in ni̱vi, nayó'o kúu ni̱vi na kutaku̱ xí'in i̱.
41008036	Tá kómí ni̱vi ndi'i ñakuíká ñoyívi yó'o, ta o̱n vása táku̱ ndino'o na no̱o̱ Ndios, ta nda̱ ma̱ni̱ kúu ña.
41008037	Saá chi o̱n kuchiño na cha'vi na xí'in ndi'i ñakuíká kómí na xa̱'a̱ ña kutaku̱ na xí'in Ndios.
41008038	Kua̱'a̱ ní ni̱vi na táku̱ vitin kúu na o̱n vá'a, na o̱n vása kándixa Ndios. Ta saá tá yóo ni̱vi na kúka'an no̱o̱ xa̱'a̱ yi̱'i̱ xí'in xa̱'a̱ to̱'on i̱ no̱o̱ inka̱ ni̱vi, ta saá yi̱'i̱, ta̱a ta̱ ki̱xi no̱o̱ Ndios, kuka'an no̱o̱ i̱ xa̱'a̱ nayó'o no̱o̱ Ndios ki̱vi̱ ña ndikó i̱ ñoyívi yó'o xí'in ndi'i ndee̱ ña va̱'a ña yé'e ña kómí Yivá i̱ Ndios, ta kixaa̱ naángel yi̱i̱ xí'in i̱ ―káchí ta̱Jesús xí'in na.
41009001	Ta ni̱ka̱'a̱n ta̱Jesús xí'in na: ―Ndixa ká'a̱n i̱ xí'in ndó, sava ndó'ó na ndóo vitin, kutaku̱ ka̱ ndó ña kivi koni ndó ña xá'nda chiño Ndios xí'in ndee̱ ká'no ra ―káchí ta̱Jesús xí'in na.
41009002	Ni̱ya'a i̱ño̱ ki̱vi̱ ta ta̱Jesús na̱ka̱xin ra u̱ni̱ ta̱xíka xí'in ra, ta̱Pedro, ta̱Jacobo xí'in ta̱Juan, ta kua̱'a̱n na xí'in ra ñii yuku̱ síkón. Ta kán xi̱ni na na̱sama no̱o̱ ta̱Jesús.
41009003	Ta na̱taxa tiko̱to̱ ra, ndu̱u yaa ka̱chi̱ ña, ta nda̱ ñii ni̱vi ñoyívi yó'o o̱n kívi nakata na tiko̱to̱ ña yaa ní nda̱tán yóo tiko̱to̱ ra.
41009004	Ta saá ni̱ti̱vi ta̱Moisés xí'in ta̱Elías, ndáto̱'on na xí'in ta̱Jesús.
41009005	Ta ni̱ka̱'a̱n ta̱Pedro xí'in ta̱Jesús: ―Tata Maestro, va̱'a ní ndóo yó yó'o. Va̱'a ná kasa va̱'a ndi̱ u̱ni̱ tia̱'va, ñii ña koo mi̱i ún, ñii ña koo ta̱Moisés, ta inka̱ ña koo ta̱Elías ―káchí ta̱Pedro xí'in ra.
41009006	Ni̱ka̱'a̱n ta̱Pedro saá chi o̱n vása kúnda̱a̱ ini ra yukía̱ ka̱'a̱n ra, chi na yí'ví ní kúu u̱ni̱ na saá.
41009007	Ta no̱o ñii vi̱ko̱ chée nda̱ no̱o̱ yíta nata̱a yó'o, ta ni̱sa'vi na ti̱xin vi̱ko̱, ta ti̱xin vi̱ko̱ yó'o ki̱xi to̱'on ña ni̱ka̱'a̱n Ndios, káchí ra saá: ―Ta̱yó'o kúu Sa̱'ya i̱, ta̱ kí'vi ní ini i̱ xíni i̱. Ta koni̱ so̱'o va̱'a ndó to̱'on ña ka̱'a̱n ra ―káchí Ndios.
41009008	Ta na̱koto na, ta xa̱ndi̱ko̱n nda̱ ñii ni̱vi ni̱‑xini ka̱ na, nda̱ ñii la̱á kuiti ta̱Jesús ñíndichi no̱o̱ na.
41009009	Ta va̱xi noo na yuku̱ yó'o, ta ta̱Jesús xa̱'nda chiño ra no̱o̱ na ña o̱n ndato̱'on na xí'in nda̱ ñii ni̱vi xa̱'a̱ ña sa̱kán xi̱ni na. Tá kixaa̱ ki̱vi̱ kivi̱ ra ta nataku̱ ra, saá kivi ndato̱'on na xí'in ni̱vi.
41009010	Ta chi̱kaa̱ va̱'a na ña xi̱ni na ini mi̱i na, ta o̱n vása ní‑ndato̱'on na ñayó'o xí'in inka̱ ni̱vi. Ta ni̱nda̱ka̱ to̱'on xí'in tá'an na yukía̱ káchí ña “nataku̱ ra.”
41009011	Ta ni̱nda̱ka̱ to̱'on na ta̱Jesús: ―¿Nda̱chun ká'a̱n na sáná'a nda̱yí Ndios ndí si'na xíni̱ ñó'ó kixi ta̱Elías, ta saá kixaa̱ ta̱a ta̱ ti'ví Ndios saka̱ku ra ni̱vi ñoyívi yó'o? ―káchí na.
41009012	Ta nda̱kuii̱n ta̱Jesús: ―Ndixa ta̱Elías si'na xíni̱ ñó'ó kixaa̱ ra, ta ndasa va̱'a ra ndi'i ña̱'a. Ta, ¿nda̱chun káchí to̱'on Ndios ña ni̱taa na xi̱na̱'á, ta̱a ta̱ kixi no̱o̱ Ndios xíni̱ ñó'ó xo̱'vi̱ ní ra ta nani̱vi kuchiton na ra?
41009013	Ta yi̱'i̱ ká'a̱n i̱ xí'in ndó, xa ki̱xi ta̱Elías, ta ke̱'é na xí'in ra ndi'i ña o̱n vá'a káchí ini mi̱i na, nda̱tán káchí to̱'on Ndios ña ni̱taa na xa̱'a̱ ra kui̱ya̱ xi̱na̱'á ―káchí ta̱Jesús xí'in na.
41009014	Ta ki̱xaa̱ ta̱Jesús xí'in u̱ni̱ ta̱xíka xí'in ra no̱o̱ ndóo inka̱ naxíka xí'in ra, ta xi̱ni ra na̱kutá'an kua̱'a̱ ní ni̱vi no̱o̱ na, ta na sáná'a nda̱yí Ndios náa na xí'in naxíka xí'in ta̱Jesús.
41009015	Ta ni̱vi xi̱ni na ta̱Jesús, na̱ka'nda ini na, ta xíno na ni̱xaa̱ na no̱o̱ ra chindeé ña'á na.
41009016	Ta ta̱Jesús ni̱nda̱ka̱ to̱'on ra ni̱vi yó'o: ―¿Yukía̱ náa ndó xa̱'a̱ xí'in na?
41009017	Ta ñii ta̱tá'an nani̱vi yó'o nda̱kuii̱n ra: ―Tata maestro, ki̱xaa̱ i̱ xí'in ta̱lo'o sa̱'ya i̱ no̱o̱ ún, chi níma̱ ndiva̱'a tíin ní ña ra ta o̱n ki̱ví ka̱'a̱n ra.
41009018	Tá tíin ña ra sákana ña ra no̱o̱ ño'o̱, kée chikiño yu'u̱ ra, a̱nda̱ nákaxi no̱'o ra, ta nda'a̱ ra xí'in xa̱'a̱ ra ñii kútoon ña ta kísin ña. Xa ni̱ndukú i̱ no̱o̱ naxíka xí'in ún ña tava na níma̱ ndiva̱'a yó'o, ta o̱n vása ní‑kuchiño na ―káchí ra.
41009019	Ta nda̱kuii̱n ta̱Jesús, ni̱ka̱'a̱n ra xí'in na: ―¡Ni̱vi na o̱n xi̱in kandixa Ndios kúu ndó'ó! ¿Ndasaá ka̱ ki̱vi̱ xíni̱ ñó'ó kutaku̱ i̱ xí'in ndó? ¿Nda̱ ama kundeé ini i̱ xí'in ndó? Ta vitin, va̱'a taxi ndó ná kixi ta̱lo'o yó'o no̱o̱ i̱ ―káchí ta̱Jesús.
41009020	Ta ki̱xaa̱ ta̱lo'o no̱o̱ ta̱Jesús. Tá níma̱ ndiva̱'a xi̱ni ña ta̱Jesús, ta xa̱ndi̱ko̱n ti̱in ña ta̱lo'o, ta kini ní sa̱kisin ña ra, ta na̱kava ra no̱o̱ ño'o̱ ta ki̱xá'á ra kée nda'a̱ ra, kée xa̱'a̱ ra. Ta kée chikiño yu'u̱ ra.
41009021	Ta ta̱Jesús ni̱nda̱ka̱ to̱'on ra yivá ta̱lo'o: ―¿Ama ki̱xá'á ra ndó'o ra kue̱'e̱ yó'o? Ta ni̱ka̱'a̱n yivá ta̱lo'o: ―Ki̱xá'á ña xí'in ra nda̱ lo'o ra.
41009022	Kua̱'a̱ ní yichi̱ sákana ña ra no̱o̱ xíxi̱ ño'o̱, ta kua̱'a̱ ní yichi̱ sákana ña ra ini takuií, chi kóni ña ka'ni ña ra. Tá kúchiño ún, ta chindeé ún ndi̱'i̱. Kundá'ví ini ún koni ún ndi̱'i̱, ta sanda'a ún ra ―káchí yivá ta̱lo'o.
41009023	Ta ni̱ka̱'a̱n ta̱Jesús: ―¿Nda̱chun ká'a̱n ún, án kúchiño i̱? Ta mi̱i ún, ¿án kúchiño ún kandixa ún Ndios? Chi xí'in ni̱vi na kándixa, ta Ndios kúchiño ra kasa ndivi ra ndi'i saá no̱o̱ ñava̱'a xí'in na.
41009024	Ta xa̱ndi̱ko̱n yivá ta̱lo'o ni̱ka̱'a̱n ra: ―Kándixa i̱ Ndios. Chindeé ún yi̱'i̱ ná kandixa ka̱ i̱.
41009025	Ta xi̱ni ta̱Jesús kua̱'a̱ ní ka̱ ni̱vi xíno na kixaa̱ na no̱o̱ ra, ta ni̱ka̱'a̱n ra xí'in níma̱ ndiva̱'a, káchí ra saá: ―Níma̱ só'ó, níma̱ ñí'í, yi̱'i̱ xá'nda chiño i̱ no̱o̱ ún, kee ún ta̱lo'o ta o̱n tiin ka̱ ún ra ―káchí ra.
41009026	Ta ni̱nda̱'yi níma̱ ndiva̱'a, ta tuku sa̱kisin ña ra ta sa̱kana ña ta̱lo'o no̱o̱ ño'o̱, ta saá ke̱e ña ra. Nda̱tán káa ta̱ ni̱xi'i̱, saá káa ta̱lo'o kándú'u̱ ra, ta kua̱'a̱ ní ni̱vi ni̱ka̱'a̱n na: ―Ni̱xi'i̱ ra ―káchí na.
41009027	Ta ta̱Jesús ti̱in ra nda'a̱ ta̱lo'o ta nda̱ní'i ña'á ra, ta na̱kundichi ta̱lo'o.
41009028	Tá ni̱ki̱'vi ta̱Jesús ve'e, ta naxíka xí'in ra ni̱nda̱ka̱ to̱'on se'é na ra: ―¿Nda̱chun o̱n vása ní‑kuchiño ndi̱ tava ndi̱ níma̱ ndiva̱'a yó'o?
41009029	Ta nda̱kuii̱n ta̱Jesús, ni̱ka̱'a̱n ra xí'in na: ―Saá chi ñaníma̱ ndiva̱'a tá'an ña xi̱komí ta̱lo'o yó'o, xíni̱ ñó'ó koo so'on ndó ta ka̱'a̱n ní ndó xí'in Ndios, saá kuchiño tava ndó ña ―káchí ta̱Jesús.
41009030	Ta ta̱Jesús xí'in naxíka xí'in ra ke̱e na ñoo yó'o ta ni̱ya'a na ñii xiiña estado Galilea. Ta ta̱Jesús ni̱‑xiin ra ña kunda̱a̱ ini ni̱vi míchí kua̱'a̱n ra,
41009031	saá chi xíni̱ ñó'ó saná'a ra naxíka xí'in ra, ta ki̱xá'á ra ká'a̱n ra xí'in naxíka xí'in ra, káchí ra saá: ―Ñii ki̱vi̱ ña va̱xi ñii ta̱a nataxi ra yi̱'i̱, ta̱ kúu ta̱a ta̱ ki̱xi no̱o̱ Ndios, nda'a̱ ni̱vi. Ta nayó'o ka'ni na yi̱'i̱, ta to̱nda̱a ki̱vi̱ u̱ni̱ nataku̱ i̱, ke'é Ndios ―káchí ta̱Jesús xí'in na.
41009032	Ta naxíka xí'in ra o̱n vása ní‑kunda̱a̱ ini na yukía̱ káchí to̱'on ña ni̱ka̱'a̱n ra xí'in na, ta yí'ví na nda̱ka̱ to̱'on na ra yukía̱ kóni kachí ña ká'a̱n ra.
41009033	Ta ki̱xaa̱ ta̱Jesús xí'in naxíka xí'in ra ñoo Capernaum. Ta yóo ta̱Jesús ve'e, ta ni̱nda̱ka̱ to̱'on ra na: ―¿Yukía̱ náa ndó xa̱'a̱ va̱xi yó yichi̱?
41009034	Ta nayó'o tási̱ín ndóo na, o̱n vása ndákuii̱n na, chi yichi̱ ni̱na̱a na xí'in tá'an na xa̱'a̱ yu kúu ta̱ ká'no ka̱ no̱o̱ ndi'i na.
41009035	Ta xi̱koo ta̱Jesús no̱o̱ táyi̱, ta ka̱na ra u̱xu̱ o̱vi̱ naxíka xí'in ra va̱xi na no̱o̱ ra, ta ni̱ka̱'a̱n ra xí'in na: ―Tá ñii ta̱a kóni ra kuu ra ta̱ká'no, xíni̱ ñó'ó nduu ra ta̱ kísa ni̱no̱ xí'in mi̱i, ta kuu ra ta̱ kísa chiño no̱o̱ inka̱ ni̱vi.
41009036	Ta ka̱na ra ñii ta̱lo'o, ta ni̱ka̱'a̱n ra xí'in ra nakundichi ra ma̱'ñó no̱o̱ naxíka xí'in ra. Ta nda̱ní'i ra ta̱lo'o yó'o ta xi̱nomi ndaa ña'á ra, ta ni̱ka̱'a̱n ra xí'in na:
41009037	―Ndi'i ni̱vi xa̱'a̱ ña kándixa na yi̱'i̱, ta náki'in va̱'a na naválí, kóni kachí ña saá: ndí yi̱'i̱ náki'in va̱'a na. Ta ndi'i ni̱vi na náki'in va̱'a yi̱'i̱, kóni kachí ña saá: ndí náki'in va̱'a na Ndios, ta̱ ti̱'ví yi̱'i̱ ki̱xaa̱ i̱.
41009038	Ta ni̱ka̱'a̱n ta̱Juan xí'in ta̱Jesús: ―Tata Maestro, xi̱ni ndi̱ ñii ta̱a táva ra níma̱ ndiva̱'a. Xá'nda chiño ra no̱o̱ níma̱ ndiva̱'a xí'in nda̱yí ún, káchí ra. Ta ni̱ka̱'a̱n ndi̱ xí'in ra sandakoo ra ña ké'é ra saá, chi o̱n si̱ví ta̱ ndíko̱n sa̱ta̱ ún xí'in ndi̱ kúu ra.
41009039	Ta ta̱Jesús ni̱ka̱'a̱n ra xí'in na: ―O̱n kasi ndó no̱o̱ ra, chi yóo yu'ú ta̱kán xí'in mi̱i yó. Nda̱ ñii ni̱vi na ké'é milagro xí'in inka̱ ni̱vi ta xá'nda chiño na xí'in nda̱yí i̱, o̱n ki̱ví kama ní ka̱'a̱n na ña o̱n vá'a xa̱'a̱ i̱,
41009040	chi ni̱vi na o̱n vása sáa̱ ini xíni mi̱i yó, nayó'o kúu na yóo yu'ú xí'in mi̱i yó.
41009041	Ndixa ká'a̱n i̱ xí'in ndó, ndi'i ni̱vi na táxi lo'o takuií ko'o ñii ndó'ó, chi ndíko̱n ndó yi̱'i̱ ta̱ kúu Cristo, nayó'o naki'in na ñava̱'a nda'a̱ Ndios ki̱vi̱ ña va̱xi ―káchí ta̱Jesús xí'in na.
41009042	Ta tuku ni̱ka̱'a̱n ta̱Jesús saá xí'in na: ―Tá yóo nakuálí na ndíko̱n yi̱'i̱, ta ni̱vi na chínda'á nakuálí yó'o ki̱'vi na kua̱chi, ¡ndá'ví ní ni̱vi yó'o! Va̱'a ka̱ si'na inka̱ ni̱vi ná katón na ñii yu̱u̱ ká'no si̱ko̱n nayó'o, ta sakana ña'á na no̱o̱ kónó va̱'a ini takuií, ña o̱n chinda'á na nakuálí ki̱'vi na kua̱chi.
41009043	Tá ñii nda'a̱ ndó kúu ña chínda'á ndó'ó kua̱n ki̱'vi ndó kua̱chi, ta saá va̱'a ka̱ kandoso ndó ña. Chi va̱'a ka̱ kutaku̱ ndó xí'in ñii la̱á nda'a̱ ndó, no̱o̱ ña ko̱'o̱n ndó xí'in o̱vi̱ nda'a̱ ndó nda̱ya no̱o̱ xíxi̱ ño'o̱ ndi'i saá ki̱vi̱,
41009044	no̱o̱ o̱n vása xí'i̱ títikusú, ta ni o̱n vása ndá'va̱ ño'o̱ ña xíxi̱.
41009045	Tá ñii xa̱'a̱ ndó kúu ña chínda'á ndó'ó kua̱n ki̱'vi ndó kua̱chi, ta saá va̱'a ka̱ kandoso ndó ña. Chi va̱'a ka̱ kutaku̱ ndó xí'in ñii la̱á xa̱'a̱ ndó, no̱o̱ ña ko̱'o̱n ndó xí'in o̱vi̱ xa̱'a̱ ndó nda̱ya no̱o̱ xíxi̱ ño'o̱ ndi'i saá ki̱vi̱,
41009046	no̱o̱ o̱n vása xí'i̱ títikusú, ta ni o̱n vása ndá'va̱ ño'o̱ ña xíxi̱.
41009047	Tá ñii nduchu̱ no̱o̱ ndó kúu ña chínda'á ndó'ó kua̱n ki̱'vi ndó kua̱chi, ta va̱'a ka̱ tava ndó ña. Chi va̱'a ka̱ kutaku̱ ndó xí'in ñii la̱á nduchu̱ no̱o̱ ndó, no̱o̱ ña ko̱'o̱n ndó xí'in o̱vi̱ nduchu̱ no̱o̱ ndó nda̱ya,
41009048	no̱o̱ o̱n vása xí'i̱ títikusú, ta ni o̱n vása ndá'va̱ ño'o̱ ña xíxi̱.
41009049	’Ta saá ndi'i na kóni ko̱'o̱n yichi̱ Ndios xíni̱ ñó'ó koo ti'va na ña xo̱'vi̱ lo'o na vitin ña nduu na nandii no̱o̱ Ndios.
41009050	Ña va̱'a kúu ñi̱i̱ yo̱'va̱. Tá yóo ñi̱i̱ ña o̱n vása yo̱'va̱, ta o̱n kúchiño ka̱ nduva̱'a ña. Ndixa xíni̱ ñó'ó kuu ndó ni̱vi na va̱'a nda̱tán yóo ñi̱i̱ yo̱'va̱, ta xíni̱ ñó'ó ke'é ndó ñava̱'a xí'in ni̱vi, ta vivíi kutaku̱ ndó xí'in ndi'i na ―káchí ta̱Jesús xí'in na.
41010001	Ta ta̱Jesús ke̱e ra ñoo Capernaum ta kua̱'a̱n ra estado Judea ta ni̱xaa̱ ra inka̱ tá'ví yu'u̱ yu̱ta Jordán. Tuku na̱kutá'an kua̱'a̱ ní ni̱vi no̱o̱ ra, ta nda̱tán yóo chiño ké'é ra ndi'i saá ki̱vi̱, tuku sáná'a ra ni̱vi.
41010002	Ta sava nafariseo ki̱xaa̱ na no̱o̱ ra ña koto ndoso ña'á na, ta ni̱ka̱'a̱n na xí'in ra: ―¿Án yóo yichi̱ ñii ta̱a sandakoo va̱'a ra ñásí'í ra?
41010003	Ta nda̱kuii̱n ta̱Jesús, káchí ra saá: ―¿Yukía̱ ká'a̱n nda̱yí Ndios ña ni̱taa ta̱Moisés xi̱na̱'á?
41010004	Ta ni̱ka̱'a̱n na: ―Ta̱Moisés ta̱xi ra nda̱yí nda'a̱ ta̱a ña kasa va̱'a ra tutu xa̱'a̱ ña sandakoo va̱'a ra ñásí'í ra, ta ka̱'a̱n ra xí'in ñá nda̱yi ra ñá ko̱'o̱n ñá.
41010005	Ta nda̱kuii̱n ta̱Jesús: ―Ta̱Moisés ni̱taa ra nda̱yí yó'o chi ndó'ó najudío ni̱‑xiin ndó chikaa̱ ndó to̱'on Ndios ini ndó.
41010006	Ta xi̱na̱'á ki̱vi̱ ki̱xá'á kísa va̱'a Ndios ñoyívi yó'o, ki̱sa va̱'a ra ñii ta̱a xí'in ñii ña'a̱.
41010007	Xa̱'a̱ ñayó'o ñii ta̱a sandakoo ra yivá ra ta sandakoo ra si'í ra ña tonda̱'a̱ ra xí'in ñásí'í ra,
41010008	ta na o̱vi̱ yó'o nduu na ñii ni̱vi. Ta saá, o̱n si̱ví ka̱ o̱vi̱ ni̱vi kúu na, saá chi ñii ni̱vi kúu na no̱o̱ Ndios.
41010009	Ta ni̱vi na sa̱nakutá'an Ndios, nda̱ ñii inka̱ ni̱vi o̱n vá'a sata'ví tá'an na nayó'o ―káchí ta̱Jesús xí'in na.
41010010	Ta ni̱ki̱'vi na ve'e, ta naxíka xí'in ta̱Jesús tuku ni̱nda̱ka̱ to̱'on ña'á na xa̱'a̱ to̱'on yó'o.
41010011	Ta nda̱kuii̱n ta̱Jesús: ―Tá ñii ta̱a sandakoo va̱'a ra ñásí'í ra, ta tonda̱'a̱ tuku ra, ta̱yó'o ki̱'vi ra kua̱chi xí'in ñásí'í ra ñáo̱vi̱.
41010012	Tá ñii ña'a̱ sandakoo va̱'a ñá yii̱ ñá, ta tonda̱'a̱ tuku ñá, ñáyó'o ki̱'vi ñá kua̱chi xí'in yii̱ ñá ta̱o̱vi̱ ―káchí ta̱Jesús.
41010013	Ta ki̱xaa̱ ni̱vi xí'in naválí no̱o̱ yóo ta̱Jesús ña chinóo ra nda'a̱ ra si̱ni̱ na, ta ndukú ra ñava̱'a no̱o̱ Ndios xa̱'a̱ na, ta naxíka xí'in ra ni̱ka̱'a̱n na xí'in ni̱vi yó'o: ―O̱n kixi ndó xí'in naválí yó'o ―káchí na.
41010014	Tá xi̱ni̱ so̱'o ta̱Jesús ña ni̱ka̱'a̱n naxíka xí'in ra, ta ni̱saa̱ ra xa̱'a̱ ñayó'o. Ta ni̱ka̱'a̱n ra xí'in naxíka xí'in ra: ―Taxi ndó naválí ná kixi na no̱o̱ i̱, nda̱ lo'o o̱n kasi ndó na ña kixi na, chi ni̱vi na ndíko̱n yichi̱ no̱o̱ xá'nda chiño Ndios, nda̱tán yóo naválí yó'o, saá yóo na.
41010015	Ndixa ká'a̱n i̱ xí'in ndó, tá o̱n xi̱in ndó kasa ni̱no̱ xí'in mi̱i ndó no̱o̱ Ndios, nda̱tán ni̱no̱ yóo ini naválí yó'o, ta o̱n kívi ki̱'vi ndó yichi̱ no̱o̱ xá'nda chiño Ndios.
41010016	Ta nda̱ní'i ra ta xi̱nomi ndaa ra ñii ñii naválí yó'o, ta chi̱nóo ra nda'a̱ ra si̱ni̱ na ta ndu̱kú ra ñava̱'a no̱o̱ Ndios xa̱'a̱ na.
41010017	Tá na̱ki'in ta̱Jesús kua̱'a̱n ra, ta ñii ta̱a xíno ra ki̱xaa̱ ra no̱o̱ ta̱Jesús, ta xi̱kuxítí ra no̱o̱ ra, ta ni̱nda̱ka̱ to̱'on ña'á ra: ―Tata maestro, ta̱a va̱'a ini kúu ún, ¿ndá chiño va̱'a xíni̱ ñó'ó ke'é i̱, ta taxi Ndios ña kutaku̱ i̱ xí'in ra ndi'i saá ki̱vi̱ ña va̱xi?
41010018	Ta nda̱kuii̱n ta̱Jesús: ―¿Nda̱chun ká'a̱n ún yi̱'i̱ kúu ta̱a ta̱ va̱'a ini? Saá chi o̱n ko̱ó nda̱ ñii ni̱vi va̱'a ini, ñii la̱á Ndios kuiti kúu ta̱ va̱'a ndino'o ini.
41010019	Xíni̱ ún nda̱yí ña xa̱'nda chiño Ndios kasa ndivi ni̱vi. Ka̱chí Ndios xí'in ni̱vi saá: “O̱n ki̱'vi ndó kua̱chi ñoyívi xí'in inka̱ ña'a̱ ñá o̱n si̱ví kúu ñásí'í ndó, ta o̱n ki̱'vi ndó kua̱chi ñoyívi xí'in ta̱a ta̱ o̱n si̱ví kúu yii̱ ndó, o̱n ka'ni ndó ni̱vi, o̱n kasa kuí'ná ndó ña kómí ni̱vi, o̱n ka̱'a̱n ndó ñavatá xa̱'a̱ inka̱ ni̱vi, o̱n sandá'ví ndó ni̱vi ña kindaa ndó ña kómí na, ta kasa to̱'ó ndó yivá ndó, ta kasa to̱'ó ndó si'í ndó”, saá káchí nda̱yí Ndios ―káchí ta̱Jesús xí'in ra.
41010020	Ta ni̱ka̱'a̱n ta̱yó'o: ―Yi̱'i̱ nda̱ lo'o i̱ kísa ndivi i̱ ndi'i saá nda̱yí yó'o ―káchí ra.
41010021	Ndi̱'i xi̱ni̱ so̱'o ta̱Jesús ta xi̱to káxín ra no̱o̱ ta̱yó'o xa̱'a̱ ña nda̱to̱'on ra, ta ni̱ki'vi ini ta̱Jesús xíni ña'á ra. ―Kúma̱ni̱ inka̱ chiño kasa ndivi ún. Kua̱'a̱n ún si̱kó ún ndi'i ñakuíká kómí ún, ta saní'i ún si̱'ún nda'a̱ nandá'ví. Ta saá kukomí ún ñakuíká ndino'o xí'in Ndios ñoyívi ni̱no. Tá ndi̱'i ke̱'é ún ñava̱'a yó'o, ta kixi ún kundiko̱n ún yi̱'i̱, ta koo ti'va ún xo̱'vi̱ ún xa̱'a̱ i̱ ―káchí ta̱Jesús xí'in ra.
41010022	Ta xi̱ni̱ so̱'o ta̱yó'o ña ni̱ka̱'a̱n ta̱Jesús, ta kúchuchú ní ini ra. Ta ke̱e ra kua̱'a̱n ra, saá chi kua̱'a̱ ní ñakuíká kómí ra.
41010023	Ta ta̱Jesús xíto ra no̱o̱ ndi'i naxíka xí'in ra, ta ni̱ka̱'a̱n ra xí'in na: ―¡Nda̱chun yo̱'vi̱ ní ki̱'vi nakuíká yichi̱ no̱o̱ xá'nda chiño Ndios!
41010024	Naxíka xí'in ra na̱ka'nda ini na xi̱ni̱ so̱'o na to̱'on yó'o. Ta tuku ni̱ka̱'a̱n ta̱Jesús: ―¡Nda̱chun yo̱'vi̱ ní ki̱'vi ni̱vi yichi̱ no̱o̱ xá'nda chiño Ndios xa̱'a̱ ña ndáa ní ini na ñakuíká na!
41010025	Vará yo̱'vi̱ ní tá kuchiño ñii tícamello ya'a rí yavi̱ xa̱'a̱ túkú, ta yo̱'vi̱ ní ka̱ kuchiño ya'a ñii ta̱kuíká yé'é ña ki̱'vi ra yichi̱ no̱o̱ xá'nda chiño Ndios ―káchí ta̱Jesús xí'in na.
41010026	Ta naxíka xí'in ra na̱ka'nda ní ka̱ ini na, ta ni̱ka̱'a̱n xí'in tá'an na: ―Tá yo̱'vi̱ ní ki̱'vi nakuíká yichi̱ Ndios, ta, ¿yu kúu ni̱vi kuchiño ki̱'vi na yichi̱ Ndios ta kundo̱o na xí'in ra?
41010027	Ta ta̱Jesús xi̱to ra no̱o̱ na, ta ni̱ka̱'a̱n ra xí'in na: ―Ni̱vi o̱n kúchiño na saka̱ku xí'in mi̱i na, ñii la̱á Ndios kúu ta̱ kúchiño saka̱ku ña'á. Ndios kúchiño kasa ndivi ra ndi'i chiño. O̱n ko̱ó ña yo̱'vi̱ no̱o̱ Ndios.
41010028	Ta ki̱xá'á ta̱Pedro ni̱ka̱'a̱n ra xí'in ta̱Jesús: ―Ta mi̱i ndi̱, xa sa̱ndakoo ndi̱ ndi'i ñava̱'a ña xi̱komí ndi̱, xa̱'a̱ ña ndíko̱n ndi̱ sa̱ta̱ ún.
41010029	Ta nda̱kuii̱n ta̱Jesús, ni̱ka̱'a̱n ra xí'in u̱xu̱ o̱vi̱ naxíka xí'in ra: ―Ndixa ká'a̱n i̱ xí'in ndó, ndi'i ni̱vi na sa̱ndakoo ve'e na, án ñani na, án ki̱'va̱ na, án yivá na, án si'í na, án ñásí'í na, án sa̱'ya na, án ño'o̱ na, xa̱'a̱ ña kundiko̱n na yi̱'i̱ ta ndato̱'on na to̱'on i̱ xí'in ni̱vi,
41010030	ta nayó'o naki'in na ñava̱'a no̱o̱ Ndios. Ñoyívi yó'o Ndios taxi ra nda'a̱ na kua̱'a̱ ní ka̱ ñava̱'a, a̱nda̱ ñii ciento ñava̱'a xa̱'a̱ ñii ñii ñava̱'a ña sa̱ndakoo na, ña kúu ve'e na, xí'in ñani na, xí'in ki̱'va̱ na, xí'in si'í na, xí'in sa̱'ya na, xí'in ño'o̱ na, ta taxi ra ña xo̱'vi̱ na xa̱'a̱ ña kundiko̱n na yi̱'i̱. Ta ñoyívi ni̱no Ndios taxi ra ña kutaku̱ na xí'in ra ndi'i saá ki̱vi̱ ña va̱xi.
41010031	Ta saá kua̱'a̱ ní ni̱vi nano̱ó nduu na ni̱vi nasondí'í, ta ni̱vi nasondí'í vitin nduu na ni̱vi nano̱ó ―káchí ta̱Jesús xí'in na.
41010032	Ta kua̱'a̱n na yichi̱ kua̱n ndaa ñoo Jerusalén, ta ta̱Jesús kua̱'a̱n si'na ra no̱o̱ nani̱vi, ta nayó'o na̱ka'nda ní ini na, ta yí'ví na ndíko̱n na kua̱'a̱n na sa̱ta̱ ra. Ta ta̱va síín ta̱Jesús na u̱xu̱ o̱vi̱ xíka xí'in ra, ta nda̱to̱'on ra xí'in na yukía̱ kundo'o ra.
41010033	―Ta vitin kua̱'a̱n yó ñoo Jerusalén, ta ñii ta̱a nataxi ra yi̱'i̱, ta̱ kúu ta̱a ta̱ ki̱xi no̱o̱ Ndios, nda'a̱ naná'no no̱o̱ nasu̱tu̱, xí'in nda'a̱ na sáná'a nda̱yí Ndios. Ta nayó'o kachí na yi̱'i̱ xíni̱ ñó'ó kivi̱ i̱, ta nataxi na yi̱'i̱ nda'a̱ na o̱n vása kúu najudío ka'ni na yi̱'i̱.
41010034	Ta kusiki na yi̱'i̱, kuaku̱ ndaa na yi̱'i̱, kundaa na tási̱i yu'u̱ na no̱o̱ i̱, kani ní na yi̱'i̱ xí'in kuártá, ta sondi̱'i ka'ni na yi̱'i̱. Ta ki̱vi̱ u̱ni̱ nataku̱ i̱ ―káchí ta̱Jesús.
41010035	Ta ta̱Jacobo xí'in ta̱Juan, sa̱'ya ta̱Zebedeo, ni̱to̱nda̱a yatin na no̱o̱ ta̱Jesús, ta ni̱ka̱'a̱n na xí'in ra: ―Tata Maestro, kóni ndi̱ ke'é ún ñii ñava̱'a xí'in ndi̱.
41010036	Ta nda̱kuii̱n ta̱Jesús: ―¿Ndá ñava̱'a kóni ndó ke'é i̱ xí'in ndó?
41010037	Ta nda̱kuii̱n na: ―Tata, tá kixaa̱ ki̱vi̱ ka'nda chiño ún ñoyívi, taxi ún ná koo ndi̱ táyi̱ tón kundichi sii̱n kua'á ún xí'in táyi̱ tón kundichi sii̱n yitin ún.
41010038	Ta ni̱ka̱'a̱n ta̱Jesús xí'in na: ―O̱n vása kúnda̱a̱ ini ndó yukía̱ ndúkú ndó no̱o̱ i̱ xa̱'a̱ mi̱i ndó. ¿Án ndixa kúndeé ndó xo̱'vi̱ ní ndó nda̱tán xo̱'vi̱ yi̱'i̱?
41010039	Ta nda̱kuii̱n na o̱vi̱ yó'o: ―Kúchiño va ndi̱ ―káchí na xí'in ta̱Jesús. Ta ni̱ka̱'a̱n ta̱Jesús xí'in na: ―Ndixa xo̱'vi̱ ní ndó ñii ki̱'va nda̱tán xo̱'vi̱ yi̱'i̱,
41010040	ta o̱n kúchiño taxi i̱ nda̱yí kundo̱o ndó táyi̱ tón kuita sii̱n kua'á i̱ xí'in sii̱n yitin i̱. Saá chi Yivá i̱ Ndios kúu ta̱a ta̱ chi̱tóni̱ yu kúu ni̱vi kundo̱o táyi̱ yó'o ―káchí ta̱Jesús xí'in o̱vi̱ ta̱yó'o.
41010041	Ta xi̱ni̱ so̱'o inka̱ u̱xu̱ naxíka xí'in ta̱Jesús yukía̱ ndu̱kú o̱vi̱ ta̱a yó'o no̱o̱ ra, ta ki̱xá'á na ni̱saa̱ ní na xi̱ni na ta̱Jacobo xí'in ta̱Juan.
41010042	Ta ta̱Jesús ka̱na ra va̱xi ndi'i na no̱o̱ ra, ta ni̱ka̱'a̱n ra xí'in na: ―Xíni̱ ndó na ndíso chiño no̱o̱ na ñoo inka̱ xiiña, nayó'o kísa ká'no xí'in mi̱i na, ta yá'a ní ndeé xá'nda chiño na no̱o̱ ni̱vi.
41010043	Ta mi̱i ndó, o̱n vá'a kutaku̱ ndó saá. Tá ñii ta̱a kóni ra kuu ra ta̱ká'no no̱o̱ ndó'ó, xíni̱ ñó'ó nduu ra ta̱ kasa chiño no̱o̱ ndó.
41010044	Tá ñii ta̱a kóni ra kuu ra ta̱no̱ó no̱o̱ ndó'ó, xíni̱ ñó'ó nduu ra ta̱mozo no̱o̱ ndi'i ndó.
41010045	Ta yi̱'i̱, ta̱a ta̱ ki̱xi no̱o̱ Ndios, ki̱xi i̱ xa̱'a̱ ña chindeé i̱ ni̱vi, ta o̱n si̱ví xa̱'a̱ ña chindeé ni̱vi yi̱'i̱ kúu ña ki̱xi i̱. Ta taxi xí'in mi̱i i̱ ña kivi̱ i̱, ta xí'in ñayó'o cha'vi i̱ ña va̱'a sa̱ña̱ kua̱'a̱ ní ni̱vi no̱o̱ ndi'i ña o̱n vá'a ndíso na ―káchí ta̱Jesús.
41010046	Ta ki̱xaa̱ na ñoo Jericó. Tá ke̱e ta̱Jesús kua̱'a̱n ra xí'in naxíka xí'in ra xí'in kua̱'a̱ ní ni̱vi ñoo yó'o, ta yóo ñii ta̱kuáá na̱ní ra Bartimeo, sa̱'ya ta̱Timeo, yóo ra yu'u̱ yichi̱. Ta̱ ndáka̱ chi'ña si̱'ún kúu ra no̱o̱ na yá'a yichi̱ yó'o.
41010047	Tá xi̱ni̱ so̱'o ra yá'a ta̱Jesús, ta̱ñoo Nazaret, ta ki̱xá'á ra xí'in ndi'i ndee̱ ra ni̱ka̱'a̱n ra, káchí ra saá: ―Tata Jesús, sa̱'ya ta̱David, ¡ná kundá'ví ini ún koni ún yi̱'i̱! ―káchí ra.
41010048	Ta ni̱vi na kua̱'a̱n yichi̱ ni̱ka̱'a̱n na xí'in ra: ―¡Kasi ún yu'u̱ ún! ―káchí na. Ta ni̱‑chikaa̱ so̱'o ta̱kuáá ña ni̱ka̱'a̱n na xí'in ra, ta ki̱xá'á ra ndeé va̱'a ka̱ ká'a̱n ra: ―Tata, sa̱'ya ta̱David, ¡ná kundá'ví ini ún koni ún yi̱'i̱! ―káchí ra.
41010049	Ta xi̱kundichi ta̱Jesús yichi̱ yó'o, ta ni̱ka̱'a̱n ra xí'in ni̱vi yó'o: ―Kana ndó ra ná kixi ra no̱o̱ i̱. Ta saá ka̱na na ta̱kuáá, káchí na xí'in ra: ―Chikaa̱ ún ndee̱ ini ún. Nakundichi ún, chi kána ra yó'ó kixi ún no̱o̱ ra ―káchí na xí'in ra.
41010050	Ta sa̱ña ra tika̱chí ra, ta ñii ka̱ndeta ra na̱kundichi ra, ta ki̱xaa̱ ra no̱o̱ ta̱Jesús.
41010051	Ta ni̱ka̱'a̱n ta̱Jesús xí'in ra: ―¿Yukía̱ kóni ún ke'é i̱ xí'in ún? Ta nda̱kuii̱n ta̱kuáá: ―Tata Maestro, kóni i̱ sanda'a ún nduchu̱ no̱o̱ i̱ ta va̱'a koto i̱ ―káchí ra.
41010052	Ta ni̱ka̱'a̱n ta̱Jesús xí'in ra: ―Va̱'a kua̱no'o̱ ún. Xa ndu̱va̱'a nduchu̱ no̱o̱ ún, saá chi kándixa ún yi̱'i̱. Ta xa̱ndi̱ko̱n nda̱'a nduchu̱ no̱o̱ ra, ta xa va̱'a xíto ra, ta saá na̱kundiko̱n ra sa̱ta̱ ta̱Jesús.
41011001	Ki̱vi̱ kua̱'a̱n ta̱Jesús xí'in naxíka xí'in ra yichi̱ ña kua̱'a̱n ñoo Jerusalén, ta ni̱xaa̱ na ñoo Betfagé yatin ñoo Betania. Ñoo yó'o ñó'o ña no̱o̱ xíto ndaa xi̱ki̱ tón Olivo. Ta ta̱Jesús ni̱ka̱'a̱n ra xí'in o̱vi̱ naxíka xí'in ra,
41011002	káchí ra saá: ―Kua̱'a̱n ndó ñoo ña xíto ndaa ndó kaa̱. Tá ni̱xaa̱ ndó ñoo kaa̱, ta naní'i ndó ñii burro lo'o nó'ni rí, tí ta̱'án koso na kúu rí. Ta ndaxin ndó rí ta kixi ndó xí'in rí yó'o.
41011003	Tá yóo ni̱vi na nda̱ka̱ to̱'on ndó'ó: “¿Nda̱chun ndáxin ndó burro yó'o?”, kachí na xí'in ndó, ta ndakuii̱n ndó, kachí ndó saá xí'in na: “Ta̱Ká'no no̱o̱ yó xíni̱ ñó'ó rí, tá ndi̱'i xíni̱ ñó'ó ra rí, ta kama ní nataxi ra rí nda'a̱ ndó”, kachí ndó xí'in na ―káchí ta̱Jesús xí'in o̱vi̱ naxíka xí'in ra.
41011004	Ta saá kua̱'a̱n na, ta ni̱xaa̱ na ñoo, ta na̱ní'i na ñii burro lo'o nó'ni ndaa rí no̱o̱ ke̱'e yatin yé'é ñii ve'e, ta nda̱xin na rí.
41011005	Ta sava na ndóo ni̱nda̱ka̱ to̱'on ña'á na: ―¿Nda̱chun ndáxin ndó rí? ―káchí na.
41011006	Ta saá nda̱kuii̱n o̱vi̱ ta̱yó'o ñii ki̱'va nda̱tán ni̱ka̱'a̱n ta̱Jesús xí'in na, ta na ndóo yó'o ta̱xi na nda̱yí kua̱'a̱n burro xí'in na.
41011007	Ta saá ndi̱kó na ki̱xaa̱ na no̱o̱ ta̱Jesús xí'in burro lo'o, ta chi̱nóo na tiko̱to̱ na sa̱ta̱ rí, ta saá na̱koso ta̱Jesús ta kua̱'a̱n ra yichi̱.
41011008	Ta kua̱'a̱ ní ni̱vi chi̱ndoo na tiko̱to̱ na yichi̱ no̱o̱ yá'a ra kua̱'a̱n ra, ta sava ni̱vi xa̱'nda na no̱o̱ nda'a̱ tón yito̱n, ta chi̱ndoo na nó yichi̱ no̱o̱ yá'a ra kua̱'a̱n ra, saá kísa to̱'ó na ra.
41011009	Ta ni̱vi na kua̱'a̱n si'na no̱o̱ ra xí'in na ndíko̱n kua̱'a̱n sa̱ta̱ ra, ndeé ní kúsii̱ ini na, ta ká'a̱n na, káchí na saá: ―¡Kasa ká'no yó Ndios! ¡Ná ke'é Ndios ñava̱'a xí'in ta̱yó'o, ta̱a ta̱ ki̱xaa̱ xí'in nda̱yí Ndios!
41011010	¡Ná ke'é Ndios ñava̱'a xí'in yó ki̱vi̱ ña kixá'á ka'nda chiño ra no̱o̱ yó, nda̱tán ni̱ka̱'a̱n Ndios xí'in xi̱i̱ síkuá yó ta̱rey David! ¡Ná kanóo síkón ñato̱'ó Ndios! ―káchí ni̱vi na kua̱'a̱n xí'in ta̱Jesús.
41011011	Ta ta̱Jesús ni̱ki̱'vi ra ñoo Jerusalén ta ni̱ki̱'vi ra yé'é ve'e ño̱'o ká'no. Ta xi̱to káxín ra no̱o̱ ndi'i ña̱'a ña yóo ini ve'e ño̱'o. Ta saá ndi̱kó ra ñoo Betania xí'in u̱xu̱ o̱vi̱ naxíka xí'in ra, chi xa ni̱kuaa ní kúu ña.
41011012	Ta inka̱ ki̱vi̱ ta ke̱e na ñoo Betania ta kua̱'a̱n na ñoo Jerusalén, ta ta̱Jesús xí'i̱ ní ra so̱ko.
41011013	Ta xi̱ni ra nda̱ xíká ní ñii tón higo ta yóo yu̱ku̱ kuíi̱ nda'a̱ nó, ta saá kua̱'a̱n ra koto ra án o̱n ko̱ó kui̱'i nda'a̱ nó. Tá ni̱to̱nda̱a yatin ra no̱o̱ yóo yito̱n yó'o, ta nda̱ ñii kui̱'i o̱n ko̱ó, nina yu̱ku̱ kuiti yóo chi ta̱'án kixaa̱ ki̱vi̱ ña koon higo.
41011014	Ta saá ni̱ka̱'a̱n ta̱Jesús xí'in yito̱n tón higo, káchí ra saá: ―Nda̱ ñii ka̱ ki̱vi̱ ña va̱xi, nda̱ ñii ni̱vi o̱n kaxi na nda̱ ñii kui̱'i nda'a̱ ún ―káchí ra. Ta naxíka xí'in ra xi̱ni̱ so̱'o na ña ni̱ka̱'a̱n ra xí'in yito̱n yó'o.
41011015	Ta ni̱xaa̱ na ñoo Jerusalén, ta ta̱Jesús ni̱ki̱'vi ra ke̱'e yé'é ve'e ño̱'o ká'no, ta ki̱xá'á ra táva ra ndi'i na síkó xí'in na sáta ña kee na ko̱'o̱n na. Ta sa̱ndiva ra mesa ni̱vi na sáma si̱'ún, ta xa̱ta ra táyi̱ na síkó tísa̱ta,
41011016	ta o̱n vása ní‑taxi ra ya'a nda̱ ñii ni̱vi na ndíso ñakía'vi yé'é ve'e ño̱'o.
41011017	Ta ki̱xá'á ra sa̱ná'a ra ni̱vi, káchí ra saá: ―Saá káchí to̱'on Ndios ña ni̱taa na xi̱na̱'á: “Ve'e i̱ kunaní ña ve'e no̱o̱ ko̱'o̱n ndi'i ni̱vi ña ka̱'a̱n na xí'in i̱”, káchí to̱'on Ndios. Ta ndó'ó, o̱n vása va̱'a ké'é ndó, chi sa̱nduu ndó ve'e yó'o ñii kavua̱ nakuí'ná ―káchí ta̱Jesús xí'in na.
41011018	Ta na sáná'a nda̱yí Ndios xí'in naná'no no̱o̱ nasu̱tu̱ xi̱ni̱ so̱'o na ña ni̱ka̱'a̱n ra, ta ki̱xá'á na ndúkú na ndasaá koo ka'ni na ta̱Jesús, chi yí'ví ní na no̱o̱ ra, xa̱'a̱ ña ndi'i ni̱vi náka'nda ini na xíni̱ so̱'o na ña sáná'a ra.
41011019	Ta xa kóni kuñoó kúu ña, ta ta̱Jesús ke̱e ra ñoo Jerusalén ta ndi̱kó ra ñoo Betania.
41011020	Ta inka̱ ki̱vi̱ xita̱a̱n ní, nda̱koo na ta kua̱'a̱n tuku na yichi̱ ñoo Jerusalén, ta xi̱ni na xa ni̱yi̱chi̱ tón higo, nda̱ tio'o xa̱'a̱ nó ni̱yi̱chi̱.
41011021	Ta na̱ká'án ta̱Pedro to̱'on ña ni̱ka̱'a̱n ta̱Jesús xí'in tón higo, ta ni̱ka̱'a̱n ra xí'in ta̱Jesús: ―Tata Maestro, koto ún, ni̱yi̱chi̱ tón higo tón sa̱ta̱vi̱ chi'ña ún ki̱vi̱ koni.
41011022	Ta nda̱kuii̱n ta̱Jesús, káchí ra saá xí'in naxíka xí'in ra: ―Kandixa ndino'o ini ndó Ndios.
41011023	Ndixa ká'a̱n i̱ xí'in ndó, nda̱ yukú ndó'ó ka̱'a̱n ndó xí'in ñii xi̱ki̱ ká'no, kachí ndó si'a: “Kuta'a ún ta ko̱'o̱n ún sakana xí'in mi̱i ún no̱o̱ mi̱ni”, tá o̱n vása xíka o̱vi̱ ini ndó, ta ndixa kandixa ndó kasa ndivi ña ña ni̱ka̱'a̱n ndó xí'in ña, ta saá kundivi ña.
41011024	Ta ká'a̱n i̱ xí'in ndó, tá kandixa ndino'o ini ndó Ndios, ta naki'in ndó ndi'i ña ndukú ndó no̱o̱ ra.
41011025	Tá ká'a̱n ndó xí'in Ndios, tá o̱n vá'a kóni ini ndó xíni ndó inka̱ ni̱vi, ta va̱'a ka̱ kasa ká'no ini ndó xa̱'a̱ na, ta saá Yivá yó Ndios, ta̱ yóo ñoyívi ni̱no, kivi kasa ká'no ini ra xa̱'a̱ kua̱chi ndó.
41011026	Tá o̱n xi̱in ndó kasa ká'no ini ndó xa̱'a̱ inka̱ ni̱vi, ta saá Yivá yó Ndios, ta̱ yóo ñoyívi ni̱no, o̱n kasa ká'no ini ra xa̱'a̱ kua̱chi ndó ―káchí ta̱Jesús xí'in na.
41011027	Ta ki̱xaa̱ tuku na ñoo Jerusalén. Ta xíka ta̱Jesús no̱o̱ ke̱'e yé'é ve'e ño̱'o ká'no, ta na sáná'a nda̱yí Ndios xí'in naxi̱kua̱'a̱ no̱o̱ najudío xí'in naná'no no̱o̱ nasu̱tu̱ ki̱xaa̱ na no̱o̱ ra,
41011028	ta ni̱nda̱ka̱ to̱'on na ta̱Jesús: ―¿Míkía̱ ki̱xi nda̱yí ké'é ún ñayó'o? ¿Yu kúu na ta̱xi nda̱yí nda'a̱ ún ke'é ún chiño yó'o saá? ―káchí na xí'in ra.
41011029	Ta nda̱kuii̱n ta̱Jesús: ―Ta yi̱'i̱ kóni i̱ nda̱ka̱ to̱'on i̱ ndó'ó ñii la̱á to̱'on. ¿Míkía̱ ki̱xi nda̱yí ta̱Juan sa̱kuchu ra ni̱vi? ¿Án ta̱xi Ndios nda̱yí nda'a̱ ra? ¿Án ni̱vi kúu na ta̱xi nda̱yí nda'a̱ ra ña sakuchu ra ni̱vi? Tá ndakuii̱n ndó ña ndáka̱ to̱'on i̱ ndó'ó, ta saá ka̱'a̱n i̱ xí'in ndó míkía̱ ki̱xi nda̱yí ké'é i̱ chiño yó'o ―káchí ta̱Jesús xí'in na.
41011031	Ta saá ki̱xá'á na ká'a̱n tá'an xí'in mi̱i na: ―¿Ndasaá koo ndakuii̱n yó vitin? Chi táná ka̱'a̱n yó Ndios ta̱xi nda̱yí nda'a̱ ta̱Juan, ta saá nda̱ka̱ to̱'on ta̱Jesús mi̱i yó: “¿Nda̱chun o̱n vása ní‑kandixa ndó ña ni̱ka̱'a̱n ra?”
41011032	¿Án kivi ka̱'a̱n yó ni̱vi kuiti kúu na ta̱xi nda̱yí nda'a̱ ta̱Juan? ―káchí na, ká'a̱n tá'an na. Ká'a̱n tá'an na saá chi yí'ví na ko̱to̱ saa̱ nañoo, chi ndi'i nañoo kándixa na ndí ta̱Juan xi̱kuu ra ñii ta̱profeta.
41011033	Ta saá nda̱kuii̱n na, káchí na si'a xí'in ta̱Jesús: ―O̱n xíni̱ ndi̱ yu kúu na ta̱xi nda̱yí nda'a̱ ta̱Juan ―káchí na. Ta saá ta̱Jesús ni̱ka̱'a̱n ra xí'in na: ―Ta ni yi̱'i̱, o̱n ka̱'a̱n i̱ xí'in ndó míkía̱ ki̱xi nda̱yí kómí i̱ ña ké'é i̱ chiño yó'o ―káchí ra.
41012001	Ta ki̱xá'á ta̱Jesús ká'a̱n ra xí'in na, nda̱to̱'on ra ñii cuento ña saná'a ra na, káchí ra saá: ―Saá ndo̱'o ñii ta̱a, na̱taan ra tón uva. Ta ki̱sa va̱'a ra ñii na̱ma̱ xi̱no nduu ña ndi'i no̱o̱ ño'o̱ no̱o̱ na̱taan ra tón uva. Ta xa̱ta ra no̱o̱ ño'o̱ ta ki̱sa va̱'a ra ñii no̱o̱ ko'on nduta̱ tíuva, ta ki̱sa va̱'a ra ñii torre no̱o̱ kundo̱o ni̱vi kundaa na tón uva yó'o. Ta saá sa̱tati ra ño'o̱ ra xí'in tón uva inka̱ ni̱vi, ta ke̱e ra kua̱'a̱n ra inka̱ ñoo xíká ní.
41012002	Ta ki̱xaa̱ yatin ki̱vi̱ ña ka'nda na tíuva yó'o, ta ta̱ xí'in yito̱n tón uva ti̱'ví ra ñii ta̱mozo ra kua̱'a̱n ra naki'in ra sava tíuva ña kuu ya'vi ra.
41012003	Ta ni̱vi na táti ño'o̱ no̱o̱ yóo tón uva ti̱in na ta̱mozo yó'o, ta ka̱ni ní na ra, ni̱‑xiin na taxi na rí nda'a̱ ra, ta saá ndi̱kó vi̱chí ra kua̱no'o̱ ra.
41012004	Ta ta̱a ta̱ xí'in yito̱n tón uva tuku ti̱'ví ra inka̱ ta̱a kua̱'a̱n ra naki'in ra tíuva. Ta ko̱on na yu̱u̱ ra, ta̱'ví na si̱ni̱ ra, ta sa̱kuka'an na no̱o̱ ra, ta ta̱xin na ra ndikó ra kua̱no'o̱ ra ve'e ta̱patrón.
41012005	Ta ta̱a ta̱ xí'in yito̱n tón uva tuku ti̱'ví ra inka̱ ta̱mozo kua̱'a̱n ra, ta xa̱'ni na ta̱yó'o. Ta saá ti̱'ví tuku ra kua̱'a̱ ní namozo kua̱'a̱n na, ta ka̱ni ní na sava nayó'o, ta xa̱'ni na sava nayó'o.
41012006	’Ta saá o̱n ko̱ó ka̱ inka̱ na kúchiño ti'ví ra ko̱'o̱n, ta ni̱ndo̱o ñii ta̱a ta̱ kúu sa̱'ya mi̱i ra, ta kí'vi ní ini ra xíni ra sa̱'ya ra yó'o. Ta saá ti̱'ví ra sa̱'ya ra kua̱'a̱n ra no̱o̱ ni̱vi na táti ño'o̱, chi xa̱ni ini ra: “Ndixa kasa to̱'ó na sa̱'ya mi̱i yó”, ká'án ra.
41012007	Ta na táti ño'o̱ xi̱ni na kíxaa̱ ta̱lo'o sa̱'ya ra, ta ni̱ka̱'a̱n na xí'in tá'an na, káchí na saá: “Ta̱kaa̱ kúu sa̱'ya ta̱ na̱taan tón uva, ta sa̱'ya ra yó'o kúu ta̱ naki'in ñakuíká xí'in ño'o̱ yó'o táná kivi̱ yivá ra. Na'a ndó ná ko'yo̱ ka'ni yó ra, ta kindo̱o yó xí'in ndi'i ñakuíká ra”, káchí na.
41012008	Ta saá ti̱in na ra, ta xa̱'ni na ra, ta sa̱kana na yi̱kí ko̱ñu ra nda̱ sa̱ta̱ na̱ma̱ ña xi̱no nduu no̱o̱ yóo tón uva. Saá ndi̱'i cuento yó'o ―káchí ta̱Jesús.
41012009	Ta ta̱Jesús ni̱ka̱'a̱n ra xí'in ni̱vi na xi̱ni̱ so̱'o cuento yó'o: ―¿Vitin yukía̱ ke'é ta̱a ta̱ xí'in yito̱n tón uva? Ká'a̱n i̱ xí'in ndó, ndikó ra naxaa̱ ra, ta sandi'i ra xa̱'a̱ ni̱vi na táti ño'o̱ ra. Ta tuku satati ra ño'o̱ ra inka̱ ni̱vi.
41012010	’¿Án o̱n vása ní‑ka'vi ndó to̱'on Ndios, ña káchí saá?: Yóo yu̱u̱ ña ni̱‑xiin ni̱vi na kísa va̱'a ve'e koni̱ ñó'ó na, ta mi̱i yu̱u̱ yó'o ndu̱u ña yu̱u̱ ñano̱ó nákaa̱ xa̱'a̱ ve'e.
41012011	Ndios kúu ta̱ ki̱sa ndivi saá, ña̱'a livi ní kúu ña ke̱'é Ndios, ta mi̱i yó náka'nda ini yó xíni yó ñayó'o, káchí ni̱vi, káchí to̱'on Ndios ―káchí ta̱Jesús xí'in na.
41012012	Ta saá xa̱ni si̱ni̱ na ndúkú na ndasaá koo tiin ña'á na, chi ku̱nda̱a̱ ini na cuento ña ni̱ka̱'a̱n ta̱Jesús ndí ká'a̱n ña xa̱'a̱ na. Ta ni̱‑kuchiño tiin na ra, chi yí'ví na ko̱to̱ saa̱ ni̱vi na ndóo yó'o. Ta saá ke̱e na kua̱'a̱n na.
41012013	Ta ti̱'ví na sava nafariseo xí'in na ndíko̱n partido ta̱Herodes kua̱'a̱n na no̱o̱ ta̱Jesús ña sati̱ví na ñii to̱'on ka̱'a̱n ta̱Jesús.
41012014	Ta ki̱xaa̱ na no̱o̱ ta̱Jesús, ta ni̱ka̱'a̱n na si'a xí'in ra: ―Tata maestro, xíni̱ ndi̱ yó'ó kúu ún ta̱a ta̱ ká'a̱n ñanda̱a̱, ta o̱n vása ndí'i ini ún ña ká'a̱n ni̱vi xa̱'a̱ ña sáná'a ún, ta o̱n vása náka̱xin ún ni̱vi, ta ñii ki̱'va ká'a̱n ún xí'in ndi'i na. Sáná'a ún ñanda̱a̱ xa̱'a̱ yichi̱ Ndios. Ta vitin kóni ndi̱ nda̱ka̱ to̱'on ndi̱ yó'ó, ¿án va̱'a cha'vi yó kota no̱o̱ ta̱rey César ñoo Roma? ¿Án o̱n vá'a cha'vi yó ña? ―káchí na xí'in ra.
41012015	Ta ta̱Jesús kúnda̱a̱ ini ra ndí na o̱vi̱ yu'u̱ kúu na, kóni na koto ndoso na ra, ta ni̱ka̱'a̱n ra xí'in na: ―¿Nda̱chun kóni ndó koto ndoso ndó yi̱'i̱? Taxi ndó ñii si̱'ún ná koto i̱ no̱o̱ ña.
41012016	Ta ta̱xi na ñii si̱'ún nda'a̱ ra, ta xíto ra ña, ta ni̱nda̱ka̱ to̱'on ra na: ―¿Yo na̱'ná, ta yo ki̱vi̱ kúu ña yóo no̱o̱ si̱'ún yó'o? Ta nda̱kuii̱n na: ―Si̱'ún yó'o kómí ña na̱'ná xí'in ki̱vi̱ ta̱rey César ―káchí na.
41012017	Ta ni̱ka̱'a̱n ta̱Jesús xí'in na: ―Taxi ndó nda'a̱ ta̱rey César ña kúu kuenda ra, ta taxi ndó nda'a̱ Ndios ña kúu kuenda Ndios ―káchí ta̱Jesús xí'in na. Ta na̱ka'nda ní ini na chi va̱'a ní ni̱ka̱'a̱n ra.
41012018	Nasaduceo ki̱xaa̱ na no̱o̱ ta̱Jesús. Nasaduceo yó'o kúu na naná'no na sáná'a ta ká'a̱n na ndí na ni̱xi'i̱ o̱n vása nataku̱ ka̱ na. Ta ni̱nda̱ka̱ to̱'on na ta̱Jesús:
41012019	―Tata maestro, nda̱yí Ndios ña ni̱taa ta̱Moisés, káchí ña saá: “Tá ñii ta̱a ni̱xi'i̱ ra, ta o̱n ko̱ó sa̱'ya ra ní‑xiyo xí'in ñásí'í ra, ta ñani ra xíni̱ ñó'ó tonda̱'a̱ ra xí'in ñá ni̱ndo̱o yó'o, ña kivi koo sa̱'ya na. Nda̱tán koo sa̱'ya ta̱ ni̱xi'i̱, saá koo sa̱'ya nayó'o”, káchí nda̱yí ña ni̱taa ta̱Moisés.
41012020	Ta, ¿yukía̱ káchí yó'ó xa̱'a̱ ñayó'o? Chi saá ndo̱'o ta̱a, u̱xa̱ ñani kúu ra. Ta̱no̱ó to̱nda̱'a̱ ra xí'in ñii ña'a̱, ta ni̱xi'i̱ ra, ta o̱n ko̱ó sa̱'ya na ní‑xiyo.
41012021	Ta ñani ra ta̱o̱vi̱ to̱nda̱'a̱ ra xí'in ñáña'a̱ yó'o, ta ni̱xi'i̱ ra, ta o̱n ko̱ó sa̱'ya na ní‑xiyo. Ta ñani ra ta̱u̱ni̱ to̱nda̱'a̱ ra xí'in ñáña'a̱ yó'o. Ñii ki̱'va ndo̱'o ta̱no̱ó xí'in ta̱o̱vi̱, saá ndo̱'o ta̱u̱ni̱ yó'o, ni̱xi'i̱ ra, ta o̱n ko̱ó sa̱'ya na ní‑xiyo.
41012022	Ta ñani ra ta̱ko̱mi̱ to̱nda̱'a̱ ra xí'in ñáña'a̱ yó'o, ta ni̱xi'i̱ ra, ta o̱n ko̱ó sa̱'ya na. Ta ñani ra ta̱o̱'o̱n to̱nda̱'a̱ ra xí'in ñáña'a̱ yó'o, ta ni̱xi'i̱ ra, ta o̱n ko̱ó sa̱'ya na. Ta ñani ra ta̱i̱ño̱ to̱nda̱'a̱ ra xí'in ñáña'a̱ yó'o, ta ni̱xi'i̱ ra, ta o̱n ko̱ó sa̱'ya na. Ta ñani ra ta̱u̱xa̱ to̱nda̱'a̱ ra xí'in ñáña'a̱ yó'o, ta ni̱xi'i̱ ra, ta o̱n ko̱ó sa̱'ya na. Ta saá ni̱xi'i̱ mi̱i ñáña'a̱ yó'o.
41012023	Ta ki̱vi̱ nataku̱ ndi'i na ni̱xi'i̱, ¿yukú ta̱a kuu yii̱ ñáña'a̱ yó'o?, chi ndi'i ta̱a u̱xa̱ ñani ni̱xi̱yo ra xí'in ñá ―káchí na xí'in ta̱Jesús.
41012024	Ta nda̱kuii̱n ta̱Jesús, káchí ra saá xí'in na: ―Sándá'ví xí'in mi̱i ndó, chi naa ní ini ndó, o̱n vása kúnda̱a̱ ini ndó ña ká'a̱n to̱'on Ndios, ni o̱n vása kúnda̱a̱ ini ndó ña kúu ndee̱ Ndios.
41012025	Saá chi ki̱vi̱ nataku̱ na ni̱xi'i̱, o̱n vása tonda̱'a̱ ka̱ na ñoyívi ni̱no, ni o̱n vása taxi na sa̱'ya na tonda̱'a̱ na xí'in inka̱ ni̱vi. Nda̱tán yóo naángel ñoyívi ni̱no, saá koo ni̱vi na kundo̱o xí'in Ndios.
41012026	Xa̱'a̱ ña nataku̱ na ni̱xi'i̱, ¿án o̱n vása ní‑ka'vi ndó yukía̱ ni̱ka̱'a̱n Ndios xí'in ta̱Moisés xi̱na̱'á, ki̱vi̱ xi̱ni ra yito̱n ñiño̱ xíxi̱ nó? Ka̱chí ra saá: “Yi̱'i̱ kúu Ndios, ta ta̱Abraham, ta̱Isaac, xí'in ta̱Jacob kísa to̱'ó ra yi̱'i̱ vitin”, ka̱chí Ndios.
41012027	Ta xí'in to̱'on yó'o kúnda̱a̱ ini yó ndí táku̱ ka̱ xi̱i̱ síkuá yó yó'o, chi na ndixa ni̱xi'i̱ o̱n kuchiño na kasa to̱'ó na Ndios. Sána ini ndó chi o̱n vása kúnda̱a̱ ini ndó ndí ni̱vi na ni̱xi'i̱ tuku nataku̱ na ―káchí ta̱Jesús xí'in nasaduceo.
41012028	Ñii ta̱a ta̱ sáná'a nda̱yí Ndios ki̱xaa̱ ra xi̱ni̱ so̱'o ra ña ni̱ka̱'a̱n tá'an na. Ta ku̱nda̱a̱ ini ra va̱'a ní nda̱kuii̱n ta̱Jesús yu'u̱ na, ta saá ni̱nda̱ka̱ to̱'on ra ta̱Jesús: ―Tata, ¿ndá nda̱yí Ndios kúu ña xíni̱ ñó'ó ní ka̱ no̱o̱ ndi'i inka̱ nda̱yí?
41012029	Ta nda̱kuii̱n ta̱Jesús: ―Nda̱yí ña xíni̱ ñó'ó ní ka̱ kúu ñayó'o: “Koni̱ so̱'o ndó, naIsrael, Ndios Yivá yó kúu ñii la̱á Ndios.
41012030	Kuki'vi ini ndó koni ndó Ndios xí'in ndi'i níma̱ ndó, xí'in ndi'i ini ndó, xí'in ndi'i si̱ni̱ ndó, xí'in ndi'i ndee̱ ndó.” Ñayó'o kúu nda̱yí ñano̱ó, ña xíni̱ ñó'ó ní ka̱.
41012031	Nda̱tán sáná'a nda̱yí ñano̱ó, saá sáná'a nda̱yí ñao̱vi̱, káchí ña saá: “Ñii ki̱'va nda̱tán kí'vi ini ndó xíni ndó xí'in mi̱i ndó, saá kuki'vi ini ndó koni ndó natá'an ndó.” O̱n ko̱ó ka̱ inka̱ nda̱yí ña ndáya̱'ví ní ka̱ no̱o̱ o̱vi̱ nda̱yí yó'o ―káchí ta̱Jesús.
41012032	Ta ta̱ sáná'a nda̱yí Ndios ni̱ka̱'a̱n ra: ―Va̱'a ní ká'a̱n ún, Tata Maestro. Ñanda̱a̱ ká'a̱n ún yóo ñii la̱á Ndios, ta o̱n ko̱ó ka̱ inka̱ Ndios.
41012033	Ña kuki'vi ini yó koni yó Yivá yó Ndios xí'in ndi'i níma̱ yó, xí'in ndi'i si̱ni̱ yó, xí'in ndi'i ini yó, xí'in ndi'i ndee̱ yó, ta ña kuki'vi ini yó koni yó natá'an yó nda̱tán kí'vi ini yó xíni yó xí'in mi̱i yó kúu ña ndáya̱'ví ní ka̱ no̱o̱ ndi'i ña so̱ko̱ yó xí'in ña ka'mi yó no̱o̱ na̱ma̱ yi̱i̱ ve'e Ndios ―káchí ta̱ sáná'a nda̱yí.
41012034	Tá ta̱Jesús xi̱ni̱ so̱'o ra va̱'a ní ndíchí ni̱ka̱'a̱n ta̱ sáná'a nda̱yí, ta káchí ra saá xí'in ra: ―Yatin ní yóo ún ña ki̱'vi ún yichi̱ no̱o̱ xá'nda chiño Ndios. Ta saá nda̱ ñii ni̱vi ni̱‑xiin ka̱ na nda̱ka̱ to̱'on na ra ña koto ndoso ña'á na.
41012035	Ta ta̱Jesús sa̱ná'a ra ni̱vi yé'é ve'e ño̱'o ká'no, ta káchí ra saá xí'in na: ―¿Nda̱chun na sáná'a nda̱yí Ndios ña ni̱taa ta̱Moisés xi̱na̱'á káchí na ndí Cristo, ta̱ ti'ví Ndios saka̱ku ra ni̱vi, kuu ñii sa̱'ya ñani síkuá ta̱rey David?
41012036	Chi Níma̱ Ndios ni̱ka̱'a̱n ini ta̱David, ta ni̱taa ra to̱'on yó'o, ña káchí saá: Ndios ni̱ka̱'a̱n ra xí'in ta̱Ká'no no̱o̱ i̱: “Koo ún xí'in i̱ sii̱n kua'á i̱ no̱o̱ táyi̱ tón to̱'ó yó'o, ta̱nda̱ ki̱vi̱ taxi i̱ ko̱yo ndi'i na káni tá'an xí'in ún ti̱xin xa̱'a̱ ún”, ka̱chí Ndios, ni̱taa ta̱David xi̱na̱'á.
41012037	Xí'in to̱'on yó'o ta̱David ka̱chí ra Cristo kúu ta̱Ká'no no̱o̱ ra. Ta, ¿mí kúchiño kúu Cristo sa̱'ya ñani síkuá ta̱David? ―káchí ta̱Jesús xí'in na. Ta kua̱'a̱ ní ni̱vi ndóo yó'o, ta kúsii̱ ní ini na xíni̱ so̱'o na ña ni̱ka̱'a̱n ra.
41012038	Ta ta̱Jesús sa̱ná'a ka̱ ra na, káchí ra saá: ―Koto va̱'a ndó o̱n kundiko̱n ndó yichi̱ ni̱vi na sáná'a nda̱yí Ndios, chi kuiti ká'vi na nda̱yí ta o̱n vása kasa ndivi na ña. Kísa ká'no xí'in mi̱i na, kúsii̱ ní ini na kundixin na tiko̱to̱ va̱'a, ta kua̱'a̱n va̱xi na no̱o̱ ni̱vi ña koto ña'á na. Ta xíka na no̱yá'vi, ta kóni na ña kasa to̱'ó ní ni̱vi na,
41012039	ta kútoo ní na kundo̱o na táyi̱ tón ná'no tón to̱'ó tón yóo ve'e ño̱'o sinagoga. Ta no̱o̱ yóo viko̱ xíxi, ndúkú na kundo̱o na no̱o̱ táyi̱ ná'no tón to̱'ó.
41012040	Ta ké'é na ña o̱n vá'a, chi kíndaa na ve'e náña'a̱ ná ni̱xi'i̱ yii̱. Ta ndi̱'i ke̱'é na saá ta xí'in ñavatá ini na, xá'a̱n na ve'e ño̱'o sinagoga, ta na'á ní ká'a̱n na xí'in Ndios. Ké'é na saá xa̱'a̱ ña kóni na kani si̱ni̱ ni̱vi ndí nayó'o kúu nava̱'a ní no̱o̱ Ndios. Ta xa̱'a̱ ña o̱n vá'a ké'é na, Ndios saxo̱'vi̱ ka̱ ra nayó'o no̱o̱ inka̱ ni̱vi ―káchí ta̱Jesús xí'in na.
41012041	Ta saá xi̱koo ta̱Jesús yé'é ve'e ño̱'o ká'no, yatin no̱o̱ ñíndichi caja ña ñó'o si̱'ún xa̱'a̱ Ndios. Ta xi̱to ra ni̱vi táan na si̱'ún ini caja. Ta nakuíká táan na kua̱'a̱ ní si̱'ún ini caja yó'o.
41012042	Ta ki̱xaa̱ ñii ña'a̱ ndá'ví ñá ni̱xi'i̱ yii̱, táan ñá o̱vi̱ si̱'ún kuálí ini caja, ta lo'o ní ndáka̱ si̱'ún yó'o.
41012043	Ta ta̱Jesús ka̱na ra u̱xu̱ o̱vi̱ naxíka xí'in ra va̱xi na no̱o̱ ra, ta ni̱ka̱'a̱n ra xí'in na: ―Ndixa ká'a̱n i̱ xí'in ndó, ñándá'ví yó'o ta̱xi ñá ví'í ka̱ si̱'ún no̱o̱ ña ta̱xi nakuíká,
41012044	chi nakuíká, vará ta̱xi na kua̱'a̱ ní si̱'ún, ta ki̱ndo̱o ví'í ka̱ ña nda'a̱ mi̱i na. Ta ñándá'ví yó'o, vará lo'o ní si̱'ún ní'i ñá, ta ta̱xi ndi'i ñá si̱'ún ña kómí ñá, ta saá sa̱ndakoo ñá ndi'i ña xíni̱ ñó'ó ñá ―káchí ta̱Jesús xí'in na.
41013001	Ta saá ta̱Jesús ke̱ta ra ve'e ño̱'o ká'no ta kua̱'a̱n ra, ta ñii ta̱xíka xí'in ra ni̱ka̱'a̱n ra xí'in ra: ―Tata Maestro, koto ún, ¡nda̱chun ná'no ní yu̱u̱ ñó'o ku̱va̱'a ve'e ño̱'o yó'o! ¡Nda̱chun livi ní ve'e ño̱'o yó'o!
41013002	Ta ni̱ka̱'a̱n ta̱Jesús xí'in ra: ―¿Án xíto ún ndi'i ñalivi yó'o? Nda̱ ñii ka̱ yu̱u̱ o̱n kóo ka̱ sa̱ta̱ inka̱ yu̱u̱. Saá chi ñii ki̱vi̱ ña va̱xi tani ve'e ño̱'o yó'o ta ndi'i xa̱'a̱ ña ―káchí ta̱Jesús.
41013003	Ta saá kua̱'a̱n na xi̱ki̱ tón Olivo ña nákaa̱ no̱o̱ xíto ndaa ve'e ño̱'o ká'no. Ta xi̱koo ta̱Jesús no̱o̱ ño'o̱, ta ta̱Pedro, ta̱Jacobo, ta̱Juan xí'in ta̱Andrés xi̱to na o̱n ko̱ó ka̱ ni̱vi, ta ki̱xaa̱ na no̱o̱ ra, ta ni̱ka̱'a̱n na xí'in ra:
41013004	―Tata, kóni ndi̱ ndato̱'on ún xí'in ndi̱, ¿ama koo saá ña ka̱chí ún? ¿Ndá seña kuu ña koni ndi̱ ña kunda̱a̱ ini ndi̱ xa kúyatin ndi'i xa̱'a̱ ve'e ño̱'o ká'no yó'o? ―káchí na.
41013005	Ta nda̱kuii̱n ta̱Jesús, káchí ra saá xí'in na: ―Koto va̱'a ndó ña o̱n sandá'ví ni̱vi ndó'ó.
41013006	Saá chi kua̱'a̱ ní ta̱a kixaa̱, ta ki̱vi̱ kixaa̱ ñii ñii na, ta ka̱'a̱n na xí'in ndó, kachí na saá: “Yi̱'i̱ kúu Cristo, ta̱a ta̱ ti̱'ví Ndios saka̱ku ni̱vi ñoyívi yó'o”, kachí na xí'in ndó, ta sandá'ví na kua̱'a̱ ní ni̱vi.
41013007	’Ta koni̱ so̱'o ndó yóo kua̱chi xá'ni tá'an na ñoo yatin, ta xá'ni tá'an na ñoo xíká, ta o̱n kuyi̱'ví ndó. Chi xíni̱ ñó'ó kundivi ndi'i ñayó'o, ta saá ni, ta̱'án kixaa̱ ki̱vi̱ ñasondí'í ñoyívi yó'o.
41013008	Ki̱vi̱ ña va̱xi nakuita ni̱vi na ñoo ná'no ka'ni tá'an na xí'in ni̱vi na inka̱ ñoo ná'no, ta ñoo no̱o̱ yóo narey ka'ni tá'an na xí'in inka̱ ñoo no̱o̱ yóo inka̱ narey. Ta kua̱'a̱ ní xiiña ta̱an no̱o̱ ño'o̱, ta koo ní so̱ko, ta nakuita nani̱vi chi ndi'i ní ini na, ta saa̱ ní ini na, ta kani tá'an na xí'in natá'an na. Ñayó'o kuiti kuu ña kixá'á ña xo̱'vi̱ ní ni̱vi.
41013009	’Ta ndó'ó, kundaa xí'in mi̱i ndó, chi tiin na ndó'ó ko̱'o̱n ndó xí'in na, ta nataxi na ndó'ó nda'a̱ nachiño ná'no, ta kani ní na ndó'ó ve'e ño̱'o sinagoga. Taxi na kua̱chi xa̱'a̱ ndó no̱o̱ nagobernador án no̱o̱ narey chi na ndíko̱n yi̱'i̱ kúu ndó. Tá kundo̱o ndó no̱o̱ nachiño yó'o, ta saá kukomí ndó yichi̱ ka̱'a̱n ndó to̱'on ñava̱'a xa̱'a̱ i̱.
41013010	Si'na ni̱vi na kándixa yi̱'i̱ xíni̱ ñó'ó ka̱'a̱n ndoso na to̱'on ñava̱'a xa̱'a̱ i̱ no̱o̱ ndi'i ni̱vi na ndóo ndi'i saá ñoo ñoyívi yó'o, ta saá kixaa̱ ki̱vi̱ sondí'í.
41013011	Tá tiin na ndó'ó ko̱'o̱n ndó xí'in na, ta chikaa̱ na kua̱chi xa̱'a̱ ndó no̱o̱ nachiño, ta o̱n kundi'i ini ndó xa̱'a̱ to̱'on ña ndakuii̱n ndó. Saá chi mi̱i ki̱vi̱ ña kundo'o ndó saá, Ndios taxi ra to̱'on ña ka̱'a̱n ndó no̱o̱ nayó'o, chi o̱n si̱ví mi̱i ndó'ó kuu na ka̱'a̱n no̱o̱ na, ta Níma̱ Ndios ña yóo ini ndó kuu ña ka̱'a̱n.
41013012	Ki̱vi̱ ña va̱xi sava nata̱a taxi na kua̱chi xa̱'a̱ ñani na no̱o̱ nachiño, ta sava na kúu yivá taxi na kua̱chi xa̱'a̱ sa̱'ya na no̱o̱ nachiño. Ta sava na kúu sa̱'ya kasa toon na no̱o̱ yivá si'í na, ta taxi na kua̱chi xa̱'a̱ mi̱i yivá si'í na yó'o no̱o̱ nachiño, ta nachiño ka̱'a̱n na saá: “Ná kivi̱ nayó'o.”
41013013	Ndi'i ni̱vi kusaa̱ ini na koni na ndó'ó chi na ndíko̱n yichi̱ i̱ kúu ndó. Tá o̱n sandakoo ndó yichi̱ i̱ ta kundiko̱n va̱'a ndó ña, nda̱ kixaa̱ ki̱vi̱ ndi̱'i ña xo̱'vi̱ ndó ñoyívi yó'o, ta Ndios saka̱ku ra ndó'ó ña kutaku̱ ndó xí'in ra ndi'i saá ki̱vi̱ ña va̱xi ―káchí ta̱Jesús.
41013014	Ta ndó'ó na ká'vi to̱'on yó'o, xíni̱ ñó'ó kunda̱a̱ ini ndó to̱'on yó'o ña ni̱ka̱'a̱n ta̱Jesús xí'in naxíka xí'in ra, káchí ra saá: ―Kui̱ya̱ xi̱na̱'á ta̱profeta Daniel ni̱ka̱'a̱n ra xa̱'a̱ ña o̱n vá'a ñakini ña sandi'i xa̱'a̱ ñayi̱i̱. Ta kixaa̱ ki̱vi̱ koto ndó yóo ña o̱n vá'a ñakini yó'o ve'e ño̱'o ká'no, ta ndi'i na ndóo estado Judea yó'o, xíni̱ ñó'ó kee na ta kono na ko̱'o̱n na no̱o̱ yóo yuku̱ síkón.
41013015	Tá yóo ni̱vi ta nándoso na si̱ni̱ ve'e na, ta nayó'o o̱n vá'a noo na ndi̱'vi na naki'in na ña kómí na ve'e na.
41013016	Tá yóo ni̱vi ta ñó'o na yuku̱, ta nayó'o, o̱n vá'a ndikó ka̱ na ve'e na naki'in na tika̱chí na.
41013017	¡Ndá'ví ní náña'a̱ ná ñó'o sa̱'ya, ta ndá'ví ní náña'a̱ ná yóo sa̱'ya válí na chíchín, chi ndeé ní koo ña xo̱'vi̱ ná ki̱vi̱ kundivi ñayó'o saá!
41013018	Ndukú ndó no̱o̱ Ndios ña o̱n kuu ña ki̱vi̱ vi̱xin ní ña kundo'o ndó saá.
41013019	Nda̱ ki̱vi̱ no̱ó ña ki̱sa va̱'a Ndios ñoyívi yó'o ta̱nda̱ vitin, nani̱vi xó'vi̱ na. Ta ki̱vi̱ koo ña o̱n vá'a yó'o saá, ndeé ní ka̱ xo̱'vi̱ ndi'i ni̱vi. Ta nda̱ ñii ka̱ ki̱vi̱ ña va̱xi o̱n xo̱'vi̱ ka̱ na nda̱tán xo̱'vi̱ na ki̱vi̱ yó'o.
41013020	Ta xa̱'a̱ ña kúndá'ví ini Ndios xíni ra ni̱vi na na̱ka̱xin ra ndíko̱n yichi̱ ra kúu ña chi̱tóni̱ ra salo'o ki̱vi̱ xo̱'vi̱ ni̱vi ñoyívi yó'o. Tá o̱n vása ní‑chitóni̱ ra saá, níkúu, ta nda̱ ñii ni̱vi o̱n kívi ka̱ku na no̱o̱ ña yo̱'vi̱ ní xó'vi̱ na.
41013021	’Tá yóo ni̱vi na ka̱'a̱n xí'in ndó: “Yó'o yóo Cristo ta̱ ti̱'ví Ndios saka̱ku na ñoyívi yó'o”, án “Koto ndó, kaa̱ yóo ra”, kachí na xí'in ndó, ta o̱n kandixa ndó na.
41013022	Chi nakuita kua̱'a̱ ní navatá ta ka̱'a̱n na, kachí na si'a: “Yi̱'i̱ kúu Cristo ta̱a ta̱ ti̱'ví Ndios”, ta inka̱ na ka̱'a̱n, kachí na: “Yi̱'i̱ kúu ta̱profeta ta̱ ká'a̱n ndoso to̱'on Ndios”, ta o̱n si̱ví nanda̱a̱ kúu na. Navatá yó'o to̱nda̱a na ke'é na milagro ña sandá'ví na ni̱vi, ta̱nda̱ yatin kuchiño sandá'ví na ni̱vi na na̱ka̱xin Ndios kundiko̱n yichi̱ ra.
41013023	Ta ndó'ó koto va̱'a ndó, chi vitin kúnda̱a̱ ini ndó ndi'i ñayó'o, chi xa nda̱to̱'on i̱ xí'in ndó ―káchí ta̱Jesús xí'in naxíka xí'in ra.
41013024	Ta tuku ni̱ka̱'a̱n ta̱Jesús, káchí ra saá xí'in na: ―Ta ki̱vi̱ kán, tá ndi'i ña xó'vi̱ ni̱vi, ta ña ño̱'o ká'no yé'e kunaa no̱o̱ ña, ta tíyo̱o̱ o̱n vása naye'e ka̱ rí,
41013025	ta tíki̱mi kee rí ñoyívi ni̱no ta ko̱yo rí, ta ndi'i ña kómí ndee̱ yóo ñoyívi ni̱no kanda ña ta kisin ndi'i ñayó'o.
41013026	Ta saá ndi'i ni̱vi koni na yi̱'i̱, ta̱a ta̱ ki̱xi no̱o̱ Ndios, ta va̱xi i̱ ma̱'ñó vi̱ko̱, xí'in ndee̱ ká'no, xí'in ndi'i ña yé'e livi.
41013027	Ta yi̱'i̱ ti'ví i̱ naángel ko̱'o̱n na nakaya na ndi'i ni̱vi na na̱ka̱xin i̱ na kúu na ndíko̱n yichi̱ i̱. Ta ni̱vi yó'o kee na ndi'i saá xiiña no̱o̱ ño'o̱ ñoyívi yó'o xí'in ñoyívi ni̱no, ta kixaa̱ na no̱o̱ i̱.
41013028	’Ta ndó'ó, sakuá'á ndó ta kunda̱a̱ ini ndó ña sáná'a yito̱n tón higo: Tá xa va̱xi nduxa̱á nó, ta nákoo yu̱ku̱ yúta̱ nda'a̱ nó, ta saá kunda̱a̱ ini ndó xa ni̱kuyatin ní kixaa̱ sa̱vi̱.
41013029	Ta ki̱vi̱ xíto ndó xa kua̱'a̱n kundivi ndi'i ñayó'o ña nda̱to̱'on i̱ xí'in ndó, ta saá kunda̱a̱ ini ndó xa va̱xi kuyatin ki̱vi̱ ndikó i̱ ñoyívi yó'o.
41013030	Ta ndixa ká'a̱n i̱ xí'in ndó, ni̱vi na xíto kixá'á seña yó'o kutaku̱ ka̱ na nda̱ ndi̱'i ku̱ndivi ndi'i ña nda̱to̱'on i̱ xí'in ndó.
41013031	Ña ñoyívi ni̱no xí'in ña ñoyívi yó'o ñii ki̱vi̱ va̱xi ndi'i xa̱'a̱ ña, ta to̱'on i̱ o̱n ndi'i xa̱'a̱ ña, ta kindo̱o ña ndi'i saá ki̱vi̱.
41013032	’Nda̱ ñii ni̱vi o̱n vása xíni̱ na ama ndikó i̱, ni ni̱vi na ndóo ñoyívi yó'o, ni naángel na ndóo ñoyívi ni̱no, ni yi̱'i̱ ta̱a ta̱Sa̱'ya Ndios. Ta ñii la̱á Ndios Tata Yivá yó kúu ta̱a ta̱ xíni̱ ama ndikó i̱ ñoyívi yó'o.
41013033	’Ta saá ndó'ó, koto va̱'a ndó, kundo̱o ti'va ndó ta ka̱'a̱n ndó xí'in Ndios, chi o̱n vása xíni̱ ndó ama ndikó i̱ ñoyívi yó'o.
41013034	Nda̱tán ke̱'é ñii ta̱a ta̱ kua̱'a̱n xíká, saá ké'é i̱ xí'in ndó. Saá chi ta̱yó'o sa̱ndakoo ra ve'e ra, ta ta̱xi ra nda̱yí nda'a̱ namozo ra, ta ñii ñii na sa̱kuiso ra na chiño, ta xa̱'nda chiño ra no̱o̱ ta̱ ndáa yé'é ve'e ra ña koo ti'va ra.
41013035	Ta ká'a̱n i̱ xí'in ndó, kundito ndó chi o̱n vása xíni̱ ndó ama ndikó i̱, án kua̱'a̱n kuñoó, án ma̱'ñó ñoó, án xita̱a̱n naa ka̱ ta kána nduxú chée, án xita̱a̱n ni̱ti̱vi, kuu ña ndikó i̱.
41013036	Koto va̱'a ndó ko̱to̱ ñii kama ndikó i̱, ta naní'i i̱ ndó'ó ndóo ndó kísi̱n ndó.
41013037	Ta to̱'on ká'a̱n i̱ xí'in ndó, ká'a̱n i̱ xí'in ndi'i ni̱vi: Ná kundo̱o ti'va ndó ―káchí ta̱Jesús xí'in na.
41014001	Ta kúma̱ni̱ o̱vi̱ ki̱vi̱ ña to̱nda̱a ki̱vi̱ kana viko̱ Pascua, xí'in inka̱ viko̱ no̱o̱ xíxi najudío si̱ta̱ va̱'a ña o̱n ko̱ó levadura kómí. Ta na sáná'a nda̱yí Ndios xí'in naná'no no̱o̱ nasu̱tu̱ ndúkú na ndasaá koo kasa va̱'a na kua̱chi vatá xa̱'a̱ ta̱Jesús, ta tiin na ra ña ka'ni ña'á na.
41014002	Ta ni̱ka̱'a̱n na, káchí na saá: ―O̱n kuchiño tiin yó ra ki̱vi̱ viko̱, ko̱to̱ koni ndi'i nani̱vi ñoo yó'o, ta si̱so̱ na nda̱'yi na, ta kani tá'an na, ta koo ní kua̱chi ―káchí na.
41014003	Ta yóo ta̱Jesús ñoo Betania ve'e ta̱Simón, ta̱ xi̱komí kue̱'e̱ tá'yí na̱ní ña lepra. Tá yóo ta̱Jesús xíxi ra no̱o̱ mesa, ta ki̱xaa̱ yatin ñii ña'a̱ ní'i ñá ñii yu̱yu̱ ña ku̱va̱'a xí'in yu̱u̱ na̱ní alabastro, ti̱xin ña ñó'o nduta̱ tá xá'an támi ní, tá ku̱va̱'a xí'in yu̱ku̱ nardo kúu rá, ta nduta̱ yó'o kúu tá yá'ví ní. Ta ni̱xa'no ñá si̱ko̱n yu̱yu̱ yó'o ta chi̱kaa̱ ndi'i ñá rá si̱ni̱ ta̱Jesús.
41014004	Ta sava na ndóo ni̱saa̱ ní na xíni ña'á na, ta ni̱ka̱'a̱n na xí'in tá'an na: ―¿Nda̱chun sa̱ndi'i ña'a̱ yó'o xa̱'a̱ nduta̱ yá'ví ní?
41014005	Va̱'a ka̱ ná si̱kó ñá nduta̱ yó'o ta u̱ni̱ ciento si̱'ún denario naki'in ñá, níkúu, ta saá kuchiño chindeé ñá nandá'ví ―káchí na, ká'a̱n na. Ta ká'a̱n na to̱'on o̱n vá'a xí'in ñá.
41014006	Ta ta̱Jesús ni̱ka̱'a̱n ra xí'in na: ―O̱n ka̱'a̱n ndó to̱'on kuáchí xí'in ñáña'a̱ yó'o. ¿Nda̱chun sándi'i ndó ñá? Chi ñava̱'a kúu ña ke̱'é ñá xí'in i̱.
41014007	Ndi'i saá ki̱vi̱ yóo nandá'ví xí'in ndó ta kúchiño chindeé ndó na. Ta yi̱'i̱, salo'o ní ka̱ ki̱vi̱ yóo i̱ xí'in ndó.
41014008	Ñáña'a̱ yó'o ke̱'é ñá ñava̱'a, chi̱kaa̱ ñá nduta̱ tá xá'an támi si̱ni̱ i̱ ña ki̱sa ti'va ñá yi̱kí ko̱ñu i̱ ña ndu̱xu̱n ña.
41014009	Ndixa ká'a̱n i̱ xí'in ndó, ndi'i saá xiiña ñoyívi yó'o no̱o̱ ka̱'a̱n ndoso na to̱'on ñava̱'a xa̱'a̱ i̱, ndato̱'on na xí'in ni̱vi yukía̱ ke̱'é ñáyó'o. Ta saá naká'án ni̱vi xa̱'a̱ ñava̱'a ke̱'é ñá xí'in i̱ ―káchí ta̱Jesús xí'in na.
41014010	Ta saá ta̱Judas Iscariote, ta̱ kúu ñii ta̱a ta̱ u̱xu̱ o̱vi̱ xíka xí'in ta̱Jesús, ke̱e ra ni̱xa̱'a̱n ra no̱o̱ naná'no no̱o̱ nasu̱tu̱ ña nataxi ra ta̱Jesús nda'a̱ na.
41014011	Ta ku̱sii̱ ní ini na xi̱ni̱ so̱'o na ña ni̱ka̱'a̱n ta̱Judas xí'in na, ta nayó'o ni̱ka̱'a̱n na xí'in ra: ―Tá nataxi ún ra nda'a̱ ndi̱, ta taxa'vi ndi̱ yó'ó ―káchí na. Ta saá ki̱xá'á ndúkú ta̱Judas ndasaá koo nataxi ra ta̱Jesús nda'a̱ na.
41014012	Ta ni̱to̱nda̱a ki̱vi̱ ki̱xá'á viko̱ xíxi najudío si̱ta̱ va̱'a ña o̱n ko̱ó levadura kómí, ta ñii ñii ve'e na, xá'ni na ndikachi lo'o ña náká'án na viko̱ Pascua. Ta naxíka xí'in ta̱Jesús ni̱nda̱ka̱ to̱'on na ra: ―¿Míkía̱ kóni ún kasa ndivi ndi̱ ña kuxu yó viko̱ Pascua? ―káchí na.
41014013	Ta saá ti̱'ví ta̱Jesús o̱vi̱ naxíka xí'in ra, káchí ra saá xí'in na: ―Kua̱'a̱n ndó, ta kua̱'a̱n ki̱'vi ndó ñoo Jerusalén, ta nakutá'an ndó xí'in ñii ta̱a ndíso ki̱si takuií, ta kundiko̱n ndó ko̱'o̱n ndó sa̱ta̱ ra,
41014014	ta ve'e no̱o̱ ki̱'vi ra, ka̱'a̱n ndó xí'in ta̱a ta̱ xí'in ve'e yó'o: “Ta̱Maestro ti̱'ví ndi̱'i̱ va̱xi ndi̱ nda̱ka̱ to̱'on ndi̱ yó'ó: ¿Míkía̱ yóo ñii cuarto ve'e ún no̱o̱ kuxu ra viko̱ Pascua xí'in ndi̱'i̱, naxíka xí'in ra?”, kachí ndó.
41014015	Ta saá ta̱a ta̱ xí'in ve'e saná'a ra ndó'ó míkía̱ yóo ñii cuarto ká'no ve'e ra ña kánóo piso o̱vi̱, no̱o̱ yóo ndi'i ña xíni̱ ñó'ó ndó. Ta ve'e yó'o kasa ndivi ndó ña kuxu yó viko̱ Pascua ―káchí ta̱Jesús xí'in na.
41014016	Ta o̱vi̱ naxíka xí'in ra ke̱e na kua̱'a̱n na, ta ni̱ki̱'vi na ñoo Jerusalén, ta na̱ní'i na nda̱tán yóo ña ni̱ka̱'a̱n ta̱Jesús xí'in na, ta ki̱sa ndivi na ña kuxu na viko̱ Pascua.
41014017	Tá kua̱'a̱n kuñoó, ki̱xaa̱ ta̱Jesús xí'in u̱xu̱ o̱vi̱ naxíka xí'in ra.
41014018	Ta ndóo na xíxi na no̱o̱ mesa, ta ni̱ka̱'a̱n ta̱Jesús xí'in na: ―Ndixa ká'a̱n i̱ xí'in ndó, ñii ndó'ó na xíxi xí'in i̱ kúu ta̱a ta̱ si̱kó kuí'ná yi̱'i̱, ta nataxi ra yi̱'i̱ nda'a̱ ni̱vi na sáa̱ ini xíni yi̱'i̱ ―káchí ra.
41014019	Ta ki̱xá'á nayó'o kúchuchú ní ini na, ta ñii ñii na ni̱nda̱ka̱ to̱'on na ta̱Jesús: ―Tata, ¿án yi̱'i̱ kúu ta̱ ká'a̱n ún xa̱'a̱? Ta inka̱ na ni̱ka̱'a̱n: ―¿Án yi̱'i̱ kúu ra?
41014020	Ta nda̱kuii̱n ta̱Jesús, káchí ra xí'in na: ―Ñii ndó'ó ta̱ u̱xu̱ o̱vi̱ kúu ra, ta̱ sáchii si̱ta̱ va̱'a ini ko̱'o̱ xí'in i̱, ta̱yó'o kúu ta̱ si̱kó kuí'ná yi̱'i̱ no̱o̱ na sáa̱ ini xíni yi̱'i̱.
41014021	Ta yi̱'i̱, ta̱a ta̱ ki̱xi no̱o̱ Ndios, ndixa xo̱'vi̱ ní i̱ ta kivi̱ i̱, nda̱tán ni̱taa naprofeta xi̱na̱'á. Ta, ¡ndá'ví ní ta̱a ta̱ si̱kó kuí'ná yi̱'i̱ no̱o̱ na sáa̱ ini xíni yi̱'i̱! Va̱'a ka̱ níxi̱yo o̱n kaku ta̱yó'o, níkúu ―káchí ta̱Jesús xí'in na.
41014022	Tá ndóo ka̱ na xíxi na, ta̱Jesús ki̱'in ra si̱ta̱ va̱'a, ta ni̱ka̱'a̱n ra xí'in Ndios: ―Tata Yivá yó, táxa'vi ún chi ta̱xi ún si̱ta̱ va̱'a kuxu ndi̱ ―káchí ra. Ta ta̱'ví ra si̱ta̱ va̱'a, ta ta̱xi ra ña nda'a̱ ñii ñii naxíka xí'in ra kuxu na. Ta ni̱ka̱'a̱n ra xí'in na: ―Naki'in ndó kuxu ndó si̱ta̱ va̱'a yó'o, chi ñayó'o kúu yi̱kí ko̱ñu i̱.
41014023	Ta ki̱'in ta̱Jesús ñii copa ña ñó'o nduta̱ vino, ta ni̱ka̱'a̱n ra xí'in Ndios: ―Tata Yivá yó, táxa'vi ún chi ta̱xi ún nduta̱ ko'o ndi̱ yó'o ―káchí ra. Ta ta̱xi ra copa ñó'o nduta̱ vino yó'o nda'a̱ na, ta ndi'i na xí'i na rá,
41014024	ta ni̱ka̱'a̱n ra saá xí'in na: ―Nduta̱ yó'o kúu ni̱i̱ i̱ ña kui̱ta̱. Ta xí'in ñayó'o Ndios chindú'u̱ ra pacto xa̱á ña ka̱'a̱n ndasaá kuchiño naki'in ni̱vi ñava̱'a Ndios.
41014025	Ndixa ká'a̱n i̱ xí'in ndó, o̱n ko'o ka̱ i̱ nduta̱ vino nda̱ ki̱xaa̱ ki̱vi̱ nakutá'an yó no̱o̱ xá'nda chiño Ndios. Ta saá ko'o yó tánduta̱ vino xa̱á ―káchí ta̱Jesús xí'in na.
41014026	Ta ndi̱'i xi̱ta na ñii yaa ña ká'a̱n xa̱'a̱ Ndios, ta ke̱e na kua̱'a̱n na xi̱ki̱ tón Olivo.
41014027	Ta ni̱ka̱'a̱n ta̱Jesús xí'in na: ―Ñoó vitin ndi'i ndó'ó sandakoo ndó yi̱'i̱, chi saá kundivi to̱'on Ndios ña ni̱taa na xi̱na̱'á, ña káchí saá: “Satakué'e̱ i̱ ta̱a ta̱ ndáa tíndikachi, ta tíndikachi yó'o kui̱ta̱ ní'nó ndi'i rí”, ka̱chí Ndios.
41014028	Ta ki̱vi̱ nataku̱ i̱, ko̱'o̱n si'na i̱ ña kundati i̱ ndó'ó ñoo estado Galilea ―káchí ta̱Jesús xí'in na.
41014029	Ta ta̱Pedro ni̱ka̱'a̱n ra xí'in ta̱Jesús: ―Tata, tá ndi'i ni̱vi sandakoo na yó'ó, ta yi̱'i̱ o̱n sandakoo i̱ yó'ó.
41014030	Ta ni̱ka̱'a̱n ta̱Jesús xí'in ra: ―Ndixa ká'a̱n i̱ xí'in ún, ta̱'án ka̱ kana nduxú chée o̱vi̱ yichi̱ ñoó vitin, ta xa u̱ni̱ yichi̱ ni̱ka̱'a̱n ún xí'in ni̱vi ña o̱n vása xíni̱ ún yi̱'i̱ ―káchí ta̱Jesús xí'in ra.
41014031	Ta xí'in ndi'i ndee̱ ra ni̱ka̱'a̱n ta̱Pedro, káchí ra saá: ―Tata, ta̱nda̱ xíni̱ ñó'ó kivi̱ i̱ xí'in ún, ta nda̱ ñii yichi̱ o̱n vása ka̱'a̱n i̱ o̱n vása xíni̱ i̱ yó'ó ―káchí ta̱Pedro. Ta ñii káchí saá ni̱ka̱'a̱n ndi'i ka̱ naxíka xí'in ta̱Jesús.
41014032	Ta ni̱xaa̱ na ñii no̱o̱ na̱ní Getsemaní, ta ni̱ka̱'a̱n ta̱Jesús xí'in naxíka xí'in ra: ―Kundo̱o ndó yó'o táná ko̱'o̱n i̱ ka̱'a̱n i̱ xí'in Ndios ―káchí ra.
41014033	Ta ni̱ka̱'a̱n ra xí'in ta̱Pedro ta xí'in ta̱Jacobo xí'in ta̱Juan, kua̱'a̱n na xí'in ra ta ni̱xaa̱ na, ta ki̱xá'á ta̱Jesús kúchuchú ní ini ra ta ndí'i ní ini ra.
41014034	Ta ni̱ka̱'a̱n ra xí'in u̱ni̱ ta̱yó'o: ―Ndeé ní kúchuchú ini i̱ a̱nda̱ ñii kóni ña kivi̱ i̱. Kundati ndó yó'o ta kundito ndó, o̱n ku̱su̱n ndó ―káchí ta̱Jesús xí'in na.
41014035	Ta ta̱Jesús ke̱e ra kua̱'a̱n ra ñii xiiña xíká ka̱ lo'o, ta xi̱kuxítí ra ta xi̱kundee ra nda̱ no̱o̱ ño'o̱, ndu̱kú ra no̱o̱ Ndios, tá kúchiño ví, ta o̱n taxi Ndios xo̱'vi̱ ra.
41014036	Ta káchí ra xí'in Ndios saá: ―Tata Yivá mi̱i i̱, xíni̱ va̱'a i̱ yó'ó kúchiño kasa ndivi ún ndi'i saá ña̱'a. Ta ña kóni i̱ kúu ña o̱n taxi ún ña xo̱'vi̱ i̱. Ta saá ni, o̱n kundivi ña kóni mi̱i i̱, ta va̱'a ka̱ ná kundivi ña kóni mi̱i ún ―káchí ta̱Jesús xí'in Ndios.
41014037	Ta saá na̱kundichi ra, ta ndi̱kó ra ki̱xaa̱ ra no̱o̱ ndóo u̱ni̱ naxíka xí'in ra. Ta ndi'i nayó'o kísi̱n na. Ta ta̱Jesús ni̱ka̱'a̱n ra xí'in ta̱Pedro: ―¿Án kísi̱n ún? ¿Án o̱n vása kúchiño ún kundito ún vará ñii hora?
41014038	Ta ni̱ka̱'a̱n ra xí'in u̱ni̱ naxíka xí'in ra: ―O̱n ku̱su̱n ka̱ ndó ta kundito ndó ka̱'a̱n ndó xí'in Ndios ña o̱n nakava ndó kua̱chi. Ndó'ó, yóo ini ndó ke'é ndó ñava̱'a, ta o̱n kúchiño ndó ke'é ndó ñava̱'a yó'o xí'in ndee̱ mi̱i ndó ―káchí ta̱Jesús xí'in na.
41014039	Ta tuku ndi̱kó ta̱Jesús kua̱'a̱n ra, ta ni̱ka̱'a̱n ra xí'in Ndios nda̱tán yóo to̱'on ña si'na ni̱ka̱'a̱n ra.
41014040	Ta ndi̱kó tuku ra ki̱xaa̱ ra no̱o̱ ndóo naxíka xí'in ra, ta na̱ní'i ra na kísi̱n na, saá chi ndeé ní xí'i̱ na ma'ná. Ta nayó'o o̱n vása xíni̱ na yukía̱ ka̱'a̱n na xí'in ra.
41014041	Ta yichi̱ u̱ni̱ ni̱xa̱'a̱n ra ta ni̱ka̱'a̱n ra xí'in Ndios, ta ndi̱kó ra ki̱xaa̱ tuku ra no̱o̱ ndóo naxíka xí'in ra, ta ni̱ka̱'a̱n ra xí'in na: ―¿Án va̱'a ku̱su̱n ka̱ ndó ta nakindée ka̱ ndó? Koto ndó, xa ni̱to̱nda̱a hora ña nataxi na yi̱'i̱, ta̱a ta̱ ki̱xi no̱o̱ Ndios, nda'a̱ ni̱vi na o̱n vá'a.
41014042	Ndakoo ndó, ná ko'yo̱. Ta koto ndó, yó'o va̱xi ta̱ nataxi yi̱'i̱ nda'a̱ nani̱vi na sáa̱ ini xíni yi̱'i̱ ―káchí ta̱Jesús.
41014043	Tá ta̱'án ka̱ ndi'i ka̱'a̱n ta̱Jesús xí'in na, ta ki̱xaa̱ ta̱Judas ta̱ kúu ñii ta̱ u̱xu̱ o̱vi̱ xíka xí'in ta̱Jesús. Ta ki̱xaa̱ kua̱'a̱ ní ni̱vi xí'in ra, ta ní'i na espada xí'in yito̱n. Naxi̱kua̱'a̱ no̱o̱ najudío xí'in na sáná'a nda̱yí Ndios xí'in naná'no no̱o̱ nasu̱tu̱ xa ti̱'ví na ni̱vi yó'o ña tiin na ta̱Jesús.
41014044	Ta ta̱Judas xa si'na ni̱ka̱'a̱n ra xí'in na ndasaá nakoni na ta̱Jesús, káchí ra si'a: ―Ta̱a ta̱ chindeé i̱ xí'in ña chi̱to i̱ no̱o̱ kúu ta̱Jesús. Ta tiin ndó ra katón ndó ra ta ko̱'o̱n ra xí'in ndó no̱o̱ naná'no ―káchí ra xí'in na.
41014045	Ta saá ki̱xaa̱ ra, ta ni̱to̱nda̱a yatin ra no̱o̱ ta̱Jesús, ta ni̱ka̱'a̱n ra: ―Kua'a, Tata Maestro. Ta ni̱chi̱to ra no̱o̱ ta̱Jesús.
41014046	Ta saá ni̱vi na yóo xí'in ta̱Judas xa̱ndi̱ko̱n ti̱in na ta̱Jesús.
41014047	Ta ñii ta̱ ndíko̱n sa̱ta̱ ta̱Jesús ta̱va ra espada, ta ka̱ndoso va̱'a ra ñii so̱'o ta̱ kísa chiño no̱o̱ ta̱ká'no no̱o̱ nasu̱tu̱.
41014048	Ta ni̱ka̱'a̱n ta̱Jesús xí'in ni̱vi na ti̱in ña'á: ―¿Án xáni si̱ni̱ ndó ta̱kuí'ná kúu i̱? ¿Nda̱chun va̱xi ndó no̱o̱ i̱ ní'i ndó espada xí'in yito̱n ña tiin ndó yi̱'i̱?
41014049	Ta yi̱'i̱, ndi'i saá ki̱vi̱ ni̱xi̱yo i̱ sáná'a i̱ ni̱vi ve'e ño̱'o ká'no, ta ni̱‑tiin ndó yi̱'i̱. Ta ndi'i ñayó'o kundo'o i̱ vitin, chi saá xíni̱ ñó'ó kundivi to̱'on Ndios ña ni̱taa naprofeta ―káchí ta̱Jesús.
41014050	Ta ndi'i naxíka xí'in ra sa̱ndakoo na ta̱Jesús, ta xi̱no na kua̱'a̱n na.
41014051	Ta ñii ta̱lo'o ndíko̱n ra kua̱'a̱n ra sa̱ta̱ ta̱Jesús, ta ní'no ra ñii la̱á tiko̱to̱ ndíka̱ no̱o̱, ta ni̱vi ti̱in na ra,
41014052	ta ta̱yó'o sa̱ndakoo ra tiko̱to̱ ndíka̱ no̱o̱ nda'a̱ na, ta ke̱e ra yálá ra xi̱no ra kua̱'a̱n ra.
41014053	Ta saá ni̱vi na ti̱in ta̱Jesús, ni̱xaa̱ ra xí'in na no̱o̱ ta̱ká'no no̱o̱ nasu̱tu̱. Ta na̱kutá'an ndi'i naxi̱kua̱'a̱ no̱o̱ najudío xí'in na sáná'a nda̱yí Ndios xí'in naná'no no̱o̱ nasu̱tu̱.
41014054	Ta ta̱Pedro ñii xíká ndíko̱n ra kua̱'a̱n ra sa̱ta̱ ta̱Jesús a̱nda̱ ni̱xaa̱ ra ve'e ta̱su̱tu̱ ká'no. Ta xi̱koo ra xí'in napolicía nasaa̱ ra yatin no̱o̱ xíxi̱ ño'o̱ ke̱'e ve'e yó'o.
41014055	Ta naná'no no̱o̱ nasu̱tu̱ xí'in ndi'i inka̱ nachiño na̱ní na Junta Suprema nándukú na ni̱vi na ka̱'a̱n to̱'on vatá ña kuva̱'a kua̱chi xa̱'a̱ ta̱Jesús, ta saá kuchiño nataxi na ra nda'a̱ ni̱vi ña ka'ni na ra, ta ni̱‑kuchiño naní'i na kua̱chi ra.
41014056	Chi kua̱'a̱ ní ni̱vi ni̱ka̱'a̱n na to̱'on vatá xa̱'a̱ ra, ta ña ni̱ka̱'a̱n na o̱n vása ní‑nakutá'an to̱'on na.
41014057	Sava na na̱kuita na ni̱ka̱'a̱n na ñavatá xa̱'a̱ ra, káchí na saá:
41014058	―Ndi̱'i̱ xi̱ni̱ so̱'o ndi̱ ni̱ka̱'a̱n ra, ka̱chí ra: “Yi̱'i̱ sandi'i i̱ xa̱'a̱ ve'e ño̱'o ká'no yó'o ña ki̱sa va̱'a ni̱vi, ta ti̱xin ña u̱ni̱ ki̱vi̱ kasa va̱'a i̱ inka̱ ve'e ño̱'o ña o̱n si̱ví kuva̱'a xí'in nda'a̱ ni̱vi kuu ña”, ka̱chí ta̱Jesús ―káchí na.
41014059	Ta ni̱‑kuchiño nakutá'an to̱'on ña ni̱ka̱'a̱n na.
41014060	Ta ta̱ká'no no̱o̱ nasu̱tu̱ na̱kundichi ra ma̱'ñó ndi'i na ndóo yó'o, ta ni̱nda̱ka̱ to̱'on ra ta̱Jesús: ―¿Án o̱n vása ndákuii̱n ún yu'u̱ na? ¿Yukía̱ kachí ún xa̱'a̱ to̱'on ña ká'a̱n nayó'o xa̱'a̱ ún?
41014061	Ta ta̱Jesús tási̱ín yóo ra, o̱n vása ní‑ndakuii̱n ra nda̱ ñii to̱'on. Ta ta̱ká'no no̱o̱ nasu̱tu̱ tuku ni̱nda̱ka̱ to̱'on ña'á ra: ―¿Án Cristo ta̱ ti̱'ví Ndios kúu ún? ¿Án ndixa Sa̱'ya Ndios kúu ún? ―káchí ra.
41014062	Ta nda̱kuii̱n ta̱Jesús: ―Oon, yi̱'i̱ kúu i̱. Ta ki̱vi̱ ña va̱xi koto ndó yi̱'i̱, ta̱a ta̱ ki̱xi no̱o̱ Ndios, xa yóo i̱ no̱o̱ táyi̱ tón yóo sii̱n kua'á Ndios, ta̱a ta̱ kómí ndi'i ndee̱, ta koni ndó yi̱'i̱ ndikó i̱ ñoyívi yó'o, ta va̱xi i̱ ma̱'ñó vi̱ko̱ ―káchí ta̱Jesús.
41014063	Ta ta̱ká'no no̱o̱ nasu̱tu̱ ndi̱'i xi̱ni̱ so̱'o ra ñayó'o, ta ni̱saa̱ ní ra, ta nda̱ta ra tiko̱to̱ mi̱i ra, ta ni̱ka̱'a̱n ra: ―O̱n vása xíni̱ ñó'ó ka̱ yó inka̱ ni̱vi taxi na kua̱chi xa̱'a̱ ra.
41014064	Ndó'ó xi̱ni̱ so̱'o ndó ndí ni̱ka̱'a̱n ra ñii kúu ra xí'in Ndios, ta ñii kua̱chi ká'no ní no̱o̱ Ndios kúu ña ni̱ka̱'a̱n ra saá. ¿Yukía̱ xáni ini ndó ke'é yó xí'in ta̱yó'o? ―káchí ra xí'in naná'no na kúu nachiño. Ta ndi'i nayó'o ni̱ka̱'a̱n na ndí yóo kua̱chi ra, ta xíni̱ ñó'ó kivi̱ ra.
41014065	Ta sava na ki̱xá'á na kúndaa na tási̱i yu'u̱ na no̱o̱ ra, ta na̱kasi na no̱o̱ ra ta káni na ra xí'in yi̱kí nda'a̱ na, ta káchí na saá: ―Tá ta̱profeta ta̱ xíni̱ va̱'a kúu ún, ta saá ka̱'a̱n ún xí'in ndi̱, ¿yukú ndi̱ ka̱ni yó'ó? ―káchí na xí'in ra. Ta napolicía xí'in xa̱'nda̱ nda'a̱ na ka̱ni na no̱o̱ ra.
41014066	Ta yóo ta̱Pedro ke̱'e ve'e ta̱ká'no no̱o̱ nasu̱tu̱, ta ki̱xaa̱ ñii ña'a̱ ñá kísa chiño no̱o̱ nave'e yó'o.
41014067	Ta xi̱ni ñá ta̱Pedro yóo ra násaa̱ ra yatin no̱o̱ xíxi̱ ño'o̱, ta xi̱to káxín ñá no̱o̱ ra, ta ni̱ka̱'a̱n ñá xí'in ra: ―Saá tuku yó'ó kúu ún ñii ta̱ ni̱xika xí'in ta̱Jesús, ta̱ ki̱xi ñoo Nazaret ―káchí ñá.
41014068	Ta ta̱Pedro ni̱ka̱'a̱n ra, káchí ra saá: ―O̱n vása xíni̱ i̱ ta̱kaa̱, ni o̱n vása kúnda̱a̱ ini i̱ yukía̱ ká'a̱n ún xí'in i̱. Ta saá ke̱e ra yé'é ke̱'e ve'e yó'o. Ta ka̱na ñii nduxú chée.
41014069	Ta ñáña'a̱ kísa chiño yó'o xi̱ni tuku ñá ra, ta ni̱ka̱'a̱n ñá xí'in nani̱vi, káchí ña saá: ―Ta̱yó'o kúu ñii ta̱tá'an ta̱Jesús ―káchí ñá.
41014070	Ta ta̱Pedro tuku ni̱ka̱'a̱n ra: ―O̱n vása xíni̱ i̱ ta̱kaa̱ ―káchí ra. Ta ni̱ya'a ñii káni̱ lo'o, ta nani̱vi yíta yatin no̱o̱ ta̱Pedro, ta ni̱ka̱'a̱n tuku na xí'in ra saá: ―Ndixa yó'ó kúu ún ñii ta̱tá'an ta̱Jesús, chi ki̱xi ún estado Galilea, saá chi nda̱tán ká'a̱n nakán saá ká'a̱n ún ―káchí na.
41014071	Ta ki̱xá'á ta̱Pedro xí'in ndi'i ndee̱ ra ni̱ka̱'a̱n ra, káchí ra saá: ―Xa ni̱ka̱'a̱n i̱ xí'in ndó, o̱n vása xíni̱ i̱ ta̱kaa̱. ¡Ndios ná saxo̱'vi̱ ra yi̱'i̱ tá ñavatá ká'a̱n i̱! ―káchí ra.
41014072	Ta xa̱ndi̱ko̱n ka̱na nduxú chée yichi̱ o̱vi̱. Ta saá na̱ká'án ta̱Pedro to̱'on ña ni̱ka̱'a̱n ta̱Jesús xí'in ra: “Ta̱'án ka̱ kana nduxú chée o̱vi̱ yichi̱ ñoó vitin, ta xa u̱ni̱ yichi̱ ni̱ka̱'a̱n ún xí'in ni̱vi ndí o̱n vása xíni̱ ún yi̱'i̱.” Ta kúchuchú ní ini ta̱Pedro, ta ki̱xá'á ra ndeé ní xáku ra ña náká'án ra to̱'on yó'o.
41015001	Ta ni̱ti̱vi inka̱ ki̱vi̱ xita̱a̱n ní, ta naná'no no̱o̱ nasu̱tu̱ na̱kutá'an na xí'in naxi̱kua̱'a̱ no̱o̱ najudío xí'in na sáná'a nda̱yí Ndios xí'in ndi'i inka̱ nachiño na kúu Junta Suprema, ta na̱koo yu'ú na yukía̱ ke'é na xí'in ta̱Jesús. Ta saá ka̱tón na ta̱Jesús, ta kua̱'a̱n ra xí'in na, ta ni̱xaa̱ na na̱taxi na ra nda'a̱ ta̱gobernador Pilato.
41015002	Ta ta̱Pilato ni̱nda̱ka̱ to̱'on ra ta̱Jesús, káchí ra xí'in ra: ―¿Án ndixa yó'ó kúu ún Rey no̱o̱ najudío? ―káchí ra. Ta nda̱kuii̱n ta̱Jesús: ―To̱'on mi̱i ún káchí yi̱'i̱ kúu ta̱rey.
41015003	Ta naná'no no̱o̱ nasu̱tu̱ ta̱xi na kua̱'a̱ ní kua̱chi xa̱'a̱ ta̱Jesús.
41015004	Ta ta̱Pilato tuku ni̱nda̱ka̱ to̱'on ra ta̱Jesús: ―¿Án o̱n ndakuii̱n ún yu'u̱ na? ¡Koni̱ so̱'o ún ndí kua̱'a̱ ní kua̱chi táxi na xa̱'a̱ ún!
41015005	Ta ta̱Jesús nda̱ ñii to̱'on ni̱‑ndakuii̱n ra. Ta na̱ka'nda ní ini ta̱Pilato xa̱'a̱ ñayó'o.
41015006	Ñii ñii viko̱ Pascua ta̱gobernador sáña ra ñii ta̱ nákaa̱ ini ve'e ka̱a ko̱'o̱n ndíka̱ ra. Ta najudío káxin na yu kúu ta̱yó'o.
41015007	Ta yóo ñii ta̱a na̱ní ra Barrabás, nákaa̱ ra ini ve'e ka̱a xí'in natá'an ra, chi ki̱sa toon na ta ka̱ni tá'an na xí'in naná'no na xá'nda chiño no̱o̱ na, ta xa̱'ni na ni̱vi.
41015008	Ta kua̱'a̱ ní ni̱vi na̱kutá'an na no̱o̱ ta̱gobernador, ta ki̱xá'á na ndúkú na no̱o̱ ra ña saña ra ñii ta̱ nákaa̱ ini ve'e ka̱a, chi saá ké'é ta̱gobernador ñii ñii kui̱ya̱.
41015009	Ta ta̱Pilato ni̱nda̱ka̱ to̱'on ra ni̱vi yó'o, káchí ra saá: ―¿Án kóni ndó saña i̱ ta̱Rey no̱o̱ ndó'ó najudío? ―káchí ra xí'in na.
41015010	Saá chi ku̱nda̱a̱ ini ta̱Pilato ndí naná'no no̱o̱ nasu̱tu̱ na kísa kuíni̱ ini xíni ta̱Jesús kúu na, ña̱kán na̱taxi na ra nda'a̱ ra.
41015011	Ta naná'no no̱o̱ nasu̱tu̱ yó'o chú'u na ni̱vi ña ndukú na ko̱'o̱n ndíka̱ ta̱Barrabás.
41015012	Ta ta̱Pilato tuku ni̱ka̱'a̱n ra xí'in na: ―¿Yukía̱ koo ta̱a ta̱ sákunaní ndó ta̱Rey no̱o̱ ndó najudío?
41015013	Ta nda̱kuii̱n na, ni̱ka̱'a̱n na: ―¡Ná kivi̱ ra! ¡Katakaa̱ ndaa ún ra nda'a̱ tón cruz! ―káchí na.
41015014	Ta saá tuku ni̱nda̱ka̱ to̱'on ta̱Pilato na: ―¿Yu kúu kua̱chi ni̱ki̱'vi ra? Ta ndeé ka̱ ni̱ka̱'a̱n nayó'o, káchí na saá: ―¡Katakaa̱ ndaa ún ra nda'a̱ tón cruz!
41015015	Ta ta̱Pilato kóni ra kasa ndivi ra ña kóni ni̱vi, ta saá sa̱ña ra ta̱Barrabás, ta xa̱'nda chiño ra no̱o̱ natropa ña kani na ta̱Jesús xí'in kuártá ña nó'ni ka̱a si̱i̱n no̱o̱, ta katakaa̱ ndaa na ra nda'a̱ tón cruz.
41015016	Ta natropa, kua̱'a̱n ta̱Jesús xí'in na ve'e chiño ká'no, ta ni̱xaa̱ na ta na̱kaya na ndi'i ka̱ natropa.
41015017	Ta ki̱ndaa na tiko̱to̱ ndíxin ta̱Jesús ta sa̱kundixin na ra ñii tiko̱to̱ ndí'í, nda̱tán yóo tiko̱to̱ ndíxin ta̱rey, ta ki̱sa va̱'a na ñii corona ñiño̱ ta chi̱nóo na ña si̱ni̱ ra.
41015018	Ta ki̱xá'á na ká'a̱n na si'a xí'in ra: ―¡Ná koo va̱'a ta̱Rey no̱o̱ najudío! ―káchí na, kúsiki na ra.
41015019	Ta su̱ku na tón yito̱n si̱ni̱ ra, ta ku̱ndaa na tási̱i yu'u̱ na no̱o̱ ra, ta xi̱kuxítí na no̱o̱ ra ña kusiki na kísa to̱'ó na ra.
41015020	Tá ndi̱'i ña kúsiki na ra ta xáku̱ ndaa na ra, ta saá ki̱ndaa na tiko̱to̱ ndí'í ndíxin ra, ta tuku sa̱kundixin na ra tiko̱to̱ mi̱i ra. Ta kua̱'a̱n ra xí'in na ña katakaa̱ ndaa na ra nda'a̱ tón cruz.
41015021	Ta na̱kutá'an na xí'in ñii ta̱a ta̱ ki̱xi ñoo Cirene na̱ní ra Simón, ta̱yó'o kúu yivá ta̱Alejandro xí'in ta̱Rufo, ta nde̱e ra yuku̱ kua̱no'o̱ ra yichi̱ ñoo Jerusalén. Ta natropa ki̱sa ndu̱xa̱ na xí'in ta̱yó'o ña kuiso ra tón cruz ta̱Jesús.
41015022	Ta kua̱'a̱n ta̱Jesús xí'in na, ta ni̱xaa̱ na ñii xiiña na̱ní ña Gólgota, ña kóni kachí Leke Si̱ni̱ Ndi̱í.
41015023	Ta natropa ta̱xi na nduta̱ vino tá na̱sa̱ka̱ xí'in nduta̱ mirra ko'o ra, ta ta̱Jesús ni̱‑xiin ra ko'o ra nduta̱ yó'o.
41015024	Ta saá ka̱takaa̱ ndaa na ra nda'a̱ tón cruz, ta natropa na̱ta'ví na tiko̱to̱ ra. Chi̱kaa̱ na ndati̱ ña koto na yukú ñii ñii nayó'o naki'in ñii ñii lo'o tiko̱to̱ ta̱Jesús.
41015025	Ni̱to̱nda̱a ka̱a i̱i̱n xita̱a̱n, ta ka̱takaa̱ ndaa na ra nda'a̱ tón cruz.
41015026	Ta chi̱nóo kútu̱ na ñii tón vi̱ti̱ lo'o si̱ni̱ tón cruz, ta no̱o̱ tón vi̱ti̱ yó'o na̱ka̱'yi̱ to̱'on ña ká'a̱n xa̱'a̱ kua̱chi ra, ta káchí ña saá: “Ta̱yó'o kúu ta̱Rey no̱o̱ najudío.”
41015027	Ta ka̱takaa̱ ndaa na o̱vi̱ ta̱kuí'ná sii̱n ta̱Jesús, ñii ta̱kuí'ná tákaa̱ ndaa nda'a̱ tón cruz tón ñíndichi sii̱n kua'á ra, ta inka̱ ra tákaa̱ ndaa nda'a̱ tón cruz tón ñíndichi sii̱n yitin ra.
41015028	Saá ku̱ndivi to̱'on Ndios ña ni̱taa naprofeta xi̱na̱'á xa̱'a̱ ta̱a ta̱ ti'ví Ndios saka̱ku ra na ñoyívi yó'o, káchí ña saá: “Kani si̱ni̱ ni̱vi ñii kúu ra xí'in ni̱vi na o̱n vá'a, na toon ní ini”, káchí ña.
41015029	Ta nani̱vi yá'a yichi̱ no̱o̱ tákaa̱ ndaa ta̱Jesús kándiva̱'a ní na xí'in ra, ta káva na si̱ni̱ na, káchí na saá xí'in ra: ―Yó'ó kúu ta̱a ta̱ ni̱ka̱'a̱n: “Yi̱'i̱ sandi'i i̱ xa̱'a̱ ve'e ño̱'o ká'no, ta ti̱xin ña u̱ni̱ ki̱vi̱ tuku kasa va̱'a i̱ ña”, ka̱chí ún,
41015030	ta vitin, ¡saka̱ku xí'in mi̱i ún, ta sanoo xí'in mi̱i ún nda'a̱ tón cruz! ―káchí na xí'in ra.
41015031	Ta ñii ki̱'va saá na sáná'a nda̱yí Ndios xí'in naná'no no̱o̱ nasu̱tu̱ kúsiki na ra ta xáku̱ ndaa na ra, ká'a̱n na xí'in tá'an na, káchí na saá: ―Ta̱yó'o sa̱ka̱ku ra inka̱ ni̱vi, ta o̱n vása ki̱ví saka̱ku xí'in mi̱i ra vitin.
41015032	Tá ndixa kúu ra Cristo, ta̱Rey ñoo yó Israel, ta ná sanoo xí'in mi̱i ra nda'a̱ tón cruz vitin ña koto yó, ta saá kandixa yó ra ―káchí na. Ta na o̱vi̱ tákaa̱ ndaa xí'in ra kúsiki ña'á na ta kándiva̱'a na xí'in ta̱Jesús.
41015033	Ta ni̱to̱nda̱a ka̱a u̱xu̱ o̱vi̱ ma̱'ñó ndiví, ta ki̱xá'á kúnaa ndi'i ñoyívi a̱nda̱ ka̱a u̱ni̱ xikuaa.
41015034	Ta ka̱a u̱ni̱ kúu ña, ta saá ndeé va̱'a ni̱ka̱'a̱n ta̱Jesús, káchí ra saá: ―Eloi, Eloi, ¿lama sabactani? ―káchí ta̱Jesús. To̱'on yó'o káchí ña saá: Tata Yivá mi̱i i̱, Tata Yivá mi̱i i̱, ¿nda̱chun sa̱ndakoo ún yi̱'i̱?, káchí ña.
41015035	Ta sava ni̱vi na yíta yatin yó'o, xi̱ni̱ so̱'o na ña ni̱ka̱'a̱n ra, ta káchí na saá: ―Koni̱ so̱'o ndó, ta̱yó'o kána ra ta̱profeta Elías ña chindeé ña'á ra ―káchí na.
41015036	Ta ñii ta̱yó'o xíno ra kua̱'a̱n ra, ta sa̱chii ra ñii tiko̱to̱ kuíkon xí'in vino yiyá, ta chi̱nóo ra ñayó'o no̱o̱ yito̱n, ta ndi̱kó ra taxi ra ko'o ta̱Jesús, ta ni̱ka̱'a̱n ta̱yó'o xí'in ni̱vi: ―O̱n ke'é ndó ra. Ná koto yó án kixi ta̱Elías sanoo ña'á ra ―káchí ra.
41015037	Ta saá ta̱Jesús xí'in ndi'i ndee̱ ra ni̱ka̱'a̱n ra, ta ni̱xi'i̱ ra.
41015038	Tá mií saá xa̱ndi̱ko̱n ni̱nda̱ta̱ ma̱'ñó tiko̱to̱ tákaa̱ Cuarto Yi̱i̱ ve'e ño̱'o ká'no, ta ki̱xá'á ña ni̱nda̱ta̱ ña chí ni̱no ta no̱o ña nda̱ ni̱no̱.
41015039	Ta ta̱ ndíso chiño xí'in ñii ciento natropa, yóo yatin ra no̱o̱ tákaa̱ ndaa ta̱Jesús, ta xi̱ni̱ so̱'o ra ñii ndeé ni̱ka̱'a̱n ta̱Jesús ta ni̱xi'i̱ ra, ta ta̱ ndíso chiño yó'o ni̱ka̱'a̱n ra saá: ―Ndixa ta̱yó'o xi̱kuu Sa̱'ya Ndios ―káchí ra.
41015040	Ta nda̱ xíká yíta kua̱'a̱ ní násí'í xíto ná. Ñii ñáyó'o kúu ñáMaría Magdalena, inka̱ ñá kúu ñáMaría, si'í ta̱José xí'in ta̱Jacobo ta̱lo'o, ta inka̱ ñá kúu ñáSalomé.
41015041	Náyó'o kúu ná xi̱ndiko̱n sa̱ta̱ ta̱Jesús, chi̱ndeé ná ra, ki̱sa chiño ná no̱o̱ ra estado Galilea. Ta yíta kua̱'a̱ ní inka̱ násí'í ná ndíko̱n sa̱ta̱ ra, ná ki̱xaa̱ xí'in ra ñoo Jerusalén yó'o kúu ná.
41015042	Ta ki̱vi̱ viernes kúu ña, ta ki̱vi̱ yó'o kísa ndivi na ndi'i ña xíni̱ ñó'ó na xa̱'a̱ ki̱vi̱ yi̱i̱ ña nákindée na. Ta xikuaa ta xa kua̱'a̱n kunaa kúu ña, xa yatin ní to̱nda̱a hora ña kixá'á ki̱vi̱ ña nakindée na.
41015043	Ta ki̱xaa̱ ta̱José, ta̱ ki̱xi ñoo Arimatea, ta kúu ra ta̱chiño ká'no ta̱tá'an naJunta Suprema. Ta ndáti ra ki̱vi̱ kixá'á ka'nda chiño Ndios ñoyívi yó'o. Ta o̱n vása ní‑yi'ví ra, ta ni̱xa̱'a̱n ra no̱o̱ ta̱Pilato ndu̱kú ra yi̱kí ko̱ñu ta̱Jesús ña sandúxu̱n ra ña.
41015044	Ta na̱ka'nda ní ini ta̱Pilato xi̱ni̱ so̱'o ra ña kama ní ni̱xi'i̱ ta̱Jesús, ta ka̱na ra ta̱ ndíso chiño xí'in ñii ciento natropa va̱xi ra, ta ni̱nda̱ka̱ to̱'on ña'á ra: ―¿Án ñanda̱a̱ ni̱xi'i̱ ta̱Jesús? ―káchí ra.
41015045	Ta ta̱ ndíso chiño yó'o ni̱ka̱'a̱n ra, káchí ra: ―Ndixa xa ni̱xi'i̱ ta̱Jesús. Ta saá ta̱Pilato ta̱xi ra yichi̱ nda'a̱ ta̱José naki'in ra yi̱kí ko̱ñu ta̱Jesús.
41015046	Ta ta̱José sa̱ta ra ñii tiko̱to̱ va̱'a, ta ni̱xaa̱ ra ta sa̱noo ra yi̱kí ko̱ñu ta̱Jesús nda'a̱ tón cruz, ta xí'in tiko̱to̱ va̱'a yó'o chi̱súku ndaa ra yi̱kí ko̱ñu ta̱Jesús. Ta ni̱xa̱'a̱n ra ta chi̱kaa̱ va̱'a ña'á ra ini kavua̱, ta na̱kasi ra yé'é kavua̱ yó'o xí'in ñii yu̱u̱ ká'no.
41015047	Ta ñáMaría Magdalena xí'in ñáMaría si'í ta̱José xi̱to ná míkía̱ chi̱nóo na yi̱kí ko̱ñu ta̱Jesús.
41016001	Ta ni̱ya'a ki̱vi̱ yi̱i̱ ña nákindée najudío, ta ñáMaría Magdalena xí'in ñáSalomé, xí'in ñáMaría si'í ta̱Jacobo, sa̱ta ná ña̱'a ña xá'an támi ña ko̱'o̱n ná chikaa̱ ná ña yi̱kí ko̱ñu ta̱Jesús.
41016002	Ta xita̱a̱n ní ta sa̱kán ke̱ta ño̱'o, ki̱vi̱ no̱ó semana ña kúu domingo, kua̱'a̱n ná no̱o̱ ni̱ndu̱xu̱n ta̱Jesús.
41016003	Ta ká'a̱n xí'in tá'an mi̱i ná, káchí ná saá: ―¿Yu kúu na chindeé mi̱i yó ña sakuta'a na yu̱u̱ ña no̱na̱ ki̱'vi yó kavua̱ yó'o? ―káchí ná.
41016004	Ta saá ni̱xaa̱ ná, ta na̱koto ná o̱n vása ndási̱ ka̱ yé'é kavua̱ xí'in yu̱u̱ ká'no.
41016005	Ta ni̱ki̱'vi ná ini kavua̱. Ta xi̱ni ná ñii ta̱a yóo ra sii̱n kua'á no̱o̱ xi̱ndú'u̱ yi̱kí ko̱ñu ta̱Jesús, ta ndíxin ra ñii tiko̱to̱ káni̱, yaa ní ña, ta násí'í yó'o ni̱yi̱'ví ní ná.
41016006	Ta saá ni̱ka̱'a̱n ra xí'in ná: ―O̱n kuyi̱'ví ndó. Ndó'ó nándukú ndó ta̱Jesús ta̱ñoo Nazaret, ta̱a ta̱ ka̱takaa̱ ndaa na nda'a̱ tón cruz. Xa na̱taku̱ ra. O̱n ko̱ó ka̱ ra yó'o. Koto ndó no̱o̱ chi̱nóo na ra.
41016007	Ta kua̱'a̱n ndó ta ndato̱'on ndó xí'in ta̱Pedro xí'in inka̱ na ni̱xika xí'in ra, kachí ndó saá xí'in na: “Ko̱'o̱n si'na ta̱Jesús no̱o̱ ndó ña kundati ra ndó'ó estado Galilea. Kán koni ndó ra, tá yóo ña ni̱ka̱'a̱n ra xí'in ndó”, kachí ndó xí'in na ―káchí ta̱a yó'o xí'in násí'í yó'o.
41016008	Ta saá násí'í yó'o ke̱e ná yé'é kavua̱, ta xíno ná kua̱'a̱n ná, yí'ví ní ná a̱nda̱ kísin ná kua̱'a̱n ná. Ta ni̱‑xiin ná ndato̱'on ná xí'in nda̱ ñii ni̱vi, saá chi yí'ví ní ná.
41016009	Ta saá ta̱Jesús na̱taku̱ ra xita̱a̱n ní ki̱vi̱ no̱ó semana ña kúu domingo. Ta si'na ni̱ti̱vi ra no̱o̱ ñáMaría Magdalena ñá xa ta̱va ra u̱xa̱ níma̱ ndiva̱'a xi̱komí.
41016010	Ta saá kua̱'a̱n ñá ndato̱'on ñá xí'in na ni̱xika xí'in ra. Ta na̱ní'i ñá nayó'o, ndóo na kúchuchú ní ini na ta xáku ní na.
41016011	Ta xi̱ni̱ so̱'o na ña ni̱ka̱'a̱n ñá xa na̱taku̱ ta̱Jesús, saá chi xa xi̱ni ñá ra, ta ni̱‑xiin nayó'o kandixa na ñá.
41016012	Ta̱Jesús, ki̱vi̱ ni̱ti̱vi ra yichi̱ no̱o̱ o̱vi̱ ni̱vi na kua̱'a̱n yuku̱, ta o̱n vása ná'a ka̱ ra tá si'na xa na̱'a ra.
41016013	Ta na o̱vi̱ yó'o ndi̱kó na ta ni̱xaa̱ na no̱o̱ yóo inka̱ na xi̱ndiko̱n sa̱ta̱ ta̱Jesús, ta nda̱to̱'on na xí'in nayó'o ña xa xi̱ni na ra, ta na xi̱ni̱ so̱'o ñayó'o ni̱‑xiin na kandixa na.
41016014	Ta saá ta̱Jesús ni̱ti̱vi ra no̱o̱ na u̱xu̱ ñii naxíka xí'in ra, tá ndóo ka̱ na no̱o̱ mesa. Ta ndeé ní ni̱ka̱'a̱n ra xí'in na o̱n vá'a ké'é na xa̱'a̱ ña ni̱‑xiin na kandixa na ña na̱taku̱ ra, chi kísa só'ó xí'in mi̱i na, saá chi ni̱‑xiin na koni̱ so̱'o na to̱'on ña ni̱ka̱'a̱n ni̱vi na xi̱ni xa na̱taku̱ ra.
41016015	Ta saá ni̱ka̱'a̱n ra xí'in na: ―Kua̱'a̱n ndó ndi'i saá xiiña ñoyívi yó'o ta ka̱'a̱n ndoso ndó to̱'on ñava̱'a xa̱'a̱ i̱ no̱o̱ ni̱vi.
41016016	Ni̱vi na kandixa yi̱'i̱ ta kuchu na, ta saá Ndios saka̱ku ra na ña kutaku̱ na xí'in ra ndi'i saá ki̱vi̱ ña va̱xi. Ta ni̱vi na o̱n vása kandixa yi̱'i̱, nayó'o kua̱chi ndíso na ta kua̱chi ñayó'o taxi ña ña xo̱'vi̱ ní na ndi'i saá ki̱vi̱ ña va̱xi.
41016017	Ta vitin ká'a̱n i̱ xí'in ndó, milagro yó'o koo xí'in na kándixa yi̱'i̱: xí'in nda̱yí i̱ ta xí'in ki̱vi̱ i̱ tava na níma̱ ndiva̱'a; ta ka̱'a̱n na inka̱ no̱o̱ to̱'on xa̱á ña o̱n vása ní‑sakuá'á na;
41016018	tá ñii sana tiin na tíko̱o̱ xati̱ ta o̱n kóo ña kundo'o na; tá ñii sana ko'o na táveneno ta o̱n kóo ña kundo'o na; ta chinóo na nda'a̱ na si̱ni̱ án no̱o̱ kí'vi̱ na ndeé ndó'o ta nduva̱'a na. Milagro yó'o kuu ña kunakaa̱ xí'in na kándixa yi̱'i̱ ―káchí ta̱Jesús xí'in naxíka xí'in ra.
41016019	Tá ndi̱'i ni̱ka̱'a̱n ta̱Jesús saá xí'in na, ta nda̱a ra kua̱no'o̱ ra ñoyívi ni̱no, ta xi̱koo ra sii̱n kua'á Ndios.
41016020	Ta saá na ni̱xika xí'in ra ki̱xá'á na kua̱'a̱n na ka̱'a̱n ndoso na to̱'on Ndios no̱o̱ ni̱vi ndi'i saá xiiña. Ta mi̱i ta̱Jesús chíndeé ra na ña yóo milagro xí'in ni̱vi. Xa̱'a̱ ñayó'o ni̱vi na xi̱to milagro yó'o ta na ni̱xika xí'in ta̱Jesús kúnda̱a̱ ini na ndí to̱'on ká'a̱n ndoso na kúu ñanda̱a̱. Saá yóo ña.
42001001	“Tata Teófilo, xa kua̱'a̱ ní ni̱vi ni̱taa na xa̱'a̱ ña ndixa ke̱'é Jesucristo xí'in yó.
42001002	Ta ñii ki̱'va nda̱tán yóo to̱'on ña sa̱ná'a na xi̱ndiko̱n sa̱ta̱ ra, saá yóo ña ni̱taa na. Ta̱nda̱ ki̱vi̱ ki̱xá'á Jesucristo kísa chiño ra ñoyívi yó'o, xi̱ni na ña ke̱'é ra, ta xi̱ni̱ so̱'o na ña sa̱ná'a ra, ta nayó'o ni̱ka̱'a̱n ndoso na to̱'on ra.
42001003	Ta saá tuku yi̱'i̱ xa sa̱kuá'á va̱'a i̱ ndi'i ña ke̱'é ra xí'in ndi'i ña sa̱ná'a ra nda̱ ki̱vi̱ ki̱xaa̱ ra ñoyívi yó'o. Ta xáni si̱ni̱ i̱ va̱'a ná taa i̱ to̱'on ña nda̱a̱ yó'o, nda̱tán ni̱xi̱yo ña, ta ti'ví i̱ tutu yó'o xaa̱ ña nda'a̱ ún, Teófilo ta̱ to̱'ó.
42001004	Ta saá kunda̱a̱ va̱'a ini ún ñanda̱a̱ kúu ña xa sa̱ná'a na yó'ó xa̱'a̱ Jesucristo”, káchí ta̱Lucas xí'in ta̱Teófilo.
42001005	Ki̱vi̱ ta̱rey Herodes xá'nda chiño ra no̱o̱ nañoo estado Judea, ni̱xi̱yo ñii su̱tu̱ na̱ní ra Zacarías. Ta̱yó'o kúu ñii ta̱ náta'an xí'in ñii ti'vi su̱tu̱, ta ki̱vi̱ ti'vi nasu̱tu̱ yó'o na̱ní Abías. Ñásí'í ta̱Zacarías yó'o na̱ní ñá Elisabet, ta mi̱i ra xí'in ñásí'í ra kúu nasa̱'ya ñani síkuá ta̱su̱tu̱ Aarón.
42001006	Ta̱Zacarías xí'in ñásí'í ra ñáElisabet ni̱vi nanda̱a̱ kúu na no̱o̱ Ndios, ta kándixa ndi'i na ña xá'nda chiño Ndios, ta inka̱ ni̱vi ni̱‑kuchiño naní'i na to̱'on ña ka̱'a̱n o̱n vá'a na xa̱'a̱ ta̱Zacarías xí'in ñásí'í ra.
42001007	Ta o̱n ko̱ó sa̱'ya na, chi ñánóma kúu ñáElisabet, ta ñáyó'o xí'in yii̱ ñá na xi̱kua̱'a̱ ní kúu na.
42001008	Ta saá ni̱to̱nda̱a ki̱vi̱ nasu̱tu̱ natá'an ta̱Zacarías ki̱xaa̱ na kasa chiño na no̱o̱ Ndios ve'e ño̱'o ká'no ña nákaa̱ ñoo Jerusalén.
42001009	Chi̱kaa̱ na ndati̱ xí'in yu̱u̱ válí chi saá ké'é na ña koto na yukú chiño kukomí ñii ñii su̱tu̱. Ta saá ke̱ta ña ta̱Zacarías ni̱ni'i ra chiño ña ki̱'vi ra Cuarto Yi̱i̱ ña nákaa̱ ini ve'e ño̱'o yó'o, ta ka'mi ra xuxa va̱'a ña ndóso no̱o̱ mesa tón yi̱i̱.
42001010	Ki̱vi̱ ni̱ki̱'vi ta̱Zacarías Cuarto Yi̱i̱ ña ka'mi ra xuxa va̱'a no̱o̱ Ndios, ta ndi'i ni̱vi ndóo na ndáti na ke̱'e ña kúu yé'é ve'e ño̱'o, ta ká'a̱n na xí'in Ndios.
42001011	Ta saá ñii ángel ki̱xi no̱o̱ Ndios ki̱xaa̱ ña no̱o̱ ta̱Zacarías, ñíndichi ña sii̱n kua'á mesa tón yi̱i̱ no̱o̱ xíxi̱ xuxa va̱'a.
42001012	Ta xi̱ni ra ñaángel, ta ki̱xá'á ndí'i ní ini ra, ta yí'ví ní ra.
42001013	Ta saá ni̱ka̱'a̱n ñaángel xí'in ra: ―Tata Zacarías, o̱n kuyi̱'ví ún, chi Ndios xi̱ni̱ so̱'o ra ña ni̱ka̱'a̱n ún xí'in ra, ta ke'é ra ñii ñava̱'a xí'in ndó: koo sa̱'ya ún xí'in ñásí'í ún ñáElisabet, ta chinóo ndó ki̱vi̱ ra kunaní ra Juan.
42001014	Ki̱vi̱ kaku sa̱'ya ndó, ta kusii̱ ní ini ndó'ó. Ta kusii̱ ní ini inka̱ ni̱vi ki̱vi̱ kaku ra,
42001015	chi no̱o̱ Ndios sa̱'ya ndó kuu ra ñii ta̱a ta̱ ká'no. Ta nda̱ ñii ki̱vi̱ o̱n ko'o ra vino, ni o̱n ko'o ra inka̱ nduta̱ tá sáxíini ni̱vi. Ta̱nda̱ ki̱vi̱ kixá'á ra kunakaa̱ ra ti̱xin si'í ra, ta chútú níma̱ ra xí'in ñandee̱ Níma̱ Ndios.
42001016	Ta saá chindeé ra kua̱'a̱ ní naIsrael sanandikó ra níma̱ na ña ko̱'o̱n na yichi̱ Ndios.
42001017	Nda̱tán ñii ki̱'va ni̱xi̱yo ndee̱ Níma̱ Ndios xí'in ta̱profeta Elías xi̱na̱'á, saá koo Níma̱ Ndios xí'in sa̱'ya ndó yó'o. Ta kukomí ra yichi̱ ka̱'a̱n ra xí'in ni̱vi ña nakutá'an va̱'a na kúu yivá xí'in sa̱'ya na. Ta chindeé ra ni̱vi na o̱n xi̱in koni̱ so̱'o ña nduu na ni̱vi na va̱'a kandixa Ndios. Saá sa̱'ya ndó yó'o chindeé ra naIsrael ña koo ti'va na naki'in na Ta̱a ta̱Ká'no no̱o̱ yó ―káchí ñaángel xí'in ta̱Zacarías.
42001018	Ta nda̱kuii̱n ta̱Zacarías, ni̱nda̱ka̱ to̱'on ra ñaángel, káchí ra saá: ―¿Ndasaá koo kunda̱a̱ ini i̱ ña kundivi ña ká'a̱n ún xí'in i̱?, chi vitin ta̱xi̱kua̱'a̱ ní kúu i̱, ta saá tuku ñáxi̱kua̱'a̱ ní kúu ñásí'í i̱ ―káchí ta̱Zacarías xí'in ñaángel.
42001019	Ta nda̱kuii̱n ñaángel, ni̱ka̱'a̱n ña xí'in ta̱Zacarías. ―Yi̱'i̱ na̱ní i̱ Gabriel, ta ndi'i saá ki̱vi̱ ñíndichi i̱ no̱o̱ Ndios. Ta mi̱i Ndios kúu ta̱ ti̱'ví yi̱'i̱ va̱xi i̱ ka̱'a̱n i̱ ñava̱'a yó'o xí'in ún.
42001020	Ta vitin xa̱'a̱ ña o̱n vása ní‑kandixa ún to̱'on ña ni̱ka̱'a̱n i̱ xí'in ún, o̱n kuchiño ka̱ ka̱'a̱n ún nda̱ ñii to̱'on nda̱ kixaa̱ ki̱vi̱ kundivi to̱'on yó'o. Ta ndixa va̱xi ñii ki̱vi̱ ña kundivi ndi'i ña ni̱ka̱'a̱n i̱ xí'in ún ―káchí ñaángel xí'in ta̱Zacarías.
42001021	Ta ni̱vi na ndóo ndáti ke̱'e, ká'a̱n xí'in tá'an na ña kuáchi̱ ní ta̱Zacarías, ta ki̱xá'á na ndí'i ní ini na xa̱'a̱ ra.
42001022	Ta saá ke̱ta ta̱Zacarías, ta ni̱‑kuchiño ka̱'a̱n ra xí'in na. Ta ku̱nda̱a̱ ini na ndí Ndios ti̱'ví ra ñii ña ni̱ti̱vi no̱o̱ ta̱yó'o ini Cuarto Yi̱i̱ ve'e ño̱'o. Ña̱kán kía̱ ni̱‑kuchiño ka̱'a̱n ka̱ ra xí'in na, nda̱ sáná'a kuiti ra xí'in nda'a̱ ra.
42001023	Ta ni̱to̱nda̱a ki̱vi̱ ndi̱'i ki̱sa chiño ta̱Zacarías ve'e ño̱'o, ta kua̱no'o̱ ra.
42001024	Ta saá ni̱ya'a lo'o ki̱vi̱, ta ñásí'í ra ñáElisabet ni̱ke̱e sa̱'ya ñá. Ta ni̱xi̱yo ñá o̱'o̱n yo̱o̱ ini ve'e ñá, ta nda̱ lo'o o̱n vása ní‑keta ñá. Ta ni̱ka̱'a̱n ñá, ka̱chí ñá saá:
42001025	“Ndios ke̱'é ra ñava̱'a xí'in i̱, xa ni̱taxi ra ñii ñato̱'ó ká'no nda'a̱ i̱ chi vitin koo ñii sa̱'ya i̱, ta ki̱ndaa ra ña kúka'an no̱o̱ i̱ no̱o̱ ni̱vi”, ka̱chí ñá.
42001026	Xa i̱ño̱ yo̱o̱ ñó'o sa̱'ya ñáElisabet ta saá ti̱'ví Ndios ñaángel Gabriel kua̱'a̱n ña ñoo Nazaret, ña nákaa̱ estado Galilea.
42001027	Kua̱'a̱n ña koto ña ñii ñákuáa̱n lo'o na̱ní ñá María, ñá ta̱'án to̱nda̱a nda̱ ñii ta̱a kúu ñá. Ta xa ndási̱ ña tonda̱'a̱ ñá xí'in ñii ta̱a na̱ní ra José, sa̱'ya ñani síkuá ta̱rey David kúu ra.
42001028	Ta ni̱xaa̱ ñaángel no̱o̱ ñáMaría yó'o ta chi̱ndeé ña'á ña, ni̱ka̱'a̱n ña, káchí ña saá: ―¡Kua'a, nana! Yó'ó kúu ñá ni̱ni'i ñava̱'a no̱o̱ Ndios, ta yóo ra xí'in ún. Ta ke'é ra ñava̱'a ní ka̱ xí'in ún no̱o̱ ndi'i inka̱ násí'í.
42001029	Ta ñáMaría xi̱ni ñá ñaángel yó'o, ta xi̱ni̱ so̱'o ñá to̱'on ña ni̱ka̱'a̱n ña, ta ki̱xá'á ndí'i ní ini ñá, xáni si̱ni̱ ñá: “¿Nda̱chun ni̱ka̱'a̱n ñaángel to̱'on yó'o xí'in yó?”
42001030	Ta saá ká'a̱n ka̱ ñaángel xí'in ñá: ―O̱n kuyi̱'ví ún, chi Ndios taxi ra ñii ñato̱'ó ní nda'a̱ ún.
42001031	Ta vitin ke̱e sa̱'ya ún, ta ki̱vi̱ kaku ta̱lo'o sa̱'ya ún, ta chinóo ún ki̱vi̱ ra kunaní ra Jesús.
42001032	Ta kuu ra ta̱a ta̱ ká'no, ta sakunaní na ra Sa̱'ya Ndios ta̱Ká'no, ta Ndios taxi ra ña kuu ta̱yó'o ta̱rey ká'no. Nda̱tán ni̱xi̱yo xi̱i̱ síkuá ra ta̱rey David, saá koo ra.
42001033	Ta ka'nda chiño ra no̱o̱ naIsrael, ta nda̱ ñii ki̱vi̱ o̱n ndi'i xa̱'a̱ ndee̱ ra, ta kuu ra ta̱rey ndi'i saá ki̱vi̱ ña va̱xi ―káchí ñaángel xí'in ñáMaría.
42001034	Ta saá nda̱kuii̱n ñáMaría: ―¿Ta ndasaá koo ñayó'o?, chi nda̱ ñii ta̱a o̱n ta̱'án to̱nda̱a yi̱'i̱ ―káchí ñá xí'in ñaángel.
42001035	Ta nda̱kuii̱n ñaángel: ―Ta Níma̱ Ndios kixaa̱ ña xí'in ún, ta ndee̱ Ndios ta̱Ká'no kixaa̱ ña nda̱tán ñii ku̱nda̱ti̱ koo ña, ta nakundixin níí ndi'i ún ña. Ña̱kán sa̱'ya ún kuu ra ñii ta̱a yi̱i̱, ta kunaní ra Sa̱'ya Ndios.
42001036	Ta ñáve'e ún ñáElisabet xa ñó'o sa̱'ya ñá. Vará ñáxi̱kua̱'a̱ ní kúu ñá, ta o̱n ki̱ví koo sa̱'ya ñá, káchí ni̱vi, ta vitin xa i̱ño̱ yo̱o̱ ñó'o sa̱'ya ñá.
42001037	Saá chi Ndios kúchiño ra kasa ndivi ra ndi'i chiño, o̱n ko̱ó nda̱ ñii chiño ña yo̱'vi̱ no̱o̱ Ndios ―káchí ñaángel xí'in ñáMaría.
42001038	Ta nda̱kuii̱n ñáMaría, káchí ñá saá: ―Yi̱'i̱ kúu ñá kísa chiño no̱o̱ Ndios, ta va̱'a ná ke'é ra xí'in i̱ nda̱tán yóo ña ni̱ka̱'a̱n ún xí'in i̱ ―káchí ñáMaría xí'in ñaángel. Ta saá ke̱e ñaángel kua̱'a̱n ña.
42001039	Ta ni̱ya'a lo'o ki̱vi̱, ta ke̱e ñáMaría, nómi̱ ñá kua̱'a̱n ñá ñoo ña nákaa̱ ma̱'ñó yuku̱ estado Judea.
42001040	Ta ni̱xaa̱ ñáMaría, ta ni̱ki̱'vi ñá ve'e ta̱Zacarías, ta ni̱ka̱'a̱n ñá to̱'on chindeé ñá ñáElisabet.
42001041	Tá xi̱ni̱ so̱'o ñáElisabet ña chi̱ndeé ñáMaría, ta ka̱ndeta sa̱'ya ñá ti̱xin ñá, ta Níma̱ Ndios ki̱xaa̱ ña, ta sa̱kutú ña níma̱ ñáElisabet xí'in ndee̱ Ndios.
42001042	Ta xí'in ndi'i ndee̱ ñá ni̱ka̱'a̱n ñá xí'in ñáMaría, káchí ñá saá: ―¡Ta ká'no ní ka̱ ñava̱'a ke̱'é Ndios xí'in ún no̱o̱ ndi'i inka̱ násí'í ñoyívi yó'o! ¡Ta ká'no ní ñava̱'a ke'é ra xí'in sa̱'ya ún!
42001043	Ta, ¡nda̱chun Ndios ke̱'é ra ñava̱'a xí'in i̱ ña ta̱xi ra ki̱xaa̱ ún koto ún yi̱'i̱! ¡Yu kúu yi̱'i̱, ta va̱xi ún koto ún yi̱'i̱! Chi yó'ó kúu si'í ta̱Ká'no no̱o̱ i̱.
42001044	Xi̱ni̱ so̱'o i̱ to̱'on chi̱ndeé ún yi̱'i̱, ta saá sa̱'ya i̱ ka̱ndeta ra ti̱xin i̱ chi kúsii̱ ní ini ra.
42001045	Ta nákaa̱ ñasi̱i̱ níma̱ ún, chi kándixa ún Ndios ña kasa ndivi ra ña ni̱ka̱'a̱n ra xí'in ún ―káchí ñáElisabet xí'in ñáMaría.
42001046	Ta ni̱ka̱'a̱n ñáMaría saá: Xí'in níma̱ i̱ kísa ká'no i̱ Ndios.
42001047	Kúsii̱ ní ini i̱ chi Ndios sa̱ka̱ku ra yi̱'i̱.
42001048	Ndios ndáa ra yi̱'i̱, vará ndasaá kuiti ñándá'ví ñá kísa chiño no̱o̱ ra kúu i̱. Ña̱kán ni̱vi na táku̱ vitin xí'in ni̱vi na kutaku̱ ki̱vi̱ ña va̱xi sakunaní na yi̱'i̱: Ña'a̱ ñá nákaa̱ ñasi̱i̱ níma̱, kachí ni̱vi xa̱'a̱ i̱.
42001049	Saá chi Ndios ta̱ kómí ndee̱ ká'no, ke̱'é ra kua̱'a̱ ní ñava̱'a xí'in i̱. ¡Ta̱a ta̱yi̱i̱ kúu Ndios!
42001050	Ta ki̱vi̱ vitin xí'in ki̱vi̱ ña va̱xi Ndios kúndá'ví ini ra xíni ra ni̱vi na kísa to̱'ó ña'á.
42001051	Ndios xí'in ndee̱ mi̱i ra ki̱sa ndivi ra kua̱'a̱ ní chiño ná'no. Ta xí'in ndee̱ ra xa̱ta ní'nó ra ni̱vi na kísa ká'no xí'in mi̱i.
42001052	Ta Ndios sa̱noo ra nda̱ ni̱no̱ ni̱vi naná'no ñoyívi yó'o, na kúu na ña̱'a ní ini, ta nda̱ní'i síkón ra ni̱vi na o̱n vása ña̱'a ini ña nduu na naná'no.
42001053	Ndios ta̱xi ra kua̱'a̱ ní ñaxíxi nda'a̱ ni̱vi nandá'ví na xí'i̱ so̱ko, ta ta̱xi ra ni̱vi nakuíká kua̱'a̱n vi̱chí na.
42001054	Ndios chi̱ndeé ra naIsrael, ndi'i saá ki̱vi̱ kúndá'ví ini ra xíni ra na,
42001055	chi saá ni̱ka̱'a̱n ra xí'in xi̱i̱ síkuá yó ta̱Abraham, ta xí'in ndi'i sa̱'ya ñani síkuá ta̱yó'o. Ndios káchí ra kundá'ví ini ra koni ra mi̱i yó ndi'i saá ki̱vi̱ ña va̱xi, káchí ñáMaría.
42001056	Ta saá ni̱ndo̱o ñá, ni̱xi̱yo ñá xí'in ñáElisabet u̱ni̱ yo̱o̱, ta ke̱e ñá kua̱no'o̱ ñá.
42001057	Tá xa ni̱to̱nda̱a ki̱vi̱ kaku sa̱'ya ñáElisabet, ta ka̱ku ñii ta̱a lo'o.
42001058	Ta saá ku̱nda̱a̱ ini nave'e ñá xí'in na xíni̱ tá'an xí'in ñá ndí Ndios ke̱'é ñava̱'a xí'in ñá ña ka̱ku sa̱'ya ñá. Ta saá kúsii̱ ní ini ndi'i na xí'in ñá.
42001059	Ta ni̱to̱nda̱a ki̱vi̱ o̱na̱ ka̱ku tikuá'á lo'o yó'o, ta ki̱sa ndivi na costumbre na̱ní ña circuncisión xí'in ra ña kóni kachí xá'nda na lo'o ñii̱ si̱ni̱ ñate̱e ra. Ta kóni na sakunaní na ra Zacarías, chi saá na̱ní yivá ra.
42001060	Ta ni̱ka̱'a̱n si'í ra ñáElisabet, káchí ñá saá: ―O̱n ki̱ví saá, va̱'a ná kunaní ra Juan ―káchí ñá.
42001061	Ta nda̱kuii̱n na, káchí na: ―¿Nda̱chun kóni ún kunaní ra saá? Nda̱ ñii nave'e ún o̱n ko̱ó na̱ní saá ―káchí na.
42001062	Ta sa̱ná'a nda'a̱ na no̱o̱ yivá ra ndasaá kóni ra kunaní sa̱'ya ra.
42001063	Ta saá ndu̱kú ra ñii vi̱ti̱ no̱o̱ na, ta ta̱a ra ki̱vi̱ no̱o̱ tón vi̱ti̱ yó'o: “Kunaní ra Juan.” Ta na̱ka'nda ini ndi'i na.
42001064	Ta saá xa̱ndi̱ko̱n ta̱Zacarías ki̱xá'á kúchiño ka̱'a̱n ra, ta kísa ká'no ra Ndios.
42001065	Ta ndi'i ni̱vi na ndóo yó'o na̱ka'nda ini na, ta ki̱xá'á na sákui̱ta̱ ní'nó na to̱'on xa̱'a̱ ñayó'o ndi'i saá ñoo ña ñó'o yuku̱ estado Judea.
42001066	Ta ndi'i ni̱vi na xi̱ni̱ so̱'o ña ndo̱'o ta̱Zacarías, xáni ini na xa̱'a̱ ña, ta ni̱nda̱ka̱ to̱'on tá'an na, káchí na saá: ―¿Yu kuu tikuá'á lo'o sa̱'ya ta̱Zacarías ki̱vi̱ kuká'no ra? ―káchí na, chi kúnda̱a̱ ini na ndí kómí ta̱lo'o yó'o ndee̱ Ndios.
42001067	Ta Níma̱ Ndios sa̱kutú ña ini ta̱Zacarías xí'in ndee̱ Ndios, ta ni̱ka̱'a̱n ra, káchí ra saá:
42001068	Ná kasa ká'no yó Ndios, ta̱ xá'nda chiño no̱o̱ mi̱i yó naIsrael, Ndios chi̱ndeé ra ni̱vi nañoo yó na kúu na ndíko̱n ña'á, ta sa̱ka̱ku ra yó.
42001069	Ta ti̱'ví ra ñii ta̱a ta̱ndeé ní, ta kixaa̱ ra saka̱ku ra mi̱i yó. Ta̱ndeé yó'o kúu ñii sa̱'ya ñani síkuá ta̱rey David, ta̱a ta̱ ki̱sa chiño no̱o̱ Ndios kui̱ya̱ xi̱na̱'á.
42001070	Saá yóo ña ki̱ndo̱o Ndios xí'in naxi̱i̱ síkuá yó naIsrael, chi Ndios ta̱xi ra to̱'on ra nda'a̱ naprofeta ña ni̱ka̱'a̱n ndoso na kui̱ya̱ xi̱na̱'á, ka̱chí na saá:
42001071	Ndios saka̱ku ra mi̱i yó no̱o̱ na sáa̱ ini xíni yó, ta saka̱ku ra mi̱i yó no̱o̱ ndi'i ni̱vi na o̱n xi̱in koni yó.
42001072	Xi̱na̱'á ku̱ndá'ví ini Ndios xi̱ni ra naxi̱i̱ síkuá yó, ta kasa ndivi ra to̱'on ra ña chi̱ndú'u̱ ra ke'é ra xí'in na.
42001073	Ni̱ka̱'a̱n Ndios xí'in xi̱i̱ síkuá yó ta̱Abraham
42001074	ña ndixa saka̱ku ra mi̱i yó no̱o̱ ni̱vi na sáa̱ ini xíni yó, ña̱kán o̱n kuyi̱'ví yó kasa chiño yó no̱o̱ Ndios.
42001075	Ta kuu yó ni̱vi na nda̱kú ini, na nataxi xí'in mi̱i no̱o̱ Ndios, saá kasa ndivi yó chiño no̱o̱ ra ndi'i saá ki̱vi̱ ña kutaku̱ yó, káchí ta̱Zacarías.
42001076	Ta saá ni̱ka̱'a̱n ra xí'in tikuá'á lo'o sa̱'ya ra, káchí ra saá: Yó'ó, ta̱lo'o, ki̱vi̱ kuká'no ún, ta kuu ún ta̱profeta ta̱ ka̱'a̱n ndoso to̱'on Ndios. Ndasa va̱'a ún yichi̱ xa̱'a̱ ña kivi kixaa̱ Ta̱a ta̱Ká'no no̱o̱ yó, ta̱a ta̱ va̱xi ñoyívi yó'o, ta yó'ó kuu ta̱ ko̱'o̱n si'na no̱o̱ ra.
42001077	Ta saná'a ún ni̱vi ndasaá koo ña saka̱ku Ndios ni̱vi na ndíko̱n ña'á, chi kasa ká'no ini ra xa̱'a̱ kua̱chi na.
42001078	Sandoo ra ndi'i kua̱chi yó chi Ndios kúu ra ta̱ ká'no ní ini. Ña̱kán ti'ví ra ñii ta̱a ta̱ yóo ñoyívi ni̱no, ta nda̱tán yóo ño'o̱ ña yé'e, saá yóo ta̱a ta̱ ti'ví ra. Ki̱vi̱ kixaa̱ ra ñoyívi yó'o, ta nda̱tán yóo ñii ki̱vi̱ xa̱á, saá koo ña.
42001079	Saá chi ke'é ra ña naye'e ño'o̱ no̱o̱ ni̱vi na xíka yichi̱ naa no̱o̱ yóo ña o̱n vá'a, ta saá kuchiño naki'in na ko̱'o̱n na yichi̱ va̱'a, ta kunakaa̱ ñava̱'a ini na, káchí ta̱Zacarías xí'in tikuá'á lo'o sa̱'ya ra.
42001080	Ta saá ta̱lo'o ta̱Juan yó'o xa̱'no ra, ta ndu̱u ra ñii ta̱ká'no xí'in ndee̱ Níma̱ Ndios. Ta ke̱e ra kua̱'a̱n ra, ta táku̱ ra yuku̱ yi̱chí ta̱nda̱ ni̱to̱nda̱a ki̱vi̱ ki̱xá'á ra ká'a̱n ndoso ra to̱'on Ndios no̱o̱ nañoo mi̱i ra naIsrael.
42002001	Kui̱ya̱ saá xa̱'nda chiño ta̱rey Augusto ña ndakoo ñii censo ndi'i ni̱vi.
42002002	Censo yó'o kúu ñano̱ó nda̱koo kui̱ya̱ xá'nda chiño ta̱gobernador Cirenio no̱o̱ na táku̱ ñoo estado Siria.
42002003	Ta saá ndi'i ni̱vi ni̱xa̱'a̱n na ñoo no̱o̱ xi̱taku̱ xi̱i̱ síkuá na, ta náka̱'yi̱ ki̱vi̱ na.
42002004	Ña̱kán kía̱ ke̱e ta̱José ñoo ra Nazaret ña ndá'vi ndaa estado Galilea, ta kua̱'a̱n ra ñoo Belén ña ndá'vi ndaa estado Judea, chi ta̱José kúu ra sa̱'ya ñani síkuá ta̱rey David, ta̱a ta̱ xi̱taku̱ ñoo Belén kui̱ya̱ xi̱na̱'á.
42002005	Ta ke̱e ta̱José kua̱'a̱n ra, ta kua̱'a̱n ñáMaría xí'in ra naka̱'yi̱ ki̱vi̱ na, chi xa ki̱ndo̱o ta̱José tonda̱'a̱ ra xí'in ñá, ta ñáyó'o xa ñó'o sa̱'ya ñá.
42002006	Ta ni̱xaa̱ na ñoo Belén, ta ni̱to̱nda̱a ki̱vi̱ kaku sa̱'ya ñá.
42002007	Ta saá ka̱ku ñii ta̱a lo'o, sa̱'ya no̱ó ñá kúu ra, ta chi̱súku ndaa ñá ra xí'in tiko̱to̱, ta chi̱ndú'u̱ ñá ra ini yito̱n no̱o̱ xíxa'an kiti̱, chi o̱n vása ní‑naní'i na ve'e no̱o̱ kindo̱o na, saá chi xa chútú ndi'i ve'e no̱o̱ kísi̱n ni̱vi na xíka yichi̱.
42002008	Tá ñoó ka̱ku sa̱'ya ñáMaría, ta yuku̱ yatin ñoo Belén, ndóo na ndáa ndikachi.
42002009	Ta saá ke̱ta ñii ñaángel ña ki̱xi no̱o̱ Ndios, ta livi ní, ta ká'no ní náye'e ño'o̱ ña ke̱e no̱o̱ Ndios, ta náye'e ña no̱o̱ ndóo na ndáa ndikachi, ta ni̱yi̱'ví ní ndi'i na.
42002010	Ta ni̱ka̱'a̱n ñaángel xí'in na, káchí ña saá: ―O̱n kuyi̱'ví ndó, chi va̱xi i̱ ndato̱'on i̱ ñava̱'a xí'in ndó, ta o̱n si̱ví ndasaá ñii ñava̱'a xa̱'a̱ ndó'ó kúu ña ká'a̱n i̱, ta vitin ká'a̱n i̱ ñava̱'a xa̱'a̱ ndi'i ni̱vi, xa̱'a̱ ña kusii̱ ní ini na xí'in ndó.
42002011	Ki̱vi̱ vitin ka̱ku ñii ta̱lo'o ñoo ta̱rey David, ta ta̱lo'o yó'o kúu Ta̱a ta̱ Saka̱ku ndó'ó. Ta Cristo Ta̱a ta̱Ká'no no̱o̱ yó kúu ra.
42002012	Ta ñayó'o koto ndó ña kunda̱a̱ ini ndó ndí to̱'on ña ká'a̱n i̱ kúu ñanda̱a̱, chi naní'i ndó ta̱lo'o nísúku ra tiko̱to̱, ta nákaa̱ ra ini yito̱n no̱o̱ xíxa'an kiti̱ ―káchí ñaángel xí'in na ndáa ndikachi.
42002013	Ta xa̱ndi̱ko̱n ki̱xaa̱ kua̱'a̱ ní ka̱ naángel, ta na̱kutá'an na xí'in ñaángel yó'o. Ta ki̱xá'á na kasa ká'no na Ndios, káchí na saá:
42002014	¡Ná kanóo síkón ñato̱'ó Ndios, ta̱ yóo ñoyívi ni̱no! Ná koo va̱'a ini ni̱vi ñoyívi yó'o, na kúu ni̱vi na kúsii̱ ini Ndios xíni ra, káchí naángel.
42002015	Tá ndi̱'i ñayó'o, ta saá ndi'i naángel kua̱no'o̱ na ñoyívi ni̱no. Ta na ndáa ndikachi ni̱ka̱'a̱n xí'in tá'an na, káchí na saá: ―Vitin ko̱'o̱n yó ñoo Belén koto yó yu kúu ña yóo xa̱'a̱ ña ni̱ka̱'a̱n ñaángel ña ti̱'ví Ndios ki̱xi no̱o̱ yó ―káchí na.
42002016	Ta saá kama ke̱e na kua̱'a̱n na nandukú na tikuá'á lo'o, ta ni̱xaa̱ na na̱ní'i na ta̱José xí'in ñáMaría xí'in tikuá'á lo'o, nákaa̱ ra ini yito̱n no̱o̱ xíxa'an kiti̱.
42002017	Tá xi̱ni na tikuá'á lo'o, ta nda̱to̱'on na ndi'i ña ni̱ka̱'a̱n ñaángel xa̱'a̱ ra.
42002018	Ta ndi'i ni̱vi na xi̱ni̱ so̱'o to̱'on ña nda̱to̱'on na ndáa ndikachi, na̱ka'nda ní ini nayó'o.
42002019	Tá ñáMaría chi̱kaa̱ va̱'a ñá to̱'on yó'o níma̱ ñá, ta na̱kani ní si̱ni̱ ñá xa̱'a̱ ña.
42002020	Ta saá ndi'i na ndáa ndikachi, kua̱no'o̱ na, ta ki̱sa ká'no na ta ki̱sa to̱'ó na Ndios, chi kúsii̱ ní ini na xa̱'a̱ ndi'i ña xi̱ni na xí'in ndi'i ña xi̱ni̱ so̱'o na. Ñii ki̱'va nda̱tán yóo ña ni̱ka̱'a̱n ñaángel xí'in na, saá yóo ña.
42002021	Tá ni̱to̱nda̱a ki̱vi̱ o̱na̱ ka̱ku tikuá'á lo'o, ta ki̱sa ndivi na costumbre na̱ní circuncisión xí'in ra, ña kúu ña xá'nda na lo'o ñii̱ si̱ni̱ ñate̱e ra, ta sa̱kunaní na ra Jesús, chi saá ni̱ka̱'a̱n ñaángel xí'in ñáMaría ki̱vi̱ ta̱'án ka̱ ke̱e sa̱'ya ñá.
42002022	Ta ni̱to̱nda̱a ki̱vi̱ kasa ndivi ta̱José xí'in ñáMaría ña ká'a̱n nda̱yí Ndios ña ni̱taa ta̱Moisés. Nda̱yí yó'o káchí ña yukía̱ ke'é ña'a̱ xa̱'a̱ ña ka̱ku sa̱'ya ñá, ta kukomí ñá yichi̱ ki̱'vi tuku ñá ve'e ño̱'o. Ta saá ta̱José xí'in ñáMaría ke̱e na kua̱'a̱n na xí'in tikuá'á lo'o Jesús, chi kóni na taxi na ra nda'a̱ Ndios ve'e ño̱'o ká'no ñoo Jerusalén.
42002023	Saá chi nda̱yí Ndios ña ni̱taa ta̱Moisés xi̱na̱'á káchí ña si'a: “Ndi'i ta̱válí ta̱no̱ó sa̱'ya ni̱vi, xíni̱ ñó'ó taxi na ra nda'a̱ Ndios”, káchí nda̱yí.
42002024	Ña̱kán kía̱ kua̱'a̱n na ve'e ño̱'o ká'no ña so̱ko̱ na kiti̱ válí no̱o̱ Ndios, chi yóo inka̱ nda̱yí Ndios ña káchí saá: “Ni̱vi nandá'ví xíni̱ ñó'ó so̱ko̱ na o̱vi̱ tíndúlú án o̱vi̱ tísa̱ta no̱o̱ Ndios xa̱'a̱ ña ka̱ku sa̱'ya na”, káchí nda̱yí Ndios ña ni̱taa ta̱Moisés kui̱ya̱ xi̱na̱'á.
42002025	Ta ñoo Jerusalén, yóo ñii ta̱a na̱ní ra Simeón, ta̱a ta̱nda̱a̱ kúu ra, ta kísa to̱'ó ní ra Ndios, ta yóo Níma̱ Ndios xí'in ra. Ta ta̱Simeón yó'o ndáti ra ta̱a ta̱ ti'ví Ndios saka̱ku ni̱vi naIsrael.
42002026	Ta Níma̱ Ndios xa ni̱ka̱'a̱n ña xí'in ta̱Simeón yó'o: ―O̱n kivi̱ ya̱chi̱ ún, si'na koni ún Cristo, ta̱a ta̱ ti'ví Ndios ―káchí Níma̱ Ndios xí'in ra.
42002027	Ta ni̱xaa̱ ta̱José xí'in ñáMaría xí'in tikuá'á lo'o Jesús ve'e ño̱'o ká'no ña kasa ndivi na ña ká'a̱n nda̱yí Ndios. Ta mi̱i ki̱vi̱ yó'o, Níma̱ Ndios xa ni̱ka̱'a̱n ña xí'in ta̱Simeón ña ko̱'o̱n ra ve'e ño̱'o yó'o.
42002028	Ta saá ta̱Simeón na̱kutá'an ra xí'in na, ta ti̱in ra xi̱nomi ndaa ra tikuá'á lo'o Jesús, ta ki̱xá'á ra kísa ká'no ra Ndios, káchí ra saá:
42002029	Tata, yó'ó kúu ta̱Ká'no no̱o̱ ndi'i ña yóo. Ta vitin va̱'a taxi ún ña kivi̱ i̱ chi xa yóo va̱'a ini i̱ vitin, chi xa ki̱sa ndivi ún ña ni̱ka̱'a̱n ún xí'in i̱.
42002030	Xa xi̱ni i̱ tikuá'á lo'o yó'o, ta̱a ta̱ ti̱'ví ún saka̱ku ni̱vi ñoyívi yó'o.
42002031	No̱o̱ ndi'i ni̱vi ki̱sa ndivi ún ñava̱'a.
42002032	Nda̱tán yóo ño'o̱ ña yé'e saá yóo tikuá'á lo'o yó'o, chi saná'a ra yichi̱ ún no̱o̱ ni̱vi na o̱n vása kúu naIsrael. Ta xa̱'a̱ ta̱yó'o, kanóo síkón ñato̱'ó naIsrael na kúu na ndíko̱n yó'ó, káchí ta̱Simeón xí'in Ndios.
42002033	Ta ta̱José xí'in ñáMaría na̱ka'nda ini na ndóo na, ña xi̱ni̱ so̱'o na ña ni̱ka̱'a̱n ta̱Simeón xa̱'a̱ tikuá'á lo'o Jesús.
42002034	Ta saá ta̱Simeón ni̱ka̱'a̱n ra xí'in na, káchí ra saá: ―Ndios ke'é ra ñava̱'a xí'in ndó, ná chindeé ka̱ ra ndó'ó ―káchí ra xí'in na. Ta ni̱ka̱'a̱n ka̱ ra xí'in ñáMaría, si'í tikuá'á lo'o Jesús, káchí ra saá: ―Ndios chi̱tóni̱ ra sa̱'ya ún yó'o kuu ra ta̱a ta̱ saka̱ku kua̱'a̱ ní naIsrael. Ta saá ni, sava naIsrael o̱n kua'a na naki'in va̱'a na ra, ta nayó'o ndi'i xa̱'a̱ na. Sa̱'ya ún yó'o saná'a ra ni̱vi xa̱'a̱ Ndios, ta kua̱'a̱ ní ni̱vi o̱n kandixa na ra.
42002035	Ña ké'é ni̱vi yó'o kúu ña saná'a yukía̱ xáni si̱ni̱ na. Ta saá, nana, to̱nda̱a ñii ki̱vi̱ ta̱'vi̱ níma̱ ún; nda̱tán xa̱'nda ña xí'in espada, saá kundo'o níma̱ ún, chi kuchuchú ini ún xa̱'a̱ sa̱'ya ún ―káchí ta̱Simeón xí'in ñáMaría.
42002036	Ta ini ve'e ño̱'o ká'no yó'o yóo ñii ñáprofeta, na̱ní ñá Ana. Ñii sa̱'ya ta̱Fanuel kúu ñá, ta xi̱i̱ síkuá ñá xi̱kuu ta̱Aser, ta ñáxi̱kua̱'a̱ ní kúu ñá. Ki̱vi̱ xi̱kuu ñá ñálo'o, ni̱tonda̱'a̱ ñá, ta ni̱xi̱yo ñá xí'in yii̱ ñá u̱xa̱ kui̱ya̱, ta saá ni̱xi'i̱ ra.
42002037	Ta ñáAna ki̱ndo̱o kuáa̱n ñá, ta ni̱xi̱no̱ ñá ko̱mi̱ si̱ko̱ ko̱mi̱ kui̱ya̱. Ta ndiví ñoó yóo ñá, kísa ká'no ñá Ndios, ta nda̱ ñii ki̱vi̱ o̱n vása kéta ñá ve'e ño̱'o. Yóo ki̱vi̱ o̱n vása xíxi ñá chi yóo so'on ñá, ká'a̱n ñá xí'in Ndios.
42002038	Ta ki̱xaa̱ ñáAna no̱o̱ yóo ñáMaría xí'in ta̱José xí'in tikuá'á lo'o Jesús, ta ni̱ka̱'a̱n ñá xí'in Ndios: ―Tata Ndios, táxa'vi ún, chi ti̱'ví ún tikuá'á lo'o yó'o ki̱xaa̱ ra ñoyívi yó'o ―káchí ñá. Ta ni̱ka̱'a̱n ñá xa̱'a̱ ta̱Jesús xí'in ndi'i ni̱vi na kúu na ndáti ndí Ndios saka̱ku ra nañoo Jerusalén.
42002039	Ki̱vi̱ ndi̱'i ki̱sa ndivi na ña ká'a̱n nda̱yí Ndios ña ni̱taa ta̱Moisés xi̱na̱'á, ta saá ta̱José xí'in ñáMaría xí'in tikuá'á lo'o Jesús na̱ki'in na kua̱no'o̱ na ñoo Nazaret estado Galilea.
42002040	Ta ñoo yó'o xa̱'no ta̱lo'o Jesús, ta ñii ñii kui̱ya̱ ndu̱u ndeé ka̱ ra. Ta ndu̱u ra ta̱ ndíchí ní si̱ni̱, ta Ndios kúsii̱ ní ini ra xíni ña'á ra.
42002041	Ndi'i saá kui̱ya̱ ta̱José xí'in ñáMaría xá'a̱n na viko̱ Pascua ñoo Jerusalén.
42002042	Ki̱vi̱ ni̱xi̱no̱ ta̱Jesús u̱xu̱ o̱vi̱ kui̱ya̱, ta ke̱e ra kua̱'a̱n ra xí'in na viko̱ yó'o, chi saá ni̱xi̱yo costumbre na.
42002043	Ta ki̱vi̱ ndi̱'i viko̱, ta na̱ki'in na kua̱no'o̱ na, ta ni̱ndo̱o ta̱Jesús ñoo Jerusalén, ta o̱n vása ní‑xini̱ ta̱José ni ñáMaría ña ni̱ndo̱o ra.
42002044	Xáni ini na án va̱xi ta̱Jesús xí'in inka̱ nave'e na án va̱xi ra xí'in inka̱ natá'an na, ká'án na. Saá kúu, ta xa ni̱ya'a ñii ki̱vi̱ xíka na kua̱'a̱n na yichi̱, ta saá ki̱xá'á na nándukú na ra xí'in ñii ñii nave'e na, xí'in ñii ñii natá'an na.
42002045	Ta o̱n ko̱ó ra, ni̱‑naní'i na. Ta saá ñáMaría xí'in ta̱José ndi̱kó na kua̱'a̱n na ñoo Jerusalén nandukú na ra.
42002046	Ta̱nda̱ ki̱vi̱ u̱ni̱ na̱ní'i na ta̱Jesús ve'e ño̱'o ká'no, yóo ra ma̱'ñó namaestro na sáná'a nda̱yí Ndios ña ni̱taa ta̱Moisés xi̱na̱'á. Xíni̱ so̱'o ta̱lo'o Jesús ña ká'a̱n namaestro yó'o, ta ndáka̱ to̱'on ra na.
42002047	Ta ndi'i nayó'o na̱ka'nda ini na xíni̱ so̱'o na ña ká'a̱n ta̱Jesús chi va̱'a ní si̱ni̱ ra, ta ndíchí ní to̱'on nda̱kuii̱n ra.
42002048	Ta ki̱xaa̱ ta̱José xí'in ñáMaría, xi̱ni na ta̱lo'o Jesús, ta na̱ka'nda ini na xíto na, ta ni̱ka̱'a̱n si'í ra xí'in ra: ―Ta̱lo'o, ¿nda̱chun ke̱'é ún saá xí'in ndi̱? Yivá ún xí'in yi̱'i̱, na̱ndukú ndi̱ yó'ó, ta ndí'i ní ini ndi̱ xa̱'a̱ ún.
42002049	Ta saá nda̱kuii̱n ta̱Jesús: ―¿Nda̱chun na̱ndukú ndó yi̱'i̱? ¿Án o̱n vása xíni̱ ndó ndí chiño Yivá i̱ xíni̱ ñó'ó kasa ndivi i̱? ―káchí ra.
42002050	Ta o̱n vása ní‑kunda̱a̱ ini na yukía̱ kóni kachí to̱'on ña ni̱ka̱'a̱n ra xí'in na.
42002051	Ta saá ke̱e ta̱Jesús ñoo Jerusalén xí'in ta̱José xí'in ñáMaría, ta kua̱no'o̱ na ñoo Nazaret. Ta na̱xaa̱ na kán, ta ndi'i saá ki̱vi̱ chi̱kaa̱ so̱'o ra ta ki̱sa ndivi ra ndi'i ña ká'a̱n yivá ra xí'in si'í ra. Ta si'í ra, níma̱ mi̱i ñá chi̱kaa̱ va̱'a ñá ndi'i ña ndó'o ñá xí'in ta̱Jesús.
42002052	Ta xa̱'no ta̱Jesús, ta ndu̱u ká'no ka̱ ra, ta ku̱u ndíchí ka̱ si̱ni̱ ra. Ta Ndios xí'in ni̱vi kúsii̱ ní ini na xíni na ra.
42003001	Kui̱ya̱ xa̱'o̱n xá'nda chiño ta̱rey Tiberio no̱o̱ ndi'i ñoo ña ndá'vi ndaa ñoo Roma, ta̱gobernador Poncio Pilato xá'nda chiño ra no̱o̱ nañoo estado Judea, ta̱rey Herodes xá'nda chiño ra no̱o̱ nañoo estado Galilea, ta̱rey Felipe, ta kúu ñani ta̱Herodes yó'o, xá'nda chiño ra no̱o̱ nañoo estado Iturea xí'in Traconite, ta ta̱rey Lisanias xá'nda chiño ra no̱o̱ nañoo Abilinia.
42003002	Ta ta̱su̱tu̱ Anás xí'in ta̱su̱tu̱ Caifás kúu ta̱ná'no no̱o̱ ndi'i nasu̱tu̱ ñoo Israel. Ta mi̱i kui̱ya̱ yó'o Ndios ni̱ka̱'a̱n ra xí'in ta̱Juan, ta̱ yóo yuku̱ yi̱chí, ta̱ kúu sa̱'ya ta̱Zacarías.
42003003	Ta ke̱e ta̱Juan kua̱'a̱n ra ndi'i saá xiiña yatin yu̱ta Jordán. Ta ni̱ka̱'a̱n ndoso ra to̱'on Ndios xí'in ni̱vi, káchí ra saá: ―O̱n vása ke'é ka̱ ndó ña o̱n vá'a, ta nandikó ini ndó xa̱'a̱ ña o̱n vá'a ke̱'é ndó ña kasa ká'no ini Ndios xa̱'a̱ kua̱chi ndó, ta saá na'a ndó kuchu ndó ―káchí ra, ká'a̱n ra xí'in ni̱vi.
42003004	Ta xa̱'a̱ ta̱Juan yó'o ni̱taa ta̱profeta Isaías xi̱na̱'á, ka̱chí ra saá: No̱o̱ yóo yuku̱ yi̱chí ka̱'a̱n ndoso ra, kachí ra saá: “Ná koo ti'va ini ndó, saá chi ya̱chi̱ kixaa̱ mi̱i ta̱Ká'no no̱o̱ yó. Kindaa ndó ña o̱n vá'a sási no̱o̱ ndó, ta saá va̱'a kuchiño naki'in ndó ra”, kachí ta̱a ta̱ koo yuku̱ yi̱chí.
42003005	“Saá chi va̱xi ki̱vi̱ tá ndi'i no̱o̱ kónó nduu ndaa ña, ta ndi'i yuku̱ nduu ña yoso̱. Ndi'i yichi̱ ya̱kua nduu nda̱kú ña, ta ndi'i yichi̱ yu̱u̱ ní, ndundii ña, ta nduva̱'a ña.
42003006	Ta ndi'i ni̱vi ñoyívi yó'o koni na yu kúu ta̱ ti'ví Ndios ña saka̱ku ra na”, káchí to̱'on Ndios ña ni̱taa ta̱Isaías xi̱na̱'á.
42003007	Ta kua̱'a̱ ní ni̱vi ni̱xaa̱ na no̱o̱ yóo ta̱Juan, chi kóni na sakuchu ra na, ta ni̱ka̱'a̱n ra xí'in na, káchí ra saá: ―¡Ndó'ó, sa̱'ya ko̱o̱ xati̱ kúu ndó! ¿Yu kúu na ni̱ka̱'a̱n xí'in ndó kuchu ndó, ta saá saka̱ku xí'in mi̱i ndó ña o̱n saxo̱'vi̱ Ndios ndó'ó ki̱vi̱ ña va̱xi?
42003008	Tá ndixa na̱ndikó ini ndó ta kóni ndó ko̱'o̱n ndó yichi̱ Ndios, ta xíni̱ ñó'ó kasa ndivi ndó chiño va̱'a nda̱tán kóni Ndios. Saá chi o̱n vá'a kani si̱ni̱ ndó ndí xa̱'a̱ ña kúu ndó sa̱'ya ñani síkuá ta̱Abraham, Ndios saka̱ku ra ndó'ó. Ta ká'a̱n i̱ xí'in ndó, Ndios kúchiño ra ndasa ra yu̱u̱ yó'o ni̱vi na nduu sa̱'ya ñani síkuá ta̱Abraham.
42003009	Ta ni̱vi na o̱n vása kísa ndivi ña kóni Ndios, nda̱tán yóo yito̱n tón kóon kui̱'i o̱n vá'a nda'a̱, saá yóo na no̱o̱ Ndios. Ta Ndios xa yóo ti'va ra xí'in yáchá si̱i̱n ña ka'nda ra ndi'i yito̱n tón o̱n vása kóon kui̱'i va̱'a nda'a̱, ta ka'nda ra nó, ta taan ra nó ko̱ko̱ nó no̱o̱ xíxi̱ ño'o̱ ―káchí ta̱Juan, ká'a̱n ra xí'in na.
42003010	Ta saá ni̱nda̱ka̱ to̱'on na ta̱Juan: ―¿Yukía̱ va̱'a xíni̱ ñó'ó ke'é ndi̱ ña o̱n xo̱'vi̱ ndi̱ saá? ―káchí na.
42003011	Ta nda̱kuii̱n ta̱Juan, ni̱ka̱'a̱n ra: ―Tá yóo ñii ta̱a, ta kómí ra o̱vi̱ tiko̱to̱, ta xíni̱ ñó'ó taxi ra ñii tiko̱to̱ nda'a̱ ta̱a ta̱ o̱n ko̱ó nda̱ ñii tiko̱to̱ kómí. Tá yóo ña xíxi ñii ta̱a, ta xíni̱ ñó'ó taxi ra ña kuxu ta̱a ta̱ o̱n ko̱ó ñaxíxi ―káchí ta̱Juan xí'in na.
42003012	Ta sava ni̱vi na káya si̱'ún no̱o̱ nagobierno ñoo Roma ki̱xaa̱ na no̱o̱ ta̱Juan chi kóni na sakuchu ra na, ta ni̱ka̱'a̱n na xí'in ra: ―Maestro, ¿yukía̱ va̱'a xíni̱ ñó'ó kasa ndivi ndi̱?
42003013	Ta nda̱kuii̱n ra: ―O̱n sandá'ví ndó ni̱vi, ta kuiti naki'in ndó si̱'ún ña káchí nagobierno xí'in ndó.
42003014	Ta sava natropa ki̱xaa̱ na ni̱nda̱ka̱ to̱'on na ra: ―Ta mi̱i ndi̱, ¿yukía̱ va̱'a xíni̱ ñó'ó kasa ndivi ndi̱? Ta nda̱kuii̱n ta̱Juan, ni̱ka̱'a̱n ra xí'in na: ―O̱n kasa kuí'ná ndó si̱'ún inka̱ ni̱vi, ta o̱n ka̱'a̱n ndó ñavatá xa̱'a̱ na. O̱n ka̱'a̱n kuáchí ndó xa̱'a̱ ya'vi ndó, ta kusii̱ ní ini ndó xí'in ña chá'vi na ndó'ó xa̱'a̱ chiño ké'é ndó ―káchí ta̱Juan xí'in na.
42003015	Ta kua̱'a̱ ní ni̱vi ndáti na ña kixaa̱ Cristo, ta̱a ta̱ ti'ví Ndios ña saka̱ku ra na, ta xáni ini na saá: “¿Án o̱n si̱ví mi̱i ta̱Juan kúu ra?”
42003016	Ta ta̱Juan ni̱ka̱'a̱n ra xí'in na: ―Yi̱'i̱ sákuchu i̱ ndó'ó xí'in takuií, ta sa̱ta̱ yi̱'i̱ va̱xi ñii ta̱a ta̱ ndeé ka̱ no̱o̱ yi̱'i̱. Ta yi̱'i̱ kúu ta̱ kísa chiño kuiti no̱o̱ ra. Ta ta̱ ndeé ka̱ no̱o̱ i̱ va̱xi sa̱ta̱ i̱, ta sakuchu ra ndó'ó xí'in mi̱i Níma̱ Ndios, ña yóo nda̱tán yóo ño'o̱ xíxi̱.
42003017	Xa yóo ti'va ra kasa nani ra xa̱'a̱ kua̱chi ni̱vi, ta ke'é ra xí'in ni̱vi nda̱tán ké'é ni̱vi xí'in ndiki̱n trigo ña xa̱'nda na ta sa̱xixin na ña. Saá chi ta̱yó'o nata'ví ra ni̱vi na va̱'a no̱o̱ na o̱n vá'a. Ta taxi va̱'a ra ni̱vi na va̱'a ña kundo̱o na ve'e ra, ta taan ra ni̱vi na o̱n vá'a no̱o̱ xíxi̱ ño'o̱, ta nda̱ ñii ki̱vi̱ o̱n nda̱'va̱ ño'o̱ yó'o.
42003018	Ta xí'in kua̱'a̱ ní to̱'on ndíchí, nda̱to̱'on ta̱Juan xí'in ni̱vi ña nandikó ini na, ta saá tuku ni̱ka̱'a̱n ndoso ra to̱'on va̱'a xa̱'a̱ Ndios xí'in na.
42003019	Ta xa̱'a̱ ta̱rey Herodes, ni̱ka̱'a̱n ta̱Juan, káchí ra saá: “O̱n vá'a ke̱'é ta̱rey Herodes, chi to̱nda̱'a̱ ra xí'in ñásí'í ñani mi̱i ra ta̱Felipe”, káchí ra, ni̱ka̱'a̱n ra no̱o̱ ni̱vi. Ta ta̱Juan ni̱ka̱'a̱n ka̱ ra xa̱'a̱ kua̱'a̱ ní inka̱ ña o̱n vá'a ke̱'é ta̱Herodes yó'o.
42003020	Ta xí'in ndi'i ña o̱n vá'a yó'o, ta̱Herodes ke̱'é ka̱ ra inka̱ ña o̱n vá'a ní ka̱ ña chi̱kaa̱ ra ta̱Juan ini ve'e ka̱a.
42003021	Ta ki̱vi̱ ta̱'án kunakaa̱ ta̱Juan ini ve'e ka̱a, ta sa̱kuchu ra kua̱'a̱ ní ni̱vi. Ta saá sa̱kuchu ra ta̱Jesús. Tá ká'a̱n ka̱ ta̱Jesús xí'in Ndios, ta ni̱xo̱na̱ ñoyívi ni̱no no̱o̱ ra,
42003022	ta va̱xi noo Níma̱ Ndios. Nda̱tán ná'a tísa̱ta va̱xi noo rí, saá ki̱xi noo ña, ta xi̱kanóo ña no̱o̱ ñíndichi ta̱Jesús. Ta ni̱vi na ndóo yu'u̱ yu̱ta xi̱ni̱ so̱'o na to̱'on Ndios ni̱ka̱'a̱n ra nda̱ ñoyívi ni̱no, káchí ra si'a: ―Yó'ó kúu Sa̱'ya i̱, ta̱ kí'vi ní ini i̱ xíni i̱, ta kúsii̱ ní ini i̱ xíni i̱ yó'ó ―káchí Ndios.
42003023	Tá ni̱xi̱no̱ ta̱Jesús o̱ko̱ u̱xu̱ kui̱ya̱, ta ki̱xá'á ra sáná'a ra ni̱vi. Xáni ini ni̱vi ndí sa̱'ya ta̱José kúu ra. Ta ta̱José kúu sa̱'ya ta̱Elí.
42003024	Ta ta̱Elí kúu sa̱'ya ta̱Matat, ta ta̱Matat kúu sa̱'ya ta̱Leví, ta ta̱Leví kúu sa̱'ya ta̱Melqui, ta ta̱Melqui kúu sa̱'ya ta̱Jana, ta̱Jana kúu sa̱'ya ta̱José.
42003025	Ta̱José kúu sa̱'ya ta̱Matatías, ta̱Matatías kúu sa̱'ya ta̱Amós, ta̱Amós kúu sa̱'ya ta̱Nahum, ta̱Nahum kúu sa̱'ya ta̱Esli, ta̱Esli kúu sa̱'ya ta̱Nagai.
42003026	Ta̱Nagai kúu sa̱'ya ta̱Maat, ta̱Maat kúu sa̱'ya ta̱Matatías, ta̱Matatías kúu sa̱'ya ta̱Semei, ta̱Semei kúu sa̱'ya ta̱José, ta̱José kúu sa̱'ya ta̱Judá.
42003027	Ta̱Judá kúu sa̱'ya ta̱Joana, ta̱Joana kúu sa̱'ya ta̱Resa, ta̱Resa kúu sa̱'ya ta̱Zorobabel, ta̱Zorobabel kúu sa̱'ya ta̱Salatiel, ta̱Salatiel kúu sa̱'ya ta̱Neri.
42003028	Ta̱Neri kúu sa̱'ya ta̱Melqui, ta̱Melqui kúu sa̱'ya ta̱Adi, ta̱Adi kúu sa̱'ya ta̱Cosam, ta̱Cosam kúu sa̱'ya ta̱Elmodam, ta̱Elmodam kúu sa̱'ya ta̱Er.
42003029	Ta̱Er kúu sa̱'ya ta̱Josué, ta̱Josué kúu sa̱'ya ta̱Eliezer, ta̱Eliezer kúu sa̱'ya ta̱Jorim, ta̱Jorim kúu sa̱'ya ta̱Matat, ta̱Matat kúu sa̱'ya ta̱Leví.
42003030	Ta̱Leví kúu sa̱'ya ta̱Simeón, ta̱Simeón kúu sa̱'ya ta̱Judá, ta̱Judá kúu sa̱'ya ta̱José, ta̱José kúu sa̱'ya ta̱Jonán, ta̱Jonán kúu sa̱'ya ta̱Eliaquim.
42003031	Ta̱Eliaquim kúu sa̱'ya ta̱Melea, ta̱Melea kúu sa̱'ya ta̱Mainán, ta̱Mainán kúu sa̱'ya ta̱Matata, ta̱Matata kúu sa̱'ya ta̱Natán.
42003032	Ta̱Natán kúu sa̱'ya ta̱David, ta̱David kúu sa̱'ya ta̱Isaí, ta̱Isaí kúu sa̱'ya ta̱Obed, ta̱Obed kúu sa̱'ya ta̱Booz, ta̱Booz kúu sa̱'ya ta̱Salmón, ta̱Salmón kúu sa̱'ya ta̱Naasón.
42003033	Ta̱Naasón kúu sa̱'ya ta̱Aminadab, ta̱Aminadab kúu sa̱'ya ta̱Aram, ta̱Aram kúu sa̱'ya ta̱Esrom, ta̱Esrom kúu sa̱'ya ta̱Fares, ta̱Fares kúu sa̱'ya ta̱Judá.
42003034	Ta̱Judá kúu sa̱'ya ta̱Jacob, ta̱Jacob kúu sa̱'ya ta̱Isaac, ta̱Isaac kúu sa̱'ya ta̱Abraham, ta̱Abraham kúu sa̱'ya ta̱Taré, ta̱Taré kúu sa̱'ya ta̱Nacor.
42003035	Ta̱Nacor kúu sa̱'ya ta̱Serug, ta̱Serug kúu sa̱'ya ta̱Ragau, ta̱Ragau kúu sa̱'ya ta̱Peleg, ta̱Peleg kúu sa̱'ya ta̱Heber, ta̱Heber kúu sa̱'ya ta̱Sala.
42003036	Ta̱Sala kúu sa̱'ya ta̱Cainán, ta̱Cainán kúu sa̱'ya ta̱Arfaxad, ta̱Arfaxad kúu sa̱'ya ta̱Sem, ta̱Sem kúu sa̱'ya ta̱Noé, ta̱Noé kúu sa̱'ya ta̱Lamec.
42003037	Ta̱Lamec kúu sa̱'ya ta̱Matusalén, ta̱Matusalén kúu sa̱'ya ta̱Enoc, ta̱Enoc kúu sa̱'ya ta̱Jared, ta̱Jared kúu sa̱'ya ta̱Mahalaleel, ta̱Mahalaleel kúu sa̱'ya ta̱Cainán.
42003038	Ta̱Cainán kúu sa̱'ya ta̱Enós, ta̱Enós kúu sa̱'ya ta̱Set, ta̱Set kúu sa̱'ya ta̱Adán, ta̱Adán kúu sa̱'ya Ndios.
42004001	Ta níma̱ ta̱Jesús chútú ní ña xí'in ndee̱ Níma̱ Ndios, ta ke̱e ra yu̱ta Jordán, ta Níma̱ Ndios ni̱ka̱'a̱n ña xí'in ra ko̱'o̱n ra no̱o̱ yóo yuku̱ yi̱chí.
42004002	Ta o̱vi̱ si̱ko̱ ki̱vi̱ yóo ta̱Jesús yuku̱ yi̱chí, ta ñaníma̱ ndiva̱'a ká'no xíto ndoso ña ra, chi kóni ña sandá'ví ña ra. Ta nda̱ lo'o o̱n vása ní‑xixi ta̱Jesús, chi ni̱xi̱yo so'on ra o̱vi̱ si̱ko̱ ki̱vi̱, ta saá xí'i̱ ní ra so̱ko.
42004003	Ta ki̱xaa̱ ñaníma̱ ndiva̱'a ká'no no̱o̱ ra ña koto ndoso ña ra, ta ni̱ka̱'a̱n ña xí'in ra, káchí ña saá: ―Tá ndixa Sa̱'ya Ndios kúu ún, ta va̱'a ka'nda chiño ún no̱o̱ yu̱u̱ ña ndóo yó'o ná nduu ña si̱ta̱ va̱'a ―káchí ña xí'in ta̱Jesús.
42004004	Ta nda̱kuii̱n ta̱Jesús, káchí ra saá xí'in ñaníma̱ ndiva̱'a: ―To̱'on Ndios káchí ña saá: “O̱n si̱ví nina ña xíxi ni̱vi kúu ña xíni̱ ñó'ó kutaku̱ na. Ta xíni̱ ñó'ó kandixa va̱'a na to̱'on Ndios, ta saá kutaku̱ na”, káchí to̱'on Ndios ―káchí ta̱Jesús xí'in ñaníma̱ ndiva̱'a.
42004005	Ta saá ñaníma̱ ndiva̱'a ká'no ni̱ka̱'a̱n ña xí'in ta̱Jesús ko̱'o̱n ra xí'in ña, ta nda̱a na ñii yuku̱ síkón ní, ta ñandiva̱'a sa̱ná'a ña ra ndi'i ñoo ña yóo ñoyívi yó'o,
42004006	ta ni̱ka̱'a̱n ñaníma̱ ndiva̱'a xí'in ta̱Jesús, káchí ña saá: ―Taxi i̱ nda̱yí nda'a̱ ún kuu ún ta̱ká'no no̱o̱ ndi'i ñoyívi yó'o, ta taxi i̱ ndi'i ñakuíká xí'in ndi'i ñava̱'a nda'a̱ ún. Saá chi ña̱'a mi̱i i̱ kúu ndi'i ña, ta yóo yichi̱ i̱ taxi i̱ ña nda'a̱ ni̱vi na káchí ini mi̱i i̱ xíni i̱.
42004007	Tá kuxítí ún no̱o̱ i̱, ta kasa to̱'ó ún yi̱'i̱, ta taxi i̱ ndi'i ña kómí i̱ nda'a̱ ún ―káchí ñaníma̱ ndiva̱'a xí'in ta̱Jesús.
42004008	Ta ta̱Jesús nda̱kuii̱n ra, ni̱ka̱'a̱n ra xí'in ña: ―¡Kuta'a ún no̱o̱ i̱, yó'ó, ñaníma̱ ndiva̱'a ká'no Satanás! Chi káchí to̱'on Ndios saá: “Ndasaá kuiti Ndios kasa to̱'ó yó, ta kasa ndivi yó chiño ra, ta o̱n kasa to̱'ó yó, ni o̱n kasa ndivi yó chiño inka̱ na”, káchí to̱'on Ndios ―saá ni̱ka̱'a̱n ta̱Jesús xí'in ñaníma̱ ndiva̱'a.
42004009	Ta saá ñaníma̱ ndiva̱'a ká'no ni̱ka̱'a̱n ña xí'in ta̱Jesús ko̱'o̱n ra xí'in ña, ta ni̱xaa̱ na yíta na si̱ni̱ torre ve'e ño̱'o ká'no ñoo Jerusalén, ta ni̱ka̱'a̱n ñaníma̱ ndiva̱'a xí'in ra: ―Tá ndixa Sa̱'ya Ndios kúu ún, ta sakana xí'in mi̱i ún nda̱ ni̱no̱,
42004010	chi saá káchí to̱'on Ndios: Ndios ti'ví ra ángel ña chindeé na yó'ó ta kundaa va̱'a na yó'ó.
42004011	Ta naángel natiin na yó'ó kanóo ún no̱o̱ nda'a̱ na, ko̱to̱ nakava ún no̱o̱ yu̱u̱, ta takué'e̱ ún, káchí to̱'on Ndios ―káchí ñaníma̱ ndiva̱'a xí'in ta̱Jesús.
42004012	Ta nda̱kuii̱n ta̱Jesús: ―Saá tuku káchí to̱'on Ndios: “O̱n vá'a koto ndoso yó Ndios” ―káchí ta̱Jesús.
42004013	Ta ndi̱'i xi̱to ndoso ñaníma̱ ndiva̱'a ta̱Jesús, ta ke̱e ña kua̱'a̱n ña, ta ndáti ña inka̱ ki̱vi̱ ña ndikó ña koto ndoso ña ra.
42004014	Ta saá ndi̱kó ta̱Jesús kua̱'a̱n ra, ta na̱xaa̱ ra estado Galilea, ta ndee̱ Níma̱ Ndios yóo ña xí'in ra. Ta ni̱xi̱ta̱ ní'nó to̱'on xa̱'a̱ ra ñii ñii ñoo.
42004015	Ta ta̱Jesús sáná'a ra ni̱vi na nákutá'an kua̱'a̱ ní ve'e ño̱'o sinagoga ña yóo estado Galilea yó'o. Ta ndi'i ni̱vi na xíni̱ so̱'o ña ká'a̱n ra, va̱'a ní ká'a̱n na xa̱'a̱ ra.
42004016	Ta ta̱Jesús na̱xaa̱ ra ñoo Nazaret no̱o̱ xa̱'no ra. Ta ndi'i saá ki̱vi̱ yi̱i̱ ña nákindée najudío xá'a̱n ra ve'e ño̱'o sinagoga. Ta saá ñii ki̱vi̱ yi̱i̱, na̱kundichi ra ña ka'vi ra to̱'on Ndios no̱o̱ inka̱ ni̱vi na na̱kutá'an ve'e ño̱'o yó'o.
42004017	Ta ta̱xi na nda'a̱ ra to̱'on Ndios ña ni̱taa ta̱profeta Isaías xi̱na̱'á. Ta ta̱Jesús na̱ndika ra ña, ta na̱ní'i ra no̱o̱ ká'a̱n ña saá:
42004018	Níma̱ Ndios yóo ña xí'in i̱, ta na̱ka̱xin ña yi̱'i̱ va̱xi i̱ ña ndato̱'on i̱ to̱'on va̱'a xí'in nandá'ví. Ti̱'ví ña yi̱'i̱ ña sandúva̱'a i̱ ni̱vi na tá'vi̱ níma̱. Ta ti̱'ví ña yi̱'i̱ va̱xi i̱ saña i̱ na nó'ni ndaa xí'in kua̱chi na. Ti̱'ví ña yi̱'i̱ sanda'a i̱ nduchu̱ no̱o̱ nakuáá, ña va̱'a koto na, ta saka̱ku i̱ ni̱vi na xó'vi̱ no̱o̱ ña sáxo̱'vi̱ ña'á.
42004019	Ta ti̱'ví ña yi̱'i̱ va̱xi i̱ ka̱'a̱n ndoso i̱ xí'in ni̱vi ndí vitin ni̱to̱nda̱a ki̱vi̱ Ndios chindeé ra na, káchí to̱'on Ndios ña ni̱taa ta̱Isaías ña ka̱'vi ta̱Jesús.
42004020	Ta saá na̱kasi ta̱Jesús tutu yó'o, ta na̱taxi ra nda'a̱ ta̱a ta̱ xíka chiño no̱o̱ ve'e ño̱'o sinagoga, ta xi̱koo ra, ta ndi'i ni̱vi ndáti na, xíto na no̱o̱ ta̱Jesús.
42004021	Ta ki̱xá'á ta̱Jesús ká'a̱n ra xí'in na, káchí ra saá: ―Mi̱i ki̱vi̱ vitin, Ndios xa ki̱sa ndivi ra to̱'on ra ña xi̱ni̱ so̱'o ndó ka̱'vi i̱ ―káchí ta̱Jesús xí'in na.
42004022	Ta ndi'i ni̱vi va̱'a ní ká'a̱n na xa̱'a̱ ra. Ta na̱ka'nda ini na ndóo na, chi va̱'a ní ká'a̱n ra. Ta ni̱nda̱ka̱ to̱'on tá'an na: ―¿Án o̱n si̱ví sa̱'ya ta̱José kúu ta̱yó'o? ¡Nda̱chun va̱'a ní xíni̱ ra! ―káchí na.
42004023	Ta saá ni̱ka̱'a̱n ta̱Jesús xí'in na: ―Kúnda̱a̱ ini i̱ ndí kóni ndó ka̱'a̱n ndó xí'in i̱: “Ndotor, kasa ta̱ta̱n xí'in mi̱i ún.” Saá chi xi̱ni̱ so̱'o ndó xa̱'a̱ ñava̱'a ke̱'é i̱ ñoo Capernaum, ta vitin kóni ndó ña ñii ki̱'va saá ke'é i̱ ñava̱'a ñoo i̱ yó'o ―káchí ra xí'in na.
42004024	Ta saá ni̱ka̱'a̱n ka̱ ra xí'in na, káchí ra saá: ―Ndixa ká'a̱n i̱ xí'in ndó, nda̱ ñii ta̱profeta, o̱n vása náki'in va̱'a na ra ñoo mi̱i ra.
42004025	Naká'án ndó to̱'on Ndios xa̱'a̱ ta̱profeta Elías, ta̱a ta̱ ni̱ka̱'a̱n ndoso to̱'on Ndios xi̱na̱'á. Ki̱vi̱ ni̱xika ta̱Elías ñoyívi yó'o, ta Ndios ke̱'é ra ña o̱n vása ní‑koon sa̱vi̱ u̱ni̱ kui̱ya̱ sava, ta ndi'i ni̱vi ndeé ní ni̱xi'i̱ na so̱ko.
42004026	Tá mií saá ñoo Israel ni̱xi̱yo kua̱'a̱ ní náña'a̱ nándá'ví, ná ni̱xi'i̱ yii̱. Ta saá ni, Ndios o̱n vása ní‑ti'ví ra ta̱Elías ko̱'o̱n ra nda̱ ñii ve'e náña'a̱ yó'o ná táku̱ ñoo Israel ña nataxi ná ñaxíxi nda'a̱ ra. Ta ñii ñoo xíká na̱ní Sarepta, ña nákaa̱ no̱o̱ ño'o̱ na̱ní Sidón, kúu ñoo no̱o̱ ti̱'ví Ndios ta̱Elías kua̱'a̱n ra koo ra ve'e ñii ña'a̱ ndá'ví ñá ni̱xi'i̱ yii̱.
42004027	Ta inka̱ kui̱ya̱ xi̱na̱'á ta̱profeta Eliseo ni̱ka̱'a̱n ndoso ra to̱'on Ndios xí'in ni̱vi, ta ni̱xi̱yo kua̱'a̱ ní naIsrael na xi̱ndeé ní ndó'o kue̱'e̱ tá'yí na̱ní ña lepra. Ta Ndios o̱n vása ní‑sanda'a ra nda̱ ñii ni̱vi nañoo Israel na xi̱komí kue̱'e̱ lepra, ta Ndios sa̱nda'a ra ñii la̱á ta̱Naamán, ta̱a ta̱ñoo Siria xi̱kuu ra. Ta̱yó'o o̱n si̱ví ta̱Israel xi̱kuu ra, ta ta̱yó'o kúu ta̱a ta̱ sa̱nda'a Ndios ―káchí ta̱Jesús xí'in na.
42004028	Tá ni̱vi na ndóo ve'e ño̱'o sinagoga ñoo Nazaret xíni̱ so̱'o na to̱'on ña ni̱ka̱'a̱n ta̱Jesús, ta ni̱saa̱ ní na xi̱ni na ra.
42004029	Saá na̱kuita na, ta ti̱in na ra, ta ta̱va na ra no̱o̱ ñoo, ta kua̱'a̱n na xí'in ra ñii xi̱ki̱ síkón. Saá chi kóni na sakana na ra nda̱ ni̱no̱ no̱o̱ kónó.
42004030	Ta o̱n vása ní‑kuchiño na sakana na ra, chi ta̱Jesús ni̱ya'a ra ma̱'ñó na, ta na̱ki'in ra kua̱'a̱n ra.
42004031	Ta ni̱xaa̱ ta̱Jesús ñoo Capernaum estado Galilea, ta ki̱ndo̱o ra yó'o. Ta ndi'i saá ki̱vi̱ yi̱i̱ ña nákindée najudío, kí'vi ra ve'e ño̱'o sinagoga, ta sáná'a ra ni̱vi.
42004032	Ta na̱ka'nda ini ni̱vi xíni̱ so̱'o na ña ká'a̱n ra, chi sáná'a ra na nda̱tán sáná'a ñii ta̱a ta̱ kómí nda̱yí.
42004033	Ta ve'e ño̱'o sinagoga yó'o yóo ñii ta̱a ta̱ kómí níma̱ ndiva̱'a, ta ñii ndeé ní ni̱ka̱'a̱n ñandiva̱'a, káchí ña saá:
42004034	―Yó'ó kúu ta̱Jesús ta̱ñoo Nazaret, ta, ¿nda̱chun sándi'i ún ndi̱'i̱? ¿Án xa ki̱xaa̱ ún sandi'i ún xa̱'a̱ ndi̱ vitin? Xíni̱ va̱'a i̱ yu kúu ún, yó'ó kúu Ta̱a ta̱Yi̱i̱ ta̱ ki̱xi no̱o̱ Ndios ―káchí ña xí'in ta̱Jesús.
42004035	Ta saá ni̱ka̱'a̱n ta̱Jesús xí'in ñandiva̱'a, káchí ra saá: ―¡Kasi yu'u̱ ún ta saña ún ta̱yó'o! Ta níma̱ ndiva̱'a sa̱nakava ña ta̱ ndeé ndó'o nda̱ no̱o̱ ño'o̱, no̱o̱ ndi'i ni̱vi. Ta saá sa̱ña ña ra, ta nda̱ lo'o o̱n vása ní‑satakué'e̱ ña ra.
42004036	Ta ndi'i ni̱vi na ndóo, na̱ka'nda ini na xi̱ni na ñayó'o, ta ni̱nda̱ka̱ to̱'on xí'in tá'an mi̱i na: ―¿Yukía̱ yó'o? ¡Saá chi kómí ra ndee̱ xí'in nda̱yí, ta xá'nda chiño ra no̱o̱ níma̱ ndiva̱'a, ta kísa ndivi ña ña ká'a̱n ra! ―káchí na.
42004037	Ta kama ní ni̱xi̱ta̱ ní'nó to̱'on xa̱'a̱ ta̱Jesús ndi'i ñoo ña ñó'o yatin.
42004038	Ta ke̱e ta̱Jesús ve'e ño̱'o sinagoga yó'o, ta na̱ki'in ra kua̱'a̱n ra ve'e ta̱Simón ta ni̱xaa̱ ra ve'e ta̱yó'o. Ta ña'a̱ ñási̱so ta̱Simón ndeé ní ndó'o ñá kue̱'e̱ ka'ni̱. Ta ni̱ndukú na ñava̱'a no̱o̱ ta̱Jesús chindeé ra ñá.
42004039	Ta saá ta̱Jesús ni̱to̱nda̱a yatin ra no̱o̱ kándú'u̱ ñá, ta kíxá'á ra xá'nda chiño ra no̱o̱ kue̱'e̱ ña saña ña ñáyó'o. Ta xa̱ndi̱ko̱n sa̱ña kue̱'e̱ xí'in ñá, ta ndu̱va̱'a ñá. Ta nda̱koo ñá, ta ki̱xá'á ñá kísa ndivi ñá ña kuxu na.
42004040	Tá xikuaa ni̱ke̱tá ño̱'o, ta kua̱'a̱ ní ni̱vi kua̱'a̱n na xí'in natá'an na, na ndeé ndó'o, ta ni̱xaa̱ na no̱o̱ ta̱Jesús. Ta ta̱Jesús ni̱to̱nda̱a nda'a̱ ra ñii ñii na, ta sa̱ndúva̱'a ra na.
42004041	Ta ta̱va ra kua̱'a̱ ní níma̱ ndiva̱'a xi̱komí sava na. Tá ke̱e níma̱ ndiva̱'a ni̱vi, ta xí'in to̱'on ndason ni̱ka̱'a̱n ña xí'in ta̱Jesús, káchí ña saá: ―Yó'ó kúu Sa̱'ya Ndios ―káchí ña. Ta ta̱Jesús o̱n vása ní‑taxi ra ka̱'a̱n ka̱ ñaníma̱ ndiva̱'a, chi xíni̱ ña Cristo kúu ra.
42004042	Tá ni̱ti̱vi inka̱ ki̱vi̱, ke̱e ta̱Jesús kua̱'a̱n ra ñii xiiña no̱o̱ o̱n ko̱ó ni̱vi. Ta kua̱'a̱ ní ni̱vi ke̱e na kua̱'a̱n na nandukú na ra. Ta ni̱xaa̱ na no̱o̱ ta̱Jesús, ta o̱n xi̱in na taxi na kee ra ko̱'o̱n ra inka̱ ñoo.
42004043	Ta ni̱ka̱'a̱n ta̱Jesús xí'in na: ―Xíni̱ ñó'ó ka̱'a̱n ndoso i̱ to̱'on ñava̱'a xa̱'a̱ yichi̱ Ndios no̱o̱ ni̱vi na inka̱ ñoo, chi xa̱'a̱ ñayó'o Ndios ti̱'ví ra yi̱'i̱ va̱xi i̱ ñoyívi yó'o ―káchí ra xí'in na.
42004044	Ta saá ta̱Jesús ke̱e ra kua̱'a̱n ra kua̱'a̱ ní ve'e ño̱'o sinagoga estado Galilea, ta ká'a̱n ndoso ra to̱'on Ndios no̱o̱ ni̱vi.
42005001	Ñii ki̱vi̱ ñíndichi ta̱Jesús yu'u̱ mi̱ni ká'no na̱ní Genesaret. Ta kua̱'a̱ ní ni̱vi va̱xi ta'a na no̱o̱ ra, chi kóni na koni̱ so̱'o na to̱'on Ndios.
42005002	Ta ta̱Jesús xi̱ni ra o̱vi̱ tón barco yíta nó yu'u̱ mi̱ni chi xa no̱o nata̱a na táva tia̱ká, ta ki̱xá'á na nákata na ñono̱ na yu'u̱ takuií.
42005003	Ta ta̱Jesús nda̱a ra ñii tón barco, tón barco ta̱Simón kúu nó. Saá ndu̱kú ta̱Jesús ña sakuta'a lo'o ka̱ ra nó ma̱'ñó takuií. Ta xi̱koo ta̱Jesús ini tón barco yó'o, ta ki̱xá'á ra sáná'a ra ni̱vi na yíta yu'u̱ takuií.
42005004	Tá ndi̱'i ni̱ka̱'a̱n ra xí'in nayó'o, ta ni̱ka̱'a̱n ra xí'in ta̱Simón: ―Vitin va̱'a sakuta'a ún tón barco no̱o̱ kónó va̱'a takuií yó'o, ta sakana ni'ni ndó ñono̱ ña ná kako̱'on tia̱ká ―káchí ta̱Jesús xí'in ra.
42005005	Ta nda̱kuii̱n ta̱Simón, káchí ra saá: ―Tata Maestro, xa ni̱kisa chiño ndi̱ niño ñoó, ta nda̱ ñii tia̱ká o̱n vása ní‑tava ndi̱. Ta vitin tuku sakana ni'ni ndi̱ ñono̱, chi saá xa̱'nda chiño ún no̱o̱ ndi̱.
42005006	Ta sa̱kana ni'ni na ñono̱ ini takuií, ta kua̱'a̱ ní tia̱ká ni̱kako̱'on. Ni̱chútú nda̱a̱ rí ini ñono̱, ta̱nda̱ ki̱xá'á ña tá'nda̱ ña xí'in ña veé ní tia̱ká.
42005007	Ta xí'in nda'a̱ na ka̱na na natá'an na, na ñó'o ini inka̱ tón barco, ña kixi na chindeé ña'á na. Ta saá ki̱xaa̱ nayó'o, ta sa̱kutú na o̱vi̱ tón barco xí'in tia̱ká. Ta chútú nda̱a̱ tón barco, ta ña veé ní ndíso nó ki̱xá'á nó kua̱n ke̱tá nó ini takuií.
42005008	Tá xi̱ni ta̱Simón ña chútú nda̱a̱ tón barco, ta xi̱kuxítí ra no̱o̱ ta̱Jesús, ta ni̱ka̱'a̱n ra xí'in ra: ―Yi̱'i̱ kúu ta̱a ta̱ kómí kua̱chi, ta yó'ó kúu ta̱yi̱i̱. Ña̱kán o̱n vása kómí i̱ yichi̱ kutá'an i̱ xí'in ún ―káchí ta̱Simón xí'in ta̱Jesús.
42005009	Chi ta̱Simón yó'o xí'in natá'an ra, na̱ka'nda ini na ta ni̱yi̱'ví na ña xíto na chútú nda̱a̱ tón barco xí'in tia̱ká.
42005010	Ta ñii saá ni̱yi̱'ví o̱vi̱ sa̱'ya ta̱Zebedeo, na̱ní na Jacobo xí'in Juan, ta ñii káchí kísa chiño na xí'in ta̱Simón, ta u̱ni̱ ta̱a yó'o kúu ta̱ xí'in yito̱n tón barco. Ta ni̱ka̱'a̱n ta̱Jesús xí'in ta̱Simón: ―O̱n kuyi̱'ví ún. Saá chi vitin kíxá'á ún inka̱ chiño, ña kúu ña nakaya ún ni̱vi kundiko̱n na yichi̱ Ndios ―káchí ta̱Jesús xí'in ta̱Simón.
42005011	Ta saá na̱tava na tón barco nda̱ no̱o̱ yi̱chí yu'u̱ mi̱ni, ta sa̱ndakoo na ndi'i ña kómí na, ta xi̱kundiko̱n na kua̱'a̱n na sa̱ta̱ ta̱Jesús.
42005012	Ñii ki̱vi̱ yóo ta̱Jesús ñii ñoo, ta ki̱xaa̱ ñii ta̱a ndeé ní ndó'o ra kue̱'e̱ tá'yí ña na̱ní lepra. Tá xi̱ni ra ta̱Jesús, ta ki̱xaa̱ ra no̱o̱ ra, ta xi̱kuxítí ra nda̱ chi̱ndú'u̱ ra ta̱'ya̱ ra no̱o̱ ño'o̱, ta xa̱ku ndá'ví ra no̱o̱ ta̱Jesús, káchí ra saá: ―Tata, tá kóni ún, ta sanda'a ún yi̱'i̱ no̱o̱ kue̱'e̱ ña ndó'o i̱ ―káchí ra xí'in ta̱Jesús.
42005013	Ta ta̱Jesús chi̱nóo ra nda'a̱ ra so̱ko̱ ta̱yó'o, ta ni̱ka̱'a̱n ra: ―Kóni i̱ chindeé i̱ yó'ó. ¡Nda'a ún! ―káchí ra xí'in ra. Ta xa̱ndi̱ko̱n sa̱ña kue̱'e̱ tá'yí xí'in ra, ta ndu̱va̱'a ra.
42005014	Ta ta̱Jesús xa̱'nda chiño ra no̱o̱ ra, káchí ra saá: ―O̱n ndato̱'on ún xí'in nda̱ ñii ni̱vi. Ta vitin ko̱'o̱n ún no̱o̱ ta̱su̱tu̱ ná koto ra yó'ó ña kunda̱a̱ ini ra xa ni̱nda'a ún. Ta kuni'i ún ndi'i ñasóko̱ ña xá'nda chiño nda̱yí Ndios ña ni̱taa ta̱Moisés, ta taxi ún ñayó'o nda'a̱ Ndios ña kunda̱a̱ ini ni̱vi xa ni̱nda'a ún ―káchí ta̱Jesús xí'in ra.
42005015	Ta ni̱xi̱ta̱ ní'nó to̱'on xa̱'a̱ ña ke̱'é ta̱Jesús, ta kua̱'a̱ ní ni̱vi kua̱'a̱n na nakutá'an na no̱o̱ ta̱Jesús ña koni̱ so̱'o na to̱'on ña ká'a̱n ra, ta kóni na sanda'a ra na no̱o̱ ndi'i kue̱'e̱ ndó'o na.
42005016	Ta kua̱'a̱ ní yichi̱ ta̱Jesús xá'a̱n ra ñii xiiña no̱o̱ o̱n ko̱ó ni̱vi, ña ka̱'a̱n ra xí'in Ndios.
42005017	Ñii ki̱vi̱ ta̱Jesús sáná'a ra ni̱vi, ta ndóo sava nafariseo xí'in inka̱ na sáná'a nda̱yí Ndios ña ni̱taa ta̱Moisés xi̱na̱'á. Ki̱xi sava nayó'o kua̱'a̱ ñoo estado Galilea, ta sava na ki̱xi ñoo Jerusalén xí'in inka̱ kua̱'a̱ ñoo estado Judea. Ta ndóo na xíni̱ so̱'o na ña ká'a̱n ta̱Jesús, ta ndee̱ Ndios yóo xí'in ra ña sanda'a ra ni̱vi.
42005018	Ta va̱xi ko̱mi̱ ta̱a ñíso̱kó na ñii xi̱to no̱o̱ kánóo ñii ta̱a ta̱ o̱n ki̱ví kanda, ta ki̱xaa̱ na ve'e no̱o̱ yóo ta̱Jesús. Ndúkú na ki̱'vi na xí'in ta̱ o̱n ki̱ví kanda ini ve'e yó'o, chi kóni na chindú'u̱ na ra no̱o̱ ta̱Jesús ña sanda'a ña'á ra.
42005019	Ta chútú nda̱a̱ ni̱vi, ta ni̱‑kuchiño ki̱'vi na xí'in xi̱to no̱o̱ kánóo ta̱ o̱n ki̱ví kanda. Ta saá nda̱a na si̱ni̱ ve'e, ndíso na xi̱to no̱o̱ kánóo ra, ta ki̱ndaa na sava chíyó ña ni̱xo̱na̱ ñii yavi̱ no̱o̱ kúchiño sanoo na ta̱yó'o no̱o̱ ta̱Jesús.
42005020	Tá ta̱Jesús xi̱ni ra ko̱mi̱ ta̱a yó'o kándixa na ndí kúndeé ra sanda'a ra ta̱tá'an na, ta ni̱ka̱'a̱n ra xí'in ta̱ ndeé ndó'o, káchí ra saá: ―Ñani, vitin xa ki̱sa ká'no ini i̱ xa̱'a̱ kua̱chi ún ―káchí ta̱Jesús xí'in ra.
42005021	Ta nafariseo xí'in inka̱ na sáná'a nda̱yí Ndios xi̱ni̱ so̱'o na ña ni̱ka̱'a̱n ta̱Jesús, ta ki̱xá'á na xáni si̱ni̱ na saá: “¿Ndá nda̱yí kómí ta̱yó'o ká'a̱n ra saá? ¿Án xáni ini ra mi̱i ra kúu Ndios? Chi kúnda̱a̱ ini yó ndí ñii la̱á Ndios kómí nda̱yí kasa ká'no ini ra xa̱'a̱ kua̱chi ni̱vi”, xáni si̱ni̱ na.
42005022	Ta ta̱Jesús xíni̱ ra yukía̱ xáni si̱ni̱ nayó'o, ta ni̱ka̱'a̱n ra xí'in na: ―¿Nda̱chun xáni si̱ni̱ ndó ña o̱n vá'a yó'o?
42005023	¿Yukía̱ yo̱'vi̱ ka̱ ka̱'a̱n i̱ xí'in ta̱ o̱n ki̱ví kanda? ¿Án yo̱'vi̱ ka̱ ka̱'a̱n i̱ xí'in ra ña ndoo kua̱chi ra? ¿Án yo̱'vi̱ ka̱ ka̱'a̱n i̱ xí'in ra ña nakundichi ra ta ko̱'o̱n xá'á ra?
42005024	Ta vitin sanda'a i̱ ta̱yó'o, ta saá kunda̱a̱ ini ndó'ó ndí yi̱'i̱ kúu ta̱ kómí nda̱yí Ndios ñoyívi yó'o ña nakata i̱ kua̱chi ni̱vi. Ta saá ni̱ka̱'a̱n ra xí'in ta̱ ndeé ndó'o yó'o: ―Nakundichi ún ta ná kuiso ún xi̱to ún, ta no'o̱ ún vitin ―káchí ta̱Jesús xí'in ra.
42005025	Ta saá no̱o̱ ndi'i ni̱vi na yíta yó'o, xa̱ndi̱ko̱n na̱kundichi ta̱yó'o, ta na̱kuso̱kó ra xi̱to ra, ta na̱ki'in ra yichi̱ kua̱no'o̱ ra ve'e ra. Ta kísa ká'no ní ra Ndios chi nda̱'a ra.
42005026	Ndi'i ni̱vi na̱ka'nda ní ini na, ta kísa ká'no na Ndios. Ta ki̱xá'á na yí'ví ní na, ká'a̱n na: ―¡Nda̱chun ñava̱'a ní xi̱ni ndi̱ ki̱vi̱ vitin! ―káchí na.
42005027	Ta saá ta̱Jesús ke̱e ra kua̱'a̱n ra, ta xi̱ni ra ñii ta̱a na̱ní ra Leví, yóo ra kísa chiño ra no̱o̱ káya ra si̱'ún xa̱'a̱ nagobierno ñoo Roma. Ta ni̱ka̱'a̱n ta̱Jesús xí'in ta̱Leví, káchí ra saá: ―Na'a kundiko̱n ún sa̱ta̱ i̱ ―káchí ra xí'in ra.
42005028	Ta ta̱Leví sa̱ndakoo ra ndi'i ña kómí ra, ta na̱kundichi ra, ta kua̱'a̱n ra sa̱ta̱ ta̱Jesús.
42005029	Ta saá ta̱Leví ki̱sa ndivi ra ñii viko̱ ká'no ve'e ra xa̱'a̱ ta̱Jesús. Ta kua̱'a̱ ní na káya si̱'ún xa̱'a̱ nagobierno xí'in kua̱'a̱ ní inka̱ na kánóo to̱'on ña o̱n vá'a xa̱'a̱, ni̱xi̱yo na ve'e yó'o xíxi na xí'in ta̱Jesús.
42005030	Ta nafariseo xí'in na sáná'a nda̱yí Ndios, xi̱ni na yu kúu ni̱vi ndóo xíxi xí'in ta̱Jesús. Ta saá ni̱ka̱'a̱n na xí'in naxíka xí'in ta̱Jesús si'a: ―O̱n vása va̱'a ñayó'o. ¿Nda̱chun xíxi ndó xí'in ni̱vi na káya si̱'ún xa̱'a̱ nagobierno, xí'in inka̱ na kánóo to̱'on ña o̱n vá'a xa̱'a̱? ―káchí na.
42005031	Ta saá ni̱ka̱'a̱n ta̱Jesús xí'in na: ―Ni̱vi na o̱n vása ndeé ndó'o, o̱n vása xíni̱ ñó'ó nayó'o na kasa ta̱ta̱n ña'á, ta ni̱vi na ndeé ndó'o kúu na xíni̱ ñó'ó kutátán.
42005032	O̱n si̱ví xa̱'a̱ ni̱vi va̱'a kúu ña ki̱xaa̱ i̱ ñoyívi yó'o. Ta xa̱'a̱ ni̱vi na o̱n vá'a kúu ña ki̱xaa̱ i̱, ta kana i̱ na ña nandikó ini na ta kundiko̱n na yichi̱ Ndios ―káchí ta̱Jesús xí'in na.
42005033	Ta ni̱ka̱'a̱n ni̱vi xí'in ta̱Jesús: ―Kua̱'a̱ ní yichi̱ na ndíko̱n sa̱ta̱ ta̱Juan yóo so'on na, ta ká'a̱n na xí'in Ndios, ta ñii ki̱'va saá yóo nafariseo. Ta naxíka xí'in mi̱i ún, ¿nda̱chun nda̱ ñii ki̱vi̱ o̱n vása yóo so'on na? ―káchí na.
42005034	Ta nda̱kuii̱n ta̱Jesús, káchí ra saá: ―Tá yóo ñii ta̱a ta̱ tonda̱'a̱, ta ndi'i ni̱vi na yóo viko̱ tonda̱'a̱ yó'o xíxi na, ta o̱n ki̱ví koo so'on na, saá chi yóo ka̱ ta̱yó'o xí'in na.
42005035	Ta ki̱vi̱ ña va̱xi, o̱n kóo ka̱ ra xí'in na. Ta saá kía̱ koo so'on na.
42005036	Ta saá nda̱to̱'on ta̱Jesús o̱vi̱ cuento ña saná'a ra na, káchí ra saá: ―Tá yóo ñii tiko̱to̱ ña yatá, ta nda̱ ñii ni̱vi o̱n ka'nda na tiko̱to̱ xa̱á ña sanda'a na no̱o̱ tiko̱to̱ yatá. Saá chi tiko̱to̱ ña xa̱á ndi'i xa̱'a̱ ña, ta ñii ñá'ño tiko̱to̱ xa̱á o̱n vása va̱'a kuna'a ña ña nakutá'an ña xí'in ña yatá.
42005037	Ta nduta̱ vino xa̱á, ta nda̱ ñii ni̱vi o̱n vása taan na rá ini ñii̱ yatá. Saá chi ta̱'nda̱ ñii̱ yó'o, ta kui̱ta̱ ndi'i tánduta̱ vino, ta ndi'i xa̱'a̱ ñii̱.
42005038	Xíni̱ ñó'ó taan na tánduta̱ vino xa̱á ini ñii̱ xa̱á, ta saá kundeé rá koo rá, ta ñii̱ xa̱á yó'o o̱n ta̱'nda̱ ña.
42005039	Ta ni̱vi na kúsii̱ ini xí'i tánduta̱ vino yatá o̱n xi̱in na ko'o na tánduta̱ vino xa̱á, chi ká'a̱n na: “Tánduta̱ vino yatá kúu tá va̱'a ka̱ no̱o̱ tánduta̱ vino xa̱á”, káchí na ―káchí ta̱Jesús xí'in na.
42006001	Ñii ki̱vi̱ yi̱i̱ ña nákindée najudío, ta ta̱Jesús xí'in naxíka xí'in ra, kua̱'a̱n na yá'a na ma̱'ñó no̱o̱ yóo yita trigo. Ta naxíka xí'in ta̱Jesús ki̱xá'á na xá'nda na yoko̱ ta ki̱ndaa na so̱o̱ trigo, ta xa̱xi na trigo.
42006002	Ta xi̱ni nafariseo ña ke̱'é nayó'o, ta ni̱ka̱'a̱n na: ―¿Nda̱chun yá'a ndoso ndó nda̱yí Ndios?, chi xa̱'nda ndó trigo, ta o̱n vá'a kasa chiño yó ki̱vi̱ yi̱i̱ ña nákindée yó, káchí nda̱yí Ndios ña ni̱taa ta̱Moisés xi̱na̱'á ―káchí nafariseo.
42006003	Ta nda̱kuii̱n ta̱Jesús, ni̱ka̱'a̱n ra saá xí'in na: ―¿Án o̱n vása ní‑ka'vi ndó to̱'on Ndios no̱o̱ ká'a̱n ña xa̱'a̱ xi̱i̱ síkuá yó ta̱rey David xí'in natá'an ra ki̱vi̱ ni̱xi'i̱ na so̱ko?
42006004	Saá chi kui̱ya̱ xi̱na̱'á ni̱ki̱'vi ta̱rey David ini ve'e Ndios, ta xi̱xi ra si̱ta̱ va̱'a ñayi̱i̱, vará o̱n si̱ví ta̱su̱tu̱ xi̱kuu ra. Ta ta̱xi ra si̱ta̱ va̱'a yó'o nda'a̱ natá'an ra xíxi na. Ta káchí nda̱yí Ndios saá: “Ndasaá su̱tu̱ kuiti kúchiño kuxu si̱ta̱ va̱'a yi̱i̱” ―káchí ta̱Jesús xí'in na.
42006005	Ta káchí ka̱ ra saá xí'in na: ―Yi̱'i̱, ta̱a ta̱ ki̱xi no̱o̱ Ndios, kómí i̱ nda̱yí ka̱'a̱n i̱ yukía̱ va̱'a ke'é yó ki̱vi̱ yi̱i̱ ña nákindée yó ―káchí ta̱Jesús xí'in nafariseo.
42006006	Ta inka̱ ki̱vi̱ yi̱i̱ ña nákindée najudío, ta̱Jesús ni̱ki̱'vi ra ve'e ño̱'o sinagoga, ta ki̱xá'á ra sáná'a ra ni̱vi. Ta yóo ñii ta̱a, ña yi̱chí kúu nda'a̱ kua'á ra, ta o̱n vása kánda ña.
42006007	Ta ndóo sava nafariseo xí'in na sáná'a nda̱yí Ndios, nándukú na ndasaá chikaa̱ na kua̱chi sa̱ta̱ ta̱Jesús. Ta xíto naní na yukía̱ ke'é ta̱Jesús, án sanda'a ra ta̱yó'o, chi ki̱vi̱ yi̱i̱ ña nákindée na kúu ña.
42006008	Ta ta̱Jesús xíni̱ ra ña xáni ini nayó'o, ta ni̱ka̱'a̱n ra xí'in ta̱a ta̱ yi̱chí nda'a̱: ―Na'a kundichi ún ma̱'ñó no̱o̱ ndi'i ni̱vi yó'o. Ta saá na̱kundichi ra ta ki̱xaa̱ ra.
42006009	Ta ta̱Jesús ni̱nda̱ka̱ to̱'on ra ni̱vi: ―¿Yukía̱ káchí nda̱yí Ndios xa̱'a̱ ki̱vi̱ yi̱i̱ ña nákindée yó? ¿Án o̱n vása ndixa káchí ña ke'é yó ñava̱'a, ta o̱n ke'é yó ñandiva̱'a? ¿Án o̱n vása ndixa káchí ña saka̱ku yó ni̱vi, ta o̱n sandi'i yó xa̱'a̱ na? ―káchí ra.
42006010	Ta ta̱Jesús na̱koto va̱'a ra no̱o̱ ndi'i na, ta ni̱ka̱'a̱n ra xí'in ta̱a ta̱ yi̱chí nda'a̱: ―Sanakaa̱ ún nda'a̱ ún vitin ―káchí ra. Ta ta̱yó'o sa̱nakaa̱ ra nda'a̱ ra, ta ndu̱va̱'a ña.
42006011	Ta nafariseo ni̱saa̱ ní ini na, ta ki̱xá'á na ká'a̱n na xí'in tá'an na ndasaá koo ka'ni na ta̱Jesús.
42006012	Ñii ki̱vi̱ ke̱e ta̱Jesús kua̱'a̱n ndaa ra ñii xi̱ki̱ ña ka̱'a̱n ra xí'in Ndios. Niño ñoó ni̱ka̱'a̱n ra xí'in Ndios.
42006013	Ta ni̱ti̱vi inka̱ ki̱vi̱. Ta ka̱na ra na ndíko̱n sa̱ta̱ ra va̱xi na no̱o̱ ra, ta na̱ka̱xin ra u̱xu̱ o̱vi̱ ta̱a, ta sa̱kunaní ra na apóstol.
42006014	Ta ñii ñii ta̱ u̱xu̱ o̱vi̱ apóstol yó'o na̱ní ra si'a: ñii ra na̱ní Simón, ta ta̱Jesús sa̱kunaní ña'á ra Pedro; inka̱ ra na̱ní Andrés, ñani ta̱Simón kúu ra; inka̱ ra na̱ní Jacobo; inka̱ ra na̱ní Juan; inka̱ ra na̱ní Felipe; inka̱ ra na̱ní Bartolomé;
42006015	inka̱ ra na̱ní Mateo; inka̱ ra na̱ní Tomás; inka̱ ra na̱ní Jacobo, sa̱'ya ta̱Alfeo kúu ra; inka̱ ra na̱ní Simón, ta̱a ta̱ ndíko̱n partido na̱ní ña zelote kúu ra;
42006016	inka̱ ra na̱ní Judas, sa̱'ya ta̱Jacobo kúu ra; inka̱ ra na̱ní Judas Iscariote, ta̱yó'o xi̱kuu ta̱a ta̱ ni̱to̱nda̱a ni̱si̱kó kuí'ná ta̱Jesús nda'a̱ na sáa̱ ini xíni ña'á.
42006017	Ta no̱o̱ yuku̱ va̱xi noo ta̱Jesús xí'in na na̱ka̱xin ra kaka xí'in ra, ta ki̱xaa̱ na ñii yoso̱. Ta na̱kutá'an kua̱'a̱ ní ni̱vi na ndíko̱n sa̱ta̱ ra xí'in inka̱ na ki̱xaa̱ no̱o̱ ra. Sava nayó'o ki̱xi na ñoo Jerusalén xí'in kua̱'a̱ ka̱ ñoo estado Judea, inka̱ na ki̱xi ñoo Tiro xí'in ñoo Sidón, ña ñó'o yatin yu'u̱ takuií mi̱ni. Ki̱xaa̱ na koni̱ so̱'o na to̱'on ña ka̱'a̱n ta̱Jesús xí'in na, ta ndúkú na ña sanda'a ra ni̱vi na ndeé ndó'o kue̱'e̱.
42006018	Ta ta̱Jesús ta̱va ra ndi'i níma̱ ndiva̱'a, ta sa̱nda'a ra na ndeé ndó'o.
42006019	Ndi'i nayó'o kóni na to̱nda̱a na ta̱Jesús, saá chi ndee̱ Ndios kée ña ra, ta sánda'a ña na.
42006020	Ta saá xíto ta̱Jesús no̱o̱ naxíka xí'in ra, ta ni̱ka̱'a̱n ra xí'in na: ―Tá kúu ndó'ó nandá'ví, na kúnda̱a̱ ini ndí xíni̱ ñó'ó ndó Ndios, ta xa̱'a̱ ñayó'o nákaa̱ ñasi̱i̱ níma̱ ndó, chi kúu ndó ni̱vi na ndíko̱n yichi̱ no̱o̱ xá'nda chiño Ndios.
42006021	’Tá nándukú ndó Ndios, nda̱tán ni̱vi na xí'i̱ ní so̱ko nándukú na ña kuxu na, ta xa̱'a̱ ñayó'o nákaa̱ ñasi̱i̱ níma̱ ndó, chi Ndios taxi ra ña kutú ini ndó xí'in ñava̱'a. ’Tá kúchuchú ini ndó ta̱nda̱ xáku ndó xa̱'a̱ ñoyívi yó'o, ta xa̱'a̱ ñayó'o nákaa̱ ñasi̱i̱ níma̱ ndó, chi va̱xi ki̱vi̱ Ndios sakutú ka̱ ra ñasi̱i̱ ní níma̱ ndó.
42006022	’Tá yóo ni̱vi ta sáa̱ ini na xíni na ndó'ó, ta o̱n xi̱in na kutá'an va̱'a na xí'in ndó, ta kándiva̱'a na xí'in ndó ta chíkaa̱ na ñato̱'ó ndó nda̱ ni̱no̱ chi ndíko̱n ndó yi̱'i̱, ta xa̱'a̱ ñayó'o nákaa̱ ñasi̱i̱ níma̱ ndó.
42006023	Ki̱vi̱ ña ku̱ndeé ndó xó'vi̱ ndó si'a, ta ná kusii̱ ní ini ndó, chi ká'no ní ñava̱'a taxi Ndios nda'a̱ ndó ñoyívi ni̱no. Nani̱vi na xi̱taku̱ xi̱na̱'á sa̱xo̱'vi̱ ní na naprofeta, ta ñii ki̱'va saá sa̱'ya ñani síkuá na saxo̱'vi̱ na ndó'ó vitin, xa̱'a̱ ña ndíko̱n ndó yi̱'i̱.
42006024	’¡Ndá'ví ní ndó'ó nakuíká!, chi kúsii̱ ní ini ndó xí'in ña yóo ñoyívi yó'o.
42006025	’¡Ndá'ví ní ndó'ó na chútú ti̱xin vitin!, chi va̱xi ki̱vi̱ ña o̱n kóo ka̱ ña kuxu nda'a̱ ndó, ta kivi̱ ndó so̱ko. ’¡Ndá'ví ní ndó'ó na si̱i̱ ní xáku̱ vitin!, chi va̱xi ki̱vi̱ ña kuchuchú ní ini ndó ta̱nda̱ kuaku ndó.
42006026	’¡Ndá'ví ní ndó'ó na va̱'a ní ká'a̱n ndi'i ni̱vi xa̱'a̱ vitin! Saá chi xi̱na̱'á xi̱i̱ síkuá ndó ñii ki̱'va saá va̱'a ní ni̱ka̱'a̱n na xa̱'a̱ naprofeta vatá ―káchí ta̱Jesús xí'in na.
42006027	Saá ni̱ka̱'a̱n ka̱ ta̱Jesús xí'in na, káchí ra saá: ―Kóni i̱ ka̱'a̱n ka̱ i̱ xí'in ndó'ó na xíni̱ so̱'o ña ká'a̱n i̱: Kuki'vi ini ndó koni ndó ni̱vi na sáa̱ ini xíni ndó'ó, ta ke'é ndó ñava̱'a xí'in ni̱vi na o̱n xi̱in koni ndó'ó.
42006028	Ndukú ndó no̱o̱ Ndios ña ke'é ra ñava̱'a xí'in ni̱vi na sáta̱vi̱ chi'ña ndó'ó, ta ka̱'a̱n ndó xí'in Ndios xa̱'a̱ ni̱vi na kándiva̱'a xí'in ndó.
42006029	Tá káni ni̱vi xa̱'nda̱ nda'a̱ na no̱o̱ ñii ndó, ta o̱n kani tá'an ndó xí'in na, ta va̱'a ka̱ taxi ndó ná kani na inka̱ tá'ví no̱o̱ ndó. Tá ñii ni̱vi kíndaa na tika̱chí ndó, ta va̱'a taxi ndó ña kindaa na nda̱ kotó ndó.
42006030	Tá yóo ni̱vi na ndúkú ña̱'a no̱o̱ ndó, ta va̱'a taxi ndó ña ndúkú na nda'a̱ na. Tá yóo ni̱vi na kíndaa ña kómí ndó nda'a̱ ndó, ta o̱n ndukú ndó nataxi na ña ki̱ndaa na nda'a̱ ndó.
42006031	Ta ñii ki̱'va nda̱tán kóni ndó ke'é ni̱vi ñava̱'a xí'in ndó, saá ke'é ndó ñava̱'a xí'in na.
42006032	’Saá chi tá kí'vi ini ndó xíni ndó ndasaá kuiti ni̱vi na kí'vi ini xíni ndó'ó, ta o̱n vása ká'no ñayó'o no̱o̱ Ndios, chi inka̱ ni̱vi, vará na o̱n vá'a kúu na, ta saá ni, kí'vi ini nayó'o xíni na ni̱vi na kí'vi ini xíni ña'á.
42006033	Tá ké'é ndó ñava̱'a xí'in ndasaá kuiti na ké'é ñava̱'a xí'in ndó, ta o̱n vása ká'no ñayó'o no̱o̱ Ndios, chi inka̱ ni̱vi, vará na o̱n vá'a kúu na, ta saá ni, ké'é na ñava̱'a xí'in ni̱vi na ké'é ñava̱'a xí'in na.
42006034	Tá sátati ndó ña kómí ndó ndasaá kuiti nda'a̱ ni̱vi na ndáti ndó nataxi ña nda'a̱ ndó, ta o̱n vása ká'no ñayó'o no̱o̱ Ndios, chi nda̱ ni̱vi na o̱n vá'a sátati na ña kómí na nda'a̱ natá'an na, chi xáni si̱ni̱ na ñii ki̱vi̱ naki'in tuku na ña sa̱tati na.
42006035	Ta ndó'ó, xíni̱ ñó'ó kuki'vi ini ndó koni ndó ni̱vi na sáa̱ ini xíni ndó'ó. Ke'é ndó ñava̱'a xí'in na, ta satati ndó na ña kómí ndó, vará o̱n vása ndáti ndó naki'in tuku ndó ña sa̱tati ndó. Ta saá kuchiño naki'in ndó ñava̱'a taxi Ndios nda'a̱ ndó. Chi ñava̱'a ke'é ndó saná'a ña ndixa kúu ndó sa̱'ya Ndios ta̱Ká'no. Chi Ndios ké'é ra ñava̱'a xí'in ni̱vi na o̱n vá'a, ta xí'in ni̱vi na o̱n xi̱in nakoni ndi'i ñava̱'a va̱xi no̱o̱ Ndios.
42006036	Kundá'ví ini ndó koni ndó inka̱ ni̱vi, saá chi Yivá yó Ndios kúu ta̱ kúndá'ví ní ini xíni ndi'i ni̱vi.
42006037	’Tá o̱n ka̱'a̱n ndó ña o̱n vá'a xa̱'a̱ inka̱ ni̱vi, ta Ndios o̱n ka̱'a̱n ra ña o̱n vá'a xa̱'a̱ ndó'ó. Tá o̱n sata̱vi̱ chi'ña ndó inka̱ ni̱vi, ta Ndios o̱n sata̱vi̱ chi'ña ra ndó'ó. Tá kasa ká'no ini ndó xa̱'a̱ kua̱chi inka̱ ni̱vi, ta Ndios kasa ká'no ini ra xa̱'a̱ kua̱chi ndó.
42006038	Tá taxi ndó ñava̱'a nda'a̱ inka̱ ni̱vi, ta saá Ndios taxi ra ñava̱'a nda'a̱ ndó. Nda̱tán yóo ki̱'va chútú ña sákutú ni'i na, ta̱nda̱ kóyo ndaa mi̱i ña, saá koo ki̱'va ña taxi Ndios nda'a̱ ndó. Nda̱tán yóo ki̱'va ña taxi ndó nda'a̱ inka̱ ni̱vi, ta mi̱i ki̱'va yó'o taxi Ndios nda'a̱ ndó ―káchí ta̱Jesús xí'in na.
42006039	Ta nda̱to̱'on ta̱Jesús ñii cuento ña saná'a ra na. Ni̱ka̱'a̱n ra, káchí ra saá: ―¿Án kúchiño ñii ta̱kuáá tiin ra nda'a̱ inka̱ ta̱kuáá ña ko̱'o̱n ra ñii yichi̱? O̱n kúchiño, chi o̱vi̱ ra saá ko̱yo ta'vi̱.
42006040	Tá yóo ñii ta̱ sákuá'á, ta o̱n kuchiño kuu ra ta̱ ká'no ka̱ no̱o̱ ta̱maestro ra. Ta saá ni, tá ndi̱'i sa̱kuá'á ní ra, ta kuchiño to̱nda̱a ra koo ra nda̱tán yóo ta̱maestro ra ―káchí ta̱Jesús.
42006041	Ta nda̱to̱'on ta̱Jesús inka̱ cuento ña saná'a ra, káchí ra saá xí'in na: ―Nda̱tán yóo ni̱vi na kí'in va̱'a kuenda ña nákaa̱ ñii mi̱'í lo'o nduchu̱ no̱o̱ ñani tá'an na, ta o̱n vása kí'in na kuenda ña nákaa̱ ñii yito̱n tón ká'no nduchu̱ no̱o̱ mi̱i na, ta saá yóo ndó'ó, chi kí'in va̱'a ndó kuenda ña kua̱chi lo'o ké'é natá'an ndó, ta o̱n vása kí'in ndó kuenda ña kua̱chi ká'no ké'é mi̱i ndó.
42006042	Tá nákaa̱ ñii yito̱n ká'no nduchu̱ no̱o̱ ndó, ta o̱n vá'a ka̱'a̱n ndó xí'in ñani ndó, kachí ndó saá: “Taxi ún ná tava i̱ mi̱'í lo'o nákaa̱ nduchu̱ no̱o̱ ún”, kachí ndó. Tá ké'é ndó saá, ta, ¡ni̱vi na o̱vi̱ yu'u̱ kúu ndó'ó! Chi si'na xíni̱ ñó'ó tava ndó yito̱n nákaa̱ nduchu̱ no̱o̱ ndó, ta saá kuchiño va̱'a koto ndó ña tava ndó mi̱'í lo'o nákaa̱ nduchu̱ no̱o̱ ñani ndó ―káchí ta̱Jesús xí'in na.
42006043	―Nda̱ ñii yito̱n tón va̱'a, o̱n ki̱ví koon kui̱'i tí o̱n vá'a nda'a̱ nó, ta nda̱ ñii yito̱n tón o̱n vá'a, o̱n ki̱ví koon kui̱'i va̱'a nda'a̱ nó.
42006044	Tá xíto ndó kui̱'i nda'a̱ yito̱n, ta saá kúnda̱a̱ ini ndó ndá yito̱n kúu nó. Yito̱n tón ñiño̱ ta o̱n vása kóon tíhigo ni tíuva nda'a̱ nó.
42006045	Tón yito̱n sáná'a saá: Ni̱vi na kómí níma̱ va̱'a, ká'a̱n na to̱'on va̱'a. Ta ni̱vi na kómí níma̱ o̱n vá'a, ká'a̱n na to̱'on o̱n vá'a. Saá chi nda̱tán yóo níma̱ ni̱vi, saá yóo to̱'on ña ká'a̱n na ―káchí ta̱Jesús xí'in na.
42006046	Ta saá ni̱ka̱'a̱n ka̱ ra xí'in na: ―Ta ndó'ó, ¿nda̱chun ká'a̱n ndó yi̱'i̱ kúu ta̱Ká'no no̱o̱ ndó, ta o̱n xi̱in ndó kasa ndivi ndó ña ká'a̱n i̱ xí'in ndó?
42006047	Ta vitin ndáto̱'on i̱ xí'in ndó ndasaá yóo ni̱vi na xíni̱ so̱'o to̱'on i̱ ta kísa ndivi na ña ká'a̱n i̱ xí'in na.
42006048	Nda̱tán yóo ñii ta̱a ta̱ ndíchí si̱ni̱, saá yóo na. Saá chi ta̱a ta̱ ndíchí si̱ni̱ xáta kónó ra ta kísa va̱'a ra ve'e ra sa̱ta̱ yu̱u̱ chée kútu̱. Tá ndeé ní kóon sa̱vi̱, ta xá'no ní yu̱ta, ta xa̱'a̱ ve'e ta̱yó'o ndeé ní káni takuií, ta ve'e ra o̱n vása ní‑nakava ña, chi xa̱'a̱ ve'e yó'o nákaa̱ kútu̱ ña sa̱ta̱ yu̱u̱ chée.
42006049	Ta nda̱tán yóo ñii ta̱a ta̱ o̱n vása ndíchí si̱ni̱, ta ta̱yó'o kísa va̱'a ra ve'e ra no̱o̱ yóo yo̱tí vitá, saá yóo ni̱vi na xíni̱ so̱'o to̱'on ña ká'a̱n i̱, ta o̱n vása kísa ndivi na ña. Tá ndeé ní kóon sa̱vi̱, ta xá'no ní yu̱ta, ta̱nda̱ xa̱'a̱ ve'e ta̱yó'o ndeé ní káni takuií, ta o̱n vása ní‑kundeé ña, ta na̱kava ña ta ndi̱'i xa̱'a̱ ña ―káchí ta̱Jesús xí'in na.
42007001	Tá ndi̱'i ni̱ka̱'a̱n ta̱Jesús xí'in na, ta ndi̱kó ra kua̱no'o̱ ra ñoo Capernaum.
42007002	Ta yóo ñii ta̱ñoo Roma ta̱ ndíso chiño xí'in ñii ciento natropa kúu ra, ta ndeé ní ndó'o ñii ta̱ kísa chiño no̱o̱ ra nda̱ yóo ña kivi̱ ra. Ta ta̱patrón ra kí'vi ní ini ra xíni ña'á ra.
42007003	Ta xi̱ni̱ so̱'o ra to̱'on ña ni̱ka̱'a̱n ni̱vi xa̱'a̱ ta̱Jesús, ta ti̱'ví ra sava naxi̱kua̱'a̱ no̱o̱ najudío ko̱'o̱n na ndukú na no̱o̱ ta̱Jesús kixi ra sanda'a ra ta̱ kísa chiño no̱o̱ ra.
42007004	Ki̱vi̱ ni̱xaa̱ naxi̱kua̱'a̱ no̱o̱ ta̱Jesús, ta ki̱xá'á na xáku ndá'ví na no̱o̱ ra, ká'a̱n na xí'in ra: ―Tata, va̱xi ndi̱ ndúkú ndi̱ ñama̱ni̱ no̱o̱ ún sanda'a ún ta̱ kísa chiño no̱o̱ ta̱ ndíso chiño xí'in natropa ñoo Roma. Ta̱ká'no yó'o kúu ñii ta̱a ta̱ va̱'a ní, ta xa̱'a̱ ñayó'o va̱'a chindeé ún ra.
42007005	Saá chi kí'vi ní ini ra xíni ra mi̱i yó nañoo Israel, ta ki̱sa va̱'a ra ve'e ño̱'o sinagoga ñoo yó ―káchí na xí'in ta̱Jesús.
42007006	Ta saá ke̱e ta̱Jesús kua̱'a̱n ra xí'in na. Ta xa yatin xaa̱ na ve'e no̱o̱ kándú'u̱ ta̱ ndeé ndó'o, ta ta̱ ndíso chiño xí'in natropa ti̱'ví ra sava natá'an ra kua̱'a̱n na ka̱'a̱n na xí'in ta̱Jesús si'a: ―Tata, si'a káchí ta̱tá'an ndi̱, ta̱ ndíso chiño no̱o̱ natropa ñoo Roma: O̱n vá'a sandi'i ka̱ ini ún ña kixi ún ve'e ra. Saá chi xáni si̱ni̱ ra yó'ó kúu ta̱ ká'no ní no̱o̱ ra, ta ta̱ ni̱no̱ ní kúu ra no̱o̱ ún. Ña̱kán o̱n vá'a ki̱'vi ún ini ve'e ra,
42007007	ni o̱n vása kómí ra yichi̱ kixaa̱ ra no̱o̱ ún, xáni si̱ni̱ ra. Ta kómí ún nda̱yí ña kuiti ka'nda chiño ún no̱o̱ kue̱'e̱, ta nduva̱'a ta̱ ndeé ndó'o, káchí ra.
42007008	Kúnda̱a̱ ini ra xa̱'a̱ nda̱yí, chi yóo na xá'nda chiño no̱o̱ ra, ta kísa ndivi ra ña ká'a̱n na xí'in ra; ta mi̱i ra xá'nda chiño ra no̱o̱ inka̱ natropa, ta kísa ndivi na ña ká'a̱n ra. Tá ká'a̱n ra xí'in ñii ta̱tropa ña ko̱'o̱n ra, ta saá kua̱'a̱n ra. Tá kána ra inka̱ ra, ta saá va̱xi ra. Tá ká'a̱n ra xí'in ta̱ xíka chiño no̱o̱ ra kasa ndivi ra ñii chiño, ta kísa ndivi ra ña, saá káchí ta̱ ndíso chiño no̱o̱ natropa, ta ti̱'ví ra ndi̱'i̱ ka̱'a̱n ndi̱ to̱'on yó'o xí'in ún ―káchí na xí'in ta̱Jesús.
42007009	Ta ta̱Jesús na̱ka'nda ini ra xi̱ni̱ so̱'o ra to̱'on yó'o, ta ni̱ka̱'a̱n ra xí'in ni̱vi na ndóo xí'in ra: ―Ndixa ká'a̱n i̱ xí'in ndó, ndi'i saá ñoo Israel ta̱'án nakutá'an i̱ xí'in ñii ta̱a ta̱ kándixa Ndios nda̱tán kándixa ta̱yó'o, ta ni o̱n si̱ví ta̱judío kúu ra ―káchí ta̱Jesús xí'in na.
42007010	Ta saá na ki̱xi xí'in chiño ndi̱kó na kua̱no'o̱ na. Tá na̱xaa̱ na ve'e ta̱ ndíso chiño xí'in natropa, ta xi̱ni na xa ndu̱va̱'a ta̱a ta̱ kísa chiño no̱o̱ ra.
42007011	Tá ndi̱'i ñayó'o, ta ke̱e ta̱Jesús kua̱'a̱n ra xí'in naxíka xí'in ra ñii ñoo na̱ní ña Naín. Ta kua̱'a̱ ní ni̱vi kua̱'a̱n na sa̱ta̱ ra.
42007012	Ta ni̱xaa̱ na yatin no̱o̱ ñoo, ta na̱kutá'an na xí'in ni̱vi ñíso̱kó na xa̱to̱n no̱o̱ nákaa̱ ñii ta̱ ni̱xi'i̱ kua̱'a̱n na sandúxu̱n na ra. Ta̱ ni̱xi'i̱ yó'o kúu ta̱lo'o, ñii la̱á ra saá kúu sa̱'ya si'í ra, ta ni̱xi'i̱ ra, ta ni̱ndo̱o mató'ón si'í ra, chi ñá xa ni̱xi'i̱ yii̱ kúu ñá. Ta kua̱'a̱ ní natá'an ñá kua̱'a̱n na xí'in ñá.
42007013	Ta xi̱ni ta̱Jesús ñáyó'o, ta na̱ta'ví ní ini ra xi̱ni ña'á ra, ta ni̱ka̱'a̱n ra xí'in ñá: ―O̱n kuaku ún ―káchí ra xí'in ñá.
42007014	Ta ni̱xaa̱ yatin ra, ta ni̱to̱nda̱a nda'a̱ ra xa̱to̱n no̱o̱ nákaa̱ ta̱lo'o ni̱xi'i̱. Ta ni̱vi na ñíso̱kó xa̱to̱n, xi̱kuita na, ta ta̱Jesús ni̱ka̱'a̱n ra xí'in ta̱lo'o ni̱xi'i̱, káchí ra saá: ―Ta̱lo'o, ká'a̱n i̱ xí'in ún, ¡ndakoo ún! ―káchí ta̱Jesús xí'in ra.
42007015	Ta na̱taku̱ ra, ta nda̱ní'i lo'o xí'in mi̱i ra, ta xi̱koo ra, ta ki̱xá'á ra ká'a̱n ra. Ta ta̱Jesús na̱taxi ra ta̱lo'o yó'o nda'a̱ si'í ra.
42007016	Ta ndi'i ni̱vi na yíta yó'o ki̱xá'á na yí'ví na, ta ká'a̱n na ñava̱'a xa̱'a̱ Ndios, káchí na saá: ―Ñii ta̱profeta ká'no xa ki̱xaa̱ ra no̱o̱ yó. Ndios xa ki̱xaa̱ ra chindeé ra nañoo ra ―káchí na.
42007017	Ta saá ni̱xi̱ta̱ ní'nó to̱'on xa̱'a̱ ta̱Jesús ndi'i saá ñoo estado Judea, xí'in inka̱ ñoo ñó'o yatin estado Judea.
42007018	Ta ni̱vi naxíka xí'in ta̱Juan ta̱a ta̱ sákuchu ni̱vi, ni̱xa̱'a̱n na koto na ra, chi nákaa̱ ra ini ve'e ka̱a, ta ni̱ka̱'a̱n na xí'in ra xa̱'a̱ ndi'i ña ké'é ta̱Jesús. Ta ta̱Juan ka̱na ra o̱vi̱ naxíka xí'in ra,
42007019	ta ti̱'ví ra na kua̱'a̱n na no̱o̱ ta̱Jesús, ña nda̱ka̱ to̱'on na ra si'a: ―¿Án yó'ó kúu ta̱a ta̱ ndáti ndi̱ ti'ví Ndios saka̱ku ra na ñoyívi yó'o, án kundati ka̱ ndi̱ inka̱ ra?
42007020	Ta saá, ni̱xaa̱ naxíka xí'in ta̱Juan no̱o̱ ta̱Jesús, ta ni̱ka̱'a̱n na xí'in ra: ―Ta̱Juan ta̱ sákuchu ni̱vi, ti̱'ví ra ndi̱'i̱ va̱xi ndi̱ nda̱ka̱ to̱'on ndi̱ yó'ó: “¿Án yó'ó kúu ta̱a ta̱ ndáti ndi̱ ti'ví Ndios saka̱ku ra na ñoyívi yó'o, án kundati ka̱ ndi̱ inka̱ ra?” ―káchí na xí'in ra.
42007021	Ta mi̱i hora ki̱xaa̱ nayó'o no̱o̱ ta̱Jesús, ta sa̱nda'a ra kua̱'a̱ ní ni̱vi na ndeé ndó'o ndi'i saá no̱o̱ kue̱'e̱, ta ta̱va ra níma̱ ndiva̱'a kómí ni̱vi, ta sa̱nda'a ra nduchu̱ no̱o̱ nakuáá ña koto va̱'a na.
42007022	Ta nda̱kuii̱n ta̱Jesús, ni̱ka̱'a̱n ra xí'in naxíka xí'in ta̱Juan: ―Ná ndikó ndó no̱o̱ ta̱Juan, ta ndato̱'on ndó xí'in ra ña xi̱ni̱ so̱'o ndó, ta ña xi̱ni ndó yó'o. Chi xa xi̱ni ndó ni̱vi na xi̱kuu nakuáá, ta xa va̱'a xíto na vitin. Ta ni̱vi na o̱n vása ní‑kivi kaka, ta vitin xa va̱'a xíka na. Ta ni̱vi na xi̱kuu na ndeé ní ndó'o xí'in kue̱'e̱ tá'yí na̱ní ña lepra, ta vitin xa ndu̱ndii na. Ta ni̱vi na ka̱ku só'ó, ta vitin xa va̱'a xíni̱ so̱'o na. Ta ni̱vi na ni̱xi'i̱, na̱taku̱ na. Ta vitin ni̱vi nandá'ví xíni̱ so̱'o na to̱'on ñava̱'a ká'a̱n ndoso i̱. Ta ndi'i ña xi̱ni̱ so̱'o ndó ta xi̱to ndó kísa ndivi i̱ yó'o, saá kachí ndó ndato̱'on ndó xí'in ta̱Juan.
42007023	Ta ta̱a ta̱ kándixa yi̱'i̱, tá o̱n sandakoo ra yi̱'i̱, vará o̱n kasa ndivi i̱ chiño ña ndáti ra, ta nákaa̱ ñasi̱i̱ níma̱ ta̱yó'o ―káchí ta̱Jesús xí'in naxíka xí'in ta̱Juan.
42007024	Ta saá ke̱e na kua̱no'o̱ na, ta ta̱Jesús ki̱xá'á ká'a̱n ra xí'in ni̱vi na ndóo no̱o̱ ra, káchí ra saá: ―Ta ki̱vi̱ ni̱xa̱'a̱n ndó xi̱to ndó ta̱Juan no̱o̱ yuku̱ yi̱chí, ¿yukía̱ ndáti ndó koto ndó? ¿Án ndáti ndó koto ndó ñii tón toyo̱ó tón kísin ní kísa ta̱chi̱? Ó'on, o̱n si̱ví saá.
42007025	¿Án ká'án ndó koto ndó ñii ta̱a ta̱ va̱'a ní tiko̱to̱ ndíxin? Ó'on, chi ni̱vi na va̱'a ní tiko̱to̱ ndíxin ta kómí na ñakuíká, o̱n vása ndóo na yuku̱ yi̱chí, nayó'o ndóo na ve'e ná'no ña livi ní.
42007026	¿Án ni̱xa̱'a̱n ndó xi̱to ndó ñii ta̱profeta? Saá va, ta̱Juan kúu ñii ta̱profeta ndino'o, ta ká'no ní ka̱ chiño ki̱sa ndivi ta̱Juan no̱o̱ chiño ki̱sa ndivi inka̱ naprofeta na ni̱ka̱'a̱n ndoso to̱'on Ndios xi̱na̱'á.
42007027	Ta kui̱ya̱ ni̱ya'a ñii ta̱profeta ni̱taa ra to̱'on Ndios xa̱'a̱ ta̱Juan, to̱'on Ndios ña káchí saá: Ta̱yó'o kuu ta̱ xíka chiño no̱o̱ i̱, ta ti'ví i̱ ra ko̱'o̱n si'na ra no̱o̱ ta̱Ká'no ta̱ ti'ví i̱ ñoyívi. Ta ndasa va̱'a ra yichi̱ ña ko̱'o̱n ta̱Ká'no ta̱ ti'ví i̱ saka̱ku ni̱vi ñoyívi, saá ni̱ka̱'a̱n Ndios xa̱'a̱ ta̱Juan xi̱na̱'á.
42007028	Ta ni̱ka̱'a̱n tuku ta̱Jesús xí'in na, káchí ra saá: ―Ñandixa ká'a̱n i̱ xí'in ndó, o̱n ko̱ó inka̱ ta̱profeta ká'no ka̱ no̱o̱ ta̱Juan, ta̱ sa̱kuchu ni̱vi. Ta saá ni, ta̱a ta̱ ni̱no̱ ní ka̱ yóo no̱o̱ ndi'i inka̱ ni̱vi na náki'in yichi̱ ña xá'nda chiño Ndios, ta ta̱yó'o kúu ta̱ ká'no ka̱ no̱o̱ ta̱Juan ―káchí ta̱Jesús xí'in na.
42007029	Ta nañoo yó'o xí'in na káya si̱'ún xa̱'a̱ nagobierno ñoo Roma xi̱ni̱ so̱'o na to̱'on yó'o, ta xáni si̱ni̱ na ndí ña chi̱tóni̱ Ndios ñanda̱a̱ kúu ña. Saá chi xa ni̱xa̱'a̱n na no̱o̱ ta̱Juan ta sa̱kuchu ra na.
42007030	Ta nafariseo xí'in inka̱ namaestro na xíni̱ va̱'a nda̱yí Ndios ña ni̱taa ta̱Moisés, ni̱‑xiin na naki'in na ñava̱'a ña chi̱tóni̱ Ndios xa̱'a̱ na, chi ni̱‑xiin na taxi na sakuchu ta̱Juan na.
42007031	Ta saá ki̱xá'á ká'a̱n ta̱Jesús xí'in ni̱vi: ―¿Ndasaá yóo ni̱vi na ndóo ñoyívi yó'o vitin?
42007032	Nda̱tán yóo naválí na sásíki no̱yá'vi, saá yóo na. Sava naválí ká'a̱n na xí'in inka̱ naválí tá'an na, káchí na saá: “Tá ti̱vi ndi̱ música livi xa̱'a̱ ndó, ta ni̱‑xiin ndó kata xá'á ndó. Tá xi̱ta ndi̱ yaa ndá'ya ní ña xíta na no̱o̱ ndúxu̱n na ni̱xi'i̱, ta ni̱‑xiin ndó kuaku ndó”, káchí naválí.
42007033	Nda̱tán yóo naválí yó'o, saá yóo ndó, chi ta̱Juan o̱n vása ní‑xixi va̱'a ra, ta nda̱ ñii ki̱vi̱ o̱n vása ní‑xi'i ra vino, ta káchí ndó xa̱'a̱ ra: “Ta̱yó'o kómí ra níma̱ ndiva̱'a.”
42007034	Ta yi̱'i̱, ta̱a ta̱ ki̱xi no̱o̱ Ndios, ki̱xaa̱ i̱ ñoyívi yó'o, ta xíxi va̱'a i̱, ta xí'i i̱ vino, ta káchí ndó saá xa̱'a̱ i̱: “Ta ndeé ní xíxi ra, ta kua̱'a̱ ní xí'i ra. Ta kúsii̱ ní ini ra xíka ra xí'in na káya si̱'ún xa̱'a̱ nagobierno, xí'in inka̱ ni̱vi na kánóo o̱n vá'a to̱'on xa̱'a̱”, saá káchí ndó xa̱'a̱ i̱.
42007035	Ta ndi'i ni̱vi na kómí ñandíchí Ndios, kúu na ké'é ñava̱'a, ta ñayó'o sáná'a ndí ñandíchí Ndios kúu ñanda̱a̱ ―káchí ta̱Jesús xí'in na.
42007036	Ñii ta̱fariseo na̱ní Simón ka̱na ra ta̱Jesús ko̱'o̱n ra ve'e ra kuxu ra. Ta ta̱Jesús ke̱e ra kua̱'a̱n ra, ta ni̱xaa̱ ra ve'e ta̱fariseo yó'o, ta xi̱koo ra kuxu ra.
42007037	Ta ñii ña'a̱, ñáñoo yó'o kúu ñá, ta kánóo o̱n vá'a to̱'on xa̱'a̱ ñá, ta xi̱ni̱ so̱'o ñá ndí ni̱xaa̱ ta̱Jesús ve'e ta̱Simón. Ta ke̱e ñá kua̱'a̱n ñá xí'in ñii yu̱yu̱ ña ku̱va̱'a xí'in yu̱u̱ na̱ní alabastro, ta chútú ñayó'o xí'in nduta̱ tá xá'an támi, tá yá'ví ní kúu rá.
42007038	Ta ni̱xaa̱ ñá, xi̱kuxítí ñá xa̱'a̱ ta̱Jesús, ta xáku ñá, ta xí'in táno̱o̱ ñá, ki̱xá'á ñá nákata ñá xa̱'a̱ ra, ta náyakón ñá xa̱'a̱ ra xí'in yisi̱ si̱ni̱ ñá. Ta chi̱kaa̱ ñá ndi'i nduta̱ tá xá'an támi xa̱'a̱ ra, ta chíto ñá xa̱'a̱ ra.
42007039	Ta xi̱to ta̱fariseo ña ké'é ñá xí'in ta̱Jesús, ta ki̱xá'á ra xáni si̱ni̱ ra saá: “Tá ndixa ta̱profeta ndino'o kúu ta̱yó'o, níkúu, ta kunda̱a̱ ini ra ndí ña'a̱ yó'o ñá kánóo o̱n vá'a to̱'on xa̱'a̱ kúu ñá”, xáni ini ta̱fariseo.
42007040	Ta ta̱Jesús ni̱ka̱'a̱n ra saá xí'in ra: ―Tata Simón, yóo ña kóni i̱ ka̱'a̱n i̱ xí'in ún ―káchí ra. Ta nda̱kuii̱n ta̱Simón, káchí ra saá: ―Va̱'a, ka̱'a̱n ún xí'in i̱, Tata Maestro ―káchí ra.
42007041	Ta ta̱Jesús nda̱to̱'on ra ñii cuento xí'in ra, ni̱ka̱'a̱n ra káchí ra saá: ―Saá ndo̱'o o̱vi̱ ta̱a ta̱ níká si̱'ún no̱o̱ ñii ta̱ sa̱tati si̱'ún. Ñii ta̱a níká ra o̱'o̱n ciento si̱'ún denario, ta inka̱ ra níká o̱vi̱ si̱ko̱ u̱xu̱ si̱'ún denario.
42007042	Ta nda̱ ñii ra o̱n vása kómí ra si̱'ún cha'vi ra ña níká ra. Ta saá ta̱ sa̱tati si̱'ún ki̱sa ká'no ini ra xa̱'a̱ ndio̱vi̱ nayó'o, o̱n vása ka̱ níká na. Saá ndi̱'i cuento lo'o ―káchí ta̱Jesús. Ta ni̱nda̱ka̱ to̱'on ra ta̱Simón: ―¿Yukía̱ xáni si̱ni̱ ún? ¿Yukú ñii ta̱ o̱vi̱ yó'o kuki'vi ka̱ ini ra koni ra ta̱ sa̱tati si̱'ún ra?
42007043	Ta nda̱kuii̱n ta̱Simón, káchí ra saá: ―Ta̱a ta̱ níká kua̱'a̱ ní ka̱ si̱'ún kúu ta̱a ta̱ kuki'vi ka̱ ini koni ra ta̱ sa̱tati si̱'ún ra ―káchí ra. Ta ni̱ka̱'a̱n ta̱Jesús xí'in ta̱Simón: ―Ndixa ká'a̱n ún ―káchí ra.
42007044	Ta ndi̱kó koo ra xíto ra no̱o̱ ña'a̱, ta ni̱ka̱'a̱n ra xí'in ta̱Simón: ―¿Án xíto ún ñáyó'o? Chi ñáyó'o na̱kata ñá xa̱'a̱ i̱ xí'in táno̱o̱ ñá, ta na̱yakón ñá xa̱'a̱ i̱ xí'in yisi̱ si̱ni̱ ñá. Ta yó'ó, tá ni̱ki̱'vi i̱ ve'e ún, ta o̱n vása ní‑taxi ún takuií nakata i̱ xa̱'a̱ i̱,
42007045	ta o̱n vása ní‑chindeé ún yi̱'i̱ xí'in ña chíto ún no̱o̱ i̱. Ta ñáyó'o chíto ñá xa̱'a̱ i̱, nda̱ ni̱ki̱'vi i̱ ve'e ún ta̱nda̱ vitin o̱n vása sándakoo ñá chíto ñá xa̱'a̱ i̱.
42007046	Ta yó'ó, o̱n vása ní‑chikaa̱ ún aceite si̱ni̱ i̱ ña kasa to̱'ó ún yi̱'i̱. Ta ñáyó'o chi̱kaa̱ ñá nduta̱ tá xá'an támi xa̱'a̱ i̱.
42007047	Ta vitin kóni i̱ ka̱'a̱n i̱ xí'in ún: Vará kua̱'a̱ ní kua̱chi xi̱komí ñáyó'o, ta ki̱sa ká'no ini i̱ xa̱'a̱ ndi'i ña. Kí'vi ní ini ñá xíni ñá yi̱'i̱, saá chi xíni̱ ñá kua̱'a̱ ní kua̱chi ñá ki̱sa ká'no ini i̱ xa̱'a̱. Ta inka̱ ni̱vi, na kómí lo'o kua̱chi, ta kasa ká'no ini i̱ xa̱'a̱ ña, nayó'o lo'o kuiti kuki'vi ini na koni na yi̱'i̱ ―káchí ra xí'in ta̱Simón.
42007048	Ta ni̱ka̱'a̱n ta̱Jesús xí'in ñáyó'o: ―Xa ki̱sa ká'no ini i̱ xa̱'a̱ kua̱chi ún, nana ―káchí ra xí'in ñá.
42007049	Ta inka̱ na ndóo no̱o̱ mesa, ki̱xá'á na ká'a̱n tá'an na, káchí na saá: ―¿Yu kúu ta̱yó'o, ta kísa ká'no ini ra xa̱'a̱ kua̱chi? Chi ñii la̱á Ndios kómí ra yichi̱ ña kasa ká'no ini ra xa̱'a̱ kua̱chi ni̱vi ―káchí na.
42007050	Ta ta̱Jesús ni̱ka̱'a̱n ra xí'in ña'a̱: ―Xa̱'a̱ ña kándixa ún yi̱'i̱, Ndios sa̱ka̱ku ra yó'ó. Ta vitin ná koo va̱'a ini ún ta kua̱no'o̱ ún ve'e ún ―káchí ra xí'in ñá.
42008001	Ta saá ke̱e ta̱Jesús, kua̱'a̱n ra kua̱'a̱ ní ñoo ná'no xí'in ñoo válí, ká'a̱n ndoso ra no̱o̱ ni̱vi to̱'on ñava̱'a xa̱'a̱ yichi̱ no̱o̱ xá'nda chiño Ndios. Ta xí'in ra kua̱'a̱n u̱xu̱ o̱vi̱ naapóstol,
42008002	xí'in násí'í ná ndíko̱n sa̱ta̱ ra. Sava násí'í yó'o ndeé xi̱ndo'o ná kue̱'e̱, ta ta̱Jesús sa̱nda'a ra ná. Ta ta̱va ra níma̱ ndiva̱'a xi̱komí inka̱ ná, ta ndu̱va̱'a ná. Ñii ñáña'a̱ yó'o na̱ní ñá María Magdalena, ta xi̱komí ñá u̱xa̱ níma̱ ndiva̱'a, ta ta̱Jesús ta̱va ra ndi'i ña, ta ndu̱va̱'a ñá.
42008003	Inka̱ ñá na̱ní Juana, ñá kúu ñásí'í ta̱Chuza, ta̱a ta̱ ndíso chiño xí'in ve'e ká'no ta̱rey Herodes. Inka̱ ñá na̱ní Susana, ta kua̱'a̱ ní ka̱ násí'í ndíko̱n sa̱ta̱ ta̱Jesús, ta chíndeé ná ra xí'in ña xíni̱ ñó'ó ra nda'a̱ ra.
42008004	Ta na̱kutá'an kua̱'a̱ ní ni̱vi na ke̱e ñii ñii ñoo, kua̱'a̱n na koni̱ so̱'o na ña ka̱'a̱n ta̱Jesús, ta ni̱ka̱'a̱n ra xí'in na ñii cuento ña saná'a ra na, ta káchí ra saá xí'in na:
42008005	―Saá ndo̱'o ñii ta̱a ta̱ chí'i ndiki̱n trigo. Ta ki̱xá'á ra xíta ní'nó ra ndiki̱n trigo ña chi'i ra no̱o̱ ño'o̱. Ta sava ña ni̱ko̱yo yichi̱, ta ni̱vi xi̱ndo̱so̱ na ña, ta ki̱xaa̱ tísaa ta xa̱xi rí ña.
42008006	Sava ndiki̱n ni̱ko̱yo no̱o̱ yásín ní no̱o̱ ño'o̱ sa̱ta̱ yu̱u̱, ta ndiki̱n yó'o kama ní ni̱ndu̱ta̱ ña, ta ni̱yi̱chi̱ ña, ta ndi̱'i xa̱'a̱ ña, chi o̱n vása yóo ko̱'yo no̱o̱ ño'o̱ yó'o.
42008007	Ta sava ña ni̱ko̱yo ma̱'ñó tón ñiño̱, ta ni̱ndu̱ta̱ ña, ta ni̱‑kuchiño kua'no ña, saá chi xa̱'no tón ñiño̱ yó'o, ta xa̱'ni nduta̱ nó ña.
42008008	Ta sava ndiki̱n ni̱ko̱yo no̱o̱ ño'o̱ va̱'a ña kuíkon. Ta ni̱ndu̱ta̱ ña, ta xa̱'no ña, ta kua̱'a̱ ní ni̱xi̱yo ndiki̱n yita yó'o, nda̱ sava yita ta̱xi ñii ciento ndiki̱n ―káchí ta̱Jesús xí'in na. Tá ndi̱'i cuento yó'o, ta saá xí'in ndi'i ndee̱ ra ni̱ka̱'a̱n ra xí'in na: ―Ndi'i ndó'ó ni̱vi na yóo so̱'o, xíni̱ ñó'ó chikaa̱ so̱'o ndó ña ká'a̱n i̱ xí'in ndó ―káchí ta̱Jesús xí'in na.
42008009	Ta saá naxíka xí'in ta̱Jesús ni̱nda̱ka̱ to̱'on na ra: ―¿Yukía̱ kóni kachí cuento yó'o? ―káchí na.
42008010	Ta nda̱kuii̱n ta̱Jesús, ni̱ka̱'a̱n ra xí'in na: ―Ta ndó'ó, Ndios ta̱xi ra ña kúnda̱a̱ ini ndó to̱'on ña ñó'o se'é ña yo̱'vi̱ ní ña ká'a̱n xa̱'a̱ yichi̱ no̱o̱ xá'nda chiño ra. Ta inka̱ ni̱vi kuiti xíni̱ so̱'o na cuento ña ndáto̱'on i̱ xí'in na, ta o̱n vása kúnda̱a̱ va̱'a ini na yukía̱ káchí ña. Ta saá ku̱ndivi to̱'on Ndios ña káchí saá: “Vará xíto na, ta o̱n vása xíni̱ na ñanda̱a̱. Vará xíni̱ so̱'o na, ta o̱n vása chíkaa̱ so̱'o na, ni o̱n vása kúnda̱a̱ ini na ña ndáto̱'on i̱”, káchí to̱'on Ndios ―káchí ta̱Jesús.
42008011	Ta saá ni̱ka̱'a̱n ka̱ ra xí'in naxíka xí'in ra: ―Vitin ká'a̱n i̱ xí'in ndó yukía̱ káchí cuento yó'o xa̱'a̱ ta̱ chí'i ndiki̱n trigo. Ndiki̱n ña chi̱'i ta̱a ndáto̱'on ña xa̱'a̱ to̱'on Ndios.
42008012	Ndiki̱n ña ni̱ko̱yo yichi̱ ndáto̱'on ña xa̱'a̱ ni̱vi na xíni̱ so̱'o to̱'on Ndios, ta saá va̱xi ñandiva̱'a ká'no, ta táva ña to̱'on Ndios ña xi̱ni̱ so̱'o na, ko̱to̱ kandixa na Ndios ta saka̱ku ra na.
42008013	Ta ndiki̱n ña ni̱ko̱yo no̱o̱ yu̱u̱ ndáto̱'on ña xa̱'a̱ ni̱vi na xíni̱ so̱'o to̱'on Ndios, ta xa̱ndi̱ko̱n náki'in va̱'a na ña, ta kúsii̱ ní ini na. Ta yá'a ñii káni̱ lo'o, tá kíxá'á va̱xi ña xó'vi̱ na án ña xíto ndoso ña'á, ta nayó'o sándakoo na yichi̱ Ndios, ta o̱n xi̱in ka̱ na kandixa na, saá chi o̱n ta̱'án chikaa̱ va̱'a ini na to̱'on Ndios.
42008014	Ta ndiki̱n ña ni̱ko̱yo no̱o̱ tón ñiño̱ ndáto̱'on ña xa̱'a̱ ni̱vi na xíni̱ so̱'o to̱'on Ndios. Ta saá chiño yóo ñoyívi yó'o sándi'i ní ña ini na, ta kíxá'á na kísa chiño na ña kukomí na kua̱'a̱ ní ñakuíká ñoyívi yó'o, ta chíkaa̱ ní ini na kasa ndivi na ña kúsii̱ ini mi̱i na, ta saá o̱n xi̱in ka̱ na kutaku̱ na nda̱tán ká'a̱n to̱'on Ndios.
42008015	Ta ndiki̱n ña ni̱ko̱yo ño'o̱ va̱'a ña kuíkon ndáto̱'on ña xa̱'a̱ ni̱vi na kúu na ndino'o ini náki'in to̱'on Ndios. Saá chi ni̱vi yó'o xíni̱ so̱'o na to̱'on Ndios, ta kándixa na ña. Ta nayó'o o̱n vása sándakoo na yichi̱ Ndios, ta kúndeé na nduu na ni̱vi na va̱'a ini, na ke'é kua̱'a̱ ní ñava̱'a no̱o̱ Ndios. Nda̱tán yóo yita trigo ña táxi kua̱'a̱ ní ndiki̱n, saá yóo ni̱vi na va̱'a yó'o ―káchí ta̱Jesús xí'in naxíka xí'in ra.
42008016	Ta saá ni̱ka̱'a̱n ka̱ ta̱Jesús, káchí ra saá: ―Tá nátoo̱n yó ñii ño'o̱, ta o̱n chikaa̱ se'é yó ña ti̱xin ñii yaxi̱n án ti̱xin xi̱to. O̱n vása ké'é yó saá, ta va̱'a ka̱ chinóo yó ña no̱o̱ síkón ña va̱'a naye'e ña, ta ndi'i ni̱vi na ki̱'vi ve'e kuchiño koto na ña.
42008017	Kúnda̱a̱ ini yó ndí ndi'i ña yóo se'é vitin, ñii ki̱vi̱ ña va̱xi nati̱vi ndi'i ña, ña koni̱ ndi'i ni̱vi ña, ta kunda̱a̱ ini na xa̱'a̱ ña.
42008018	’Ta xíni̱ ñó'ó kundaa xí'in mi̱i ndó ña koni̱ so̱'o va̱'a ndó. Saá chi ni̱vi na kúnda̱a̱ ini ñanda̱a̱ vitin, ta ki̱vi̱ ña va̱xi kunda̱a̱ ka̱ ini na. Ta ni̱vi na o̱n xi̱in kunda̱a̱ ini ñanda̱a̱ vitin, ta ki̱vi̱ ña va̱xi Ndios kindaa ndi'i ra ñalo'o kúnda̱a̱ ini na.
42008019	Ñii ki̱vi̱ ki̱xaa̱ si'í ta̱Jesús xí'in nañani ra, ta ni̱‑kuchiño na to̱nda̱a na no̱o̱ ra, chi chútú ní ni̱vi ve'e yó'o.
42008020	Ta ñii ta̱a nda̱to̱'on ra xí'in ta̱Jesús, káchí ra saá: ―Tata, si'í ún xí'in nañani ún yíta na ke̱'e, ta kóni na ka̱'a̱n na xí'in ún ―káchí ra.
42008021	Ta nda̱kuii̱n ta̱Jesús, ni̱ka̱'a̱n ra: ―Ni̱vi na xíni̱ so̱'o to̱'on Ndios ta kísa ndivi na ña, nayó'o kúu nañani i̱ xí'in si'í i̱ ―káchí ra.
42008022	Ñii ki̱vi̱ ta̱Jesús ni̱ki̱'vi ra ini tón barco xí'in naxíka xí'in ra, ta ni̱ka̱'a̱n ra xí'in na: ―Ná ko'yo̱ inka̱ xiiña no̱o̱ mi̱ni ―káchí ra. Ta ke̱e na kua̱'a̱n na.
42008023	Ta kua̱'a̱n tón barco no̱o̱ takuií, ta ta̱Jesús xi̱kandú'u̱ ra ni̱ki̱si̱n ra. Ta ki̱xá'á ndeé ní káni ta̱chi̱ na'á no̱o̱ takuií, ta takuií ki̱xá'á rá nákutú rá ini tón barco, ta tón yó'o kóni ke̱tá nó ini takuií.
42008024	Saá nata̱a naxíka xí'in ta̱Jesús sa̱nakáxín na ini ra, ta ni̱ka̱'a̱n na xí'in ra: ―¡Maestro! ¡Maestro! ¡Yi̱yo ní ka̱'a̱ ndi'i yó xí'in takuií mi̱ni! ―káchí na xí'in ra. Ta nda̱koo ta̱Jesús, ta xa̱'nda chiño ra no̱o̱ ta̱chi̱ na'á xí'in takuií mi̱ni. Ta saá ku̱tásin ta̱chi̱ na'á xí'in takuií mi̱ni, ñii ya̱a̱ ya̱a̱ ku̱u.
42008025	Ta ni̱ka̱'a̱n ra xí'in naxíka xí'in ra: ―¿Nda̱chun o̱n vása kándixa ndó Ndios ndáa ra yó? ―káchí ra. Ta nayó'o yí'ví ní na, ta na̱ka'nda ní ini na ndóo na, ta ni̱nda̱ka̱ to̱'on tá'an na: ―¿Yu kúu ta̱yó'o? Chi xá'nda chiño ra no̱o̱ ta̱chi̱ na'á xí'in takuií mi̱ni, ta xíni̱ so̱'o ña to̱'on ká'a̱n ra ―káchí na.
42008026	Ni̱xaa̱ barco inka̱ tá'ví yu'u̱ mi̱ni no̱o̱ ndóo nañoo Gadara.
42008027	Tá no̱o ta̱Jesús tón barco, ta na̱kutá'an ra xí'in ñii ta̱ñoo Gadara, ta ta̱yó'o kómí ra níma̱ ndiva̱'a. Xa kua̱'a̱ ní kui̱ya̱ xíka yálá ra, ta o̱n xi̱in ra koo ra ve'e ra, ta táku̱ ra kavua̱ no̱o̱ ndúxu̱n na ni̱xi'i̱.
42008028	Tá xi̱ni ra ta̱Jesús, ta ni̱xaa̱ ra xi̱kuxítí ra no̱o̱ ta̱Jesús, ta xí'in ndi'i ndee̱ ra ni̱ka̱'a̱n ra: ―¿Yukía̱ kóni ún ke'é ún xí'in i̱? Chi yó'ó ta̱Jesús kúu Sa̱'ya Ndios ta̱Ká'no. Ta xáku ndá'ví i̱ no̱o̱ ún ndí o̱n saxo̱'vi̱ ún yi̱'i̱ ―káchí ra xí'in ta̱Jesús.
42008029	Ni̱ka̱'a̱n ra si'a, saá chi ta̱Jesús xa ki̱xá'á ra táva ra níma̱ ndiva̱'a, káchí ra saá: ―¡Níma̱ ndiva̱'a, kee ún ta saña ún ta̱yó'o! ―káchí ta̱Jesús. Ki̱vi̱ ni̱ya'a, níma̱ ndiva̱'a kua̱'a̱ ní yichi̱ ti̱in ña ta̱yó'o. Vará inka̱ ni̱vi xi̱ndaa na ra, ta xí'in cadena ka̱a kua̱'a̱ ní yichi̱ chi̱katón na nda'a̱ ra, chi̱katón na xa̱'a̱ ra, ta ni̱‑kuchiño ña, ta ña na̱kundeé ra kama cha̱chi cadena ka̱a yó'o, xí'in ndee̱ ñaníma̱ ndiva̱'a xi̱komí ta̱yó'o. Ta ñandiva̱'a ki̱sa ndu̱xa̱ ña xí'in ra kua̱'a̱n ra yóo ra no̱o̱ yuku̱ yi̱chí.
42008030	Ta saá ta̱Jesús ni̱nda̱ka̱ to̱'on ra ta̱yó'o, ni̱ka̱'a̱n ra saá: ―¿Ndasaá na̱ní ún? Ta nda̱kuii̱n ra: ―Na̱ní ndi̱ Legión. Ni̱ka̱'a̱n ra saá chi kua̱'a̱ ní kúu níma̱ ndiva̱'a kómí ra.
42008031	Ta xáku ndá'ví níma̱ ndiva̱'a no̱o̱ ta̱Jesús, ña o̱n ti'ví ra ndi'i ña ko̱'o̱n ña yavi̱ ña kónó ní ña o̱n vása ndi'i kónó.
42008032	Ta yatin yóo ñii yuku̱, xíka kua̱'a̱ ní kini̱ xíxa'an rí. Ta ndi'i níma̱ ndiva̱'a xa̱ku ndá'ví ña no̱o̱ ta̱Jesús, káchí ña saá: ―Ti'ví ún ndi̱'i̱ ko̱'o̱n ndi̱ ki̱'vi ndi̱ ini ndi'i tíkini̱ kaa̱ ―káchí ña. Ta ta̱Jesús ta̱xi ra ña ndu̱kú níma̱ ndiva̱'a.
42008033	Ta saá ke̱e ndi'i níma̱ ndiva̱'a ña xi̱komí ta̱yó'o, ta ni̱ki̱'vi ña ini ndi'i tíkini̱. Ta ndi'i tíkini̱ xíno rí kua̱'a̱n rí, ta sa̱ko̱yo xí'in mi̱i rí ta'vi̱, no̱o̱ ni̱ko̱yo rí ini mi̱ni, ta ni̱ka̱'a̱ ndi'i rí ta ni̱xi'i̱ ndi'i rí.
42008034	Ta ni̱vi na ndáa kini̱ xi̱ni na ñayó'o, ta xíno na kua̱'a̱n na ndato̱'on na xí'in na ndóo ñoo xí'in na ndóo yuku̱, ña ndo̱'o kini̱ sa̱na̱ na.
42008035	Ta saá ki̱xaa̱ ni̱vi xíto na yukía̱ ndo̱'o tíkini̱ ta yukía̱ ndo̱'o ta̱a ta̱ xi̱komí níma̱ ndiva̱'a. Ta ki̱xaa̱ ni̱vi yó'o no̱o̱ yóo ta̱Jesús, ta xi̱ni na ta̱ xi̱komí kua̱'a̱ ní níma̱ ndiva̱'a, yóo ra yatin xa̱'a̱ ta̱Jesús, ta xa ndíxin ra tiko̱to̱, ta xa na̱koo va̱'a si̱ni̱ ra. Ta nani̱vi yó'o ni̱yi̱'ví ní na.
42008036	Ta inka̱ ni̱vi na xi̱ni ndasaá ndu̱va̱'a ta̱ xi̱komí níma̱ ndiva̱'a nda̱to̱'on na xa̱'a̱ ña ke̱'é ta̱Jesús.
42008037	Ta ndi'i na ndóo ñoo Gadara yó'o ki̱xá'á na xáku ndá'ví na no̱o̱ ta̱Jesús ña kee ra ko̱'o̱n ra inka̱ ñoo. Saá chi yí'ví ní na. Ta nda̱a ta̱Jesús ini tón barco xí'in naxíka xí'in ra ta kua̱'a̱n na.
42008038	Ta ki̱vi̱ nda̱a ta̱Jesús ini tón barco, ta ta̱ xi̱komí níma̱ ndiva̱'a xa̱ku ndá'ví ra no̱o̱ ra: ―Taxi ún ná ko̱'o̱n i̱ xí'in ún ―káchí ra. Ta ta̱Jesús ni̱‑xiin ra taxi ra ko̱'o̱n ra, ta ni̱ka̱'a̱n ra xí'in ta̱yó'o:
42008039	―No'o̱ ún ve'e ún vitin, ta ndato̱'on ún xí'in natá'an ún xa̱'a̱ ñaká'no ní ke̱'é Ndios xí'in ún ―káchí ta̱Jesús. Ta saá ke̱e ta̱yó'o kua̱no'o̱ ra, ta ki̱xá'á ra ndáto̱'on ra xí'in ndi'i nañoo ra yu kúu ñava̱'a ke̱'é ta̱Jesús xí'in ra.
42008040	Tá tuku ndi̱kó ta̱Jesús xí'in tón barco, ta na̱xaa̱ ra nda̱ yu'u̱ mi̱ni no̱o̱ ke̱e ra kua̱'a̱n ra, ta kua̱'a̱ ní ni̱vi kúsii̱ ní ini na na̱kutá'an na xí'in ra, chi ndáti na ndikó ra.
42008041	Ta ki̱xaa̱ ñii ta̱ xá'nda chiño xí'in ve'e ño̱'o sinagoga, na̱ní ra Jairo. Tá xi̱ni ra ta̱Jesús, ta xi̱kuxítí ra no̱o̱ ra, ta ndeé ní xa̱ku ndá'ví ra no̱o̱ ra ña ko̱'o̱n ra xí'in ra ve'e ra.
42008042	Saá chi ñii la̱á kuiti ñálo'o kúu sa̱'ya ta̱Jairo, ta kómí ñá u̱xu̱ o̱vi̱ kui̱ya̱, ta ndeé ní ndó'o ñá, xa ña yóo kivi̱ kúu ñá. Ta ke̱e ta̱Jesús kua̱'a̱n ra xí'in ta̱Jairo ve'e ra. Ta kua̱'a̱ ní ni̱vi ndíko̱n na sa̱ta̱ ra nda̱ ñii chínda'á na ra.
42008043	Ta yóo ñii ña'a̱ kua̱'a̱n ñá xí'in ni̱vi na kua̱'a̱n sa̱ta̱ ta̱Jesús, ta xa u̱xu̱ o̱vi̱ kui̱ya̱ ndeé ní ndó'o ñá kue̱'e̱ xíta̱ ni̱i̱. Ta xa ni̱xa̱'a̱n ñá no̱o̱ kua̱'a̱ ní ndotor, ta sa̱ndi'i ñá si̱'ún ñá. Ta o̱n vása ní‑kuchiño nduva̱'a ñá.
42008044	Ta vitin va̱xi ñá sa̱ta̱ ta̱Jesús, ta ni̱to̱nda̱a nda'a̱ ñá yu'u̱ tiko̱to̱ ra, ta saá xa̱ndi̱ko̱n ni̱ya̱a̱ xíta̱ ni̱i̱ ñá, ta nda̱'a ñá.
42008045	Ta ni̱ka̱'a̱n ta̱Jesús: ―¿Yukú ndó ni̱to̱nda̱a nda'a̱ yi̱'i̱? ―káchí ra. Ta ndi'i ni̱vi ká'a̱n na: ―O̱n si̱ví yi̱'i̱ ni̱to̱nda̱a nda'a̱ yó'ó ―káchí na. Ta ta̱Pedro xí'in inka̱ naxíka xí'in ta̱Jesús ni̱ka̱'a̱n na xí'in ra: ―Tata Maestro, yóo kua̱'a̱ ní ni̱vi ta ñii chínda'á tá'an na, ta chínda'á na yó'ó, ta ndáka̱ to̱'on ún: ¿Yukú ndó ni̱to̱nda̱a nda'a̱ tiko̱to̱ i̱?, káchí ún ―káchí na xí'in ra.
42008046	Ta nda̱kuii̱n ta̱Jesús, ká'a̱n ra: ―Xíni̱ i̱ ndí ñii ni̱vi ni̱to̱nda̱a yi̱'i̱, chi kúnda̱a̱ ini i̱ ke̱e lo'o ndee̱ i̱ ―káchí ra.
42008047	Ta saá ku̱nda̱a̱ ini ñáña'a̱ yó'o ndí o̱n kúchiño koo se'é ka̱ ñá, ta ki̱xá'á yí'ví ñá nda̱ kísin ñá, ta ki̱xaa̱ ñá xi̱kuxítí ñá no̱o̱ ta̱Jesús. Ta no̱o̱ ndi'i ni̱vi, ki̱xá'á ñá nda̱to̱'on ñá nda̱chun ni̱to̱nda̱a nda'a̱ ñá tiko̱to̱ ra, ta xa̱ndi̱ko̱n ndu̱va̱'a ñá.
42008048	Ta ni̱ka̱'a̱n ta̱Jesús xí'in ñá: ―Nana, xa ndu̱va̱'a ún chi kándixa ini ún yi̱'i̱. Ta vitin no'o̱ ún, ta ná koo va̱'a ini ún.
42008049	Tá ká'a̱n ka̱ ta̱Jesús xí'in ñáyó'o, ta saá ki̱xaa̱ ni̱vi na ke̱e ve'e ta̱Jairo, ta ni̱ka̱'a̱n na xí'in ta̱Jairo: ―Sa̱'ya ún xa ni̱xi'i̱ ñá. ¿Nda̱chun sándi'i ka̱ ún ta̱Maestro yó'o?
42008050	Ta xi̱ni̱ so̱'o ta̱Jesús ña ni̱ka̱'a̱n na, ta ni̱ka̱'a̱n ra xí'in ta̱Jairo: ―O̱n kuyi̱'ví ún. Kundaa va̱'a ini ún yi̱'i̱, ta nduva̱'a sa̱'ya ún ―káchí ra.
42008051	Ta ni̱xaa̱ ta̱Jesús ve'e ta̱Jairo, ta ni̱‑xiin ra kundiko̱n ni̱vi sa̱ta̱ ra, kuiti ta̱xi ra ko̱'o̱n u̱ni̱ naxíka xí'in ra na kúu ta̱Pedro, ta̱Jacobo, xí'in ta̱Juan. Ta ta̱xi ra nda̱yí ña ki̱'vi yivá ñálo'o xí'in si'í ñá ini ve'e xí'in ra.
42008052	Ta ndóo kua̱'a̱ ní ni̱vi xáku ní na chi kúchuchú ní ini na xa̱'a̱ ñálo'o ñá ni̱xi'i̱. Ta ni̱ka̱'a̱n ta̱Jesús xí'in na: ―O̱n kuaku ndó, chi ñálo'o yó'o o̱n vása ní‑xi'i̱ ñá, ñá kísi̱n kuiti kúu ñá ―káchí ra.
42008053	Ta saá ku̱siki na ta̱Jesús ta ni̱xaku̱ ndaa na ra, chi xi̱ni̱ na ndí ni̱xi'i̱ va̱'a ñá.
42008054	Ta ta̱Jesús ti̱in ra nda'a̱ ñálo'o, ta ni̱ka̱'a̱n ra xí'in ñá: ―Ñálo'o, ká'a̱n i̱ xí'in ún, ¡ndakoo ún! ―káchí ra.
42008055	Ta saá na̱taku̱ ñá, ta xa̱ndi̱ko̱n nda̱koo ñá. Ta ni̱ka̱'a̱n ta̱Jesús: ―Taxi ndó ña̱'a ná kuxu ñá ―káchí ra.
42008056	Ta yivá ñá xí'in si'í ñá na̱ka'nda ini na ndóo na, ta ta̱Jesús xa̱'nda chiño ra no̱o̱ na, káchí ra saá: ―O̱n ndato̱'on ndó xí'in nda̱ ñii ni̱vi xa̱'a̱ ña na̱taku̱ sa̱'ya ndó ―káchí ta̱Jesús xí'in na.
42009001	Ñii ki̱vi̱ ta̱Jesús ka̱na ra u̱xu̱ o̱vi̱ naxíka xí'in ra, ta ki̱xaa̱ na no̱o̱ ra, ta ta̱xi ra ndee̱ xí'in nda̱yí nda'a̱ na ña tava na níma̱ ndiva̱'a ña sáxo̱'vi̱ inka̱ ni̱vi, ta ta̱xi ra ndee̱ xí'in nda̱yí nda'a̱ na ña sanda'a na ndi'i no̱o̱ kue̱'e̱.
42009002	Ta ti̱'ví ra na ko̱'o̱n na ka̱'a̱n ndoso na xa̱'a̱ yichi̱ ña xá'nda chiño Ndios, ta sanda'a na ni̱vi na ndeé ndó'o.
42009003	Ni̱ka̱'a̱n ra xí'in na, káchí ra saá: ―Tá kua̱'a̱n ndó chiño yó'o, ta nda̱ ñii ña̱'a o̱n kuni'i ndó ko̱'o̱n ndó: o̱n kuni'i ndó yito̱n, ni leká ndó, ni ña kuxu ndó, ni si̱'ún ndó, ni inka̱ tiko̱to̱ ndó.
42009004	Tá ni̱xaa̱ ndó inka̱ ñoo, ta ve'e no̱o̱ naki'in va̱'a na ndó'ó, kundo̱o ndó nda̱ to̱nda̱a ki̱vi̱ kee ndó ñoo nayó'o.
42009005	Tá yóo ñii ñoo no̱o̱ o̱n xi̱in ni̱vi naki'in va̱'a na ndó'ó, ta saá kee ndó ñoo yó'o ta ko̱'o̱n ndó, ta sakisin ndó xa̱'a̱ ndó ña nako̱yo yaa̱. Saá saná'a káxín ndó ndí nayó'o nákuiso na kua̱chi no̱o̱ Ndios, chi o̱n xi̱in na koni̱ so̱'o na to̱'on ra ―káchí ta̱Jesús xí'in na.
42009006	Ta saá ke̱e naxíka xí'in ta̱Jesús, ta kua̱'a̱n na ndi'i ñoo, ta ká'a̱n na xí'in ni̱vi to̱'on ñava̱'a xa̱'a̱ yichi̱ Ndios, ta sa̱nda'a na ni̱vi na ndeé ndó'o.
42009007	Ta ta̱rey Herodes, xi̱ni̱ so̱'o ra xa̱'a̱ ndi'i ñava̱'a ña ke̱'é ta̱Jesús, ta o̱n vása xíni̱ ra yukía̱ kúu to̱'on ña ndixa xa̱'a̱ ta̱Jesús. Saá chi sava ni̱vi ká'a̱n na si'a: ―Ta̱Jesús kúu ta̱Juan, ta̱ sa̱kuchu ni̱vi, ta ni̱xi'i̱ ra ta vitin na̱taku̱ ra ―káchí na.
42009008	Ta inka̱ na ká'a̱n: ―Ta̱profeta Elías, ta̱a ta̱ ni̱ka̱'a̱n ndoso to̱'on Ndios xi̱na̱'á, vitin ki̱xaa̱ tuku ra ñoyívi yó'o ―káchí na. Ta inka̱ na ká'a̱n: ―Ta̱Jesús kúu inka̱ ta̱profeta ta̱ xi̱taku̱ xi̱na̱'á, ta vitin na̱taku̱ ra ―káchí na.
42009009	Ta ta̱rey Herodes ni̱ka̱'a̱n ra: ―Yi̱'i̱ kúu ta̱ xa̱'nda chiño ña kandoso na si̱ko̱n ta̱Juan. ¿Ta yu kúu ta̱yó'o ta̱ ká'a̱n na xa̱'a̱ vitin? ―káchí ra. Ta ki̱xá'á ra ndúkú ra ndasaá kuchiño koni ra ta̱Jesús.
42009010	Ta ndi̱kó u̱xu̱ o̱vi̱ naapóstol na ti̱'ví ta̱Jesús, ta na̱xaa̱ na no̱o̱ ra, ta nda̱to̱'on na xí'in ra ndi'i ña ke̱'é na. Ta saá ta̱Jesús ka̱na ra nayó'o ña ko̱'o̱n na xí'in ra inka̱ xiiña no̱o̱ o̱n ko̱ó ni̱vi, ta ni̱xaa̱ na yatin ñoo Betsaida.
42009011	Ta saá ni̱vi xi̱ni̱ so̱'o na míchí kua̱'a̱n ta̱Jesús, ta ke̱e na kua̱'a̱n na sa̱ta̱ ra. Ta ki̱xaa̱ na no̱o̱ ra, ta ta̱Jesús na̱ki'in va̱'a ra na. Sáná'a ra na xa̱'a̱ yichi̱ ña xá'nda chiño Ndios, ta sa̱nda'a ra ni̱vi na ndeé ndó'o.
42009012	Ta xa ni̱kuaa ní kúu ña, ta saá ni̱to̱nda̱a yatin na u̱xu̱ o̱vi̱ xíka xí'in ta̱Jesús, ta ni̱ka̱'a̱n na xí'in ra: ―Tata, va̱'a ti'ví ún ndi'i ni̱vi yó'o ná ko̱'o̱n na rancho án ñoo válí ña yóo yatin, ta nandukú na no̱o̱ ku̱su̱n na ñoó vitin, ta sata na ña kuxu na, chi no̱o̱ ndóo yó vi̱chí ní yó'o.
42009013	Ta nda̱kuii̱n ta̱Jesús, ni̱ka̱'a̱n ra xí'in naxíka xí'in ra: ―Mi̱i ndó taxi kuxu na ―káchí ra. Ta ni̱ka̱'a̱n na saá: ―O̱n ko̱ó kua̱'a̱ ñaxíxi. Yóo kuiti o̱'o̱n si̱ta̱ va̱'a ta o̱vi̱ kúu tia̱ká. ¿Án kóni ún ko̱'o̱n ndi̱ ñoo sata ndi̱ ña kuxu ndi'i ni̱vi yó'o? ―káchí na xí'in ra.
42009014	Chi yóo kua̱'a̱ ní ni̱vi, nda̱ o̱'o̱n mil ta̱a ndóo. Ta ni̱ka̱'a̱n ta̱Jesús xí'in naxíka xí'in ra: ―Nata'ví ndó ni̱vi ñii ti'vi ñii ti'vi kundo̱o na, ta o̱vi̱ si̱ko̱ u̱xu̱ ni̱vi kúu ñii ñii ti'vi ―káchí ra.
42009015	Ta ni̱ka̱'a̱n na xí'in ni̱vi, ta xi̱kundo̱o ndi'i na.
42009016	Ta saá ki̱'in ta̱Jesús o̱'o̱n si̱ta̱ va̱'a xí'in o̱vi̱ tia̱ká, ta xi̱to ndaa ra ñoyívi ni̱no, ta ni̱ka̱'a̱n ra, káchí ra saá: ―Tata Yivá yó Ndios, táxa'vi ña'á ún ta̱xi ún ñaxíxi. Ta ta̱'ví ra si̱ta̱ va̱'a, ta ta̱xi ra ña nda'a̱ naxíka xí'in ra, ta nayó'o na̱taxi na ña nda'a̱ ndi'i ni̱vi na ndóo yó'o. Ta ta̱'ví ra o̱vi̱ tia̱ká ta na̱taxi na rí nda'a̱ ndi'i ni̱vi.
42009017	Ta na̱ni ña xi̱xi ndi'i ni̱vi nda̱ ni̱xaa ini na. Tá ndi̱'i xi̱xi na, ta naxíka xí'in ta̱Jesús na̱ki'in na u̱xu̱ o̱vi̱ chikiva si̱ta̱ va̱'a xí'in tia̱ká ña ki̱ndo̱o ndoso, chi ni̱‑kundeé nani̱vi kuxu ndi'i na ña.
42009018	Ta saá ñii ki̱vi̱ ta̱Jesús ká'a̱n mató'ón ra xí'in Ndios, ta ndasaá kuiti naxíka xí'in ra yóo na xí'in ra. Tá ndi̱'i ni̱ka̱'a̱n ta̱Jesús, ta ni̱nda̱ka̱ to̱'on ra na: ―¿Yukía̱ káchí ni̱vi xa̱'a̱ i̱ yu kúu i̱? ―káchí ra.
42009019	Ta nda̱kuii̱n na, káchí na saá: ―Sava ni̱vi ká'a̱n yó'ó kúu ún ta̱Juan, ta̱ sa̱kuchu ni̱vi. Sava na ká'a̱n yó'ó kúu ún ta̱profeta Elías, ta inka̱ na ká'a̱n yó'ó kúu ún inka̱ ta̱profeta ta̱ xi̱taku̱ xi̱na̱'á.
42009020	Ta ta̱Jesús ni̱nda̱ka̱ to̱'on ra na: ―Ta mi̱i ndó, ¿yukía̱ káchí ndó yu kúu i̱? Ta nda̱kuii̱n ta̱Pedro, ni̱ka̱'a̱n ra: ―Yó'ó kúu Cristo, ta̱a ta̱ ti̱'ví Ndios saka̱ku ni̱vi ñoyívi yó'o.
42009021	Ta ta̱Jesús ni̱ka̱'a̱n ra xí'in na: ―Ta o̱n ka̱'a̱n ndó xí'in nda̱ ñii ni̱vi yu kúu i̱.
42009022	Ta ta̱Jesús ni̱ka̱'a̱n ka̱ ra xí'in naxíka xí'in ra, káchí ra si'a: ―Yi̱'i̱, ta̱a ta̱ ki̱xi no̱o̱ Ndios, ki̱vi̱ va̱xi naxi̱kua̱'a̱ no̱o̱ najudío, xí'in na sáná'a nda̱yí Ndios xí'in naná'no no̱o̱ nasu̱tu̱ o̱n kua'a na kandixa na yi̱'i̱ ta saxo̱'vi̱ ní na yi̱'i̱. Ta ka'ni na yi̱'i̱, ta ki̱vi̱ u̱ni̱ nataku̱ i̱, saá ke'é Ndios.
42009023	Tá ndi̱'i ni̱ka̱'a̱n ra ñayó'o, ta ni̱ka̱'a̱n ra xí'in ndi'i ni̱vi na ndóo yatin: ―Ndi'i ni̱vi na kóni kundiko̱n yi̱'i̱ xíni̱ ñó'ó sandakoo na ndi'i ña káchí ini mi̱i na, ta ñii ñii ki̱vi̱ kuso̱kó na tón cruz mi̱i na ta kundiko̱n na sa̱ta̱ i̱.
42009024	Ndi'i ni̱vi na ndasaá kuiti ndúkú ña kutaku̱ va̱'a na ñoyívi yó'o, ta o̱n xi̱in na xo̱'vi̱ na xa̱'a̱ i̱, ta nayó'o o̱n kuchiño na kutaku̱ na xí'in Ndios. Ta ni̱vi na o̱n vása ndí'i ini ndukú kutaku̱ va̱'a na ñoyívi yó'o, xa̱'a̱ ña kundiko̱n na yi̱'i̱, nayó'o kúu ni̱vi na kutaku̱ xí'in i̱.
42009025	Tá kómí ni̱vi ndi'i ñakuíká ñoyívi yó'o, ta o̱n vása táku̱ ndino'o na no̱o̱ Ndios, ta nda̱ ma̱ni̱ kúu ña.
42009026	Ta ni̱vi na kúka'an no̱o̱ xa̱'a̱ yi̱'i̱, ta kúka'an no̱o̱ na xa̱'a̱ to̱'on i̱ no̱o̱ inka̱ ni̱vi, ta saá yi̱'i̱, ta̱a ta̱ ki̱xi no̱o̱ Ndios, kuka'an no̱o̱ i̱ xa̱'a̱ nayó'o no̱o̱ Ndios ki̱vi̱ ña ndikó i̱ ñoyívi yó'o xí'in ndi'i ndee̱ ña va̱'a ña yé'e ña kómí Yivá i̱ Ndios xí'in naángel yi̱i̱, na kixaa̱ xí'in i̱.
42009027	Ndixa ká'a̱n i̱ xí'in ndó, sava ndó'ó na ndóo vitin, kutaku̱ ka̱ ndó ña kivi koni ndó ñava̱'a ká'no no̱o̱ xá'nda chiño Ndios.
42009028	Ni̱ya'a yatin o̱na̱ ki̱vi̱, ta na̱ka̱xin ta̱Jesús u̱ni̱ ta̱xíka xí'in ra, ta̱Pedro, ta̱Jacobo xí'in ta̱Juan, ta kua̱'a̱n na xí'in ra ñii yuku̱ síkón, ña ka̱'a̱n ra xí'in Ndios.
42009029	Tá mií ká'a̱n ra xí'in Ndios, ta na̱sama no̱o̱ ta̱Jesús, ta nátaxa tiko̱to̱ ra, ndu̱yaa ní ña.
42009030	Ta saá ni̱ti̱vi ta̱Moisés xí'in ta̱Elías, ndáto̱'on na xí'in ta̱Jesús.
42009031	Ta ñii ká'no ña náye'e, ta xi̱no nduu ndi'i ña no̱o̱ yíta na ká'a̱n xí'in ta̱Jesús. Ni̱ka̱'a̱n na ndasaá koo kee ra ñoyívi yó'o, chi xa yatin to̱nda̱a ki̱vi̱ ña nakuita nani̱vi ñoo Jerusalén ta ka'ni na ra.
42009032	Vará ta̱Pedro xí'in inka̱ o̱vi̱ natá'an ra kóni ní na ku̱su̱n na, ta saá ni, ku̱chiño na xi̱ndito na, ta xi̱ni na ñaká'no náye'e, ta xi̱no nduu ña ta̱Jesús xí'in o̱vi̱ ta̱a na yóo xí'in ra.
42009033	Tá xa yatin ko̱'o̱n na o̱vi̱ yó'o, ta ni̱ka̱'a̱n ta̱Pedro xí'in ta̱Jesús: ―Tata Maestro, va̱'a ní ndóo yó yó'o. Tá kóni ún, ta kasa va̱'a ndi̱ u̱ni̱ tia̱'va, ñii ña koo mi̱i ún, ñii ña koo ta̱Moisés, ta inka̱ ña koo ta̱Elías. Ni̱ka̱'a̱n ta̱Pedro saá chi o̱n vása kúnda̱a̱ ini ra yukía̱ ká'a̱n ra.
42009034	Tá ká'a̱n ka̱ ta̱Pedro, ta no̱o ñii vi̱ko̱ chée nda̱ no̱o̱ ñíndichi ra xí'in nata̱a yó'o, ta ni̱sa'vi ndi'i na ti̱xin vi̱ko̱, ta ni̱yi̱'ví ní na.
42009035	Ta ti̱xin vi̱ko̱ yó'o ki̱xi to̱'on ña ni̱ka̱'a̱n Ndios, káchí ra saá: ―Ta̱yó'o kúu Sa̱'ya i̱, ta̱ kí'vi ní ini i̱ xíni i̱. Ta koni̱ so̱'o va̱'a ndó to̱'on ña ka̱'a̱n ra ―káchí Ndios.
42009036	Tá xi̱ni̱ so̱'o na to̱'on yó'o, ta ni̱‑xini ka̱ na o̱vi̱ ta̱a ta̱ ni̱ka̱'a̱n xí'in ta̱Jesús, nda̱ ñii la̱á kuiti ta̱Jesús ñíndichi no̱o̱ na. Ta naxíka xí'in ta̱Jesús o̱n vása ní‑ndato̱'on ya̱chi̱ na xí'in nda̱ ñii ni̱vi xa̱'a̱ ña xi̱ni nayó'o.
42009037	Ta ni̱ti̱vi inka̱ ki̱vi̱, ta ndi̱kó ta̱Jesús va̱xi noo ra yuku̱ xí'in ta̱Pedro, ta̱Juan, xí'in ta̱Jacobo, ta na̱kutá'an na xí'in kua̱'a̱ ní ni̱vi na ki̱xaa̱ no̱o̱ na.
42009038	Ta ñii ta̱tá'an nani̱vi yó'o, xí'in ndi'i ndee̱ ra ni̱ka̱'a̱n ra xí'in ta̱Jesús: ―Tata maestro, kundá'ví ini ún koni ún ta̱lo'o sa̱'ya i̱. O̱n ko̱ó ka̱ inka̱ sa̱'ya i̱,
42009039	ta kua̱'a̱ ní yichi̱ ñaníma̱ ndiva̱'a tíin ña ra, ta ndá'yi ní ra, ta ndeé ní sákisin ña ra, ta̱nda̱ kée chikiño yu'u̱ ra. Sátakué'e̱ ní ña ra, ta o̱n xi̱in ña saña ña ra.
42009040	Ta xa xa̱ku ndá'ví i̱ no̱o̱ naxíka xí'in ún tava na níma̱ ndiva̱'a yó'o, ta o̱n vása ní‑kuchiño na ―káchí ra.
42009041	Ta nda̱kuii̱n ta̱Jesús, ni̱ka̱'a̱n ra xí'in na: ―¡Ni̱vi na toon ní ini kúu ndó'ó, ta o̱n xi̱in ndó kandixa ndó Ndios! ¿Ndasaá ka̱ ki̱vi̱ xíni̱ ñó'ó kutaku̱ i̱ xí'in ndó? ¿Nda̱ ama kundeé ini i̱ xí'in ndó? ―káchí ra. Ta saá ni̱ka̱'a̱n ta̱Jesús xí'in yivá ta̱lo'o ta̱ kómí níma̱ ndiva̱'a: ―Na'a xí'in sa̱'ya ún ―káchí ra.
42009042	Ta ki̱xaa̱ ta̱lo'o yatin no̱o̱ ta̱Jesús, ta níma̱ ndiva̱'a tuku ti̱in ña ra, ta sa̱kana ña ra no̱o̱ ño'o̱, ta kini ní sa̱kisin ña ra nda̱ kée nda'a̱ ra xí'in xa̱'a̱ ra. Ta ta̱Jesús xa̱'nda chiño ra no̱o̱ níma̱ ndiva̱'a ña kee ña. Ta ñaníma̱ ndiva̱'a yó'o ke̱e ña, ta xa̱ndi̱ko̱n ndu̱va̱'a ta̱lo'o, ta ta̱Jesús na̱taxi ra ta̱lo'o yó'o nda'a̱ yivá ra.
42009043	Ta ndi'i ni̱vi na̱ka'nda ní ini na, chi xi̱ni na ñandee̱ ká'no kómí Ndios. Ta na ndóo yó'o na̱ka'nda ini na xa̱'a̱ ñava̱'a ke̱'é ta̱Jesús, ta ni̱ka̱'a̱n ra xí'in naxíka xí'in ra:
42009044	―Chikaa̱ va̱'a so̱'o ndó to̱'on ña ká'a̱n i̱ xí'in ndó vitin. Ñii ki̱vi̱ ña va̱xi ñii ta̱a nataxi ra yi̱'i̱, ta̱ kúu ta̱a ta̱ ki̱xi no̱o̱ Ndios, nda'a̱ ni̱vi ―káchí ta̱Jesús.
42009045	Ta naxíka xí'in ra o̱n vása ní‑kunda̱a̱ ini na yukía̱ káchí to̱'on ña ni̱ka̱'a̱n ra xí'in na, saá chi o̱n vása ní‑taxi ya̱chi̱ Ndios ña kunda̱a̱ ini na. Ta yí'ví ní na nda̱ka̱ to̱'on na ra yukía̱ kóni kachí ña ká'a̱n ra.
42009046	Ñii ki̱vi̱ naxíka xí'in ta̱Jesús ki̱xá'á na náa na xí'in tá'an na xa̱'a̱ yu kúu ta̱ ká'no ka̱ no̱o̱ ndi'i na.
42009047	Ta xíni̱ ndi'i ta̱Jesús yukía̱ xáni ini na, ta ka̱na ra ñii ta̱lo'o, ta ki̱xaa̱ ra xi̱kundichi ra sii̱n ta̱Jesús.
42009048	Ta ni̱ka̱'a̱n ra xí'in naxíka xí'in ra: ―Ndi'i ni̱vi xa̱'a̱ ña kándixa na yi̱'i̱, ta náki'in va̱'a na naválí, kóni kachí ña saá: ndí yi̱'i̱ náki'in va̱'a na. Ta ndi'i ni̱vi na náki'in va̱'a yi̱'i̱, káchí ña saá: ndí náki'in va̱'a na Ndios, ta̱a ta̱ ti̱'ví yi̱'i̱ va̱xi i̱. Saá chi ta̱a ta̱ kúu ta̱ ni̱no̱ ka̱ no̱o̱ ndó, ta̱yó'o kúu ta̱ ká'no ka̱ no̱o̱ ndi'i ndó ―káchí ta̱Jesús xí'in na.
42009049	Ta ni̱ka̱'a̱n ta̱Juan xí'in ta̱Jesús: ―Tata Maestro, xi̱ni ndi̱ ñii ta̱a táva ra níma̱ ndiva̱'a. Xá'nda chiño ra no̱o̱ níma̱ ndiva̱'a xí'in nda̱yí ún, káchí ra. Ta ni̱ka̱'a̱n ndi̱ xí'in ra sandakoo ra ña ké'é ra saá, chi o̱n si̱ví ta̱ ndíko̱n sa̱ta̱ ún xí'in ndi̱ kúu ra ―káchí ra xí'in ta̱Jesús.
42009050	Ta nda̱kuii̱n ta̱Jesús, ni̱ka̱'a̱n ra: ―O̱n kasi ndó no̱o̱ ra, chi yóo yu'ú ta̱kán xí'in mi̱i yó. Saá chi ni̱vi na o̱n vása sáa̱ ini xíni mi̱i yó, nayó'o kúu na yóo yu'ú xí'in mi̱i yó ―káchí ta̱Jesús xí'in ra.
42009051	Ta xa va̱xi ki̱vi̱ ndikó ta̱Jesús ko̱'o̱n ra ñoyívi ni̱no, ta chi̱kaa̱ ini ra ko̱'o̱n ra ñoo Jerusalén.
42009052	Ta saá ti̱'ví ra sava na xíka chiño no̱o̱ ra, ná ko̱'o̱n na ñii ñoo estado Samaria ña kasa ndivi na ña xaa̱ ra.
42009053	Ta nañoo kán ni̱‑xiin na naki'in na ta̱Jesús, chi xíni̱ na ndí kóni ra ko̱'o̱n ra ñoo Jerusalén.
42009054	Ta o̱vi̱ ta̱a ta̱xíka xí'in ta̱Jesús, ta̱Jacobo xí'in ta̱Juan, xi̱ni na ndí ni̱‑xiin ni̱vi nañoo Samaria yó'o naki'in va̱'a na ta̱Jesús, ta ni̱ka̱'a̱n nata̱a yó'o xí'in ta̱Jesús: ―Tata, ¿án kóni ún ndukú ndi̱ no̱o̱ Ndios chikaa̱ ra ño'o̱ ta ka'mi ña ndi'i ni̱vi nañoo yó'o?, chi saá ki̱sa ta̱profeta Elías kui̱ya̱ xi̱na̱'á ―káchí na xí'in ta̱Jesús.
42009055	Ta ndi̱kó koo ta̱Jesús, ni̱ka̱'a̱n ra xí'in na: ―Ndó'ó, o̱n vása va̱'a ká'a̱n ndó saá,
42009056	chi o̱n si̱ví xa̱'a̱ ña sandi'i i̱ xa̱'a̱ ni̱vi kúu ña ki̱xaa̱ i̱ ñoyívi yó'o, ta yi̱'i̱, ta̱a ta̱ ki̱xi no̱o̱ Ndios, ta̱ va̱xi saka̱ku ni̱vi kúu i̱ ―káchí ra. Ta saá ke̱e na kua̱'a̱n na inka̱ ñoo.
42009057	Kua̱'a̱n ta̱Jesús xí'in naxíka xí'in ra yichi̱, ta na̱kutá'an na xí'in ñii ta̱a, ta ni̱ka̱'a̱n ra xí'in ta̱Jesús si'a: ―Tata, kundiko̱n i̱ sa̱ta̱ ún, nda̱ mí ko̱'o̱n ún ta ko̱'o̱n i̱ xí'in ún ―káchí ra.
42009058	Ta nda̱kuii̱n ta̱Jesús, ni̱ka̱'a̱n ra: ―Tíñokuii kómí rí kavua̱ no̱o̱ kísi̱n rí, ta tísaa kómí rí ta̱ka̱ rí nda'a̱ yito̱n no̱o̱ kísi̱n rí, ta yi̱'i̱, ta̱a ta̱ ki̱xi no̱o̱ Ndios, o̱n ko̱ó ve'e i̱ no̱o̱ ku̱su̱n i̱ ―káchí ta̱Jesús xí'in ra.
42009059	Ta saá ni̱ka̱'a̱n ta̱Jesús xí'in inka̱ ta̱a: ―Na'a kundiko̱n ún sa̱ta̱ i̱ ―káchí ra. Ta nda̱kuii̱n ta̱yó'o, ni̱ka̱'a̱n ra: ―Va̱'a Tata, ta si'na taxi ún ña kundati i̱ nda̱ ná kivi̱ yivá i̱, ta sandúxu̱n i̱ ra, ta saá kundiko̱n i̱ yichi̱ ún ―káchí ra.
42009060	Ta ni̱ka̱'a̱n ta̱Jesús xí'in ra: ―Ni̱vi na o̱n vása ndino'o táku̱ no̱o̱ Ndios, va̱'a sandúxu̱n na natá'an na nandi̱í. Ta yó'ó, yóo inka̱ chiño ña xíni̱ ñó'ó ní ka̱ kasa ndivi ún: Va̱'a ko̱'o̱n ún ka̱'a̱n ndoso ún to̱'on xa̱'a̱ yichi̱ no̱o̱ xá'nda chiño Ndios ―káchí ta̱Jesús xí'in ra.
42009061	Ta ni̱ka̱'a̱n inka̱ ta̱a, káchí ra saá xí'in ta̱Jesús: ―Kóni kundiko̱n i̱ yó'ó, Tata, ta si'na taxi ún ná ko̱'o̱n i̱ nda̱yi i̱ nave'e i̱ ―káchí ra.
42009062	Ta saá nda̱kuii̱n ta̱Jesús, káchí ra: ―Tá yóo ñii ta̱ tá'ví no̱o̱ ño'o̱, ta tiin ra xa̱'a̱ ya̱ta̱, ta ndikó koo ra nakoto ra chí sa̱ta̱ ra, ta o̱n vása va̱'a kasa chiño ra. Nda̱tán yóo ta̱yó'o, saá yóo ni̱vi na kíxá'á kua̱'a̱n yichi̱ Ndios, ta o̱n xi̱in na sandakoo na yichi̱ yatá. Ta nayó'o o̱n vása va̱'a kasa chiño na yichi̱ Ndios ―káchí ta̱Jesús xí'in ra.
42010001	Ta ndi̱'i ñayó'o, ta ta̱Jesús na̱ka̱xin ra u̱ni̱ si̱ko̱ u̱xu̱ ta̱a, ta ti̱'ví ra na, o̱vi̱ o̱vi̱ na kua̱'a̱n si'na na ndi'i saá ñoo, ta saá xaa̱ mi̱i ta̱Jesús.
42010002	Ta ta̱'án ka̱ ko̱'o̱n na ta ni̱ka̱'a̱n ta̱Jesús xí'in na: ―Nda̱tán yóo kui̱'i ña xa yóo ti'va nakaya, saá yóo ni̱vi na xa yóo ti'va kundiko̱n yi̱'i̱, ta o̱n ko̱ó ni̱vi kasa chiño na no̱o̱ i̱ nakaya na nayó'o. Ta saá kuaku ndá'ví ndó ndukú ndó no̱o̱ Ndios ña ti'ví ra inka̱ ni̱vi ña kasa ndivi na chiño ra ñoyívi yó'o.
42010003	Ta vitin kua̱'a̱n ndó kasa ndivi ndó chiño xa̱'a̱ Ndios. Ta ndó'ó, nda̱tán yóo ndikachi válí ma̱'ñó tíndiva̱'yí, saá koo ndó, chi yóo kua̱'a̱ ní ni̱vi na o̱n vá'a ini no̱o̱ ko̱'o̱n ndó.
42010004	Tá kua̱'a̱n ndó, ta o̱n kuni'i ndó si̱'ún, ni leká ndó, ni inka̱ ndu̱xa̱n ndó. Ta o̱n kuita ndó ndato̱'on ndó xí'in ni̱vi yichi̱.
42010005	Tá ni̱xaa̱ ndó no̱o̱ kua̱'a̱n ndó, ta ve'e no̱o̱ xaa̱ ndó, ka̱'a̱n ndó xí'in ni̱vi: “Ná koo va̱'a ini ndó'ó na ndóo ve'e yó'o”, kachí ndó xí'in na.
42010006	Tá yóo ni̱vi na va̱'a ini ve'e yó'o, ta ndixa ná koo va̱'a ini na. Tá o̱n ko̱ó ni̱vi na va̱'a ini ve'e yó'o, ta saá ñava̱'a ni̱ka̱'a̱n ndó xa̱'a̱ nayó'o, o̱n ndo̱o ña xí'in na, ta ndikó ña xí'in mi̱i ndó.
42010007	Ta no̱o̱ na̱ki'in va̱'a ni̱vi ndó'ó, ta kundo̱o ndó ve'e nayó'o. Ta va̱'a kuxu ndó ta ko'o ndó nda̱ ndá ña taxi na nda'a̱ ndó. Ndó'ó kísa ndivi ndó chiño ña chindeé nayó'o, ta saá yóo nda̱yí xa̱'a̱ ña taxi na ña kuxu ndó. Saá chi ndi'i ni̱vi na kísa chiño kómí na nda̱yí naki'in na ya'vi na.
42010008	Tá xaa̱ ndó ñii ñoo, ta ni̱vi naki'in va̱'a na ndó'ó, ta va̱'a kuxu ndó ña taxi na nda'a̱ ndó,
42010009	ta sanda'a ndó ni̱vi na ndeé ndó'o, ta ka̱'a̱n ndó saá xí'in na: “Xa yóo yatin yichi̱ no̱o̱ xá'nda chiño Ndios”, kachí ndó xí'in na.
42010010	Tá xaa̱ ndó ñii ñoo, tá o̱n vása náki'in va̱'a ni̱vi ndó'ó, ta kee ndó kua̱'a̱n ndó yichi̱ ñoo yó'o, ta ka̱'a̱n ndó si'a:
42010011	“Ná sakisin ndi̱ xa̱'a̱ ndi̱ ña nako̱yo yaa̱ ñoo ndó. Xí'in ñayó'o kunda̱a̱ ini ndó ndí mi̱i ndó kúu na ndíso kua̱chi, chi ni̱‑xiin ndó koni̱ so̱'o ndó to̱'on Ndios. Ta kunda̱a̱ ini ndó ndí xa yóo yatin yichi̱ no̱o̱ xá'nda chiño Ndios”, kachí ndó xí'in na.
42010012	Ta ká'a̱n i̱ xí'in ndó, to̱nda̱a ñii ki̱vi̱ ña kasa nani Ndios xa̱'a̱ kua̱chi ndi'i ni̱vi ñoyívi yó'o. Ta ki̱vi̱ yó'o ndeé ka̱ yo̱'vi̱ saxo̱'vi̱ Ndios nañoo yó'o no̱o̱ ni̱vi na o̱n vá'a na xi̱ndo̱o ñoo Sodoma kui̱ya̱ xi̱na̱'á ―káchí ta̱Jesús xí'in na.
42010013	Ta̱Jesús ká'a̱n ka̱ ra, káchí ra saá: ―¡Ndá'ví ní ndó, ni̱vi nañoo Corazín! ¡Ndá'ví ní ndó, ni̱vi nañoo Betsaida! Chi va̱xi ñii ki̱vi̱ ña xo̱'vi̱ ní ndó. Saá chi kui̱ya̱ xi̱na̱'á tá xini ví ni̱vi nañoo Tiro xí'in nañoo Sidón milagro ña ké'é i̱ xí'in ndó vitin, níkúu, ta nandikó ní ka̱ ini nayó'o, ta nakundixin na tiko̱to̱ ndayí no̱o̱, ta chikaa̱ na yaa̱ no'o̱ si̱ni̱ na ña kúchuchú ní ini na xa̱'a̱ kua̱chi na.
42010014	Ña̱kán kía̱, tá to̱nda̱a ñii ki̱vi̱ ña kasa nani Ndios xa̱'a̱ kua̱chi ndi'i ni̱vi ñoyívi yó'o, ¡ta ki̱vi̱ yó'o xo̱'vi̱ ní ndó'ó, nañoo Corazín xí'in nañoo Betsaida! Ndeé ka̱ yo̱'vi̱ saxo̱'vi̱ Ndios ndó'ó no̱o̱ ni̱vi na o̱n vá'a na xi̱ndo̱o ñoo Tiro xí'in ñoo Sidón.
42010015	Ta ndó'ó, ni̱vi nañoo Capernaum ¿án xáni si̱ni̱ ndó kanóo va̱'a ní to̱'on ndó nda̱ ñoyívi ni̱no? ¡O̱n vása! Ta ndá'ví ní ndó, chi Ndios ti'ví ra ndó'ó ko̱'o̱n ndó ni̱no̱, nda̱ nda̱ya ―káchí ta̱Jesús xí'in na.
42010016	Ta saá ni̱ka̱'a̱n ka̱ ta̱Jesús xí'in u̱ni̱ si̱ko̱ u̱xu̱ ta̱a, káchí ra: ―Ndó'ó kómí ndó nda̱yí i̱ ndato̱'on ndó xí'in ni̱vi. Ta ndi'i ni̱vi na naki'in va̱'a to̱'on ña ká'a̱n ndó, to̱'on yi̱'i̱ kúu ña naki'in na. Ndi'i ni̱vi na o̱n xi̱in naki'in ndó'ó, ta yi̱'i̱ kúu ta̱ o̱n xi̱in na naki'in na. Ta ndi'i na o̱n xi̱in naki'in yi̱'i̱, Ndios kúu ta̱ o̱n xi̱in na naki'in na, chi Ndios kúu ta̱a ta̱ ti̱'ví yi̱'i̱ va̱xi i̱ ―káchí ta̱Jesús.
42010017	Ta saá ni̱xa̱'a̱n na u̱ni̱ si̱ko̱ u̱xu̱ ta̱a, ta ni̱to̱nda̱a ki̱vi̱ ndikó na, ta kúsii̱ ní ini na, ta ki̱xaa̱ na no̱o̱ ta̱Jesús, ta ni̱ka̱'a̱n na si'a: ―Tata, nda̱ níma̱ ndiva̱'a ki̱sa ndivi ña ña xa̱'nda chiño ndi̱ no̱o̱ ña xí'in nda̱yí ún.
42010018	Ta nda̱kuii̱n ta̱Jesús, ni̱ka̱'a̱n ra saá: ―Xi̱ni i̱ ñandiva̱'a ká'no Satanás ke̱e ña ñoyívi ni̱no, ta na̱kava ña nda̱ no̱o̱ ño'o̱. Nda̱tán káa ñii ta̱xa̱, saá káa ña na̱kava ña nda̱ no̱o̱ ño'o̱.
42010019	Xa ta̱xi i̱ ndee̱ i̱ nda'a̱ ndó ña kuchiño kundo̱so̱ ndó sa̱ta̱ tíko̱o̱ xí'in títisi̱'ma̱, ta kundeé ndó no̱o̱ ndi'i ndee̱ ñandiva̱'a, ta nda̱ lo'o o̱n kuchiño ña satakué'e̱ ña ndó'ó.
42010020	Ndó'ó, kúsii̱ ní ini ndó vitin, xa̱'a̱ ña kúchiño ndó xá'nda chiño ndó no̱o̱ níma̱ ndiva̱'a. Ta va̱'a ná kusii̱ ní ka̱ ini ndó chi Ndios xa ni̱ka'yi ra ki̱vi̱ ndó no̱o̱ tutu ña yóo ñoyívi ni̱no ―káchí ta̱Jesús xí'in na.
42010021	Ta mi̱i hora yó'o, ta Níma̱ Ndios sa̱kutú ña níma̱ ta̱Jesús xí'in ñasi̱i̱, ta ni̱ka̱'a̱n ra xí'in Ndios si'a: ―Tata Yivá i̱, ¡kísa ká'no i̱ yó'ó! Yó'ó kúu Ta̱a ta̱Ká'no ta̱ xá'nda chiño no̱o̱ ndi'i ña yóo ñoyívi yó'o xí'in ña yóo ñoyívi ni̱no. Kísa ká'no i̱ yó'ó, chi xa sa̱ná'a ún nayó'o, na ni̱no̱ ini kúu na, ta kúnda̱a̱ ini na ñava̱'a xa̱'a̱ ún. Ta chi̱se'é ún ñava̱'a yó'o no̱o̱ inka̱ ni̱vi na na̱ní nandíchí, xí'in na na̱ní na ká'vi ta ti'va ní yóo ñoyívi yó'o, chi saá káchí ini ún ke'é ún xí'in ndi'i ni̱vi, Tata ―káchí ta̱Jesús xí'in Ndios.
42010022	Ta ni̱ka̱'a̱n ka̱ ra saá: ―Yivá i̱ Ndios xa ta̱xi ra ndi'i ñava̱'a nda'a̱ i̱. Nda̱ ñii ni̱vi o̱n vása xíni̱ na ini yi̱'i̱, ta̱a ta̱ kúu Sa̱'ya Ndios, ta ñii la̱á mi̱i Ndios kúu ta̱ xíni̱ va̱'a ini yi̱'i̱. Ta nda̱ ñii ni̱vi o̱n vása xíni̱ na ini Yivá i̱ Ndios, ta ñii la̱á yi̱'i̱, ta̱a ta̱ kúu Sa̱'ya ra, kúu ta̱ xíni̱ ini ra, ta ni̱vi na na̱ka̱xin i̱ taxi i̱ koni̱ na ini ra ―káchí ta̱Jesús.
42010023	Ta saá ni̱ka̱'a̱n ra xí'in naxíka xí'in ra, káchí ra saá: ―Nákaa̱ ñasi̱i̱ níma̱ ndó chi xíto ndó ñava̱'a ké'é i̱ ñoyívi yó'o.
42010024	Ta kui̱ya̱ xi̱na̱'á ni̱xi̱yo kua̱'a̱ ní naprofeta xí'in kua̱'a̱ ní narey, ta ndi'i nayó'o ku̱too na koto na ña xíto ndó vitin, ta ni̱‑kuchiño na. Ta ku̱too na koni̱ so̱'o na ña xíni̱ so̱'o ndó vitin, ta ni̱‑kuchiño na ―káchí ta̱Jesús xí'in na.
42010025	Ta saá ki̱xaa̱ ñii ta̱maestro ta̱ xíni̱ va̱'a nda̱yí Ndios ña ni̱taa ta̱Moisés xi̱na̱'á, ta ni̱nda̱ka̱ to̱'on ra ta̱Jesús, chi kóni ra koto ndoso ña'á ra, káchí ra saá: ―Tata maestro, ¿yukía̱ ke'é i̱, ta taxi Ndios koo i̱ xí'in ra ndi'i saá ki̱vi̱ ña va̱xi? ―káchí ra.
42010026	Ta nda̱kuii̱n ta̱Jesús, ni̱ka̱'a̱n ra: ―¿Yukía̱ káchí nda̱yí Ndios ña ni̱taa ta̱Moisés xi̱na̱'á? ¿Yukía̱ ká'vi ún no̱o̱ nda̱yí yó'o? ―káchí ra.
42010027	Ta nda̱kuii̱n ta̱yó'o, ni̱ka̱'a̱n ra saá: ―Saá káchí ña: “Ná kuki'vi ini yó koni yó Yivá yó Ndios xí'in ndi'i níma̱ yó, xí'in ndi'i ini yó, xí'in ndi'i ndee̱ yó, xí'in ndi'i si̱ni̱ yó. Ñii ki̱'va nda̱tán kí'vi ini yó xíni yó xí'in mi̱i yó, saá kuki'vi ini yó koni yó natá'an yó”, káchí nda̱yí Ndios ―káchí ra xí'in ta̱Jesús.
42010028	Ta nda̱kuii̱n ta̱Jesús, ni̱ka̱'a̱n ra: ―Va̱'a ní ká'a̱n ún. Tá kasa ndivi ún nda̱yí yó'o, ta Ndios taxi ra ña kutaku̱ ún xí'in ra ―káchí ta̱Jesús xí'in ta̱yó'o.
42010029	Ta kóni ta̱maestro yó'o kasa nda̱a̱ ra xa̱'a̱ mi̱i ra no̱o̱ ta̱Jesús, ta ña̱kán tuku ni̱nda̱ka̱ to̱'on ra ta̱Jesús, ni̱ka̱'a̱n ra saá: ―¿Yu kúu natá'an yó?
42010030	Ta nda̱kuii̱n ta̱Jesús, nda̱to̱'on ra ñii cuento ña saná'a ña'á ra, káchí ra saá: ―Saá ndo̱'o ñii ta̱a ke̱e ra ñoo Jerusalén, ta kua̱'a̱n ra yichi̱ ña kua̱'a̱n ñoo Jericó. Tá kua̱'a̱n noo ra, ta ka̱na ko̱yo sava nakuí'ná yichi̱ yó'o, ta sa̱si na ra, ki̱sa kuí'ná na ndi'i ña kómí ra, ki̱ndaa na tiko̱to̱ ra, ka̱ni ní na ra, sa̱takué'e̱ ní na ra nda̱ salo'o kivi̱ ra. Ta sa̱ndakoo na ra, ta kua̱'a̱n na.
42010031	Ta saá va̱xi ñii su̱tu̱, ta ni̱xaa̱ ra no̱o̱ kándú'u̱ ta̱a ta̱ ta̱kué'e̱, ta xi̱ni kuiti ña'á ra, ta ni̱ya'a xíyo ra, ta kua̱'a̱n ra.
42010032	Ta saá va̱xi inka̱ ta̱a, ta̱tá'an naLeví, na kúu na ndíso chiño xí'in ve'e ño̱'o ká'no. Ki̱xaa̱ ra no̱o̱ kándú'u̱ ta̱ ta̱kué'e̱, ta xi̱ni kuiti ña'á ra, ta ni̱ya'a xíyo ra, ta kua̱'a̱n ra.
42010033	Ta saá va̱xi inka̱ ta̱a ta̱ñoo Samaria, ta ki̱xaa̱ ra no̱o̱ kándú'u̱ ta̱ ta̱kué'e̱. Tá xi̱ni ña'á ra, ta ku̱ndá'ví ní ini ra xi̱ni ra ta̱ ta̱kué'e̱ yó'o.
42010034	Ta ni̱xaa̱ yatin ra no̱o̱ ra, ta ki̱xá'á ra chíkaa̱ ra aceite xí'in vino no̱o̱ ta̱kué'e̱ ta̱yó'o ña kasa ta̱ta̱n ña'á ra. Ta chi̱katón ra tiko̱to̱ ndi'i saá no̱o̱ ta̱kué'e̱ ra. Ta nda̱ní'i ña'á ra, ta sa̱ndaa ña'á ra sa̱ta̱ tíburro sa̱na̱ ra, ta na̱ki'in ra kua̱'a̱n ra xí'in ra ñii ve'e no̱o̱ kísi̱n na xíka yichi̱, ta saá xi̱ndaa ña'á ra.
42010035	Tá ni̱ti̱vi inka̱ ki̱vi̱, ta ta̱xi ta̱a ta̱Samaria yó'o o̱vi̱ si̱'ún denario nda'a̱ ta̱ xí'in ve'e yó'o, ta ni̱ka̱'a̱n ra xí'in ra: “Kundaa lo'o ún ta̱ ta̱kué'e̱ yó'o ná ndo̱o lo'o ra ve'e ún. Tá ni̱‑nani si̱'ún yó'o kutátán ra, ta chinóo ún si̱'ún mi̱i ún, ta saá cha'vi i̱ yó'ó ki̱vi̱ ndikó i̱”, káchí ra. Saá ndi̱'i cuento lo'o yó'o ―káchí ta̱Jesús xí'in ta̱maestro ta̱ sáná'a nda̱yí Ndios.
42010036	Ta ni̱ka̱'a̱n ta̱Jesús xí'in ra: ―U̱ni̱ ta̱a ni̱ya'a no̱o̱ kándú'u̱ ta̱a ta̱ ta̱kué'e̱ yó'o. ¿Yukú ta̱a ke̱'é ñava̱'a nda̱tán ké'é ta̱tá'an ra xí'in ra? ―káchí ta̱Jesús.
42010037	Ta nda̱kuii̱n ra, ni̱ka̱'a̱n ra: ―Ta̱a ta̱ ke̱'é ñava̱'a xí'in ra kúu ta̱tá'an ra ―káchí ra xí'in ta̱Jesús. Ta ni̱ka̱'a̱n ta̱Jesús xí'in ra: ―Kua̱'a̱n ún, ta nda̱tán ke̱'é ta̱ ku̱ndá'ví ini xi̱ni ta̱ ta̱kué'e̱ yó'o, saá ke'é ún xí'in inka̱ ni̱vi ―káchí ta̱Jesús xí'in ra.
42010038	Kua̱'a̱n ta̱Jesús xí'in naxíka xí'in ra, ta ni̱xaa̱ na ñii ñoo lo'o. Ta ñii ña'a̱ na̱ní ñá Marta na̱ki'in ñá na, ta ni̱ki̱'vi na ini ve'e ñá.
42010039	Ta ñáMarta yóo ki̱'vi̱ ñá na̱ní María, ta ki̱xaa̱ ñáMaría xi̱koo ñá yatin xa̱'a̱ ta̱Jesús, ta xíni̱ so̱'o ñá yukía̱ ndáto̱'on ra.
42010040	Ta ñáMarta ndí'i ní ini ñá chi yóo kua̱'a̱ ní chiño kasa ndivi ñá. Ta ki̱xaa̱ ñá no̱o̱ ta̱Jesús, ta ni̱ka̱'a̱n ñá xí'in ra: ―Tata, ¿án o̱n vása ndí'i ini ún, chi ñii la̱á mi̱i i̱ kísa chiño i̱? Chi ki̱'vi̱ i̱ sa̱ndakoo ñá ndi'i chiño, ta kóni i̱ ña ka̱'a̱n ún xí'in ñá ná chindeé ñá yi̱'i̱ ―káchí ñá xí'in ta̱Jesús.
42010041	Ta nda̱kuii̱n ra: ―Nana, ndí'i ní ini ún chi yóo kua̱'a̱ ní chiño.
42010042	Ta ñii chiño kúu ña xíni̱ ñó'ó ka̱ no̱o̱ ndi'i inka̱ ña kísa ndivi ún. Ki̱'vi̱ ún ñáMaría xa na̱ka̱xin ñá kasa ndivi ñá chiño ña xíni̱ ñó'ó ka̱, chi yóo ñá, xíni̱ so̱'o ñá to̱'on ña ká'a̱n i̱. Ta nda̱ ñii ni̱vi, o̱n vá'a kindaa na chiño yó'o nda'a̱ ñá ―káchí ta̱Jesús xí'in ñáMarta.
42011001	Ñii ki̱vi̱ ni̱ka̱'a̱n ta̱Jesús xí'in Ndios, ta ñii ta̱xíka xí'in ra ki̱xaa̱ ra no̱o̱ ra, ta ni̱ka̱'a̱n ra xí'in ra: ―Tata, kóni ndi̱ ña saná'a ún ndi̱'i̱ ndasaá ka̱'a̱n ndi̱ xí'in Ndios, saá chi ta̱Juan ta̱ sa̱kuchu ni̱vi sa̱ná'a ra naxíka xí'in ra ndasaá koo ka̱'a̱n na xí'in Ndios.
42011002	Ta nda̱kuii̱n ta̱Jesús, ni̱ka̱'a̱n ra: ―Tá ká'a̱n ndó xí'in Ndios, saá kachí ndó: Tata Yivá yó, ta̱ yóo ñoyívi ni̱no, ná kanóo síkón ní ñato̱'ó ún. Ná kama kixaa̱ ki̱vi̱ ka'nda chiño ún no̱o̱ ndi'i ni̱vi. Nda̱tán yóo ñoyívi ni̱no kísa ndivi ndi'i na ña kóni ún, ñii ki̱'va saá ñoyívi yó'o ná kasa ndivi ndi'i ni̱vi ña kóni ún.
42011003	Ndi'i saá ki̱vi̱ taxi ún ña xíni̱ ñó'ó kuxu ndi̱.
42011004	Ta kasa ká'no ini ún xa̱'a̱ kua̱chi ndi̱, chi saá kísa ká'no ini mi̱i ndi̱ xa̱'a̱ ni̱vi na ké'é ña o̱n vá'a xí'in ndi̱. Tá xó'vi̱ ndi̱ tondó'ó, ta chindeé ún ndi̱'i̱ ña o̱n ki̱'vi ndi̱ kua̱chi, ta saka̱ku ún ndi̱'i̱ no̱o̱ ndi'i ña o̱n vá'a, saá ka̱'a̱n ndó xí'in Ndios ―káchí ta̱Jesús xí'in naxíka xí'in ra.
42011005	Ta saá nda̱to̱'on ra xí'in na inka̱ cuento ña saná'a ra na, ni̱ka̱'a̱n ra si'a: ―Ñii ma̱'ñó ñoó, ta ñii ndó'ó ko̱'o̱n ndó ve'e ta̱migo ndó, ta ka̱'a̱n ndó xí'in ra: “Ñani, ¿án kúchiño ún taxi ún u̱ni̱ si̱ta̱ va̱'a nda'a̱ i̱?,
42011006	chi ñii ta̱migo i̱ xíka ra viaje, ta sa̱kán ki̱xaa̱ ra ve'e i̱, ta o̱n ko̱ó ña̱'a no̱o̱ i̱ taxi i̱ kuxu ra”, kachí ndó.
42011007	Ta ta̱migo ndó yó'o o̱n keta ra ve'e ra, ta ndakuii̱n ra, kachí ra saá: “O̱n sandi'i ún yi̱'i̱. Xa ndási̱ kútu̱ yé'é i̱, ta xa kándú'u̱ i̱ xí'in sa̱'ya i̱, ña̱kán o̱n ki̱ví ndakoo i̱ taxi i̱ si̱ta̱ va̱'a nda'a̱ ún”, kachí ra xí'in ndó.
42011008	Vará ta̱migo ndó kúu ra, ta o̱n kua'a ra ndakoo ra taxi ra ña kuxu ndó. Ta xa̱'a̱ ña o̱n xi̱in ndó sandakoo ndó sándi'i ndó ra, ta ndixa ndakoo ra taxi ra ndi'i ña xíni̱ ñó'ó nda'a̱ ndó.
42011009	Cuento lo'o yó'o sáná'a ña si'a: O̱n sandakoo ndó ndúkú ndó ña xíni̱ ñó'ó ndó no̱o̱ Ndios, saá chi ndixa taxi ra ña nda'a̱ ndó. Ta ni o̱n sandakoo ndó nándukú ndó Ndios, saá chi ndixa naní'i ndó ra. Ta ni o̱n sandakoo ndó kána ndó yé'é yichi̱ Ndios, saá chi ndixa nakuiná ra ña ki̱'vi ndó yichi̱ ra.
42011010	Chi ndi'i ni̱vi na ndúkú no̱o̱ Ndios ña xíni̱ ñó'ó na, ta naki'in na ña. Ta ndi'i ni̱vi na nándukú Ndios, naní'i na ra. Ta ndi'i ni̱vi na kána Ndios, ta nakuiná ra yé'é ra ña ki̱'vi na yichi̱ ra.
42011011	’Tá yóo ñii sa̱'ya ndó, tá ndúkú ra si̱ta̱ va̱'a no̱o̱ ndó, ta o̱n ki̱ví taxi ndó yu̱u̱ nda'a̱ ra, chi sa̱'ya ndó kúu ra. Tá ndúkú ra ñii tia̱ká no̱o̱ ndó kuxu ra, ta o̱n ki̱ví taxi ndó ñii ko̱o̱ nda'a̱ ra, chi sa̱'ya ndó kúu ra.
42011012	Tá ndúkú ra ñii ndi̱vi̱ no̱o̱ ndó, ta o̱n ki̱ví taxi ndó tisi̱'ma̱ nda'a̱ ra, chi sa̱'ya ndó kúu ra.
42011013	Vará ndó'ó kúu ndó ni̱vi na o̱n vá'a, ta saá ni, táxi ndó ñava̱'a nda'a̱ sa̱'ya ndó. Ta Yivá yó Ndios, ta̱ yóo ñoyívi ni̱no, kúu ra ta̱ va̱'a ní ka̱ no̱o̱ ni̱vi, ta ndixa taxi ra Níma̱ ra nda'a̱ ndi'i ni̱vi na ndukú ña no̱o̱ ra ―káchí ta̱Jesús xí'in na.
42011014	Inka̱ ki̱vi̱ ta̱Jesús táva ra ñii níma̱ ndiva̱'a ña kómí ñii ta̱a ta̱ñí'í. Tá ke̱e níma̱ ndiva̱'a, ta saá va̱'a na̱ka̱'a̱n ra. Ta na̱ka'nda ini ni̱vi na xi̱ni ñayó'o.
42011015	Ta sava na ni̱ka̱'a̱n na xa̱'a̱ ta̱Jesús: ―Xí'in ndee̱ ñaBeelzebú, ña kúu ñaká'no no̱o̱ ndi'i níma̱ ndiva̱'a, táva ta̱yó'o níma̱ ndiva̱'a ―káchí na.
42011016	Ta inka̱ ni̱vi kóni koto ndoso na ta̱Jesús, ta ndu̱kú na no̱o̱ ra ña ke'é ra ñii milagro ña saná'a ra no̱o̱ na ña ndixa kómí ra ndee̱ Ndios.
42011017	Ta ta̱Jesús xíni̱ ra ña xáni ini na, ta ni̱ka̱'a̱n ra xí'in na: ―Tá yóo ñii ñoo, ta o̱n vása yóo yu'ú ni̱vi, ta na̱ta̱'vi̱ tá'an na, ta ki̱xá'á na káni tá'an na xí'in natá'an na, ta kama ní ndi'i xa̱'a̱ ñoo yó'o. Tá yóo ñii ve'e no̱o̱ na̱ta̱'vi̱ tá'an na, ta káni tá'an na, ta ndi'i xa̱'a̱ ni̱vi ve'e yó'o.
42011018	Ta ñaníma̱ ndiva̱'a ká'no Satanás, táná tava ña ini ni̱vi níma̱ ndiva̱'a tá'an ña, níkúu, ta saá nata̱'vi̱ tá'an ñandiva̱'a ta kani tá'an ña xí'in tá'an ña, ta ya̱chi̱ ní ndi'i xa̱'a̱ yichi̱ ña. Ndáto̱'on i̱ to̱'on yó'o xí'in ndó, chi káchí ndó xí'in ndee̱ ñandiva̱'a ká'no táva i̱ níma̱ ndiva̱'a.
42011019	Ta yi̱'i̱, tá xí'in ndee̱ ñaníma̱ ndiva̱'a ká'no táva i̱ níma̱ ndiva̱'a, níkúu, ta ni̱vi na ndíko̱n sa̱ta̱ ndó, ¿míchí va̱xi ndee̱ na táva na níma̱ ndiva̱'a? Na ndíko̱n sa̱ta̱ ndó káchí na o̱n si̱ví ndee̱ níma̱ ndiva̱'a ká'no kúu ña kómí na kivi tava na níma̱ ndiva̱'a. Ta saá kixaa̱ ñii ki̱vi̱ ni̱vi na ndíko̱n sa̱ta̱ mi̱i ndó yó'o kuu na kasa nani xa̱'a̱ kua̱chi ndíso ndó, chi ñavatá ká'a̱n ndó xa̱'a̱ i̱.
42011020	Ta yi̱'i̱, kómí i̱ ndee̱ Ndios ña tava i̱ níma̱ ndiva̱'a, ta ña ké'é i̱ yó'o káchí ña saá: vitin ki̱xaa̱ ki̱vi̱ ña kíxá'á xá'nda chiño Ndios no̱o̱ ni̱vi ñoyívi yó'o.
42011021	’Tá yóo ñii ta̱a, ta ndeé ní ndaku ra, ta kómí ra espada ná'no xí'in inka̱ ña xíni̱ ñó'ó kundaa ra ve'e ra xí'in ndi'i ñakuíká ra, ta saá ni̱vi nakuí'ná o̱n kuchiño na ki̱'vi na ini ve'e ra.
42011022	Tá ñii ki̱vi̱ kixaa̱ inka̱ ta̱a ta̱ ndaku ka̱ no̱o̱ ta̱a ta̱ xí'in ve'e yó'o, ta kundeé ra no̱o̱ ta̱ xí'in ve'e yó'o, ta kindaa ra ndi'i ñakuíká kómí ta̱yó'o, ta nata'ví ra ña xí'in natá'an ra. Nda̱tán yóo ta̱ ndeé ní ndaku, saá yóo ñaníma̱ ndiva̱'a ká'no. Ta nda̱tán yóo ta̱ ndeé ka̱ no̱o̱ ra, saá yóo yi̱'i̱ ―káchí ta̱Jesús xí'in na.
42011023	Ta ni̱ka̱'a̱n ka̱ ra xí'in na, káchí ra saá: ―Ndi'i ni̱vi na o̱n vása yóo yu'ú xí'in i̱, nayó'o kúu na o̱n xi̱in koni na yi̱'i̱. Ta ndi'i ni̱vi na o̱n vása chíndeé yi̱'i̱ nakaya na ni̱vi xa̱'a̱ ña kundiko̱n na yichi̱ Ndios, nayó'o kúu na sákui̱ta̱ ní'nó ni̱vi ña o̱n kundiko̱n na yichi̱ Ndios ―káchí ta̱Jesús xí'in na.
42011024	Ta ni̱ka̱'a̱n ta̱Jesús xí'in na: ―Tá ñii níma̱ ndiva̱'a sáña ña ñii ta̱a, ta saá kua̱'a̱n ña yuku̱ yi̱chí ña nandukú ña no̱o̱ nakindée ña. Tá o̱n vása nání'i ña no̱o̱ nakindée ña, ta xáni ini ña saá: “Ndikó yó ndi̱'vi yó ini ta̱a no̱o̱ ke̱e yó va̱xi yó”, káchí ña.
42011025	Ta ndíkó ña, náxaa̱ ña no̱o̱ yóo ta̱a no̱o̱ ke̱e ña. Ta nákoto ña, nda̱tán yóo ñii ve'e ni̱ti̱'ví ta nda̱sa livi na, saá yóo ini ta̱yó'o.
42011026	Ta ndíkó níma̱ ndiva̱'a kua̱'a̱n ña, ta nándukú ña inka̱ níma̱ ndiva̱'a. Ta nání'i ña u̱xa̱ níma̱ ña ndiva̱'a ní ka̱ no̱o̱ mi̱i ña. Ta ndíkó koo ña ta kua̱'a̱n u̱xa̱ níma̱ ndiva̱'a yó'o xí'in ña ta kíxaa̱ ndi'i ña nakoo ña ini ta̱yó'o. Ta saá xó'vi̱ ní ka̱ ra vitin no̱o̱ ña si'na ―káchí ta̱Jesús.
42011027	Tá ká'a̱n ka̱ ra xí'in ni̱vi, ta ñii ña'a̱ ñá ñíndichi ma̱'ñó ndi'i ni̱vi, xí'in ndi'i ndee̱ ñá ni̱ka̱'a̱n ñá xí'in ra saá: ―¡Nda̱chun nákaa̱ ñasi̱i̱ ní ini si'í ún, chi sa̱kaku ñá yó'ó ta sa̱kua'no ñá yó'ó! ―káchí ñá.
42011028	Ta nda̱kuii̱n ta̱Jesús, káchí ra saá: ―¡Ta ví'í ka̱ ñasi̱i̱ nákaa̱ ini ni̱vi na xíni̱ so̱'o to̱'on Ndios ta kísa ndivi na ña! ―káchí ra xí'in ñá.
42011029	Tá kua̱'a̱ ní ni̱vi na̱kutá'an na ta ki̱xaa̱ yatin na, ta ta̱Jesús ki̱xá'á ra ká'a̱n ra xí'in na, káchí ra saá: ―Ni̱vi na táku̱ ñoyívi yó'o vitin kúu na na ndiva̱'a ní ini. Saá chi ndúkú na ñii milagro no̱o̱ i̱ ña kandixa na ndí ta̱a ta̱ ki̱xi no̱o̱ Ndios kúu i̱. Ta o̱n ke'é i̱ inka̱ milagro ña koto na, chi va̱'a ka̱ xíni̱ ñó'ó kunda̱a̱ ini na ña ni̱ndo'o ta̱profeta Jonás kui̱ya̱ xi̱na̱'á.
42011030	Saá chi nañoo Nínive ku̱nda̱a̱ ini na ndasaá ni̱ndo'o ta̱Jonás, ta na̱ndikó ini na. Ta ñii ki̱'va saá ni̱vi na táku̱ vitin koni na ña kundo'o i̱, ta ni̱vi na kunda̱a̱ ini xa̱'a̱ ñayó'o nandikó ini na.
42011031	Tá kixaa̱ ki̱vi̱ kasa nani Ndios xa̱'a̱ ni̱vi ñoyívi yó'o, ta ñii ñáreina, ñá ni̱xa'nda chiño no̱o̱ ñoo na̱ní Sabá xi̱na̱'á, chikaa̱ ñá kua̱chi sa̱ta̱ ndó'ó na táku̱ vitin. Chi ñáreina yó'o xíká ní ni̱xa̱'a̱n ñá xi̱ni̱ so̱'o ñá to̱'on ña ni̱ka̱'a̱n ta̱rey Salomón, chi ta̱ ndíchí ní si̱ni̱ xi̱kuu ra. Ta yi̱'i̱, ta̱ yóo xí'in ndó vitin, kúu ñii ta̱ká'no ka̱ no̱o̱ ta̱Salomón, ta o̱n xi̱in ndó koni̱ so̱'o ndó ña ká'a̱n i̱.
42011032	Tá kixaa̱ ki̱vi̱ kasa nani Ndios xa̱'a̱ na ñoyívi yó'o, ta saá tuku nañoo Nínive chikaa̱ na kua̱chi sa̱ta̱ ndó'ó na táku̱ vitin. Saá chi xi̱ni̱ so̱'o na ña ni̱ka̱'a̱n ta̱Jonás xí'in na, ta na̱ndikó ini na ta ka̱ndixa na Ndios. Ta yi̱'i̱, ta̱a ta̱ yóo xí'in ndó vitin, kúu ñii ta̱ká'no ka̱ no̱o̱ ta̱Jonás, ta o̱n xi̱in ndó koni̱ so̱'o ndó to̱'on ña ká'a̱n i̱ ―káchí ta̱Jesús xí'in na.
42011033	Ta ni̱ka̱'a̱n ta̱Jesús xí'in na, káchí ra saá: ―Ta ni̱vi, tá nátoo̱n na ño'o̱, ta o̱n vása chíkaa̱ se'é na ña, ta chínóo na ña no̱o̱ síkón ña va̱'a naye'e ña, ta ndi'i ni̱vi na ki̱'vi ve'e kuchiño koto na.
42011034	Nda̱tán yóo ño'o̱ ña yé'e, saá yóo nduchu̱ no̱o̱ yó. Tá va̱'a yóo nduchu̱ no̱o̱ ndó, ta va̱'a yé'e ndi'i ini ndó, saá va̱'a kúnda̱a̱ ini ndó ñanda̱a̱. Tá o̱n vása va̱'a yóo nduchu̱ no̱o̱ ndó, ta naa ní ini ndó.
42011035	Ña̱kán kía̱ xíni̱ ñó'ó koto va̱'a xí'in mi̱i ndó án ndixa xíka ndó no̱o̱ yé'e. Tá xáni si̱ni̱ ndó xíka ndó xí'in ño'o̱ yé'e, ta o̱n si̱ví ñanda̱a̱ kúu ña, ta saá, ¡nda̱chun naa ní ini ndó!
42011036	Tá ndixa yé'e ño'o̱ ini ndó, ta nda̱ lo'o o̱n vása naa ini ndó, ta saá ño'o̱ ña yé'e ini ndó nda̱tán yóo ñii ño'o̱ ká'no yé'e no̱o̱ xíka ndó, saá koo ña.
42011037	Ta ndi̱'i ni̱ka̱'a̱n ta̱Jesús xí'in na, ta ñii ta̱fariseo ka̱na ra ta̱Jesús ko̱'o̱n ra ve'e ra kuxu ra. Ta ta̱Jesús kua̱'a̱n ra xí'in ta̱fariseo ve'e ra, ta ni̱xaa̱ ra, ta xi̱koo ra kuxu ra.
42011038	Ta na̱ka'nda ini ta̱fariseo xíto ra o̱n vása ní‑nda'á ta̱Jesús, nda̱tán ki̱'va yóo nda̱yí mi̱i na.
42011039	Ta ta̱Jesús ni̱ka̱'a̱n ra xí'in ra: ―Ndó'ó nafariseo nákata ndó sa̱ta̱ vaso xí'in sa̱ta̱ ko̱'o̱. Ta ini mi̱i ndó chútú ní ñakuí'ná xí'in ña o̱n vá'a.
42011040	¡Nda̱chun kí'ví ní ndó! ¿Án o̱n vása xíni̱ ndó mi̱i Ndios, ta̱a ta̱ ki̱sa va̱'a ña kúu sa̱ta̱ yó, mi̱i ra kúu ta̱ ki̱sa va̱'a ini yó?
42011041	Tá ndino'o ini ndó taxi ndó ñava̱'a ndó ña chindeé ndó nandá'ví, ta saá ndundii ini ndó.
42011042	’¡Ñii ki̱vi̱ xo̱'vi̱ ní ndó'ó, nafariseo! Vará táxi ndó nda'a̱ Ndios ñii ko'ndo ña ta̱va ndó ti̱xin ña u̱xu̱ ko'ndo ña kúu ñii ñii no̱o̱ yu̱ku̱ válí ña xíxi yó, ta o̱n vása kísa ndivi ndó chiño ña xíni̱ ñó'ó ní no̱o̱ Ndios. Chi no̱o̱ Ndios ña xíni̱ ñó'ó ní kúu ña ke'é yó ñanda̱a̱ xí'in inka̱ ni̱vi, ta kuki'vi ini yó koni yó Ndios. Xíni̱ ñó'ó kasa ndivi ndó chiño ná'no yó'o no̱o̱ Ndios, ta saá ni, o̱n sandakoo ndó kasa ndivi ndó inka̱ chiño válí no̱o̱ ra.
42011043	’¡Ñii ki̱vi̱ xo̱'vi̱ ní ndó'ó, nafariseo! Kútoo ní ndó kundo̱o ndó táyi̱ tón ná'no tón to̱'ó yóo ve'e ño̱'o sinagoga. Saá tá xíka ndó no̱yá'vi, ta kóni ndó ña kasa to̱'ó ní ni̱vi ndó'ó.
42011044	’¡Ñii ki̱vi̱ xo̱'vi̱ ní ndó'ó, nafariseo xí'in natá'an ndó! Saá chi nda̱tán yóo ño'o̱ no̱o̱ ni̱ndu̱xu̱n na ni̱xi'i̱, ta o̱n vása tívi ña tá'yí ñó'o ti̱xin ño'o̱, saá yóo ndó'ó ―káchí ta̱Jesús xí'in na.
42011045	Ta ñii ta̱maestro ta̱ xíni̱ va̱'a nda̱yí Ndios ni̱ka̱'a̱n ra xí'in ta̱Jesús: ―Tá chíkaa̱ ún kua̱chi sa̱ta̱ nafariseo yó'o, ta ñii ki̱'va saá chíkaa̱ ún kua̱chi sa̱ta̱ ndi̱ ―káchí ra.
42011046	Ta nda̱kuii̱n ta̱Jesús, ni̱ka̱'a̱n ra saá: ―¡Ñii ki̱vi̱ xo̱'vi̱ ní ndó'ó, na xíni̱ va̱'a nda̱yí Ndios! Chi sákuiso ndó ni̱vi chiño veé ní, ta yo̱'vi̱ ní kuiso na. Ta mi̱i ndó, nda̱ lo'o o̱n xi̱in ndó tindaa ndó chiño veé ta yo̱'vi̱ ní yó'o.
42011047	’¡Ñii ki̱vi̱ xo̱'vi̱ ní ndó'ó, na xíni̱ va̱'a nda̱yí Ndios! ¡Na o̱vi̱ yu'u̱ kúu ndó! Livi ní kísa va̱'a ndó ve'e no̱o̱ ni̱ndu̱xu̱n naprofeta xi̱na̱'á. Ta naxi̱i̱ síkuá mi̱i ndó kúu na xa̱'ni naprofeta yó'o.
42011048	Xí'in ñayó'o kúnda̱a̱ ini yó ñii kúu ini ndó xí'in ini naxi̱i̱ síkuá ndó. Chi naxi̱i̱ síkuá ndó kúu na xa̱'ni naprofeta xi̱na̱'á, ta ndó'ó kúu na kísa va̱'a ve'e no̱o̱ ni̱ndu̱xu̱n na.
42011049	’Ña̱kán kía̱ Ndios ni̱ka̱'a̱n ra to̱'on ndíchí xa̱'a̱ ndó saá: “Ti'ví i̱ naprofeta ña ka̱'a̱n ndoso na to̱'on i̱ xí'in nañoo Israel, ta ti'ví i̱ naapóstol ña kasa ndivi na chiño i̱, ta nañoo yó'o, o̱n kua'a na naki'in va̱'a na nda̱ ñii na ti'ví i̱, ta ka'ni na sava na, ta saxo̱'vi̱ na inka̱ na”, ka̱chí Ndios.
42011050	Ta sa̱ta̱ mi̱i ndó ni̱vi na táku̱ vitin, nakava kua̱chi xa̱'a̱ ña ni̱xi̱ta̱ ni̱i̱ ndi'i naprofeta, tá nda̱ ki̱xá'á ki̱vi̱ no̱ó ta̱nda̱ vitin.
42011051	Saá chi ki̱xá'á ña xí'in ña ni̱xi'i̱ ta̱Abel, ta ndi̱'i ña xí'in ña ni̱xi'i̱ ta̱Zacarías. Ta naxi̱i̱ síkuá ndó xa̱'ni na ta̱Zacarías ki̱vi̱ xi̱ndichi ra ma̱'ñó ña kúu yé'é ve'e ño̱'o ká'no xí'in ña kúu na̱ma̱ yi̱i̱ no̱o̱ sóko̱ na ña̱'a no̱o̱ Ndios. Ta ndixa ká'a̱n i̱ xí'in ndó, sa̱ta̱ mi̱i ndó na táku̱ vitin, nakava kua̱chi xa̱'a̱ ña ni̱xi̱ta̱ ni̱i̱ ndi'i nava̱'a yó'o.
42011052	’¡Ñii ki̱vi̱ xo̱'vi̱ ní ndó'ó, na xíni̱ va̱'a nda̱yí Ndios! Nda̱tán ké'é ñii ta̱a ta̱ chíkaa̱ se'é llave, saá ké'é ndó. Saá chi sási ndó no̱o̱ ni̱vi na kóni ki̱'vi yichi̱ Ndios, ta ni mi̱i ndó xi̱in ndó ki̱'vi ndó yichi̱ ra ―káchí ta̱Jesús xí'in na.
42011053	Tá ká'a̱n ta̱Jesús xí'in na, ta nafariseo xí'in inka̱ na sáná'a nda̱yí Ndios, ni̱saa̱ ní na, ta ki̱xá'á na sándi'i ní na ra xí'in to̱'on,
42011054	chi kóni na ña nakava ra ka̱'a̱n ra to̱'on ña o̱n vá'a, ta saá kuchiño na taxi na kua̱chi xa̱'a̱ ra no̱o̱ nachiño.
42012001	Kua̱'a̱ ní mil ni̱vi na̱kutá'an na no̱o̱ ta̱Jesús, ñii chútú nda̱a̱ na ta̱nda̱ xíndo̱so̱ na xa̱'a̱ tá'an na. Ta ta̱Jesús ki̱xá'á ra ká'a̱n ra xí'in naxíka xí'in ra, káchí ra saá: ―Koto va̱'a ndó o̱n ko̱'o̱n ndó yichi̱ nafariseo, chi na o̱vi̱ yu'u̱ kúu na. Nda̱tán yóo levadura ña kísa chiño se'é xí'in yuxa̱n, saá yóo yichi̱ nafariseo.
42012002	Ta nda̱ ñii ña nákaa̱ se'é o̱n kívi koo se'é ña ndi'i saá ki̱vi̱, chi ñii ki̱vi̱ nati̱vi ña. Ndi'i ña ndási̱ no̱o̱ ni̱vi, ta va̱xi ki̱vi̱ koni̱ ndi'i na ñayó'o.
42012003	Ñii ki̱vi̱ ndi'i to̱'on ña ni̱ka̱'a̱n se'é ndó no̱o̱ naa, koni̱ so̱'o ndi'i ni̱vi ñayó'o ki̱vi̱ ndiví yé'e ño̱'o. Ta to̱'on ña ni̱ka̱'a̱n ya̱a̱ ndó xí'in natá'an ndó ini ve'e ndó, ta va̱xi ki̱vi̱ ndaa ni̱vi si̱ni̱ ve'e na, ta ka̱'a̱n ndoso na to̱'on yó'o ña koni̱ so̱'o ndi'i inka̱ ni̱vi ―káchí ta̱Jesús xí'in naxíka xí'in ra.
42012004	Saá ni̱ka̱'a̱n ka̱ ta̱Jesús: ―O̱n kuyi̱'ví ndó no̱o̱ ni̱vi na kóni ka'ni ndó'ó, chi o̱n kúchiño na sandi'i na xa̱'a̱ níma̱ ndó.
42012005	Va̱'a ka̱ kuyi̱'ví ndó no̱o̱ Ndios, chi Ndios kivi sandi'i ra xa̱'a̱ yi̱kí ko̱ñu ndó, ta kómí ra ndee̱ sakana ra ndó'ó nda̱ya. Ña̱kán kía̱, va̱'a ka̱ kuyi̱'ví ndó no̱o̱ Ndios.
42012006	’Koto ndó tísaa válí: o̱vi̱ si̱'ún válí kúu ya'vi o̱'o̱n rí. Ta Ndios o̱n vása nándoso ra xa̱'a̱ nda̱ ñii tísaa lo'o yó'o, ta ndáa ra ndi'i rí.
42012007	Ta ndó'ó, Ndios ma̱ni̱ ní ka̱ ra ndó'ó, chi xíni̱ ndi'i ra ndasaá kúu yisi̱ si̱ni̱ ndó. Ta ndixa ndáa va̱'a ra ndó'ó, ña̱kán o̱n kuyi̱'ví ndó, chi kua̱'a̱ ní ka̱ ndáya̱'ví ndó no̱o̱ tísaa válí ―káchí ta̱Jesús xí'in naxíka xí'in ra.
42012008	Ta saá ni̱ka̱'a̱n ka̱ ta̱Jesús xí'in na, káchí ra saá: ―Ni̱vi na ndákuii̱n xa̱'a̱ i̱ no̱o̱ ni̱vi ñoyívi yó'o, ta yi̱'i̱, ñii ki̱'va saá ndakuii̱n i̱ xa̱'a̱ na no̱o̱ naángel xí'in Ndios.
42012009	Ta ni̱vi na o̱n xi̱in ndakuii̱n xa̱'a̱ i̱, ta yi̱'i̱ o̱n ndakuii̱n i̱ xa̱'a̱ nayó'o no̱o̱ naángel xí'in Ndios.
42012010	’Ta ndi'i ni̱vi na ká'a̱n to̱'on ndiva̱'a xí'in yi̱'i̱, ta̱a ta̱ ki̱xi no̱o̱ Ndios, ta Ndios kúchiño kasa ká'no ini ra xa̱'a̱ na. Ta ndi'i ni̱vi na ká'a̱n to̱'on ndiva̱'a xí'in Níma̱ Ndios, ta Ndios o̱n kasa ká'no ini ra xa̱'a̱ ni̱vi yó'o ―káchí ta̱Jesús.
42012011	Ta ni̱ka̱'a̱n ka̱ ra xí'in naxíka xí'in ra, káchí ra saá: ―Tá tiin na ndó'ó ko̱'o̱n ndó xí'in na, ta taxi na kua̱chi xa̱'a̱ ndó no̱o̱ nachiño án no̱o̱ naná'no ve'e ño̱'o sinagoga, ta o̱n kundi'i ini ndó xa̱'a̱ to̱'on ña ndakuii̱n ndó.
42012012	Saá chi mi̱i ki̱vi̱ ña kundo'o ndó ñayó'o, Níma̱ Ndios taxi ña to̱'on ña ka̱'a̱n ndó ―káchí ta̱Jesús.
42012013	Ñii ta̱a ta̱ yóo xí'in ndi'i ni̱vi na ndóo xíni̱ so̱'o ña ká'a̱n ta̱Jesús, ki̱xaa̱ ra no̱o̱ ra ta ni̱ka̱'a̱n ra xí'in ra saá: ―Tata maestro, ka̱'a̱n ún xí'in ñani i̱ ndí xíni̱ ñó'ó nata'ví ra ñakuíká ña ki̱ndo̱o ki̱vi̱ ni̱xi'i̱ yivá ndi̱, ta taxi ra lo'o ñakuíká yó'o nda'a̱ i̱ ―káchí ra xí'in ta̱Jesús.
42012014	Ta nda̱kuii̱n ta̱Jesús, ni̱ka̱'a̱n ra saá: ―Tata, ¿nda̱chun xáni ini ún yi̱'i̱ kúu ta̱chiño án juez ta̱ tá'ví ñakuíká xí'in ndó? ―káchí ta̱Jesús xí'in ra.
42012015	Ta ni̱ka̱'a̱n ta̱Jesús xí'in ndi'i ni̱vi na ndóo yó'o: ―Kasa kuenda xí'in mi̱i ndó ña o̱n vása kútoo ndó koo kua̱'a̱ ní ñakuíká nda'a̱ ndó. Saá chi tá kómí ndó ví'í ní ñakuíká, ta o̱n vása chíndeé ñakuíká ndó'ó ña kutaku̱ va̱'a ndó no̱o̱ Ndios ―káchí ta̱Jesús xí'in na.
42012016	Ta saá ni̱ka̱'a̱n ra ñii cuento ña saná'a ra na: ―Saá ndo̱'o ñii ta̱a ta̱kuíká, ta̱ kómí kua̱'a̱ ní ño'o̱. Ta va̱'a ní ke̱ta ra xí'in ña chi̱'i ra, ta chútú ve'e ra xí'in ña kuxu ra.
42012017	Ta ki̱xá'á ra xáni ini ra: “¿Yukía̱ ke'é yó vitin? O̱n vása yóo ka̱ míchí taxi va̱'a yó ña kómí yó”, káchí ra.
42012018	Ta saá ni̱ka̱'a̱n ra: “¡Áan! Xíni̱ va yó mí taxi va̱'a yó ña. Sandi'i yó xa̱'a̱ ve'e yatá, ta kasa va̱'a yó inka̱ ve'e xa̱á ña ká'no ka̱ no̱o̱ kunani ko'on ndi'i ndiki̱n trigo mi̱i yó, xí'in ndi'i ka̱ ña kómí yó.
42012019	Ta ndi̱'i na̱koo va̱'a ña kómí yó, ta ka̱'a̱n yó xí'in mi̱i yó, kachí yó saá: Vitin yóo kua̱'a̱ ní ña kómí yó, ta náni ñayó'o kuxu yó kua̱'a̱ ní kui̱ya̱. Ta va̱'a ní kuiti nakindée yó, kuxu va̱'a yó, ko'o va̱'a yó, ña kusii̱ ní ini yó chi yóo ví'í ní ña kómí yó”, xáni ini ta̱kuíká yó'o.
42012020	Ta ni̱ka̱'a̱n Ndios xí'in ra: “¡Yó'ó kúu ta̱a ta̱ kí'ví!, saá chi ñoó vitin kivi̱ ún. Ta ndi'i ña kómí ún, ñava̱'a inka̱ ni̱vi nduu ña”, ka̱chí Ndios xí'in ra. Saá ndi̱'i cuento lo'o yó'o.
42012021	Nda̱tán ndo̱'o ta̱kuíká yó'o, saá kundo'o ndi'i ni̱vi na kómí ñakuíká ñoyívi yó'o, tá o̱n vása kómí na ñakuíká ndino'o ñoyívi ni̱no xí'in Ndios ―káchí ra.
42012022	Ta saá ni̱ka̱'a̱n ta̱Jesús xí'in naxíka xí'in ra: ―Ta ká'a̱n i̱ xí'in ndó, o̱n kundi'i ini ndó xa̱'a̱ ña xíni̱ ñó'ó kutaku̱ ndó, ni o̱n kundi'i ini ndó mí kixi ña kuxu ndó, ni o̱n kundi'i ini ndó xa̱'a̱ tiko̱to̱ ña kundixin ndó ñoyívi yó'o.
42012023	Saá chi níma̱ yó ndáya̱'ví ní ka̱ ña no̱o̱ ña xíxi yó. Ta yi̱kí ko̱ñu yó ndáya̱'ví ní ka̱ ña no̱o̱ tiko̱to̱ yó.
42012024	Koto ndó ndasaá táku̱ títika̱ka, ni o̱n vása chí'i rí, ni o̱n vása nákaya rí ña xáxi rí, ta o̱n ko̱ó ve'e rí no̱o̱ táan va̱'a rí ña xáxi rí. Ta Ndios táxi ra ña xáxi títika̱ka yó'o. Ta ndó'ó, ndáya̱'ví ní ka̱ ndó no̱o̱ títika̱ka yó'o.
42012025	Ta ndó'ó, o̱n si̱ví xí'in ña ndí'i ní ini ndó kúu ña kúchiño ndó sakua'no síkón ka̱ ndó xí'in mi̱i ndó, chi ñii la̱á Ndios kúu ta̱ xá'nda chiño ndasaá ki̱'va síkón koo ndó.
42012026	O̱n vása kúchiño ndó ke'é ndó ñayó'o, vará lo'o ní chiño kúu ña. Ta saá, ¿nda̱chun ndí'i ní ka̱ ini ndó xa̱'a̱ inka̱ ña̱'a?
42012027	’Koto ndó ndasaá livi ndáxaa yita ña yóo yuku̱; yita yó'o o̱n vása kísa chiño ña, ni o̱n vása kísa va̱'a ña tiko̱to̱ ña. Ta ndixa ká'a̱n i̱ xí'in ndó, vará ta̱rey Salomón, ta̱kuíká ní xi̱kuu ra, ta xi̱komí ní ra kua̱'a̱ ní tiko̱to̱ va̱'a, ta yita ña yóo yuku̱, livi ní ka̱ ña no̱o̱ tiko̱to̱ va̱'a ña xi̱ndixin ta̱yó'o.
42012028	Vará nda̱ lo'o ki̱vi̱ táku̱ yita válí yuku̱, chi ñii ki̱vi̱ ndáxaa ña, ta inka̱ ki̱vi̱ ndá'va̱ ña, ta saá táan na ña ini xi̱to̱n ko̱ko̱ ña, ta Ndios ndáa ra ña, ta livi ndátón sákundixin ra ña. Ñayó'o sáná'a ndí Ndios ndáa va̱'a ra ndó'ó, chi ndó'ó ndáya̱'ví ní ka̱ ndó no̱o̱ yita válí. ¡Nda̱chun lo'o ní kándixa ndó Ndios ña kundaa ra ndó'ó!
42012029	O̱n kundi'i ini ndó xa̱'a̱ mí kixi ña kuxu ndó, án mí kixi ña ko'o ndó, án mí kixi inka̱ ña xíni̱ ñó'ó ndó.
42012030	Chi ni̱vi na o̱n vása ndíko̱n Ndios kúu ni̱vi na ndí'i ní ini xa̱'a̱ ñayó'o. Ta Yivá yó Ndios xíni̱ va̱'a ra yu kúu ndi'i ña xíni̱ ñó'ó no̱o̱ ndó.
42012031	Ta mi̱i ndó, ndino'o ini ndó ná kundiko̱n ndó yichi̱ no̱o̱ xá'nda chiño Ndios, ta ndixa Ndios taxi ndi'i ra ña xíni̱ ñó'ó nda'a̱ ndó ―káchí ta̱Jesús xí'in na.
42012032	Ta ni̱ka̱'a̱n ka̱ ta̱Jesús xí'in naxíka xí'in ra, káchí ra saá: ―Nda̱tán yóo ñii ti'vi ndikachi sa̱na̱ i̱, saá yóo ndó'ó. Ta o̱n kuyi̱'ví ndó, chi kúsii̱ ini Ndios taxi ra nda'a̱ ndó ñava̱'a kómí ra no̱o̱ xá'nda chiño ra.
42012033	Si̱kó ndó ña kómí ndó, ta taxi ndó si̱'ún nda'a̱ ni̱vi nandá'ví. Ta saá kukomí ndó ñakuíká ndino'o ñoyívi ni̱no xí'in Ndios. Ta nda̱ ñii ki̱vi̱ o̱n ndi'i xa̱'a̱ ñakuíká yó'o, chi ñoyívi ni̱no o̱n ko̱ó tikisin, ni o̱n kuxé'é ña̱'a, ni nakuí'ná o̱n ki̱ví kasa kuí'ná na ñakuíká ndino'o ña yóo ñoyívi ni̱no.
42012034	Saá chi no̱o̱ ñó'o ñakuíká kómí ndó, kán yóo níma̱ ndó xí'in si̱ni̱ ndó.
42012035	’Ndi'i saá ki̱vi̱ namozo ndíxin na tiko̱to̱ ta ní'i na ño'o̱ náye'e, saá yóo ti'va na naki'in na ta̱ká'no no̱o̱ na. Ta nda̱tán ndóo ti'va namozo yó'o, saá koo ti'va ndó'ó.
42012036	Ndáti namozo yó'o ña ndikó ta̱ká'no no̱o̱ na, chi kua̱'a̱n ra viko̱ tonda̱'a̱. Ta nda̱tán ndáti nayó'o saá kundati ndó'ó ña ndikó i̱. Saá chi nda̱ ndá hora ndikó ta̱ká'no ta kani ra yé'é, ta ndóo ti'va namozo ra ña xa̱ndi̱ko̱n nakuiná na yé'é no̱o̱ ra, ta naki'in va̱'a na ra.
42012037	Ta kunakaa̱ ñasi̱i̱ níma̱ namozo tá o̱n vása kísi̱n na, ta yóo ti'va na nakuiná na yé'é ña ki̱'vi ta̱ká'no no̱o̱ na. Ndixa ká'a̱n i̱ xí'in ndó, ta̱ká'no yó'o katón ra toalla ti̱xin ra, ta chinóo ra ñaxíxi no̱o̱ mesa ña kuxu namozo ra.
42012038	Ta kunakaa̱ ñasi̱i̱ níma̱ namozo tá kundo̱o ti'va na nda̱ ndá hora ndikó ta̱ká'no, án ma̱'ñó ñoó, án xa va̱xi ti̱vi.
42012039	Ta kunda̱a̱ va̱'a ini ndó ñayó'o: Tá ñii ta̱a yóo ra ve'e ra, ta xíni̱ ra ama kixaa̱ ta̱kuí'ná, ta saá koo ti'va ra ta o̱n taxi ra ki̱'vi ta̱kuí'ná yó'o kasa kuí'ná ra ña yóo ve'e ra.
42012040	Saá tuku ndó'ó, xíni̱ ñó'ó kundo̱o ti'va ndó, chi ndikó i̱ ñoyívi yó'o ñii ki̱vi̱ ña o̱n vása ndáti ndó ―káchí ta̱Jesús xí'in na.
42012041	Ta ta̱Pedro ni̱nda̱ka̱ to̱'on ra ta̱Jesús, ni̱ka̱'a̱n ra saá: ―Tata, ¿án ndasaá xí'in mi̱i ndi̱ naxíka xí'in ún nda̱to̱'on cuento yó'o, án nda̱to̱'on ún ña xa̱'a̱ ña saná'a ún inka̱ ni̱vi? ―káchí ra xí'in ta̱Jesús.
42012042	Ta nda̱kuii̱n ta̱Jesús, ni̱ka̱'a̱n ra: ―¿Ndasaá ke'é ñii ta̱ká'no xí'in ñii ta̱a ta̱ kísa chiño xí'in ndino'o ini no̱o̱ ra? Ta ta̱ká'no yó'o sakuiso chiño ra ta̱yó'o ña taxi ta̱yó'o kuxu ni̱vi na yóo ve'e ta kasa kuenda ra xí'in ve'e yó'o.
42012043	Ta saá kunakaa̱ ñasi̱i̱ níma̱ ta̱ kísa chiño xí'in ndino'o ini ki̱vi̱ ndikó ta̱ká'no no̱o̱ ra, ta koto ra va̱'a ní ki̱sa ndivi ra chiño.
42012044	Ta ndixa ká'a̱n i̱ xí'in ndó, ta̱ká'no yó'o taxi ra nda'a̱ ta̱ kísa chiño ndino'o ini, ña kuiso chiño ra xí'in ndi'i ña̱'a ve'e ta̱ká'no yó'o.
42012045	Tá yóo ñii ta̱a ta o̱n vása kísa chiño ra xí'in ndino'o ini ra, ta xáni si̱ni̱ ra saá: “Xa na'á ní kuáchi̱ ta̱ká'no no̱o̱ yó, o̱n vása xíni̱ yó ndá ki̱vi̱ ndikó ra”, xáni si̱ni̱ ra. Ta saá kíxá'á ra ndi'i saá ki̱vi̱ káni ra nata̱a xí'in náña'a̱ na kísa chiño xí'in ra, ta ñii ki̱'va saá kíxá'á ra ndi'i saá ki̱vi̱ xíxi ní ra, ta xí'i ní ra, nina ta̱xíini kúu ra.
42012046	Ta ñii ki̱vi̱ o̱n vása ndáti ra, ni hora ña o̱n vása yóo ti'va ra, ta ndikó ta̱ká'no no̱o̱ ra. Ta ta̱ká'no no̱o̱ ra yó'o saxo̱'vi̱ ní ña'á ra, ta ti'ví ña'á ra ko̱'o̱n ra no̱o̱ ndóo ni̱vi na o̱n vá'a, na o̱n vása kísa ndivi ña xá'nda chiño ta̱ká'no no̱o̱ na.
42012047	’Tá yóo ñii ta̱mozo, ta xa xíni̱ ra yukía̱ kóni ta̱ká'no no̱o̱ ra, ta o̱n vása ní‑xiin ra kasa ndivi ra ña, ni o̱n vása ní‑xiyo ti'va ra ki̱vi̱ ndikó ta̱ká'no no̱o̱ ra, ta saá ndeé ní xo̱'vi̱ ta̱yó'o.
42012048	Ta inka̱ ta̱mozo, vará ké'é ra ña o̱n vá'a, chi o̱n vása xíni̱ ra yukía̱ kóni ta̱ká'no no̱o̱ ra, ta lo'o xo̱'vi̱ ra. Saá chi tá Ndios táxi ra kua̱'a̱ ní ñava̱'a nda'a̱ ni̱vi, ta ndáti ra nayó'o kasa ndivi na kua̱'a̱ ní chiño va̱'a. Tá Ndios sákuiso ví'í ní ka̱ chiño ni̱vi, ta ndáti ra nayó'o kasa ndivi na kua̱'a̱ ní ka̱ chiño va̱'a ―káchí ta̱Jesús.
42012049	Ta ni̱ka̱'a̱n ta̱Jesús saá: ―Nda̱tán yóo ño'o̱ ña xá'mi mi̱'í, saá koo chiño ña kasa ndivi i̱ ñoyívi yó'o. ¡Kóni i̱ kama ní to̱nda̱a ki̱vi̱ ña kasa ndivi i̱ chiño yó'o!
42012050	Xíni̱ ñó'ó xo̱'vi̱ ní i̱, ta ndí'i ní ini i̱ nda̱ kixaa̱ ki̱vi̱ ña xo̱'vi̱ ní i̱.
42012051	O̱n kani si̱ni̱ ndó ndí ña kundo̱o va̱'a ndó xí'in natá'an ndó, kúu ña ki̱xaa̱ i̱ ñoyívi yó'o, chi xa̱'a̱ ña nata'ví i̱ ni̱vi kúu ña ki̱xaa̱ i̱.
42012052	Chi ndi'i ki̱vi̱ ña va̱xi ñii ve'e o̱n vása koo yu'ú ndi'i na xa̱'a̱ i̱. Tá ndóo o̱'o̱n ni̱vi ñii ve'e, ta u̱ni̱ na kundiko̱n yi̱'i̱, ta o̱vi̱ na o̱n vása kándixa na yi̱'i̱. Tá o̱vi̱ na ko̱'o̱n yichi̱ i̱, ta u̱ni̱ na o̱n vása kándixa na yi̱'i̱.
42012053	Vará nave'e kúu na, o̱n kívi koo yu'ú na: ñii ta̱a ko̱'o̱n ra yichi̱ i̱, ta sa̱'ya ra ta̱lo'o ko̱'o̱n ra inka̱ yichi̱; ñii ta̱lo'o ko̱'o̱n ra yichi̱ i̱, ta yivá ra ko̱'o̱n ra inka̱ yichi̱; ñii ña'a̱ ko̱'o̱n ñá yichi̱ i̱, ta sa̱'ya ñá ñálo'o ko̱'o̱n ñá inka̱ yichi̱; ñii ñálo'o ko̱'o̱n ñá yichi̱ i̱, ta si'í ñá ko̱'o̱n ñá inka̱ yichi̱; ñii ña'a̱ ko̱'o̱n ñá yichi̱ i̱, ta xa̱no ñá ko̱'o̱n inka̱ yichi̱; ñii ña'a̱ ko̱'o̱n ñá yichi̱ i̱, ta si̱so ñá ko̱'o̱n inka̱ yichi̱. Ta saá kunda̱a̱ ini yó ndí o̱n vása ki̱ví koo yu'ú ni̱vi xa̱'a̱ i̱ ―káchí ta̱Jesús.
42012054	Ta saá ni̱ka̱'a̱n ta̱Jesús xí'in kua̱'a̱ ní ni̱vi na ndóo xí'in ra: ―Tá xíto ndó va̱xi vi̱ko̱ no̱o̱ kua̱n ke̱tá ño̱'o, ta xíni̱ ndó yukía̱ koo, chi kachí ndó ya̱chi̱ ní koon sa̱vi̱, ta ñanda̱a̱ kía̱.
42012055	Tá xíto ndó va̱xi ta̱chi̱ chí sur, ta saá kachí ndó ñi'ní ní koo ki̱vi̱ vitin, ta ñanda̱a̱ kía̱.
42012056	¡Ni̱vi na o̱vi̱ yu'u̱ kúu ndó!, chi xíni̱ ndó yukía̱ koo tá xíka ta̱chi̱, ta xíni̱ ndó yukía̱ koo tá xíto ndó va̱xi vi̱ko̱. ¿Nda̱chun o̱n vása kúnda̱a̱ ini ndó yukía̱ kóni kachí ña xíto ndó xí'in ña xíni̱ so̱'o ndó ké'é i̱ vitin? ―káchí ta̱Jesús xí'in na.
42012057	―¿Nda̱chun o̱n vása kasa nani mi̱i ndó kua̱chi xí'in ñava̱'a ñanda̱a̱?
42012058	Tá ñii ni̱vi kóni na taxi na kua̱chi xa̱'a̱ ndó no̱o̱ nachiño, tá ta̱'án ka̱ xaa̱ ndó ve'e chiño, ta kama ndukú ndeé ndó kasa nani ndó kua̱chi xí'in na. Saá chi tá o̱n kasa nani ndó kua̱chi xí'in na, ta yi̱yo nataxi na ndó'ó nda'a̱ ta̱juez. Ta ta̱juez nataxi ra ndó'ó nda'a̱ ta̱policía, ta ko̱'o̱n ndó ve'e ka̱a.
42012059	Ndixa ká'a̱n i̱ xí'in ndó, o̱n kee ya̱chi̱ ndó ve'e ka̱a chi o̱n tava na ndó'ó a̱nda̱ ná cha'vi ndó ndi'i si̱'ún ña níká ndó ―káchí ta̱Jesús xí'in ni̱vi.
42013001	Mi̱i ki̱vi̱ yó'o, sava ni̱vi ke̱e na kua̱'a̱n na, ta ni̱xaa̱ na no̱o̱ ta̱Jesús. Ta saá ki̱xá'á na ká'a̱n na xí'in ra: ―Sava na estado Galilea na ñó'o yé'é ve'e ño̱'o ká'no ña nákaa̱ ñoo Jerusalén, xa̱'ni na kiti̱ tí sóko̱ na nda'a̱ Ndios. Ta ta̱gobernador Pilato xa̱'nda chiño ra no̱o̱ natropa ka'ni na ndi'i ni̱vi yó'o. Ta saá ni̱i̱ ni̱vi na ni̱xi'i̱ yó'o xí'in ni̱i̱ kiti̱ tí xa̱'ni na na̱sa̱ka̱ ña ―káchí na xí'in ta̱Jesús.
42013002	Ta nda̱kuii̱n ta̱Jesús, ká'a̱n ra xí'in na: ―¿Án xáni ini ndó ni̱vi na estado Galilea yó'o xi̱kuu ni̱vi na o̱n vá'a ní ka̱ no̱o̱ inka̱ ni̱vi, ña̱kán ni̱xi'i̱ na saá?
42013003	Ó'on, o̱n si̱ví na o̱n vá'a ní ka̱ ni̱‑xikuu na no̱o̱ inka̱ ni̱vi. Ta mi̱i ndó, tá o̱n xi̱in ndó nandikó ini ndó ta sandakoo ndó ña o̱n vá'a ké'é ndó, ta saá tuku ndi'i xa̱'a̱ ndó'ó.
42013004	¿Yukía̱ xáni si̱ni̱ ndó xa̱'a̱ xa̱'o̱n u̱ni̱ ni̱vi na ni̱xi'i̱ chi na̱kava torre ñoo Siloé sa̱ta̱ na? ¿Án xáni ini ndó na ni̱xi'i̱ yó'o xi̱kuu na ni̱vi o̱n vá'a ní ka̱ no̱o̱ inka̱ nañoo Jerusalén?
42013005	Ó'on, o̱n si̱ví saá. Ta ndó'ó, tá o̱n xi̱in ndó nandikó ini ndó, ta sandakoo ndó ña o̱n vá'a ké'é ndó, ta saá tuku ndi'i xa̱'a̱ ndó'ó ―káchí ta̱Jesús xí'in na.
42013006	Ta saá ta̱Jesús nda̱to̱'on ra ñii cuento xí'in na xa̱'a̱ ña saná'a ra na, ta ni̱ka̱'a̱n ra, káchí ra saá: ―Saá ndo̱'o ñii ta̱a xí'in yito̱n tón higo, tón ñíndichi no̱o̱ ño'o̱ ra. Ñii ki̱vi̱ ki̱xaa̱ ra nándukú ra kui̱'i nda'a̱ tón yito̱n yó'o, ta nda̱ ñii rí, o̱n vása ní‑naní'i ra nda'a̱ nó.
42013007	Ta saá ta̱a ta̱ xí'in yito̱n ni̱ka̱'a̱n ra xí'in ta̱a ta̱ ndáa ño'o̱ ra: “Xa u̱ni̱ kui̱ya̱ va̱xi i̱ nándukú i̱ kui̱'i nda'a̱ tón yó'o, ta o̱n ko̱ó rí. ¿Nda̱chun kundichi ka̱ nó?, chi sándi'i i̱ xa̱'a̱ ño'o̱ i̱ xí'in nó. Va̱'a ka'nda ún yito̱n yó'o”, káchí ta̱a ta̱ xí'in yito̱n yó'o.
42013008	Ta nda̱kuii̱n ta̱ ndáa ño'o̱ ra, ni̱ka̱'a̱n ra: “Tata, taxi ún ña kundichi nó inka̱ kui̱ya̱, ta kata tíkui̱ta̱ i̱ xa̱'a̱ nó, ta taan i̱ si'ví kiti̱ xa̱'a̱ nó, ta saá koto yó án o̱n kóo kui̱'i nda'a̱ nó.
42013009	Tá o̱n kóo kui̱'i koon nda'a̱ nó, ta saá va̱'a ka'nda yó nó”, káchí ra xí'in ra. Saá ndi̱'i cuento lo'o yó'o ―káchí ta̱Jesús xí'in na.
42013010	Ñii ki̱vi̱ yi̱i̱ ña nákindée najudío, yóo ta̱Jesús ini ve'e ño̱'o sinagoga ta sáná'a ra ni̱vi.
42013011	Ta yóo ñii ña'a̱, ta xa̱'o̱n u̱ni̱ kui̱ya̱ ndeé ndó'o ñá kue̱'e̱. Saá chi níma̱ ndiva̱'a tíin ña'á, ta o̱n vása táxi ña nduu nda̱kú sa̱ta̱ ñá, ta xí'in ñandu̱xa̱ xíka toso ñá.
42013012	Tá xi̱ni ta̱Jesús ñáña'a̱ ndeé ndó'o yó'o, ta ni̱ka̱'a̱n ra xí'in ñá kixi ñá no̱o̱ ra, ta káchí ra si'a: ―Nana, vitin xa ndu̱va̱'a ún, o̱n vása ndeé ndó'o ka̱ ún ―káchí ra xí'in ñá.
42013013	Ta saá chi̱nóo ra nda'a̱ ra sa̱ta̱ ñá, ta xa̱ndi̱ko̱n ndu̱u nda̱kú sa̱ta̱ ñá, ta ki̱xá'á ñá kísa ká'no ñá Ndios.
42013014	Ta ta̱ká'no no̱o̱ na ve'e ño̱'o sinagoga yó'o, sáa̱ ní ini ra xa̱'a̱ ña sa̱nda'a ta̱Jesús ñáyó'o, chi ki̱vi̱ yi̱i̱ ña nákindée najudío kúu ña, ta o̱n vá'a kasa chiño ni̱vi ki̱vi̱ yó'o. Ta ni̱ka̱'a̱n ra saá: ―Yóo i̱ño̱ ki̱vi̱ kasa chiño yó ñii ñii semana. Ña̱kán va̱'a kixi ndó i̱ño̱ ki̱vi̱ yó'o nduva̱'a ndó, ta ki̱vi̱ yi̱i̱ ña nákindée yó o̱n vá'a kixi ndó ña nduva̱'a ndó ―káchí ta̱ká'no xí'in ni̱vi na ñó'o ini ve'e ño̱'o sinagoga.
42013015	Ta saá nda̱kuii̱n ta̱Jesús, ni̱ka̱'a̱n ra xí'in na: ―¡Na o̱vi̱ yu'u̱ kúu ndó!, chi ká'a̱n ndó o̱n vá'a sanda'a i̱ ni̱vi ki̱vi̱ yi̱i̱ ña nákindée yó. Ta mi̱i ndó, vará ki̱vi̱ yi̱i̱ nákindée yó kúu ña, ta ma̱ni̱ ní ndó kiti̱ sa̱na̱ ndó. Chi tá yóo si̱ndi̱ki̱ án burro sa̱na̱ ndó ta yíchi̱ ní rí takuií, ta saá ndaxin ndó rí ko̱'o̱n rí ko'o rí takuií.
42013016	Ta ña'a̱ yó'o, ñii ki̱'va kúu ñá sa̱'ya ñani síkuá ta̱Abraham nda̱tán kúu mi̱i yó, ta xa xa̱'o̱n u̱ni̱ kui̱ya̱ ndeé ndó'o ñá xí'in kue̱'e̱ ña ké'é ñandiva̱'a Satanás xí'in ñá. Ta saá, ¿án o̱n vá'a ndaxin i̱ ñá, ta saña kue̱'e̱ ñá, vará ki̱vi̱ yi̱i̱ ña nákindée yó kúu ña? ―káchí ta̱Jesús xí'in na.
42013017	Tá xi̱ni̱ so̱'o nayó'o ña ni̱ka̱'a̱n ta̱Jesús, ta saá kúka'an no̱o̱ ndi'i na, ta ndeé ka̱ sáa̱ ini na xíni na ta̱Jesús. Ta inka̱ nañoo yó'o, kúsii̱ ní ini na xa̱'a̱ ñava̱'a ña ná'no ke̱'é ta̱Jesús xí'in na.
42013018	Ta ni̱ka̱'a̱n ka̱ ta̱Jesús xí'in ni̱vi, káchí ra saá: ―¿Ndasaá yóo yichi̱ no̱o̱ xá'nda chiño Ndios? ¿Ndá cuento ndato̱'on yó ña nandaxin yó xa̱'a̱ ña?
42013019	Nda̱tán yóo ñii ndiki̱n lo'o mostaza, ña chi̱'i ñii ta̱a ño'o̱ ra, ta ndúta̱ yito̱n ká'no, ta̱nda̱ va̱xi tísaa kísa va̱'a rí ta̱ka̱ rí nda'a̱ nó, saá yóo yichi̱ no̱o̱ xá'nda chiño Ndios ―káchí ra xí'in na.
42013020	Saá tuku ni̱ka̱'a̱n ra: ―¿Ndasaá yóo yichi̱ no̱o̱ xá'nda chiño Ndios? ¿Ndá cuento ndato̱'on yó ña nandaxin yó xa̱'a̱ ña?
42013021	Nda̱tán yóo levadura ña na̱saka ni̱vi xí'in yuxa̱n si̱ta̱ va̱'a, saá yóo yichi̱ ña xá'nda chiño Ndios. Vará lo'o ní levadura na̱saka ni̱vi xí'in u̱ni̱ ko'ndo ná'no yuxa̱n harina, ta ku̱ndeé ña sa̱naño ña ndi'i yuxa̱n yó'o ―káchí ra xí'in na.
42013022	Ta kua̱'a̱n ta̱Jesús yichi̱ ñoo Jerusalén, ta yá'a ra ñoo válí xí'in ñoo ná'no, ta sáná'a ra ni̱vi na ñii ñii ñoo no̱o̱ kua̱'a̱n ra.
42013023	Ta saá ñii ta̱a ni̱nda̱ka̱ to̱'on ra ta̱Jesús, káchí ra si'a: ―Tata, ¿án saka̱ku Ndios lo'o ní ni̱vi, án kua̱'a̱ ní ni̱vi saka̱ku ra? Ta nda̱kuii̱n ta̱Jesús, ni̱ka̱'a̱n ra:
42013024	―Yé'é no̱o̱ ki̱'vi ni̱vi yichi̱ Ndios táñó ní ña, ña̱kán xíni̱ ñó'ó ndixa xa'a ndó ndee̱ ña ki̱'vi ndó. Saá chi ki̱vi̱ ña va̱xi kua̱'a̱ ní ni̱vi ndukú na ki̱'vi na, ta o̱n kuchiño ka̱ ki̱'vi na.
42013025	Ñii ki̱vi̱ ta̱ká'no nakasi ra yé'é, ta o̱n kuchiño ka̱ ki̱'vi ndó. Tá kindo̱o ndó ke̱'e ki̱vi̱ kán, ta kani ní ndó yé'é, ta kuaku ndá'ví ndó no̱o̱ ra ña nakuiná ra yé'é ki̱'vi ndó, ta saá ndakuii̱n ra: “O̱n vása xíni̱ i̱ ndó'ó, ni o̱n vása xíni̱ i̱ mí ki̱xi ndó”, kachí ra xí'in ndó.
42013026	Ta saá ka̱'a̱n ndó xí'in ra: “Xíni̱ ún ndi̱'i̱, tata, chi xi̱xi ndi̱, ta xi̱'i ndi̱ xí'in ún, ta ni̱xika ún ñoo ndi̱ sa̱ná'a ún ndi̱”, kachí ndó xí'in ra.
42013027	Ta ka̱'a̱n ra xí'in ndó: “Xa ni̱ka̱'a̱n i̱ xí'in ndó ña o̱n vása xíni̱ i̱ míchí ki̱xi ndó. O̱n si̱ví na ndíko̱n yi̱'i̱ kúu ndó, kuta'a ndó no̱o̱ i̱, chi na ndiva̱'a kúu ndó'ó”, kachí ra xí'in ndó.
42013028	Ta saá ko̱'o̱n ndó no̱o̱ kuaku ní ndó, no̱o̱ ndeé ní xo̱'vi̱ ndó, chi koni ndó ta̱Abraham xí'in ta̱Isaac, xí'in ta̱Jacob, xí'in ndi'i naprofeta na ni̱ka̱'a̱n ndoso to̱'on Ndios xi̱na̱'á, koto ndó ndóo na no̱o̱ yóo Ndios. Ta ndó'ó, o̱n kívi ki̱'vi ndó no̱o̱ yóo ra, ta ndo̱o ndó ke̱'e.
42013029	Ta kixi ni̱vi na kee ndi'i saá xiiña ñoyívi yó'o nakutá'an na kuxu na viko̱ Ndios.
42013030	Ta kua̱'a̱ ní ni̱vi na kúu nasondí'í nduu na nano̱ó, ta kua̱'a̱ ní ni̱vi na kúu nano̱ó nduu na nasondí'í ―káchí ta̱Jesús xí'in na.
42013031	Ta mi̱i ki̱vi̱ yó'o, ki̱xaa̱ sava nafariseo no̱o̱ ta̱Jesús, ta ni̱ka̱'a̱n na xí'in ra: ―Va̱'a ka̱ kee ún ta ko̱'o̱n ún inka̱ xiiña, chi ta̱rey Herodes kóni ra ka'ni ra yó'ó ―káchí na.
42013032	Ta nda̱kuii̱n ta̱Jesús, ni̱ka̱'a̱n ra: ―Kua̱'a̱n ndó no̱o̱ ñokuii Herodes, ta ka̱'a̱n ndó xí'in ra: “Ki̱vi̱ vitin xí'in ki̱vi̱ taa̱n tava i̱ níma̱ ndiva̱'a ña tíin sava ni̱vi, ta sanda'a i̱ inka̱ na ndeé ndó'o, ta̱nda̱ ki̱vi̱ u̱ni̱ sandi'i i̱ chiño i̱”, saá kachí ndó xí'in ta̱Herodes.
42013033	Xíni̱ ñó'ó ko̱'o̱n i̱ ki̱vi̱ vitin xí'in ki̱vi̱ taa̱n xí'in ki̱vi̱ yi̱sa, ta saá xaa̱ i̱ ñoo Jerusalén. Saá chi nda̱ ñii naprofeta, o̱n vá'a kivi̱ na inka̱ ñoo ―káchí ta̱Jesús xí'in na.
42013034	Saá ki̱xá'á ra ká'a̱n ka̱ ra: ―¡Nañoo Jerusalén, ndó'ó kúu na xá'ni naprofeta, ndó'ó kúu na kóon yu̱u̱ ni̱vi na ti̱'ví Ndios ña chindeé na ndó'ó! ¡Kua̱'a̱ ní yichi̱ káchí ini i̱ nakaya i̱ ndó'ó, nda̱tán ñii nduxú si'í nákaya rí sa̱'ya rí ti̱xin ndi̱xi̱n rí, ta ni̱‑xiin ndó kundaa i̱ ndó'ó!
42013035	Ña̱kán vitin Ndios sandakoo ra ve'e ño̱'o ndó, ta kuu vi̱chí ña ta ndu̱xu̱n ña. Ta ndixa ká'a̱n i̱ xí'in ndó, nañoo Jerusalén, o̱n koto ka̱ ndó yi̱'i̱ nda̱ to̱nda̱a ki̱vi̱ ka̱'a̱n ndó to̱'on yó'o: “Ná ke'é Ndios ñava̱'a xí'in ta̱yó'o, ta̱a ta̱ ki̱xaa̱ xí'in nda̱yí Ndios”, kachí ndó xa̱'a̱ i̱ ―káchí ta̱Jesús xí'in na.
42014001	Ñii ki̱vi̱ yi̱i̱ ña nákindée najudío, kua̱'a̱n ta̱Jesús ve'e ñii ta̱ká'no no̱o̱ nafariseo kuxu ra xí'in na. Ta ve'e yó'o ndóo inka̱ nafariseo, xíto naní na ta̱Jesús.
42014002	Saá chi yóo ñii ta̱a ta̱ ndeé ndó'o xí'in kue̱'e̱ kuiño.
42014003	Ta ta̱Jesús ni̱nda̱ka̱ to̱'on ra nafariseo xí'in sava namaestro na xíni̱ va̱'a nda̱yí Ndios, káchí ra saá: ―¿Yukía̱ káchí nda̱yí Ndios ña ni̱taa ta̱Moisés? ¿Án káchí ña va̱'a sanda'a yó ni̱vi ki̱vi̱ yi̱i̱ ña nákindée yó, án káchí ña o̱n vá'a sanda'a yó na? ―káchí ra xí'in na.
42014004	Ta o̱n vása ní‑ndakuii̱n na yu'u̱ ra. Ta ta̱Jesús, chi̱nóo ra nda'a̱ ra sa̱ta̱ ta̱ ndeé ndó'o, ta sa̱nda'a ña'á ra. Ta saá ti̱'ví ña'á ra kua̱no'o̱ ra ve'e ra.
42014005	Ta tuku ni̱nda̱ka̱ to̱'on ta̱Jesús nafariseo, ni̱ka̱'a̱n ra saá: ―Ta ndó'ó, ¿án o̱n ndixa kísa chiño ndó ki̱vi̱ yi̱i̱ ña nákindée yó? Saá chi tá ñii ki̱vi̱ yi̱i̱ ñii burro sa̱na̱ ndó, án ñii si̱ndi̱ki̱ sa̱na̱ ndó nakava rí ini takuií no̱o̱ kónó, ta, ¿án o̱n kama ko̱'o̱n ndó tava ndó rí? ―káchí ra xí'in na.
42014006	Ta o̱n vása ní‑naní'i na to̱'on ña ndakuii̱n na.
42014007	Tá ki̱xaa̱ ni̱vi kuxu na, ta xi̱ni ta̱Jesús kútoo na koo na no̱o̱ táyi̱ tón to̱'ó ní ka̱. Ta saá nda̱to̱'on ta̱Jesús xí'in na, káchí ra saá:
42014008	―Tá ko̱'o̱n ndó ñii viko̱ tonda̱'a̱, ta o̱n ndukú ndó koo ndó táyi̱ tón to̱'ó ní, chi kivi kixaa̱ inka̱ ni̱vi na ná'no ka̱ no̱o̱ ndó'ó.
42014009	Ta saá ta̱a ta̱ ká'a̱n viko̱ tonda̱'a̱ ka̱'a̱n ra xí'in ndó: “Taxi ndó táyi̱ ndó ná koo inka̱ naná'no yó'o”, kachí ra xí'in ndó. Ta saá kuka'an no̱o̱ ndó chi ndu̱xa̱ ko̱'o̱n ndó koo ndó inka̱ táyi̱ tón yóo sa̱ta̱.
42014010	Ñayó'o kúu ñava̱'a ke'é ndó tá kua̱'a̱n ndó viko̱ tonda̱'a̱: koo ndó no̱o̱ táyi̱ tón yóo sa̱ta̱. Ta saá ta̱a ta̱ ká'a̱n viko̱ kixaa̱ ra ka̱'a̱n ra xí'in ndó: “Ñani yó, na'a ndó koo ndó no̱o̱ táyi̱ tón to̱'ó yó'o”, kachí ra xí'in ndó. Ta saá kanóo va̱'a ní ñato̱'ó ndó no̱o̱ ndi'i inka̱ na xíxi no̱o̱ mesa xí'in ndó.
42014011	Saá chi ndi'i ni̱vi na kísa ká'no xí'in mi̱i, ñii ki̱vi̱ kuka'an no̱o̱ na. Ta ni̱vi na kísa ni̱no̱ xí'in mi̱i nduu na naná'no na to̱'ó ―káchí ta̱Jesús xí'in na.
42014012	Ta saá ni̱ka̱'a̱n ra xí'in ta̱ xí'in ve'e yó'o: ―Tá xáki̱n ún ñii viko̱ ve'e ún, ta o̱n nakana ún natá'an ún, ni ñani ún, ni nakuíká tá'an ún, chi nayó'o nakana tuku na yó'ó, ta saá taxa'vi na yó'ó.
42014013	Tá xáki̱n ún viko̱ ve'e ún, ta va̱'a ka̱ kana ún ni̱vi nandá'ví, na o̱n ko̱ó ña kómí, xí'in ni̱vi na o̱n ki̱ví kaka, xí'in ni̱vi na ni̱chi'ña, xí'in inka̱ ni̱vi nakuáá.
42014014	Ná ko̱'o̱n nayó'o kuxu na xí'in ún, ta saá kunakaa̱ ñasi̱i̱ ini ún. Saá chi nayó'o o̱n kuchiño na taxa'vi na yó'ó xí'in inka̱ viko̱. Ta Ndios taxa'vi ra yó'ó ki̱vi̱ nataku̱ na ni̱xi'i̱ na xi̱kuu na va̱'a ini ―káchí ta̱Jesús xí'in ra.
42014015	Tá xi̱ni̱ so̱'o ñii ta̱a ta̱ yóo no̱o̱ mesa xí'in ta̱Jesús ña ni̱ka̱'a̱n ra, ta ni̱ka̱'a̱n ra xí'in ta̱Jesús, káchí ra saá: ―¡Nákaa̱ ñasi̱i̱ ní ini ni̱vi na kuxu viko̱ ni̱no no̱o̱ xá'nda chiño Ndios! ―káchí ra.
42014016	Ta nda̱to̱'on ta̱Jesús ñii cuento ña saná'a ra na: ―Saá ndo̱'o ñii ta̱a xa̱ki̱n ra ñii viko̱ ká'no, ta ka̱na ra kua̱'a̱ ní ni̱vi.
42014017	Tá ki̱xaa̱ hora kuxu na, ta ti̱'ví ra ñii mozo ra ka̱'a̱n ra xí'in ni̱vi kixi na viko̱, chi xa ki̱sa ndivi ndi'i ra ña kuxu na.
42014018	Saá ke̱e ta̱mozo, kua̱'a̱n ra ka̱'a̱n ra xí'in ñii ñii ni̱vi ná ko̱'o̱n kuxu viko̱ yó'o. Ta nani̱vi yó'o ki̱xá'á na ndúkú na no̱o̱ ra ña kasa ká'no ini ra xa̱'a̱ na, chi o̱n kúchiño ko̱'o̱n na viko̱. Ñii ra ni̱ka̱'a̱n: “Sa̱kán sa̱ta i̱ lo'o ño'o̱ ta ndu̱xa̱ ko̱'o̱n i̱ koto i̱ ña. Ta saá xáku ndá'ví i̱ no̱o̱ ún ña kasa ká'no ini ún, o̱n kuna'a i̱ ko̱'o̱n i̱ xí'in ún viko̱”, káchí ra.
42014019	Ta inka̱ ra ni̱ka̱'a̱n: “Sa̱kán sa̱ta i̱ o̱'o̱n yunta si̱ndi̱ki̱, ta kóni ko̱'o̱n lo'o i̱ koto ndoso i̱ rí. Xáku ndá'ví i̱ no̱o̱ ún ña kasa ká'no ini ún, chi o̱n kuna'a i̱ ko̱'o̱n i̱ xí'in ún”, káchí ra.
42014020	Ta inka̱ ra ni̱ka̱'a̱n: “Sa̱kán to̱nda̱'a̱ i̱, ta saá o̱n ki̱ví ko̱'o̱n i̱ viko̱ ve'e ta̱ká'no no̱o̱ ún”, káchí ra.
42014021	Ta saá ndi̱kó ta̱mozo, ta na̱xaa̱ ra no̱o̱ ta̱ká'no no̱o̱ ra, ta nda̱to̱'on ra xí'in ra: “Nda̱ ñii na ka̱na ún ni̱‑xiin kixi”, káchí ra. Ta ta̱ká'no yó'o ni̱saa̱ ní ini ra, ta xa̱'nda chiño ra no̱o̱ ta̱mozo ra: “Kua̱'a̱n ún ndi'i saá yichi̱ ná'no, ndi'i saá yichi̱ válí ñoo yó'o, ta nakaya ún ni̱vi nandá'ví, na o̱n ko̱ó ña kómí, xí'in ni̱vi na o̱n ki̱ví kaka, xí'in ni̱vi na ni̱chi'ña, xí'in ni̱vi nakuáá, ta kixi na xí'in ún ña kuxu na viko̱ yó'o”, káchí ta̱ká'no xí'in ta̱mozo ra.
42014022	Ta saá ke̱e ta̱mozo ni̱xa̱'a̱n ra na̱kaya ra ni̱vi yó'o. Tá ndi̱kó ra na̱xaa̱ ra, ta nda̱to̱'on ra xí'in ta̱ká'no no̱o̱ ra: “Xa ni̱kisa ndivi i̱ ndi'i ña ni̱ka̱'a̱n ún xí'in i̱, ta saá ni, yóo ka̱ no̱o̱ kundo̱o ni̱vi na kivi kuxu viko̱ yó'o”, káchí ra.
42014023	Ta nda̱kuii̱n ta̱ká'no, ni̱ka̱'a̱n ra saá: “Tuku ko̱'o̱n ún yichi̱ ná'no xí'in yichi̱ válí kasa ndu̱xa̱ ún xí'in ni̱vi ná kixi ndi'i na, ta̱nda̱ chútú nda̱a̱ na ve'e i̱.
42014024	Chi ndixa ká'a̱n i̱ xí'in ún, ndi'i nano̱ó na ka̱na i̱ kuxu ve'e i̱, ni̱‑xiin na kixi na. Ta nda̱ ñii nayó'o o̱n vása kuxu ka̱ na viko̱ i̱”, káchí ta̱ká'no xí'in ra. Saá ndi̱'i cuento lo'o ―káchí ta̱Jesús xí'in na.
42014025	Ñii ki̱vi̱ kua̱'a̱n ñii ti'vi ni̱vi xí'in ta̱Jesús yichi̱, ta ni̱ka̱'a̱n ra xí'in na:
42014026	―Ndi'i ni̱vi na kóni ko̱'o̱n yichi̱ i̱ xíni̱ ñó'ó kuki'vi ní ka̱ ini na koni na yi̱'i̱ no̱o̱ yivá na, án no̱o̱ si'í na, án no̱o̱ sa̱'ya na, án no̱o̱ ñásí'í na, án no̱o̱ ñani na xí'in ki̱'va̱ na. Ta saá tuku xíni̱ ñó'ó kuki'vi ka̱ ini na koni na yi̱'i̱ no̱o̱ mi̱i na. Tá o̱n xi̱in na kasa ndivi na saá, ta o̱n kúchiño na kundiko̱n na yi̱'i̱.
42014027	Ndi'i ni̱vi na o̱n xi̱in kuso̱kó tón cruz mi̱i na, ta o̱n xi̱in na kasa ndivi na to̱'on i̱, ta nayó'o o̱n kúchiño na kundiko̱n na sa̱ta̱ i̱ ―káchí ta̱Jesús.
42014028	Ta nda̱to̱'on ra xí'in na o̱vi̱ cuento válí ña saná'a ra na, ni̱ka̱'a̱n ra saá: ―Tá ñii ndó'ó kóni ndó kasa va̱'a ndó ñii ve'e, ta, ¿án o̱n si'na kani va̱'a si̱ni̱ ndó án nani si̱'ún kuva̱'a ña ta̱nda̱ xi̱no̱ ve'e ndó?
42014029	Saá chi tá kixá'á ndó lo'o kuiti xa̱'a̱ ve'e, ta ndi̱'i si̱'ún ndó, ta ndi'i nani̱vi kuaku̱ ndaa na ndó'ó, ta ka̱'a̱n na saá xa̱'a̱ ndó:
42014030	“Nakí'ví kúu ni̱vi yó'o, ki̱xá'á na kísa va̱'a na ve'e, ta ni̱‑kundeé na xi̱no̱ ña”, kachí na xa̱'a̱ ndó. Saá ndi̱'i cuento lo'o yó'o ―káchí ta̱Jesús xí'in na.
42014031	Ta ta̱Jesús ni̱ka̱'a̱n ra inka̱ cuento xí'in na, káchí ra saá: ―Tá yóo ñii ta̱rey kóni kani tá'an ra xí'in inka̱ ta̱rey, ta saá si'na kani va̱'a si̱ni̱ ra án kundeé u̱xu̱ mil natropa kómí ra kani tá'an na xí'in o̱ko̱ mil natropa kómí inka̱ ta̱rey.
42014032	Tá xáni si̱ni̱ ra o̱n vása kúndeé natropa kómí ra, tá xíká ka̱ lo'o va̱xi inka̱ ta̱rey ta̱ kani tá'an xí'in ra, ta saá va̱'a ka̱ ti'ví ra na xíka chiño no̱o̱ ra ko̱'o̱n na no̱o̱ ta̱rey yó'o ña kasa nani na kua̱chi xí'in ra. Ta saá kuchiño va̱'a kutaku̱ ndi'i na. Saá ndi̱'i cuento lo'o ―káchí ta̱Jesús.
42014033	Ta ni̱ka̱'a̱n ka̱ ra: ―Ta saá ndi'i ndó'ó na kóni ko̱'o̱n yichi̱ i̱, xíni̱ ñó'ó kani si̱ni̱ ndó án kundeé ini ndó ndañó'ó ndó ndi'i ña kómí ndó xa̱'a̱ i̱. Tá xíto ndó o̱n kuchiño ndó, ta o̱n kívi kuu ndó ni̱vi na ndíko̱n yi̱'i̱ ―káchí ta̱Jesús xí'in na.
42014034	Saá nda̱to̱'on ta̱Jesús inka̱ cuento ña saná'a ra na, káchí ra saá: ―Ña va̱'a kúu ñi̱i̱ yo̱'va̱. Tá yóo ñi̱i̱ ña o̱n vása yo̱'va̱, ta o̱n kuchiño ka̱ nduva̱'a ña.
42014035	Ñi̱i̱ ña o̱n vása yo̱'va̱ ka̱, o̱n vása va̱'a ka̱ ña nasa̱ka̱ ña xí'in ño'o̱, ni o̱n vása va̱'a nasaka yó ña xí'in abono. Ta o̱n vása ndáya̱'ví ka̱ ñi̱i̱ ña o̱n vá'a yó'o, ta va̱'a ka̱ ná kui̱ta̱ ña. Ndi'i ndó'ó ni̱vi na yóo so̱'o, xíni̱ ñó'ó chikaa̱ so̱'o ndó ña ká'a̱n i̱ xí'in ndó ―káchí ta̱Jesús xí'in na.
42015001	Ñii ki̱vi̱ sava ta̱a ta̱ káya si̱'ún ko̱'o̱n nda'a̱ nagobierno, ta inka̱ ni̱vi na kánóo o̱n vá'a to̱'on xa̱'a̱, ki̱xaa̱ ndi'i na koni̱ so̱'o na ña ká'a̱n ta̱Jesús.
42015002	Ta saá nafariseo xí'in sava na sáná'a nda̱yí Ndios, ki̱xá'á ká'a̱n kue̱'e̱ na xa̱'a̱ ta̱Jesús, ta ni̱ka̱'a̱n na saá: ―O̱n vá'a ta̱a kúu ta̱yó'o, chi náki'in va̱'a ra ni̱vi na o̱n vá'a, ta̱nda̱ xíxi ra xí'in na ―káchí na.
42015003	Ta saá ta̱Jesús nda̱to̱'on ra ñii cuento ña saná'a ra na, káchí ra saá:
42015004	―Tá ñii ndó'ó kómí ndó ñii ciento ndikachi sa̱na̱ ndó, ta ñii rí nda̱ñó'ó, ta saá, ¿án o̱n sandakoo ndó tí ko̱mi̱ si̱ko̱ xa̱'o̱n ko̱mi̱ kundo̱o mi̱i rí yuku̱, ta ko̱'o̱n ndó nandukú ndó tí nda̱ñó'ó nda̱ mí naní'i ndó rí?
42015005	Tá naní'i ndó rí, ta kusii̱ ini ndó, ta tiin ndó rí chinóo ndó rí so̱ko̱ ndó, ta kua̱n ndixi ndó xí'in rí.
42015006	Tá naxaa̱ ndó ve'e ndó, ta nakana ndó ndi'i nave'e ndó xí'in natá'an ndó, ta ka̱'a̱n ndó xí'in na: “Ná kusii̱ ní ini ndó xí'in i̱ chi na̱ní'i i̱ tíndikachi sa̱na̱ i̱ tí nda̱ñó'ó”, kachí ndó xí'in na.
42015007	Ta ndixa ká'a̱n i̱ xí'in ndó, nda̱tán kusii̱ ní ini ndó xa̱'a̱ tíndikachi yó'o, saá kusii̱ ní ini Ndios koni ra ñii ta̱a án ñii ña'a̱ na na̱ndikó ndino'o ini, ta na̱ki'in na kua̱'a̱n na yichi̱ ra. Kúsii̱ ka̱ ini Ndios xíni ra ñii nayó'o no̱o̱ ña kúsii̱ ini ra xíni ra kua̱'a̱ ní inka̱ ni̱vi na va̱'a, na o̱n vása xíni̱ ñó'ó nandikó ka̱ ini ―káchí ta̱Jesús.
42015008	Ta ta̱Jesús nda̱to̱'on ra inka̱ cuento ña saná'a ra na, káchí ra saá: ―Tá yóo ñii ña'a̱ kómí ñá u̱xu̱ si̱'ún ñaplata, ta nda̱ñó'ó ñii si̱'ún yó'o, ta saá, ¿án o̱n ndixa natoo̱n ñá ño'o̱, ta kixá'á ñá ti'ví ñá ve'e ñá, ta nandukú va̱'a ñá a̱nda̱ naní'i ñá si̱'ún ña nda̱ñó'ó?
42015009	Tá naní'i ñá si̱'ún, ta kana ñá natá'an ñá xí'in na ndóo yatin ve'e ñá, ta ndato̱'on ñá xí'in na: “Ná kusii̱ ini ndó xí'in i̱ chi na̱ní'i i̱ si̱'ún i̱ ña nda̱ñó'ó”, kachí ñá xí'in na.
42015010	Ndixa ká'a̱n i̱ xí'in ndó, nda̱tán kúsii̱ ini ñáyó'o, saá kúsii̱ ini naángel na yóo xí'in Ndios xíni na ni̱vi na na̱ndikó ndino'o ini, ta na̱ki'in na kua̱'a̱n na yichi̱ Ndios ―káchí ta̱Jesús xí'in na.
42015011	Ta ta̱Jesús sa̱ná'a ra ni̱vi xí'in inka̱ cuento xa̱'a̱ Ndios, káchí ra saá: ―Saá ndo̱'o ñii ta̱a, kómí ra o̱vi̱ sa̱'ya ra.
42015012	Sa̱'ya ra ta̱ kúu ta̱lo'o ni̱ka̱'a̱n ra xí'in yivá ra: “Tata, ñakuíká ña naki'in i̱ tá ni̱xi'i̱ ún, vitin taxi ún ña nda'a̱ i̱”, káchí ra xí'in yivá ra. Ta saá yivá ra ta̱'ví ra ndi'i ñakuíká, ta na̱taxi ra ña nda'a̱ ndio̱vi̱ sa̱'ya ra.
42015013	Ta ni̱ya'a lo'o kuiti ki̱vi̱, ta sa̱'ya ra ta̱ kúu lo'o ni̱si̱kó ra ndi'i ña na̱ki'in ra, ta na̱kuiso ra ndi'i si̱'ún, ta ke̱e ra kua̱'a̱n ra inka̱ ñoo xíká. Ta ñoo kán sa̱ndi'i ndi'i ra si̱'ún ra, chi nda̱ lo'o ni̱‑nasita xí'in mi̱i ra, ta ke̱'é ra ndi'i no̱o̱ ña o̱n vá'a ña káchí níma̱ mi̱i ra.
42015014	Ta ni̱to̱nda̱a ki̱vi̱ sa̱ndi'i nda̱a̱ ra si̱'ún ra, ta saá ki̱xaa̱ ki̱vi̱ káni so̱ko ndi'i ñoo kán. Ta ta̱lo'o yó'o, o̱n vása ní'i ka̱ ra ña kuxu ra.
42015015	Ta saá ke̱e ra kua̱'a̱n ra, ta na̱ní'i ra chiño no̱o̱ ñii ta̱a ñoo kán. Ta ta̱yó'o xa̱'nda chiño ra no̱o̱ ta̱lo'o yó'o kundaa ra tíkini̱.
42015016	Ta xí'i̱ ní ta̱lo'o yó'o so̱ko, nda̱ kóni ra kuxu ra ña xáxi tíkini̱, ta o̱n vása táxi na ña nda'a̱ ra kuxu ra.
42015017	Ta saá ki̱xaa̱ ñii ki̱vi̱ na̱ki'in si̱ni̱ ra ñava̱'a, ta xáni ini ra saá: “Ndi'i namozo ve'e yivá i̱ xíxi va̱'a na, ta yi̱'i̱, o̱n ko̱ó ña kuxu i̱, xa yatin yóo ña kivi̱ i̱ xí'in so̱ko.
42015018	Ta vitin ndikó i̱ no'o̱ i̱ no̱o̱ yivá i̱, ta ka̱'a̱n i̱ xí'in ra si'a: Tata, ni̱ki̱'vi i̱ kua̱chi no̱o̱ Ndios ta ni̱ki̱'vi i̱ kua̱chi no̱o̱ mi̱i ún.
42015019	Ña̱kán o̱n vása kómí ka̱ i̱ nda̱yí kuu i̱ sa̱'ya ún, ta va̱'a ñii ki̱'va tá ké'é ún xí'in namozo ún, saá ke'é ún xí'in i̱ vitin”, xáni ini ta̱lo'o yó'o.
42015020	Ta na̱ki'in ra kua̱no'o̱ ra ñoo ra no̱o̱ yóo yivá ra. ’Ta nda̱ no̱o̱ xíká tívi va̱xi ta̱lo'o, ta na̱koto yivá ra, ta ku̱ndá'ví ní ini yivá ra xi̱ni ña'á ra, ta ke̱e yivá ra xíno ra kua̱'a̱n ra nakutá'an ra. Tá ni̱xaa̱ ra, ta no̱mi ra sa̱'ya ra, ta ni̱chi̱to ra no̱o̱ ta̱yó'o.
42015021	Ta saá ki̱xá'á sa̱'ya ra ká'a̱n ra xí'in yivá ra: “Tata, ni̱ki̱'vi i̱ kua̱chi no̱o̱ Ndios, ta ni̱ki̱'vi i̱ kua̱chi no̱o̱ mi̱i ún. Ña̱kán o̱n vása kómí ka̱ i̱ nda̱yí kuu i̱ sa̱'ya ún”, káchí ra xí'in yivá ra.
42015022	Ta yivá ra ni̱ka̱'a̱n ra xí'in namozo ra: “Kama ko̱'o̱n ndó ki'in ndó tiko̱to̱ ña va̱'a ní ka̱ ña kundixin sa̱'ya i̱ yó'o, ta taxi ndó ndu̱xa̱n ña ko'on xa̱'a̱ ra, ta taxi ndó se'e̱ ña kunakaa̱ nda'a̱ ra.
42015023	Ta ko̱'o̱n ndó tiin ndó ñii si̱ndi̱ki̱ lo'o tí kúu tí ndu'u̱ sa̱na̱ i̱, ta ka'ni ndó rí ña koo viko̱ xa̱'a̱ sa̱'ya i̱ ta̱ ndi̱kó.
42015024	Chi ndeé ní kúchuchú ini i̱ xa̱'a̱ sa̱'ya i̱, nda̱tán ni̱xi̱yo ta̱ ni̱xi'i̱ saá ni̱xi̱yo ra no̱o̱ i̱, ta vitin kúsii̱ ní ini i̱, chi táku̱ ra ndi̱kó ra ndi̱xaa̱ ra. Ta̱a ta̱ nda̱ñó'ó xi̱kuu ra no̱o̱ i̱, ta vitin na̱ní'i i̱ ra”, káchí yivá ta̱lo'o xí'in namozo ra. Ta saá ki̱xá'á na ká'a̱n na viko̱ ve'e ra, ta kúsii̱ ní ini ndi'i na.
42015025	’Ta inka̱ sa̱'ya ra ta̱no̱ó kísa chiño ra yuku̱, ta kua̱n ndixi ra ve'e ra, ta ki̱xaa̱ yatin ra sa̱ta̱ ve'e, ta xi̱ni̱ so̱'o ra música ña tívi na xí'in ña sáká'a na, ta xi̱ni̱ so̱'o ra ña káta xá'á na.
42015026	Ta saá ka̱na ra ñii ta̱mozo, ta ni̱nda̱ka̱ to̱'on ña'á ra: “¿Yukía̱ kúu ni?”, káchí ra.
42015027	Ta nda̱kuii̱n ta̱mozo, ni̱ka̱'a̱n ra: “Ta ñani ún ndi̱kó ndi̱xaa̱, ta yivá ún xa̱'ni ñii si̱ndi̱ki̱ lo'o tí ndu'u̱ ña ka̱'a̱n ra viko̱, chi kúsii̱ ní ini ra ña ndi̱xaa̱ va̱'a ñani ún”, káchí ra.
42015028	Ta saá ni̱saa̱ ní ñani ra ta̱no̱ó yó'o, ta ni̱‑xiin ra ndi̱'vi ra ve'e no̱o̱ yóo viko̱. Ta ke̱ta yivá ra xa̱ku ndá'ví ra no̱o̱ ra ndi̱'vi ra ve'e.
42015029	Ta nda̱kuii̱n ra, káchí ra saá: “Xa kua̱'a̱ ní kui̱ya̱ ki̱sa chiño i̱ no̱o̱ ún, ta ndi'i saá ki̱vi̱ ki̱sa ndivi i̱ ña ká'a̱n ún. Ta saá ni, nda̱ ñii ti̱sú'u̱ lo'o o̱n vása ní‑taxi ún nda'a̱ i̱ ña kasa ndivi i̱ viko̱ xí'in na náta'an xí'in i̱.
42015030	Ta sa̱'ya ún ta̱ ndi̱kó ndi̱xaa̱ vitin, sa̱ndi'i ra ndi'i si̱'ún mi̱i ún xí'in náña'a̱ ta̱ni̱ ra, ta xa̱'a̱ ta̱yó'o xa̱'ni ún si̱ndi̱ki̱ lo'o tí ndu'u̱ ña yóo viko̱”, káchí ra xí'in yivá ra.
42015031	Ta nda̱kuii̱n yivá ra, ni̱ka̱'a̱n ra: “Sa̱'ya i̱, ndi'i saá ki̱vi̱ yóo ún xí'in i̱, ta ndi'i ña kómí i̱, ña̱'a mi̱i ún kúu ndi'i ña.
42015032	Ta xíni̱ ñó'ó koo viko̱ ña kúsii̱ ní ini yó, chi nda̱tán ni̱xi̱yo ta̱ ni̱xi'i̱ saá ni̱xi̱yo ñani ún no̱o̱ i̱, ta vitin nda̱tán yóo ta̱ na̱taku̱ saá yóo ra. Ta̱ nda̱ñó'ó no̱o̱ i̱ xi̱kuu ra, ta vitin na̱ní'i i̱ ra”, káchí yivá ra. Saá ndi̱'i cuento lo'o yó'o ―káchí ta̱Jesús xí'in na.
42016001	Ta ta̱Jesús nda̱to̱'on ra inka̱ cuento xí'in naxíka xí'in ra ña saná'a ña'á ra: ―Saá ndo̱'o ñii ta̱kuíká xí'in ta̱ ndíso chiño xí'in ñakuíká ra. Ta inka̱ ta̱a ni̱xaa̱ ra no̱o̱ ta̱kuíká nda̱to̱'on ra xí'in ra: “Tata, ta̱ ndíso chiño xí'in ñakuíká ún sándá'ví ra yó'ó, chi o̱n vá'a kísa chiño ra xí'in ñakuíká ún”, káchí ra.
42016002	Ta saá ta̱kuíká ka̱na ra ta̱ ndíso chiño xí'in ñakuíká ra, ta ni̱nda̱ka̱ to̱'on ña'á ra: “¿Án ñanda̱a̱ kúu to̱'on ña ndáto̱'on na xí'in i̱ xa̱'a̱ ún? Ta vitin taxi ún ndi'i tutu kuenda nda'a̱ i̱, ta o̱n vása kasa chiño ka̱ ún xí'in i̱”, káchí ta̱kuíká xí'in ra.
42016003	Ta ta̱ ndíso chiño yó'o ki̱xá'á xáni ini ra saá: “¿Yukía̱ koo vitin? Ta ta̱ká'no no̱o̱ yó o̱n xi̱in ka̱ ra kasa chiño yó xí'in ra, ta o̱n vása kúndeé yó kata yó xí'in pico, ta ná ko'yo̱ nda̱ka̱ chi'ña yó, ta kuka'an ní no̱o̱ yó.
42016004	¡Áan! ¡Vitin ki̱xaa̱ si̱ni̱ yó ndá chiño ke'é yó! Ke'é yó ñava̱'a xí'in ni̱vi na níká no̱o̱ ta̱patrón yó, ta saá nayó'o naki'in va̱'a na mi̱i yó koo yó ve'e na”, xáni ini ra.
42016005	Ta saá ki̱xá'á ra kána ra ñii ñii na níká no̱o̱ ta̱patrón ra. Ta ni̱nda̱ka̱ to̱'on ra ta̱no̱ó: “¿Ndasaá níká ún no̱o̱ ta̱patrón i̱?”, káchí ra.
42016006	Ta nda̱kuii̱n ta̱yó'o, káchí ra saá: “Ko̱mi̱ mil litro aceite ña xíxi kúu ña níká i̱.” Ta ni̱ka̱'a̱n ta̱ ndíso chiño xí'in ra: “Va̱'a naki'in ún tutu ña káchí ko̱mi̱ mil litro níká ún, ta nasama yó ndá o̱vi̱ mil litro kuu ña níká ún vitin”, káchí ra.
42016007	Ta ka̱na ra inka̱ ta̱a, ta ni̱nda̱ka̱ to̱'on ña'á ra: “¿Ndasaá níká ún no̱o̱ ta̱patrón i̱?”, káchí ra. Ta nda̱kuii̱n ta̱ níká, ni̱ka̱'a̱n ra: “Ñii mil chikiva trigo kúu ña níká i̱”, káchí ra. Ta ni̱ka̱'a̱n ta̱ ndíso chiño xí'in ra: “Naki'in ún tutu, ta nasama yó ña káchí tutu ndá o̱na̱ ciento chikiva kuníká ún”, káchí ra.
42016008	Tá xi̱ni̱ so̱'o ta̱kuíká yukía̱ ke̱'é ta̱ ndíso chiño yó'o, ta ni̱ka̱'a̱n ta̱kuíká yó'o xí'in ra: “Ta̱a ta̱ ndíchí ní si̱ni̱ kúu ún, chi xíni̱ va̱'a ún ndasaá kasa ndivi ún ña keta va̱'a xí'in mi̱i ún”, káchí ra. Saá ndi̱'i cuento lo'o yó'o ―káchí ta̱Jesús. Ta tuku ni̱ka̱'a̱n ra: ―Cuento yó'o káchí ña ndí nandíchí ní kúu ni̱vi na ndíko̱n yichi̱ o̱n vá'a ñoyívi yó'o, chi xíni̱ va̱'a na ndasaá kasa ndivi na xí'in natá'an na ña keta va̱'a xí'in mi̱i na. Ta ni̱vi na ndíko̱n yichi̱ Ndios lo'o kuiti xíni̱ na ndasaá kasa ndivi na xí'in natá'an na, ña keta va̱'a xí'in mi̱i na no̱o̱ Ndios.
42016009	Ña̱kán ká'a̱n i̱ xí'in ndó, si̱'ún ndó ña yóo ñoyívi o̱n vá'a yó'o, va̱'a ka̱ chindeé ndó inka̱ ni̱vi xí'in ña, ta ni̱vi na naki'in si̱'ún yó'o nduu na migo ndó. Ta saá, tá to̱nda̱a ki̱vi̱ ña o̱n vása ndáya̱'ví ka̱ si̱'ún ñoyívi yó'o, ta koo na naki'in va̱'a ndó'ó koo ndó ñoyívi ni̱no.
42016010	’Ta̱a ta̱ va̱'a ini, tá va̱'a kísa ndivi ra chiño válí, ta saá ta̱yó'o va̱'a kasa ndivi ra chiño ná'no. Ta ta̱a ta̱ o̱n vá'a ini, tá o̱n vá'a kísa ndivi ra chiño válí, ta ta̱yó'o o̱n vá'a kasa ndivi ra chiño ná'no.
42016011	Ta ndó'ó, tá o̱n vá'a kísa ndivi ndó xí'in ñakuíká ñoyívi o̱n vá'a yó'o, ta saá, ¿án xáni si̱ni̱ ndó taxi Ndios ñakuíká ndino'o nda'a̱ ndó ñoyívi ni̱no?
42016012	Chi ndi'i ña kómí ndó ñoyívi yó'o o̱n si̱ví ñakuíká mi̱i ndó kúu ña, ta kúu ña kuiti ña sa̱tati Ndios ndó'ó. Ta saá tá o̱n vása kúchiño vá'a kasa ndivi ndó xí'in ñakuíká sa̱tati Ndios ndó'ó ñoyívi yó'o, ta saá, ¿án xáni si̱ni̱ ndó taxi ra ñakuíká ndino'o kukomí ndó ñoyívi ni̱no?
42016013	’Nda̱ ñii ta̱a o̱n ki̱ví kasa chiño ra no̱o̱ o̱vi̱ patrón. Tá yóo o̱vi̱ patrón ra, ta kivi kuki'vi ini ra koni ra ñii ra, ta kusaa̱ ini ra koni ra ta̱ inka̱. Ta kivi kusii̱ ini ra kasa chiño ra xí'in ñii ra, ta o̱n kua'a ra kasa chiño ra xí'in ta̱ inka̱. To̱'on yó'o káchí ña saá: Tá Ndios kúu ta̱ xá'nda chiño no̱o̱ yó, ta o̱n ki̱ví taxi yó ka'nda chiño si̱'ún no̱o̱ yó ―káchí ta̱Jesús.
42016014	Tá xi̱ni̱ so̱'o nafariseo to̱'on yó'o, ta ni̱xaku̱ ndaa na ta̱Jesús, chi kútoo ní na si̱'ún.
42016015	Ta ni̱ka̱'a̱n ta̱Jesús xí'in na: ―Ndó'ó, na o̱n vása ndino'o ini kúu ndó, chi kuiti ké'é ndó chiño ña ká'án nani̱vi ndí nava̱'a kúu ndó, ta Ndios xíni̱ va̱'a ra ini ndó. Yóo chiño ña xáni si̱ni̱ ni̱vi kúu ña ñava̱'a ní no̱o̱ na, ta o̱n si̱ví ñava̱'a kúu ña no̱o̱ Ndios, ta ña̱kán sáa̱ ini ra xíni ra chiño yó'o ―káchí ta̱Jesús xí'in na.
42016016	Ta ni̱ka̱'a̱n ka̱ ta̱Jesús, káchí ra saá: ―Ki̱vi̱ ki̱xaa̱ ta̱Juan ta̱ sákuchu ni̱vi, xa yóo nda̱yí Ndios ña ni̱taa ta̱Moisés xi̱na̱'á, xa yóo to̱'on Ndios ña ni̱taa naprofeta. Ta saá ki̱xá'á ká'a̱n ndoso i̱ to̱'on ñava̱'a xa̱'a̱ yichi̱ ña xá'nda chiño Ndios, ta ndi'i ni̱vi chíkaa̱ na ndee̱ ña kua̱n ki̱'vi na yichi̱ yó'o.
42016017	’Vará yo̱'vi̱ ní yóo ña ndasaá koo ndi'i xa̱'a̱ ñoyívi yó'o xí'in ñoyívi ni̱no, ta yo̱'vi̱ ní ka̱ yóo ña ndasaá ndi'i xa̱'a̱ ña ká'a̱n nda̱yí Ndios. Ta nda̱ ñii lo'o chíín o̱n sa̱ma̱ nda̱yí Ndios, ta ndixa ndi'i nda̱yí yó'o kundivi ndi'i nda̱a̱ ña ―káchí ta̱Jesús.
42016018	Ta ni̱ka̱'a̱n ta̱Jesús, káchí ra saá: ―Tá ñii ta̱a sandakoo va̱'a ra ñásí'í ra, ta tonda̱'a̱ tuku ra, ta̱yó'o ki̱'vi ra kua̱chi xí'in ñásí'í ra ñáo̱vi̱. Ta ta̱a ta̱ tonda̱'a̱ xí'in ñáña'a̱ ñá ni̱ndo̱o, ki̱sa yii̱ ñá, ta ta̱yó'o ki̱'vi ra kua̱chi xí'in ñá, chi ñásí'í ta̱no̱ó kúu ñá no̱o̱ Ndios ―káchí ta̱Jesús xí'in na.
42016019	Ñii ki̱vi̱ nda̱to̱'on ta̱Jesús ñii cuento xí'in ni̱vi ña saná'a ra na, káchí ra saá: ―Saá ndo̱'o ñii ta̱kuíká, ta ndíxin ra tiko̱to̱ ña yá'ví, tiko̱to̱ ñalino va̱'a color ndí'í ndíxin ra, ta va̱'a ní xíxi ra ndi'i saá ki̱vi̱.
42016020	Ta ni̱xi̱yo inka̱ ta̱a ta̱ndá'ví na̱ní ra Lázaro, ndeé ní ndó'o ra, yóo kue̱'e̱ ndi̱'i tá'yí yi̱kí ko̱ñu ra, ta kándú'u̱ ra yé'é ve'e ta̱kuíká yó'o.
42016021	Ta ta̱Lázaro kóni ra kuxu ra ña kóyo xa̱'a̱ tón mesa ta̱kuíká. Ta̱nda̱ tí ina ki̱xaa̱ rí ti'vi ndaa rí no̱o̱ tá'yi̱ yi̱kí ko̱ñu ra.
42016022	Saá ni̱to̱nda̱a ñii ki̱vi̱ ta ni̱xi'i̱ ta̱Lázaro, ta naángel na̱ki'in na ra, ta kua̱'a̱n ra xí'in na ña kutaku̱ ra ñoyívi ni̱no, no̱o̱ yóo xi̱i̱ síkuá yó ta̱Abraham. Ta saá ki̱xaa̱ ki̱vi̱ ni̱xi'i̱ ta̱kuíká ta ni̱ndu̱xu̱n ra.
42016023	Ta ta̱kuíká yó'o xó'vi̱ ní ra no̱o̱ yóo ra xí'in inka̱ na ni̱xi'i̱, ta na̱koto ndaa ra, ta xi̱ni ra nda̱ xíká yóo ta̱Abraham, ta sii̱n ra yóo ta̱Lázaro.
42016024	Ta ta̱kuíká xí'in ndi'i ndee̱ ra ni̱ka̱'a̱n ra xí'in ta̱Abraham, káchí ra saá: “Tata yivá i̱ Abraham, kundá'ví ini ún koni ún yi̱'i̱, ta ti'ví ún ta̱Lázaro ko̱'o̱n ra saketá nduku nda'a̱ ra takuií, ta chikaa̱ ra lo'o takuií no̱o̱ yáa̱ i̱ ña ná ndi̱ko lo'o ña, chi xó'vi̱ ní i̱ yó'o no̱o̱ xíxi̱ ño'o̱”, káchí ta̱kuíká.
42016025	Ta nda̱kuii̱n ta̱Abraham, ni̱ka̱'a̱n ra: “Sa̱'ya i̱, naká'án ún ki̱vi̱ xi̱taku̱ ún ñoyívi, va̱'a ní ni̱xi̱yo ún. Ni̱xi̱yo ndi'i ña káchí ini ún, ta ta̱Lázaro yó'o nina ña o̱n vása va̱'a xi̱komí ra. Ta vitin ta̱Lázaro va̱'a ní yóo ra yó'o, ta yó'ó xó'vi̱ ní ún.
42016026	Ta o̱n ki̱ví ya'a ta̱Lázaro ko̱'o̱n ra chindeé ra yó'ó, chi yóo ñii ta'vi̱ ká'no, ta nda̱ ñii ndi̱ o̱n ki̱ví ya'a ndi̱ xaa̱ ndi̱ no̱o̱ yóo ndó, ni ndó'ó, o̱n ki̱ví ya'a ndó kixi ndó yó'o”, káchí ta̱Abraham xí'in ta̱kuíká.
42016027	Saá ká'a̱n tuku ta̱kuíká: “Tata Abraham, xáku ndá'ví i̱ no̱o̱ ún ka̱'a̱n ún xí'in ta̱Lázaro ná ko̱'o̱n ra ve'e yivá i̱,
42016028	no̱o̱ ndóo o̱'o̱n ñani i̱. Saá chi kóni i̱ ña va̱'a ndato̱'on ra xí'in ndi'i ñani i̱ ña nandikó ini na, ko̱to̱ kixi na no̱o̱ yóo i̱, no̱o̱ xó'vi̱ ní i̱”, káchí ra.
42016029	Ta ni̱ka̱'a̱n ta̱Abraham xí'in ra: “Ñani ún xa kómí na to̱'on Ndios ña ni̱taa ta̱Moisés xi̱na̱'á, ta xa kómí na to̱'on Ndios ña ni̱taa inka̱ naprofeta. Va̱'a ná chikaa̱ so̱'o na to̱'on yó'o”, káchí ra.
42016030	“Ó'on, tata”, káchí ta̱kuíká. “O̱n chikaa̱ so̱'o na to̱'on ña ni̱taa nakán. Ta saá tá ñii ta̱ ni̱xi'i̱ nandikó ra ñoyívi, ta ndato̱'on ra xí'in na, ta ndixa nandikó ini na”, káchí ra.
42016031	Ta ni̱ka̱'a̱n ta̱Abraham: “Ó'on, o̱n si̱ví saá. Tá o̱n xi̱in na koni̱ so̱'o na to̱'on Ndios ña ni̱taa ta̱Moisés xí'in inka̱ naprofeta xi̱na̱'á, ta ni o̱n kandixa na ña ka̱'a̱n ta̱ ni̱xi'i̱, táná nandikó ra ka̱'a̱n ra xí'in na”, káchí ta̱Abraham xí'in ra. Saá ndi̱'i cuento lo'o yó'o ―káchí ta̱Jesús xí'in na.
42017001	Ñii ki̱vi̱ ni̱ka̱'a̱n ta̱Jesús xí'in naxíka xí'in ra: ―Ndi'i saá ki̱vi̱ kua̱'a̱ ní ña o̱n vá'a yóo ña chínda'á ni̱vi ki̱'vi na kua̱chi. Ta, ¡ndá'ví ní ka̱ ni̱vi na chínda'á inka̱ ni̱vi ki̱'vi na kua̱chi!
42017002	Ta va̱'a ka̱ si'na inka̱ ni̱vi ná katón na ñii yu̱u̱ ká'no si̱ko̱n nayó'o, ta sakana ña'á na no̱o̱ kónó va̱'a ini takuií, ña o̱n chinda'á na nakuálí ki̱'vi na kua̱chi.
42017003	Koto va̱'a xí'in mi̱i ndó ña o̱n ke'é ndó ña o̱n vá'a. Tá yóo ñii ta̱tá'an ndó, ta ké'é ra ña o̱n vá'a xí'in ndó, ta saá ka̱'a̱n ndó xí'in ra ña o̱n ke'é ka̱ ra ña o̱n vá'a saá xí'in ndó. Tá ta̱yó'o nandikó ini ra, ta xíni̱ ñó'ó kasa ká'no ini ndó xa̱'a̱ ra.
42017004	Tá yóo ñii ta̱a u̱xa̱ yichi̱ ña ñii ki̱vi̱ ke̱'é ra ña o̱n vá'a xí'in ndó, ta u̱xa̱ yichi̱ saá na̱ndikó ini ra ta xáku ndá'ví ra no̱o̱ ndó, ta xíni̱ ñó'ó kasa ká'no ini ndó xa̱'a̱ ta̱yó'o ―káchí ta̱Jesús xí'in naxíka xí'in ra.
42017005	Ta saá ni̱ka̱'a̱n naxíka xí'in ta̱Jesús xí'in ra, káchí na saá: ―Tata, chindeé ún ndi̱'i̱ ña kandixa va̱'a ní ka̱ ndi̱ Ndios ―káchí na.
42017006	Ta nda̱kuii̱n ta̱Jesús, káchí ra saá: ―Ñii ndiki̱n mostaza, lo'o ní ña. Ta ndó'ó, tá kandixa ndó Ndios, vará nda̱ lo'o kuiti, nda̱tán yóo ndiki̱n mostaza, ta xa̱'a̱ ña lo'o kuiti kandixa ndó, ñayó'o taxi ña kukomí ndó ndee̱ ka'nda chiño ndó no̱o̱ yito̱n ká'no tón sicómoro yó'o, ta kasa ndivi nó to̱'on ndó. Tá ka̱'a̱n ndó xí'in yito̱n yó'o: “Kuta'a ún, ta kua̱'a̱n ún kunakaa̱ ún ini takuií”, ta kasa ndivi yito̱n yó'o ña ka̱'a̱n ndó ―káchí ta̱Jesús xí'in na.
42017007	Ta nda̱to̱'on ta̱Jesús inka̱ cuento ña saná'a ra na, káchí ra saá: ―Tá yóo ñii ta̱mozo ndó, ta kísa chiño ra ño'o̱ ndó, án ndáa ra kiti̱ sa̱na̱ ndó, ta va̱xi ra ve'e ndó, ¿yukía̱ ka̱'a̱n ndó xí'in ra? ¿Án ka̱'a̱n ndó xí'in ra ña kuiti nakindée ra ta kuxu ra?
42017008	O̱n ka̱'a̱n ndó saá, chi ndixa ka'nda chiño ndó no̱o̱ ra ña si'na kasa va̱'a ra ñaxíxi, ta taxi ra ña kuxu ndó. Tá ndi̱'i xi̱xi ndó'ó, ta ka̱'a̱n ndó xí'in ra va̱'a ná kuxu ra.
42017009	Ta o̱n kundati ra ka̱'a̱n ndó xí'in ra: “Táxa'vi ún”, chi kuiti ki̱sa ndivi ra chiño no̱o̱ mi̱i ra.
42017010	Nda̱tán yóo ta̱mozo yó'o, saá yóo ndó'ó no̱o̱ Ndios. Tá ki̱sa ndivi ndó ndi'i ña xa̱'nda chiño Ndios no̱o̱ ndó, ta va̱'a ka̱'a̱n ndó: “O̱n si̱ví namozo ti'va ní kúu ndi̱, ta o̱n vása ní‑kisa ndivi ndi̱ ñii chiño ká'no ní, ta kuiti ki̱sa ndivi ndi̱ chiño ña xíni̱ ñó'ó kasa ndivi ndi̱”, kachí ndó ―káchí ta̱Jesús xí'in na.
42017011	Tá kua̱'a̱n ta̱Jesús ñoo Jerusalén, ta ni̱ya'a ra yichi̱ no̱o̱ nákutá'an ño'o̱ naSamaria xí'in ño'o̱ naGalilea.
42017012	Saá ni̱xaa̱ ra yatin no̱o̱ ñoo lo'o, ta na̱kutá'an ra xí'in u̱xu̱ ta̱a, ta ndi'i nayó'o ndeé ní ndó'o na xí'in kue̱'e̱ tá'yí na̱ní ña lepra. Ta xíká lo'o yíta na.
42017013	Ta saá ki̱xá'á na xí'in ndi'i ndee̱ na, ká'a̱n na xí'in ta̱Jesús: ―¡Tata Maestro, kundá'ví ini ún koni ún ndi̱'i̱!
42017014	Tá xi̱ni ta̱Jesús na ndeé ndó'o yó'o, ta ni̱ka̱'a̱n ra xí'in na: ―Kua̱'a̱n ndó no̱o̱ su̱tu̱ ná koto ra ndó'ó án xa ni̱nda'a ndó ―káchí ra xí'in na. Saá ke̱e na kua̱'a̱n na yichi̱, ta o̱n vása ka̱ ndeé ndó'o na, xa ndu̱va̱'a ndi'i na.
42017015	Ñii ta̱a na̱koto ra xa ndu̱va̱'a ra, ta ndi̱kó ra kua̱'a̱n ra, ta ndeé ní kísa ká'no ra Ndios.
42017016	Tá ni̱xaa̱ ra no̱o̱ ta̱Jesús, ta xi̱kuxítí ra, ta̱nda̱ no̱o̱ ño'o̱ ni̱to̱nda̱a ta̱'ya̱ ra, ta ni̱ka̱'a̱n ra, káchí ra saá: ―Táxa'vi ún sa̱nda'a ún yi̱'i̱ ―káchí ra. Ta ta̱yó'o o̱n si̱ví ta̱Israel kúu ra, ki̱xi ra ñoo estado Samaria.
42017017	Ta ta̱Jesús ni̱nda̱ka̱ to̱'on ra ni̱vi na ndóo xí'in ra: ―¿Án o̱n si̱ví u̱xu̱ kúu ta̱a ta̱ ndu̱va̱'a? ¿Nda̱chun ñii la̱á ta̱yó'o ndi̱kó? ¿Míkía̱ yóo inka̱ nata̱a tá'an ta̱yó'o?
42017018	Chi ñii la̱á ta̱yó'o, ta o̱n si̱ví ta̱Israel kúu ra, ta ndi̱kó ra ta kísa ká'no ra Ndios ―káchí ta̱Jesús xí'in na.
42017019	Ta saá ni̱ka̱'a̱n ta̱Jesús xí'in ta̱a ta̱ ndu̱va̱'a: ―Nakundichi ún, ta kua̱no'o̱ ún. Xa ndu̱va̱'a ún chi ka̱ndixa ún yi̱'i̱ ―káchí ta̱Jesús xí'in ra.
42017020	Ñii ki̱vi̱ nafariseo ki̱xaa̱ na no̱o̱ ta̱Jesús, ta ni̱nda̱ka̱ to̱'on ña'á na, káchí na saá: ―¿Ama kixaa̱ ki̱vi̱ kixá'á Ndios ka'nda chiño ra ñoyívi yó'o? ―káchí na. Ta nda̱kuii̱n ta̱Jesús, ká'a̱n ra: ―Yichi̱ no̱o̱ xá'nda chiño Ndios, o̱n si̱ví ñii ña kúchiño koni yó kúu ña.
42017021	Ña̱kán kía̱ nda̱ ñii ni̱vi o̱n kívi ka̱'a̱n na: “Yó'o yóo ña”, ni o̱n kívi ka̱'a̱n na: “Kaa̱ yóo ña.” Saá chi yichi̱ no̱o̱ xá'nda chiño Ndios xa ki̱xaa̱ ña, yóo ña ma̱'ñó ndó ―káchí ta̱Jesús xí'in nafariseo.
42017022	Ta ta̱Jesús ni̱ka̱'a̱n ra xí'in naxíka xí'in ra, káchí ra saá: ―Va̱xi ki̱vi̱ ña kachí ní ini ndó koto ndó yi̱'i̱, ta̱a ta̱ ki̱xi no̱o̱ Ndios. Kachí ini ndó koo i̱ xí'in ndó, vará ñii ki̱vi̱, ta o̱n kuchiño ka̱.
42017023	Ta saá ka̱'a̱n ni̱vi xí'in ndó: “¡Koto ndó! Yó'o yóo ra”, án “Kaa̱ yóo ra”, kachí na, ta o̱n kandixa ndó na.
42017024	Nda̱tán yóo ta̱xa̱ ña náye'e ñoyívi, kíxá'á ña náye'e ña nda̱ no̱o̱ kána ño̱'o ta̱nda̱ no̱o̱ ndétá ño̱'o náye'e ña, saá koo ki̱vi̱ ndikó i̱ ñoyívi yó'o.
42017025	Ta si'na xíni̱ ñó'ó xo̱'vi̱ ní i̱, ta ni̱vi na táku̱ ñoyívi yó'o vitin o̱n kua'a na kandixa na yi̱'i̱.
42017026	Ñii ki̱'va xi̱taku̱ ni̱vi ki̱vi̱ ni̱xi̱yo ta̱Noé, saá kutaku̱ na ki̱vi̱ kuyatin ndikó i̱ ñoyívi yó'o.
42017027	Saá chi ki̱vi̱ xi̱taku̱ ta̱Noé xi̱na̱'á ndi'i ni̱vi xíxi na, xí'i na, ta tónda̱'a̱ na, ta táxi na tonda̱'a̱ sa̱'ya na, saá yóo na nda̱ ni̱to̱nda̱a ki̱vi̱ ni̱ki̱'vi ta̱Noé ini tón barco. Ta saá ki̱xá'á ni̱koon sa̱vi̱ na'á, ta ta̱ni ndi'i ni̱vi ta ni̱ka̱'a̱ na xí'in takuií, ta ni̱xi'i̱ ndi'i ni̱vi yó'o.
42017028	Ñii ki̱'va nda̱tán xi̱taku̱ ni̱vi ki̱vi̱ xi̱taku̱ ta̱Noé, saá xi̱taku̱ ni̱vi ki̱vi̱ xi̱taku̱ ta̱Lot xi̱na̱'á. Saá chi xíxi na, xí'i na, sáta na, síkó na, chí'i na, ta kísa va̱'a na ve'e na.
42017029	Ta ki̱vi̱ ña ke̱e ta̱Lot xí'in nave'e ra ñoo Sodoma, Ndios sa̱ko̱yo ra ño'o̱ xíxi̱ xí'in ño'o̱ ká'ndi na̱ní ña azufre ki̱xi ña ñoyívi ni̱no, ta ndi'i ni̱vi ñoo yó'o ni̱xi̱xi̱ na ta ndi̱'i xa̱'a̱ na.
42017030	Ñii ki̱'va nda̱tán ni̱xi̱yo ni̱vi na xi̱taku̱ xi̱na̱'á xí'in ta̱Noé án xí'in ta̱Lot, saá kutaku̱ na ki̱vi̱ ndikó i̱ ñoyívi yó'o, ta ki̱vi̱ yó'o ndi'i ni̱vi nakoni na ndí yi̱'i̱ kúu ta̱a ta̱ ki̱xi no̱o̱ Ndios.
42017031	’Ta ki̱vi̱ ña ndikó i̱, tá ni̱vi nándoso na si̱ni̱ ve'e na, ta nayó'o o̱n vá'a noo na naki'in na ña kómí na ve'e na. Tá ni̱vi ñó'o na yuku̱, ta nayó'o, o̱n vá'a ndikó ka̱ na ve'e na naki'in na ña kómí na.
42017032	Naká'án ndó yukía̱ ndo̱'o ñásí'í ta̱Lot ki̱vi̱ ke̱e ñá ñoo Sodoma.
42017033	Ndi'i ni̱vi na ndasaá kuiti ndúkú ña kutaku̱ va̱'a na ñoyívi yó'o, ta nayó'o o̱n kuchiño na kutaku̱ na xí'in Ndios. Ta ni̱vi na o̱n vása ndí'i ní ini ndukú kutaku̱ va̱'a na ñoyívi yó'o, xa̱'a̱ ña kundiko̱n na yi̱'i̱, nayó'o kúu ni̱vi na kutaku̱ xí'in i̱.
42017034	’Ki̱vi̱ ndikó i̱ ñoyívi yó'o, ta naki'in i̱ sava ni̱vi ko̱'o̱n na xí'in i̱, ta sava na ndo̱o. Tá o̱vi̱ ni̱vi kísi̱n na ñii no̱o̱ xi̱to, ta naki'in i̱ ñii na, ta inka̱ na ndo̱o.
42017035	Tá ñii ve'e yóo o̱vi̱ násí'í ndíko ná, ta naki'in i̱ ñii ñá, ta inka̱ ñá ndo̱o.
42017036	Tá o̱vi̱ ta̱a kísa chiño ra yuku̱, ta naki'in i̱ ñii ta̱yó'o, ta inka̱ ra ndo̱o ―káchí ta̱Jesús.
42017037	Ta naxíka xí'in ta̱Jesús ni̱nda̱ka̱ to̱'on ña'á na, káchí na saá: ―¿Míkía̱ kundivi ñayó'o?, Tata ―káchí na. Ta nda̱kuii̱n ta̱Jesús ni̱ka̱'a̱n ra: ―Tá xíto ndó míkía̱ ndáchí kua̱'a̱ ní tio̱ko chée, ta saá kúnda̱a̱ ini ndó míchí kándú'u̱ ñii kiti̱ tí ni̱xi'i̱. Ta ki̱vi̱ ña ndikó i̱, ndi'i ni̱vi kunda̱a̱ ini na xa̱'a̱ ñayó'o ―káchí ta̱Jesús.
42018001	Ñii ki̱vi̱ nda̱to̱'on ta̱Jesús ñii cuento xí'in naxíka xí'in ra. Xí'in cuento yó'o sáná'a ra na ña o̱n nakava ini na ka̱'a̱n na xí'in Ndios, ta xíni̱ ñó'ó ka̱'a̱n na xí'in Ndios ndi'i saá ki̱vi̱.
42018002	Ta káchí ta̱Jesús saá: ―Saá ndo̱'o ñii ta̱juez yóo ra ñii ñoo, ta o̱n vása kísa to̱'ó ra Ndios, ni o̱n vása kísa to̱'ó ra nda̱ ñii ni̱vi.
42018003	Ta ñoo yó'o, yóo ñii ña'a̱, ñá ni̱xi'i̱ yii̱ kúu ñá, ta ñáyó'o kua̱'a̱n ñá ndi'i saá ki̱vi̱ no̱o̱ ta̱juez ña kasa nani ra kua̱chi xa̱'a̱ ñá. Ni̱ka̱'a̱n ñá saá xí'in ra: “Ná kasa nani ún ñanda̱a̱ xí'in i̱, chi yóo ñii ta̱a, ta sáa̱ ini ra xíni ra yi̱'i̱, kóni ra sandá'ví ra yi̱'i̱”, káchí ñá xí'in ta̱juez.
42018004	Ta o̱n vása xi̱in ta̱juez chindeé ra ñá. Ta ni̱ya'a kua̱'a̱ ní ki̱vi̱, ta saá xa̱ni ini ta̱juez: “Vará o̱n vása kísa to̱'ó i̱ Ndios, ni o̱n vása kísa to̱'ó i̱ ni̱vi,
42018005	ta chindeé i̱ ña'a̱ yó'o, chi sándi'i ní ñá yi̱'i̱, ta o̱n vása kúndeé ka̱ ini i̱, chi va̱xi ñá sándi'i ñá yi̱'i̱ ndi'i saá ki̱vi̱. Ta ña̱kán kasa nani i̱ ñanda̱a̱ xa̱'a̱ ñá”, káchí ta̱juez. Saá ndi̱'i cuento lo'o ―káchí ta̱Jesús.
42018006	Ta ni̱ka̱'a̱n ka̱ ra xí'in na: ―Koni̱ so̱'o va̱'a ndó to̱'on ni̱ka̱'a̱n ta̱juez. Vará ta̱ o̱n vá'a kúu ra, ta ki̱sa ndivi ra ñanda̱a̱ xí'in ñáña'a̱ yó'o, chi ndi'i saá ki̱vi̱ xáku ndá'ví ñá no̱o̱ ra.
42018007	Ta Ndios kúu ta̱va̱'a ta̱nda̱a̱. ¿Án o̱n vása ndixa Ndios kasa nani ra ñanda̱a̱ xí'in ni̱vi na na̱ka̱xin ra, na kúu na xáku ndá'ví no̱o̱ ra ndiví ñoó? ¿Án xáni si̱ni̱ ndó ña na'á ní kundati na, ta saá ndakuii̱n Ndios yu'u̱ na?
42018008	Ndixa ká'a̱n i̱ xí'in ndó. Ndios kama ní kasa nani ra ñanda̱a̱ xa̱'a̱ na. Ta yi̱'i̱, o̱n vása xíni̱ i̱, ¿án naní'i i̱ ni̱vi na ndixa kándixa yi̱'i̱, ki̱vi̱ ña ndikó i̱ ñoyívi yó'o? ―káchí ta̱Jesús xí'in naxíka xí'in ra.
42018009	Ta saá ta̱Jesús ni̱ka̱'a̱n ra xí'in ni̱vi na xáni si̱ni̱ kuiti mi̱i na kúu nava̱'a, ta xáni si̱ni̱ na inka̱ ni̱vi, o̱n vása va̱'a nayó'o. Ta ta̱Jesús nda̱to̱'on ra ñii cuento ña saná'a ra nayó'o:
42018010	―Saá ndo̱'o o̱vi̱ ta̱a ni̱xa̱'a̱n ra ve'e ño̱'o ka̱'a̱n ra xí'in Ndios. Ñii ta̱yó'o kúu ta̱fariseo ta inka̱ ra kúu ta̱ káya si̱'ún xa̱'a̱ nagobierno.
42018011	Ta ta̱fariseo ñíndichi ra, ta ká'a̱n ra xa̱'a̱ mi̱i ra, káchí ra saá: “Tata Ndios, táxa'vi ún, yi̱'i̱ o̱n vása yóo i̱ nda̱tán yóo inka̱ ni̱vi, chi o̱n si̱ví ta̱ kísa kuí'ná kúu i̱, ni o̱n si̱ví ta̱ o̱n vá'a kúu i̱, ni o̱n si̱ví ta̱ kísi̱n xí'in inka̱ ña'a̱ kúu i̱, ni o̱n vása yóo i̱ nda̱tán yóo ta̱a ta̱ ñíndichi kaa̱, ta̱ káya si̱'ún xa̱'a̱ nagobierno.
42018012	Ta̱a ta̱ va̱'a kúu i̱ chi o̱vi̱ ki̱vi̱ ñii ñii semana yóo so'on i̱. Ta tá'ví i̱ u̱xu̱ ko'ndo si̱'ún ña kómí i̱. Ta ñii ko'ndo yó'o táxi i̱ nda'a̱ ún. Saá ké'é i̱ ndi'i saá ki̱vi̱”, káchí ra xí'in Ndios.
42018013	Ta inka̱ ta̱a ta̱ káya si̱'ún xa̱'a̱ nagobierno ñíndichi ra xíká lo'o. Ta ki̱sa ni̱no̱ xí'in mi̱i ra no̱o̱ Ndios, ta ni o̱n xi̱in ra koto ra ñoyívi ni̱no, ta kuiti xíto ra no̱o̱ ño'o̱. Ta kúchuchú ní ini ra nda̱ káni ra kándíká ra, ta ni̱ka̱'a̱n ra xí'in Ndios si'a: “Tata Ndios, kundá'ví ini ún koni ún yi̱'i̱, vará ta̱ o̱n vá'a kúu i̱”, káchí ra.
42018014	Ndixa ká'a̱n i̱ xí'in ndó, ki̱vi̱ kua̱no'o̱ ta̱yó'o ve'e ra ki̱ndo̱o va̱'a ra no̱o̱ Ndios. Ta ta̱fariseo, o̱n vása ní‑kindo̱o va̱'a ra no̱o̱ Ndios. Saá chi ndi'i ni̱vi na kísa ká'no xí'in mi̱i no̱o̱ Ndios, ta Ndios chikaa̱ ra nayó'o ni̱no̱. Ta ni̱vi na kísa ni̱no̱ xí'in mi̱i no̱o̱ Ndios, ta Ndios chinóo va̱'a ra ñato̱'ó na ―káchí ta̱Jesús xí'in na.
42018015	Ta ki̱xaa̱ ni̱vi xí'in nakuálí no̱o̱ yóo ta̱Jesús ña chinóo ra nda'a̱ ra si̱ni̱ na, ta ndukú ra ñava̱'a no̱o̱ Ndios xa̱'a̱ na, ta naxíka xí'in ra ni̱ka̱'a̱n na xí'in ni̱vi yó'o: ―O̱n kixi ndó xí'in nakuálí yó'o ―káchí na.
42018016	Ta ta̱Jesús ka̱na ndi'i ra nakuálí va̱xi na no̱o̱ ra, ta ni̱ka̱'a̱n ra xí'in naxíka xí'in ra: ―Taxi ndó nakuálí ná kixi na no̱o̱ i̱, nda̱ lo'o o̱n kasi ndó na ña kixi na, chi ni̱vi na ndíko̱n yichi̱ no̱o̱ xá'nda chiño Ndios, nda̱tán yóo nakuálí yó'o, saá yóo na.
42018017	Ndixa ká'a̱n i̱ xí'in ndó, tá o̱n xi̱in ndó kasa ni̱no̱ xí'in mi̱i ndó no̱o̱ Ndios nda̱tán ni̱no̱ yóo ini nakuálí yó'o, ta o̱n kívi ki̱'vi ndó yichi̱ no̱o̱ xá'nda chiño Ndios ―káchí ta̱Jesús.
42018018	Ñii ta̱chiño ki̱xaa̱ ra no̱o̱ ta̱Jesús, ta ni̱ka̱'a̱n ra, káchí ra saá: ―Tata maestro, ta̱a va̱'a ní ini kúu ún. ¿Ndá chiño va̱'a xíni̱ ñó'ó ke'é i̱ ta taxi Ndios ña kutaku̱ i̱ xí'in ra ndi'i saá ki̱vi̱ ña va̱xi?
42018019	Ta nda̱kuii̱n ta̱Jesús, ni̱ka̱'a̱n ra: ―¿Nda̱chun ká'a̱n ún yi̱'i̱ kúu ta̱a ta̱ va̱'a ini? Saá chi o̱n ko̱ó nda̱ ñii ni̱vi va̱'a ini, ñii la̱á Ndios kuiti kúu ta̱ va̱'a ndino'o ini.
42018020	Xíni̱ ún nda̱yí ña xa̱'nda chiño Ndios kasa ndivi ni̱vi. Ka̱chí Ndios xí'in ni̱vi saá: “O̱n ki̱'vi ndó kua̱chi ñoyívi xí'in inka̱ ña'a̱ ñá o̱n si̱ví kúu ñásí'í ndó, ta o̱n ki̱'vi ndó kua̱chi ñoyívi xí'in ta̱a ta̱ o̱n si̱ví kúu yii̱ ndó, o̱n ka'ni ndó ni̱vi, o̱n kasa kuí'ná ndó ña kómí ni̱vi, o̱n ka̱'a̱n ndó ñavatá xa̱'a̱ inka̱ ni̱vi, ta kasa to̱'ó ndó yivá ndó, ta kasa to̱'ó ndó si'í ndó”, saá káchí nda̱yí Ndios ―káchí ta̱Jesús xí'in ra.
42018021	Ta ni̱ka̱'a̱n ta̱yó'o: ―Yi̱'i̱ nda̱ lo'o i̱ kísa ndivi i̱ ndi'i saá nda̱yí yó'o ―káchí ra.
42018022	Tá xi̱ni̱ so̱'o ta̱Jesús ña nda̱kuii̱n ra, ta ni̱ka̱'a̱n tuku ra xí'in ra: ―Kúma̱ni̱ inka̱ chiño kasa ndivi ún. Kua̱'a̱n ún si̱kó ún ndi'i ñakuíká kómí ún, ta saní'i ún si̱'ún nda'a̱ ni̱vi nandá'ví. Ta saá kukomí ún ñakuíká ndino'o xí'in Ndios ñoyívi ni̱no. Tá ndi̱'i ke̱'é ún ñava̱'a yó'o, ta kixi ún kundiko̱n ún yi̱'i̱ ―káchí ta̱Jesús xí'in ra.
42018023	Tá xi̱ni̱ so̱'o ta̱yó'o ña ni̱ka̱'a̱n ta̱Jesús, ta kúchuchú ní ini ra, saá chi kua̱'a̱ ní ñakuíká kómí ra.
42018024	Tá xi̱ni ta̱Jesús ña kúchuchú ní ini ra, ta ni̱ka̱'a̱n ra saá: ―¡Nda̱chun yo̱'vi̱ ní ki̱'vi nakuíká yichi̱ no̱o̱ xá'nda chiño Ndios!
42018025	Vará yo̱'vi̱ ní tá kuchiño tícamello ya'a rí yavi̱ xa̱'a̱ túkú, ta yo̱'vi̱ ní ka̱ kuchiño ya'a ñii ta̱kuíká yé'é ña ki̱'vi ra yichi̱ no̱o̱ xá'nda chiño Ndios ―káchí ta̱Jesús xí'in na.
42018026	Ta ni̱vi na xi̱ni̱ so̱'o to̱'on yó'o, ni̱nda̱ka̱ to̱'on na ta̱Jesús: ―Tá yo̱'vi̱ ní ki̱'vi nakuíká yichi̱ Ndios, ta saá, ¿yu kúu ni̱vi kúchiño ki̱'vi na yichi̱ Ndios, ta kundo̱o na xí'in ra?
42018027	Ta nda̱kuii̱n ta̱Jesús, ni̱ka̱'a̱n ra saá: ―Ni̱vi o̱n kúchiño na saka̱ku xí'in mi̱i na, ñii la̱á Ndios kúu ta̱ kúchiño saka̱ku ña'á. Ndios kúchiño kasa ndivi ra ndi'i chiño. O̱n ko̱ó ña yo̱'vi̱ no̱o̱ Ndios ―káchí ta̱Jesús.
42018028	Ta saá ni̱ka̱'a̱n ta̱Pedro xí'in ra: ―Ta mi̱i ndi̱, xa sa̱ndakoo ndi̱ ndi'i ñava̱'a ña xi̱komí ndi̱, xa̱'a̱ ña ndíko̱n ndi̱ sa̱ta̱ ún.
42018029	Ta nda̱kuii̱n ta̱Jesús, ni̱ka̱'a̱n ra: ―Ndixa ká'a̱n i̱ xí'in ndó, ndi'i ni̱vi na sa̱ndakoo ve'e, án yivá na, án si'í na, án ñani na, án ki̱'va̱ na, án ñásí'í na, án sa̱'ya na, xa̱'a̱ ña chíkaa̱ ini na ko̱'o̱n na yichi̱ no̱o̱ xá'nda chiño Ndios,
42018030	ta nayó'o naki'in na kua̱'a̱ ní ka̱ ñava̱'a taxi Ndios nda'a̱ na ñoyívi yó'o. Ta ñoyívi ni̱no Ndios taxi ra ña kutaku̱ na xí'in ra ndi'i saá ki̱vi̱ ña va̱xi.
42018031	Ta ta̱Jesús, ka̱na ra ndi'i saá u̱xu̱ o̱vi̱ naxíka xí'in ra, ta ni̱ka̱'a̱n ra xí'in na: ―Ta vitin kua̱'a̱n yó yichi̱ kua̱n ndaa ñoo Jerusalén, ta ñoo kán kundivi ndi'i to̱'on Ndios ña ni̱taa naprofeta xa̱'a̱ yi̱'i̱, ta̱a ta̱ ki̱xi no̱o̱ Ndios.
42018032	Nataxi na yi̱'i̱ nda'a̱ na o̱n vása kúu najudío, ta kuaku̱ ndaa na yi̱'i̱, kandiva̱'a na xí'in i̱, ta kundaa na tási̱i yu'u̱ na no̱o̱ i̱.
42018033	Ta kani ní na yi̱'i̱ xí'in kuártá, ta sondi̱'i ka'ni na yi̱'i̱. Ta ki̱vi̱ u̱ni̱ nataku̱ i̱ ―káchí ta̱Jesús xí'in na.
42018034	Ta naxíka xí'in ra ni̱‑kunda̱a̱ ini na yukía̱ kóni kachí to̱'on yó'o, chi ña xi̱nakaa̱ se'é no̱o̱ na xi̱kuu ña.
42018035	Ñii ki̱vi̱ kua̱'a̱n ta̱Jesús xí'in naxíka xí'in ra, ta kua̱'a̱ ní ni̱vi ndíko̱n na kua̱'a̱n na sa̱ta̱ ra. Ta xa yatin xáa̱ ra ñoo Jericó, ta ñii ta̱kuáá yóo ra yu'u̱ yichi̱, ta ndáka̱ chi'ña ra si̱'ún no̱o̱ ni̱vi na yá'a yichi̱ yó'o.
42018036	Tá xi̱ni̱ so̱'o ta̱kuáá yó'o ñii síso̱ yá'a kua̱'a̱ ní ni̱vi kua̱'a̱n na yichi̱, ta ni̱nda̱ka̱ to̱'on ra na: ―¿Yukía̱ koo vitin?
42018037	Ta ni̱ka̱'a̱n na xí'in ra: ―Ta̱Jesús ta̱ñoo Nazaret kúu ta̱ yá'a yó'o.
42018038	Tá xi̱ni̱ so̱'o ra ñayó'o, ta ki̱xá'á ra xí'in ndi'i ndee̱ ra ni̱ka̱'a̱n ra, káchí ra saá: ―Tata Jesús, sa̱'ya ta̱David, ¡ná kundá'ví ini ún koni ún yi̱'i̱! ―káchí ra.
42018039	Ta ni̱vi na kua̱'a̱n si'na yichi̱ ni̱ka̱'a̱n na xí'in ra: ―¡Kasi ún yu'u̱ ún! ―káchí na. Ta ni̱‑chikaa̱ so̱'o ta̱kuáá ña ni̱ka̱'a̱n na xí'in ra, ta ki̱xá'á ra ndeé va̱'a ka̱ ká'a̱n ra: ―Tata, sa̱'ya ta̱David, ¡ná kundá'ví ini ún koni ún yi̱'i̱! ―káchí ra.
42018040	Ta xi̱kundichi ta̱Jesús yichi̱ yó'o, ta xa̱'nda chiño ra no̱o̱ ni̱vi ña ko̱'o̱n na ki'in na ta̱kuáá ta kixi ra xí'in na no̱o̱ ra. Tá ki̱xaa̱ ta̱kuáá no̱o̱ ta̱Jesús, ta ta̱Jesús ni̱nda̱ka̱ to̱'on ña'á ra, ni̱ka̱'a̱n ra saá:
42018041	―¿Yukía̱ kóni ún ke'é i̱ xí'in ún? Ta nda̱kuii̱n ta̱kuáá: ―Tata, kóni i̱ sanda'a ún nduchu̱ no̱o̱ i̱ ta va̱'a koto i̱ ―káchí ra.
42018042	Ta ni̱ka̱'a̱n ta̱Jesús xí'in ra: ―Va̱'a, xa ndu̱va̱'a nduchu̱ no̱o̱ ún, saá chi kándixa ún yi̱'i̱.
42018043	Ta xa̱ndi̱ko̱n nda̱'a nduchu̱ no̱o̱ ra, ta xa va̱'a xíto ra, ta saá na̱kundiko̱n ra sa̱ta̱ ta̱Jesús, ta ki̱xá'á ra kísa ká'no ra Ndios. Tá xi̱ni ni̱vi yó'o ndí ta̱Jesús sa̱nda'a ra ta̱kuáá, ta ndi'i ni̱vi yó'o ki̱xá'á na kísa ká'no na Ndios.
42019001	Ta ni̱xaa̱ ta̱Jesús ñoo Jericó, ta kua̱'a̱n ra yichi̱ ma̱'ñó ñoo yó'o.
42019002	Ta yóo ñii ta̱a ta̱kuíká na̱ní ra Zaqueo, ta̱a ta̱ ndíso chiño xí'in ni̱vi na káya si̱'ún xa̱'a̱ nagobierno kúu ra.
42019003	Ta kóni ra koto ra yu kúu ta̱Jesús, ta o̱n vása kúchiño ra, chi chútú ní ni̱vi. Saá chi ta̱Zaqueo kúu ra ta̱a ta̱ kuítí ní.
42019004	Ta saá ke̱e ra, xíno ra kua̱'a̱n si'na ra, ta ni̱xaa̱ ra no̱o̱ kúma̱ni̱ ya'a ta̱Jesús. Ta ta̱Zaqueo nda̱a ra nda'a̱ ñii yito̱n tón sicómoro ká'no, ña kuchiño koni ra ta̱Jesús.
42019005	Ta ni̱xaa̱ ta̱Jesús xa̱'a̱ yito̱n no̱o̱ kánóo ta̱Zaqueo, ta na̱koto ndaa ra, ta xi̱ni ra ta̱Zaqueo, ta ni̱ka̱'a̱n ra xí'in ra: ―Tata, xa̱ndi̱ko̱n noo ún chi xíni̱ ñó'ó kindo̱o i̱ ve'e ún ki̱vi̱ vitin ―káchí ta̱Jesús.
42019006	Ta saá xa̱ndi̱ko̱n no̱o ta̱Zaqueo, ta kúsii̱ ní ini ra na̱ki'in ra ta̱Jesús ve'e ra.
42019007	Tá xi̱ni ni̱vi ñayó'o, ta ki̱xá'á na kándiva̱'a na xí'in ta̱Jesús, ká'a̱n na, káchí na saá: ―O̱n vá'a koo ta̱Jesús ve'e ta̱Zaqueo, chi ta̱ o̱n vá'a kúu ra ―káchí na.
42019008	Ta ta̱Zaqueo na̱kundichi ra ni̱ka̱'a̱n ra xí'in ta̱Jesús: ―Koto ví, Tata, vitin ta'ví i̱ ndi'i ñakuíká kómí i̱, ta taxi i̱ ñii sava ñayó'o nda'a̱ nandá'ví. Tá yóo ni̱vi na sa̱ndá'ví i̱ ki̱ndaa i̱ ña xi̱komí na, ta vitin taxi i̱ nda'a̱ na ko̱mi̱ yichi̱ ka̱ ñayó'o ―káchí ra xí'in ta̱Jesús.
42019009	Ta nda̱kuii̱n ta̱Jesús, ni̱ka̱'a̱n ra: ―Ki̱vi̱ vitin Ndios sa̱ka̱ku ra ta̱yó'o xí'in nave'e ra, chi ñii ki̱'va nda̱tán xi̱i̱ síkuá yó ta̱Abraham ka̱ndixa ra Ndios, saá kándixa ta̱Zaqueo vitin. Ta saá kúnda̱a̱ ini yó ta̱Zaqueo kúu ñii sa̱'ya ndino'o ta̱Abraham.
42019010	Yi̱'i̱, ta̱ kúu ta̱a ta̱ ki̱xi no̱o̱ Ndios, va̱xi i̱ nandukú i̱ ta saka̱ku i̱ ni̱vi na nda̱ñó'ó no̱o̱ Ndios ―káchí ta̱Jesús xí'in na.
42019011	Ta ni̱vi na kua̱'a̱n sa̱ta̱ ta̱Jesús xíni̱ so̱'o na to̱'on ña ká'a̱n ra, ta xa yatin xaa̱ ra ñoo Jerusalén, ta xáni si̱ni̱ ni̱vi vitin to̱nda̱a ki̱vi̱ Ndios kixá'á ra ka'nda chiño ra no̱o̱ na ñoyívi yó'o. Ta saá ta̱Jesús nda̱to̱'on ra ñii cuento ña saná'a ra na,
42019012	káchí ra saá: ―Saá ndo̱'o ñii ta̱ká'no, kóni ra ko̱'o̱n ra inka̱ ñoo xíká, ta ndikó ra, chi ñoo xíká yó'o sakuiso na chiño ra kuu ra ta̱rey ñoo ra, ta ka'nda chiño ra no̱o̱ nañoo ra.
42019013	Tá xa yatin to̱nda̱a ki̱vi̱ kee ta̱ká'no yó'o ko̱'o̱n ra, ta ka̱na ra u̱xu̱ namozo ra, ta ki̱xaa̱ na no̱o̱ ra. Ta ta̱xi ra ñii si̱'ún na̱ní mina nda'a̱ ñii ñii namozo, ta ni̱ka̱'a̱n ra xí'in na, káchí ra saá: “Kasa chiño ndó si̱'ún yó'o nda̱ ki̱vi̱ ndikó i̱”, káchí ra xí'in na.
42019014	Ta ni̱vi nañoo ra o̱n xi̱in na koni na ra, ña̱kán ti̱'ví na sava natá'an na ko̱'o̱n na ka̱'a̱n na xí'in mi̱i ta̱rey ká'no ñoo xíká, kachí na saá: “O̱n vása kóni ndi̱ ta̱yó'o nduu ra ta̱rey, ta ka'nda chiño ra no̱o̱ ndi̱”, kachí na.
42019015	Ta saá ni, ni̱xa̱'a̱n ra, ta ndu̱u ra ta̱rey, ta ndi̱kó ra ñoo ra. Ta ni̱ka̱'a̱n ra xí'in namozo ra: “Vitin ko̱'o̱n ndó kana ndó u̱xu̱ ta̱a ta̱ ta̱xi i̱ si̱'ún nda'a̱, ná kixi na yó'o ña kunda̱a̱ ini i̱ ndasaá si̱'ún na̱ki'in nayó'o sa̱ta̱ si̱'ún ña ta̱xi i̱ nda'a̱ na”, káchí ra.
42019016	Ta ta̱no̱ó ki̱xaa̱ ra, ta ka̱chí ra saá: “Tata, ki̱sa chiño i̱ si̱'ún ña ta̱xi ún nda'a̱ i̱, ta na̱ki'in i̱ u̱xu̱ si̱'ún sa̱ta̱ ña”, káchí ra.
42019017	Ta káchí ta̱rey: “Va̱'a, ta̱mozo va̱'a kúu ún. Va̱'a ní ki̱sa ndivi ún xí'in chiño ña lo'o, ta vitin táxi i̱ yó'ó nduu ún ta̱a ta̱ ka'nda chiño no̱o̱ u̱xu̱ ñoo”, káchí ta̱rey xí'in ta̱mozo yó'o.
42019018	Ta ta̱mozo o̱vi̱ ki̱xaa̱ ra no̱o̱ ta̱rey, ta ni̱ka̱'a̱n ra: “Tata, ki̱sa chiño i̱ si̱'ún ña ta̱xi ún nda'a̱ i̱, ta na̱ki'in i̱ o̱'o̱n si̱'ún sa̱ta̱ ña”, káchí ra.
42019019	Ta nda̱kuii̱n ta̱rey, ni̱ka̱'a̱n ra xí'in ra: “Va̱'a, ta vitin taxi i̱ yó'ó nduu ún ta̱ ka'nda chiño no̱o̱ o̱'o̱n ñoo”, káchí ra.
42019020	Ta ki̱xaa̱ inka̱ ta̱mozo no̱o̱ ta̱rey, ta ni̱ka̱'a̱n ra: “Tata, yó'o yóo si̱'ún ña ta̱xi ún nda'a̱ i̱. Ta̱xi va̱'a i̱ ña, chi̱súku ndaa i̱ ña xí'in tiko̱to̱. Ni̱‑xiin sandañó'ó i̱ ña,
42019021	chi yí'ví i̱ no̱o̱ ún. Saá chi yó'ó kúu ñii ta̱a ta̱ ndeé ní ini, chi kíndaa ún si̱'ún vará o̱n vása ní‑kisa chiño ún, ta nákaya ún ña̱'a no̱o̱ o̱n vása ní‑chi'i ún”, káchí ta̱mozo xí'in ta̱rey.
42019022	Ta ni̱ka̱'a̱n ta̱rey xí'in ra: “¡Ta̱mozo ndiva̱'a kúu yó'ó! Ta xí'in to̱'on ña ni̱ka̱'a̱n mi̱i ún, vitin sanakuiso i̱ kua̱chi yó'ó. Káchí ún ndí yi̱'i̱ kúu ta̱ ndeé ini, ta̱a ta̱ kíndaa si̱'ún vará o̱n vása ní‑kisa chiño i̱, ta yi̱'i̱ nákaya ña̱'a no̱o̱ o̱n vása ní‑chi'i i̱, káchí ún.
42019023	Tá ndixa ñayó'o kúu ña xáni ini ún, ta saá, ¿nda̱chun ni̱‑chikaa̱ va̱'a ún si̱'ún i̱ ini ve'e no̱o̱ tá'vi̱ si̱'ún?, ta ki̱vi̱ ndi̱kó i̱, naki'in i̱ si̱'ún i̱ xí'in si̱ki̱ ña, níkúu”, káchí ta̱rey xí'in ta̱mozo o̱n vá'a yó'o.
42019024	Ta ni̱ka̱'a̱n ta̱rey xí'in na ndóo xí'in ra: “Kindaa ndó si̱'ún nda'a̱ ta̱yó'o, ta taxi ndó ña nda'a̱ ta̱a ta̱ kómí u̱xu̱ si̱'ún”, káchí ra.
42019025	Ta nda̱kuii̱n na, ni̱ka̱'a̱n na: “Tata, ta̱yó'o xa kómí ra u̱xu̱ si̱'ún”, káchí na.
42019026	Ta ni̱ka̱'a̱n ta̱rey: “Ta ndi'i ni̱vi na va̱'a xíni̱ kukomí ña̱'a, ta nayó'o naki'in ka̱ na ñava̱'a. Ta ni̱vi na o̱n vása xíni̱ ndasaá va̱'a kukomí na ña̱'a, ta̱nda̱ ñalo'o kómí na, nondaa ña nda'a̱ nayó'o.
42019027	Ta vitin tónda̱a ki̱vi̱ kasa nani i̱ kua̱chi xa̱'a̱ ni̱vi na o̱n xi̱in koni yi̱'i̱, ni̱vi na o̱n xi̱in taxi yi̱'i̱ kuu ta̱a ta̱ ka'nda chiño no̱o̱ na. Va̱'a ko̱'o̱n ndó ki'in ndó na ta kixi na yó'o, ta saá ka'ni ndó na no̱o̱ i̱”, káchí ta̱rey xí'in na. Saá ndi̱'i cuento lo'o yó'o ―káchí ta̱Jesús.
42019028	Ta ndi̱'i ni̱ka̱'a̱n ta̱Jesús to̱'on yó'o, ta na̱ki'in ra kua̱'a̱n ra yichi̱ ñoo Jerusalén.
42019029	Ta ni̱xaa̱ ra yatin ñoo Betania xí'in ñoo Betfagé, ña ñó'o no̱o̱ xi̱ki̱ tón Olivo. Ta ta̱Jesús ni̱ka̱'a̱n ra xí'in o̱vi̱ naxíka xí'in ra,
42019030	káchí ra saá: ―Kua̱'a̱n ndó ñoo ña xíto ndaa ndó kaa̱. Ta ni̱xaa̱ ndó ñoo kaa̱, ta naní'i ndó ñii burro lo'o nó'ni rí, tí o̱n ta̱'án koso na kúu rí. Ta ndaxin ndó rí ta kixi ndó xí'in rí yó'o.
42019031	Tá yóo ni̱vi na nda̱ka̱ to̱'on ndó'ó: “¿Nda̱chun ndáxin ndó burro yó'o?”, kachí na xí'in ndó, ta ndakuii̱n ndó, kachí ndó saá xí'in na: “Ta̱Ká'no no̱o̱ yó xíni̱ ñó'ó rí”, kachí ndó xí'in na ―káchí ta̱Jesús xí'in o̱vi̱ naxíka xí'in ra.
42019032	Ta saá kua̱'a̱n na, ta ni̱xaa̱ na ñoo ta na̱ní'i na burro lo'o. Ñii ki̱'va nda̱tán yóo ña ni̱ka̱'a̱n ta̱Jesús xí'in na, saá yóo ña na̱ní'i na.
42019033	Tá ndáxin na burro lo'o, ta ni̱vi xí'in sa̱na̱ tíyó'o, ni̱nda̱ka̱ to̱'on ña'á na: ―¿Nda̱chun ndáxin ndó rí? ―káchí na.
42019034	Ta nda̱kuii̱n na, káchí na saá: ―Mi̱i ta̱Ká'no no̱o̱ yó xíni̱ ñó'ó rí ―káchí na xí'in na.
42019035	Ta saá ndi̱kó na ki̱xaa̱ na no̱o̱ ta̱Jesús xí'in burro lo'o, ta chi̱nóo na tiko̱to̱ na sa̱ta̱ rí, ta na̱koso ta̱Jesús ta kua̱'a̱n ra yichi̱.
42019036	Tá yóso ra rí, kua̱'a̱n ra yichi̱, ta kua̱'a̱ ní ni̱vi chi̱ndoo na tiko̱to̱ na yichi̱ no̱o̱ yá'a ra kua̱'a̱n ra, saá kísa to̱'ó na ra.
42019037	Tá ki̱xá'á ra va̱xi noo ra xi̱ki̱ tón Olivo, ta ndi'i ni̱vi na ndíko̱n sa̱ta̱ ra kúsii̱ ní ini na, ta ki̱xá'á na ndeé ní ká'a̱n na, ta kísa ká'no na Ndios xa̱'a̱ ña kua̱'a̱ ní milagro ke̱'é ra, xi̱ni na.
42019038	Ni̱ka̱'a̱n na saá: ―¡Ná ke'é Ndios ñava̱'a xí'in ta̱rey yó'o, ta̱a ta̱ ki̱xaa̱ xí'in nda̱yí Ndios! ¡Vitin Ndios taxi ra koo va̱'a ni̱vi xí'in ra ñoyívi ni̱no! ¡Ná kanóo síkón ñato̱'ó Ndios! ―káchí na.
42019039	Ta sava nafariseo kua̱'a̱n na xí'in ni̱vi yó'o, ta ni̱ka̱'a̱n na xí'in ta̱Jesús: ―Tata maestro, ka̱'a̱n ún xí'in na ndíko̱n sa̱ta̱ ún, ña o̱n ka̱'a̱n na saá ―káchí na.
42019040	Ta ni̱ka̱'a̱n ta̱Jesús xí'in na: ―Táná ka̱'a̱n i̱ xí'in nayó'o ndí tási̱ín koo yu'u̱ na, ta saá nda̱ yu̱u̱ ndóo yó'o kixá'á ña ndeé ní kasa ká'no ña yi̱'i̱ ―káchí ra xí'in na.
42019041	Ta ki̱xaa̱ ta̱Jesús yatin ñoo Jerusalén. Tá xi̱ni ra ñoo yó'o, ta ki̱xá'á ra kúchuchú ní ini ra, ta xáku ra xa̱'a̱ ni̱vi nañoo yó'o,
42019042	ta ni̱ka̱'a̱n ra saá: ―¡Kóni ní i̱ vitin kunda̱a̱ ini ndó yu kúu ña kivi taxi koo va̱'a ini ndó! Saá chi ña nákaa̱ se'é no̱o̱ ndó kúu ña vitin, ta o̱n ki̱ví koni ndó ña.
42019043	Ta va̱xi ñii ki̱vi̱ ndi'i na sáa̱ ini xíni ndó'ó kono nduu ndi'i na ñoo ndó, ta nakasi na ndi'i yichi̱ ndó, ta o̱n kuchiño kee ndó ñoo ndó. Ta ndi'i saá xiiña ñoo ndó, kixá'á ni̱vi yó'o kani tá'an na xí'in ndó.
42019044	Ta sandi'i na xa̱'a̱ ndi'i ve'e ndó, ta sandi'i na xa̱'a̱ ndi'i ndó'ó. O̱n ndo̱o ka̱ nda̱ ñii yu̱u̱ ndíso tá'an na̱ma̱ ve'e ndó ña koto ndó, chi ndi'i xa̱'a̱ ve'e ndó. Saá kundo'o ndó chi ki̱vi̱ ki̱xaa̱ i̱ ña saka̱ku i̱ ndó'ó, ta ni̱‑xiin ndó nakoni ndó yi̱'i̱ ―káchí ta̱Jesús xí'in nañoo Jerusalén.
42019045	Ta ni̱xaa̱ na ñoo Jerusalén, ta ta̱Jesús ni̱ki̱'vi ra ke̱'e yé'é ve'e ño̱'o ká'no, ta ki̱xá'á ra táva ra ndi'i ni̱vi na síkó xí'in ni̱vi na sáta, ña kee na ko̱'o̱n na.
42019046	Ta ni̱ka̱'a̱n ra xí'in na: ―Saá káchí to̱'on Ndios ña ni̱taa na xi̱na̱'á: “Ve'e i̱ kuu ve'e no̱o̱ ko̱'o̱n ni̱vi ña ka̱'a̱n na xí'in i̱”, káchí to̱'on Ndios. Ta ndó'ó, o̱n vása va̱'a ké'é ndó, chi sa̱nduu ndó ve'e yó'o ñii kavua̱ nakuí'ná ―káchí ta̱Jesús xí'in na.
42019047	Ndi'i saá ki̱vi̱ ta̱Jesús xíka ra sáná'a ra ni̱vi ini ve'e ño̱'o ká'no ñoo Jerusalén yó'o, ta na sáná'a nda̱yí Ndios xí'in nachiño ná'no xí'in naná'no no̱o̱ nasu̱tu̱, ndúkú na ndasaá koo ka'ni na ta̱Jesús.
42019048	Ta ni̱‑kivi naní'i na ndasaá ka'ni na ra, chi ndi'i ni̱vi kúsii̱ ini na xíni̱ so̱'o na to̱'on ña ká'a̱n ra.
42020001	Ñii ki̱vi̱ yóo ta̱Jesús ke̱'e yé'é ve'e ño̱'o ká'no ñoo Jerusalén, ta sáná'a ra ni̱vi, ká'a̱n ra xí'in na to̱'on ñava̱'a xa̱'a̱ yichi̱ Ndios. Ta saá na sáná'a nda̱yí Ndios xí'in naxi̱kua̱'a̱ no̱o̱ najudío xí'in naná'no no̱o̱ nasu̱tu̱ ki̱xaa̱ na no̱o̱ ta̱Jesús,
42020002	ta ni̱ka̱'a̱n na xí'in ra si'a: ―Ka̱'a̱n ún xí'in ndi̱, ¿míkía̱ ki̱xi nda̱yí ké'é ún ñayó'o? ¿Yu kúu na ta̱xi nda̱yí nda'a̱ ún ke'é ún chiño yó'o saá? ―káchí na.
42020003	Ta ni̱ka̱'a̱n ta̱Jesús xí'in na: ―Ta yi̱'i̱ kóni i̱ nda̱ka̱ to̱'on i̱ ndó'ó ñii la̱á to̱'on, ta va̱'a ndakuii̱n ndó yu'u̱ i̱.
42020004	¿Míkía̱ ki̱xi nda̱yí ta̱Juan sa̱kuchu ra ni̱vi? ¿Án ta̱xi Ndios nda̱yí nda'a̱ ra? ¿Án ni̱vi kúu na ta̱xi nda̱yí nda'a̱ ra ña sakuchu ra ni̱vi? ―káchí ta̱Jesús xí'in na.
42020005	Ta saá ki̱xá'á na ká'a̱n tá'an xí'in mi̱i na: ―¿Ndasaá koo ndakuii̱n yó vitin? Chi táná ka̱'a̱n yó Ndios ta̱xi nda̱yí nda'a̱ ta̱Juan, ta saá nda̱ka̱ to̱'on ta̱Jesús mi̱i yó: “¿Nda̱chun o̱n vása ní‑kandixa ndó ña ni̱ka̱'a̱n ra?”
42020006	Táná ka̱'a̱n yó ni̱vi kuiti kúu na ta̱xi nda̱yí nda'a̱ ta̱Juan, ta saá yi̱yo ní sasaa̱ yó nañoo, ta kixá'á na tiin na yu̱u̱, ta koon na mi̱i yó, chi ndi'i ni̱vi yó'o kándixa na ndí ta̱Juan xi̱kuu ra ñii ta̱profeta ―káchí na, ká'a̱n tá'an na.
42020007	Ta saá nda̱kuii̱n na, káchí na si'a xí'in ta̱Jesús: ―O̱n xíni̱ ndi̱ yu kúu na ta̱xi nda̱yí nda'a̱ ta̱Juan ―káchí na.
42020008	Ta saá ta̱Jesús ni̱ka̱'a̱n ra xí'in na: ―Ta ni yi̱'i̱, o̱n ka̱'a̱n i̱ xí'in ndó míkía̱ ki̱xi nda̱yí kómí i̱ ña ké'é i̱ chiño yó'o ―káchí ra.
42020009	Ta saá ta̱Jesús nda̱to̱'on ra inka̱ cuento ña saná'a ra na, káchí ra saá: ―Saá ndo̱'o ñii ta̱a, na̱taan ra tón uva, ta saá sa̱tati ra ño'o̱ ra xí'in tón uva inka̱ ni̱vi, ta ke̱e ra kua̱'a̱n ra koo ra inka̱ ñoo kua̱'a̱ ní ki̱vi̱.
42020010	Ta ki̱xaa̱ yatin ki̱vi̱ ña ka'nda na tíuva yó'o, ta ta̱ xí'in yito̱n tón uva ti̱'ví ra ñii ta̱mozo ra kua̱'a̱n ra naki'in ra sava tíuva ña kuu ya'vi ra. Ta ni̱vi na táti ño'o̱ no̱o̱ yóo tón uva ti̱in na ta̱mozo yó'o, ta ka̱ni ní na ra, ni̱‑xiin na taxi na rí nda'a̱ ra, ta saá ndi̱kó vi̱chí ra kua̱no'o̱ ra.
42020011	Ta ta̱a ta̱ xí'in yito̱n tón uva tuku ti̱'ví ra inka̱ ta̱a kua̱'a̱n ra naki'in ra tíuva. Ta ni̱kandiva̱'a na xí'in ra, ta ka̱ni ní na ra, ta sa̱kuka'an na no̱o̱ ra, ta ta̱xin na ra ndikó ra kua̱no'o̱ ra ve'e ta̱patrón.
42020012	Ta ta̱a ta̱ xí'in yito̱n tón uva tuku ti̱'ví ra inka̱ ta̱mozo kua̱'a̱n ra, ta ti̱in na ra, ta sa̱takué'e̱ ní na ra, ta ta̱xin na ra, kua̱no'o̱ ra.
42020013	’Ta saá ta̱a ta̱ xí'in yito̱n tón uva ni̱ka̱'a̱n ra: “¿Yukía̱ koo ke'é yó vitin? Va̱'a ka̱ ti'ví yó sa̱'ya yó, ta̱ kí'vi ní ini yó xíni yó. Tá ni̱vi na táti ño'o̱ yó nakoni na sa̱'ya yó yó'o, ta kasa to̱'ó na ra”, káchí ra.
42020014	Ta ni̱vi na táti ño'o̱ xi̱ni na kíxaa̱ ta̱lo'o sa̱'ya ra, ta ni̱ka̱'a̱n na xí'in tá'an na, káchí na saá: “Ta̱kaa̱ kúu sa̱'ya ta̱ na̱taan tón uva, ta sa̱'ya ra yó'o kúu ta̱ naki'in ñakuíká xí'in ño'o̱ yó'o táná kivi̱ yivá ra. Na'a ndó ná ko'yo̱ ka'ni yó ra, ta kindo̱o yó xí'in ndi'i ñakuíká ra”, káchí na.
42020015	Ta saá ti̱in na ra, ta sa̱kana na ra nda̱ sa̱ta̱ na̱ma̱ ña xi̱no nduu no̱o̱ yóo tón uva, ta xa̱'ni na ra. Saá ndi̱'i cuento yó'o ―káchí ta̱Jesús. Ta ta̱Jesús ni̱ka̱'a̱n ra xí'in ni̱vi na xi̱ni̱ so̱'o cuento yó'o: ―¿Vitin yukía̱ ke'é ta̱ xí'in yito̱n tón uva?
42020016	Ká'a̱n i̱ xí'in ndó, ndixa ndikó ra naxaa̱ ra ta sandi'i ra xa̱'a̱ ni̱vi na táti ño'o̱ ra. Ta tuku satati ra ño'o̱ ra inka̱ ni̱vi ―káchí ta̱Jesús xí'in na. Ta nda̱kuii̱n ni̱vi, ni̱ka̱'a̱n na: ―¡Ná o̱n taxi Ndios kundo'o ndi̱ saá! ―káchí na.
42020017	Ta ta̱Jesús xíto ra no̱o̱ na, ta ni̱ka̱'a̱n ra xí'in na: ―¿Án o̱n vása kúnda̱a̱ ini ndó ña kóni kachí to̱'on Ndios ña ni̱taa na xi̱na̱'á, ña káchí saá?: Yóo yu̱u̱ ña ni̱‑xiin ni̱vi na kísa va̱'a ve'e koni̱ ñó'ó na, ta mi̱i yu̱u̱ yó'o ndu̱u ña yu̱u̱ ñano̱ó nákaa̱ xa̱'a̱ ve'e, káchí to̱'on Ndios.
42020018	Ndi'i ni̱vi na kaki'i ta nakava na sa̱ta̱ yu̱u̱ yó'o ndi'i xa̱'a̱ na. Ta yu̱u̱ yó'o, táná nakava ña sa̱ta̱ ni̱vi, ta chi'ma ña na nda̱ nduu na yaa̱ ―káchí ta̱Jesús xí'in na.
42020019	Ta saá naná'no no̱o̱ nasu̱tu̱ xí'in na sáná'a nda̱yí Ndios xa̱ni si̱ni̱ na ndúkú na ndasaá koo tiin ña'á na, chi nayó'o ku̱nda̱a̱ ini na cuento ña ni̱ka̱'a̱n ta̱Jesús ndí ká'a̱n ña xa̱'a̱ na. Ta ni̱‑kuchiño tiin na ra, chi yí'ví na ko̱to̱ saa̱ ni̱vi na ndóo yó'o.
42020020	Ta saá naná'no no̱o̱ nasu̱tu̱ xí'in na sáná'a nda̱yí Ndios ti̱'ví na sava ni̱vi ña koto ndoso na ta̱Jesús. Ña ká'a̱n na nda̱tán ká'a̱n ni̱vi na ndino'o ini, saá ka̱'a̱n nayó'o xí'in ta̱Jesús, chi kóni na ña sati̱ví na ñii to̱'on ká'a̱n ra, ta kuchiño na taxi na kua̱chi xa̱'a̱ ra no̱o̱ ta̱gobernador.
42020021	Saá ki̱xaa̱ na no̱o̱ ta̱Jesús, ta ni̱ka̱'a̱n na xí'in ra: ―Tata maestro, xíni̱ ndi̱ yó'ó kúu ún ta̱a ta̱ sáná'a ñanda̱a̱. Ta o̱n vása náka̱xin ún ni̱vi, ta ñii ki̱'va ká'a̱n ún ñanda̱a̱ xí'in ndi'i na, ni o̱n vása násama ún to̱'on ún, ta sáná'a ún ñanda̱a̱ xa̱'a̱ yichi̱ Ndios.
42020022	Ta vitin kóni ndi̱ nda̱ka̱ to̱'on ndi̱ yó'ó, ¿án va̱'a cha'vi yó kota no̱o̱ ta̱rey César ñoo Roma? ¿Án o̱n vá'a cha'vi yó ña? ―káchí na xí'in ra.
42020023	Ta ta̱Jesús kúnda̱a̱ ini ra ndí na o̱vi̱ yu'u̱ kúu na, kóni na koto ndoso na ra, ta ni̱ka̱'a̱n ra xí'in na: ―¿Nda̱chun kóni ndó koto ndoso ndó yi̱'i̱?
42020024	Taxi ndó ñii si̱'ún ná koto i̱ no̱o̱ ña. ¿Yo na̱'ná, ta yo ki̱vi̱ kúu ña yóo no̱o̱ si̱'ún yó'o? ―káchí ta̱Jesús xí'in na. Ta nda̱kuii̱n na: ―Si̱'ún yó'o kómí ña na̱'ná xí'in ki̱vi̱ ta̱rey César ―káchí na.
42020025	Ta ni̱ka̱'a̱n ta̱Jesús xí'in na: ―Taxi ndó nda'a̱ ta̱rey César ña kúu kuenda ra, ta taxi ndó nda'a̱ Ndios ña kúu kuenda Ndios ―káchí ta̱Jesús xí'in na.
42020026	Ta saá ni̱‑kuchiño naní'i na to̱'on ña taxi na kua̱chi xa̱'a̱ ta̱Jesús no̱o̱ nachiño. Ta na̱ka'nda ini na chi va̱'a ní ni̱ka̱'a̱n ra, ta ni̱‑naní'i na ña ndakuii̱n na.
42020027	Nasaduceo ki̱xaa̱ na no̱o̱ ta̱Jesús. Nasaduceo yó'o kúu na naná'no na sáná'a ta ká'a̱n na ndí na ni̱xi'i̱ o̱n vása nataku̱ ka̱ na. Ta ni̱nda̱ka̱ to̱'on na ta̱Jesús:
42020028	―Tata maestro, nda̱yí Ndios ña ni̱taa ta̱Moisés káchí ña saá: “Tá ñii ta̱a ni̱xi'i̱ ra, ta o̱n ko̱ó sa̱'ya ra ní‑xiyo xí'in ñásí'í ra, ta ñani ra xíni̱ ñó'ó tonda̱'a̱ ra xí'in ñá ni̱ndo̱o yó'o, ña kivi koo sa̱'ya na. Nda̱tán koo sa̱'ya ta̱ ni̱xi'i̱, saá koo sa̱'ya nayó'o”, káchí nda̱yí ña ni̱taa ta̱Moisés.
42020029	Ta, ¿yukía̱ káchí yó'ó xa̱'a̱ ñayó'o? Chi saá ndo̱'o ta̱a, u̱xa̱ ñani kúu ra. Ta̱no̱ó to̱nda̱'a̱ ra xí'in ñii ña'a̱, ta ni̱xi'i̱ ra, ta o̱n ko̱ó sa̱'ya ra ní‑xiyo.
42020030	Ta ñani ra ta̱o̱vi̱ to̱nda̱'a̱ ra xí'in ñáña'a̱ yó'o, ta ni̱xi'i̱ ra, ta o̱n ko̱ó sa̱'ya na ní‑xiyo.
42020031	Ta ñani ra ta̱u̱ni̱ to̱nda̱'a̱ ra xí'in ñáña'a̱ yó'o, ta ni̱xi'i̱ ra, ta o̱n ko̱ó sa̱'ya na ní‑xiyo. Ta ñani ra ta̱ko̱mi̱ to̱nda̱'a̱ ra xí'in ñáña'a̱ yó'o, ta ni̱xi'i̱ ra, ta o̱n ko̱ó sa̱'ya na. Ta ñani ra ta̱o̱'o̱n to̱nda̱'a̱ ra xí'in ñáña'a̱ yó'o, ta ni̱xi'i̱ ra, ta o̱n ko̱ó sa̱'ya na. Ta ñani ra ta̱i̱ño̱ to̱nda̱'a̱ ra xí'in ñáña'a̱ yó'o, ta ni̱xi'i̱ ra, ta o̱n ko̱ó sa̱'ya na. Ta ñani ra ta̱u̱xa̱ to̱nda̱'a̱ ra xí'in ñáña'a̱ yó'o, ta ni̱xi'i̱ ra, ta o̱n ko̱ó sa̱'ya na.
42020032	Ta saá ni̱xi'i̱ mi̱i ñáña'a̱ yó'o.
42020033	Ta ki̱vi̱ nataku̱ ndi'i na ni̱xi'i̱, ¿yukú ta̱a kuu yii̱ ñáña'a̱ yó'o?, chi ndi'i ta̱a u̱xa̱ ñani ni̱xi̱yo ra xí'in ñá ―káchí na xí'in ta̱Jesús.
42020034	Ta nda̱kuii̱n ta̱Jesús, káchí ra saá xí'in na: ―O̱n vása kúnda̱a̱ va̱'a ini ndó xa̱'a̱ ñoyívi ni̱no xí'in Ndios. Saá chi ñoyívi yó'o kúu no̱o̱ tónda̱'a̱ ta̱a xí'in ña'a̱, ta táxi na sa̱'ya na tonda̱'a̱ na xí'in inka̱ na.
42020035	Ta ki̱vi̱ nataku̱ ni̱vi na ni̱xi'i̱, o̱n vása tonda̱'a̱ ka̱ na ñoyívi ni̱no, ni o̱n vása taxi na sa̱'ya na tonda̱'a̱ na xí'in inka̱ ni̱vi.
42020036	Ta ni̱vi na̱taku̱ o̱n kuchiño kivi̱ ka̱ na, ta nda̱tán yóo naángel saá koo ni̱vi na kundo̱o xí'in Ndios. Sa̱'ya ndino'o Ndios kuu nayó'o, xa̱'a̱ ña nataku̱ na.
42020037	Xa̱'a̱ ña nataku̱ na ni̱xi'i̱, mi̱i ta̱Moisés ni̱taa ra to̱'on ña kísa nda̱a̱ ndí ni̱vi na ni̱xi'i̱ xíni̱ ñó'ó nataku̱ na. Saá chi ñii ki̱vi̱ xi̱ni ta̱Moisés yito̱n ñiño̱ xíxi̱ nó, ta saá ni̱ka̱'a̱n Ndios xí'in ra, ka̱chí ra saá: “Yi̱'i̱ kúu Ndios no̱o̱ ta̱Abraham, ta̱Isaac, xí'in ta̱Jacob, ta nayó'o kísa ká'no na yi̱'i̱”, ka̱chí Ndios xí'in ta̱Moisés.
42020038	Ta xí'in to̱'on yó'o kúnda̱a̱ ini yó ndí táku̱ ka̱ xi̱i̱ síkuá yó yó'o. Ndó'ó káchí ndó na ni̱xi'i̱ kúu na, ta no̱o̱ Ndios nayó'o táku̱ na, chi na ndixa ni̱xi'i̱ o̱n kúchiño na kasa ká'no na Ndios ―káchí ta̱Jesús xí'in nasaduceo.
42020039	Ta ni̱ka̱'a̱n sava na sáná'a nda̱yí Ndios: ―Va̱'a ní ká'a̱n ún, tata maestro ―káchí na xí'in ta̱Jesús.
42020040	Ta saá nasaduceo ni̱‑xiin ka̱ na nda̱ka̱ to̱'on na ra ña koto ndoso na ra.
42020041	Ta ta̱Jesús ni̱nda̱ka̱ to̱'on ra na ndóo xí'in ra: ―¿Nda̱chun káchí na ndí Cristo, ta̱ ti'ví Ndios saka̱ku ra ni̱vi, kuu ñii sa̱'ya ñani síkuá ta̱rey David?
42020042	Chi mi̱i ta̱rey David ni̱taa ra no̱o̱ tutu na̱ní ña Salmos, ka̱chí ra saá: Ndios ni̱ka̱'a̱n ra xí'in ta̱Ká'no no̱o̱ i̱: “Koo ún xí'in i̱ sii̱n kua'á i̱ no̱o̱ táyi̱ tón to̱'ó yó'o,
42020043	ta̱nda̱ ki̱vi̱ taxi i̱ ko̱yo ndi'i na káni tá'an xí'in ún ti̱xin xa̱'a̱ ún”, ka̱chí Ndios, ni̱taa ta̱David xi̱na̱'á.
42020044	Xí'in to̱'on yó'o ta̱David ka̱chí ra Cristo kúu ta̱Ká'no no̱o̱ ra. Ta, ¿mí kúchiño kúu Cristo sa̱'ya ñani síkuá ta̱David? ―káchí ta̱Jesús xí'in na.
42020045	Tá xíni̱ so̱'o ndi'i ni̱vi, ta ni̱ka̱'a̱n ta̱Jesús xí'in naxíka xí'in ra, káchí ra saá:
42020046	―Koto va̱'a ndó o̱n kundiko̱n ndó yichi̱ ni̱vi na sáná'a nda̱yí Ndios, chi kuiti ká'vi na nda̱yí ta o̱n vása kasa ndivi na ña. Kísa ká'no xí'in mi̱i na, kúsii̱ ní ini na kundixin na tiko̱to̱ va̱'a, ta kua̱'a̱n va̱xi na no̱o̱ ni̱vi ña koto ña'á na. Ta xíka na no̱yá'vi, ta kóni na ña kasa to̱'ó ní ni̱vi na, ta kútoo ní na kundo̱o na táyi̱ tón ná'no tón to̱'ó yóo ve'e ño̱'o sinagoga. Ta no̱o̱ yóo viko̱ xíxi, ndúkú na kundo̱o na no̱o̱ táyi̱ ná'no tón to̱'ó.
42020047	Ta ké'é na ña o̱n vá'a, chi kíndaa na ve'e náña'a̱ ná ni̱xi'i̱ yii̱. Ta ndi̱'i ke̱'é na saá ta xí'in ñavatá ini na, xá'a̱n na ve'e ño̱'o sinagoga, ta na'á ní ká'a̱n na xí'in Ndios. Ké'é na saá xa̱'a̱ ña kóni na kani si̱ni̱ ni̱vi ndí nayó'o kúu nava̱'a ní no̱o̱ Ndios. Ta xa̱'a̱ ña o̱n vá'a ké'é na, Ndios saxo̱'vi̱ ka̱ ra nayó'o no̱o̱ inka̱ ni̱vi ―káchí ta̱Jesús xí'in na.
42021001	Ta ta̱Jesús yóo ra yé'é ve'e ño̱'o ká'no, ta xi̱to ra ni̱vi nakuíká táan na si̱'ún ini caja ña ñó'o si̱'ún xa̱'a̱ Ndios.
42021002	Ta xi̱ni ra ñii ña'a̱ ñándá'ví ñá ni̱xi'i̱ yii̱, táan ñá o̱vi̱ si̱'ún kuálí ini caja, ta lo'o ní ndáka̱ si̱'ún yó'o.
42021003	Ta ni̱ka̱'a̱n ta̱Jesús xí'in naxíka xí'in ra: ―Ndixa ká'a̱n i̱ xí'in ndó, ñándá'ví yó'o ta̱xi ví'í ka̱ ñá si̱'ún no̱o̱ ña ta̱xi nakuíká.
42021004	Chi nakuíká, vará ta̱xi na kua̱'a̱ ní si̱'ún, ta ki̱ndo̱o ví'í ní ka̱ ña nda'a̱ mi̱i na. Ta ñándá'ví yó'o, vará lo'o ní si̱'ún ní'i ñá, ta ta̱xi ndi'i ñá si̱'ún ña kómí ñá, ta saá sa̱ndakoo ñá ndi'i ña xíni̱ ñó'ó ñá ―káchí ta̱Jesús xí'in na.
42021005	Ta sava naxíka xí'in ta̱Jesús ká'a̱n tá'an na ndí livi ní yóo yu̱u̱ ñó'o ku̱va̱'a ve'e ño̱'o ká'no, ta livi ní ná'a inka̱ ña sa̱ní'i ni̱vi koo ini ve'e ño̱'o yó'o. Ta ni̱ka̱'a̱n ta̱Jesús xí'in na:
42021006	―Ñii ki̱vi̱ ña va̱xi ndi'i ñalivi ña xíto ndó ve'e ño̱'o yó'o, ndi'i xa̱'a̱ ña, ta nda̱ ñii ka̱ yu̱u̱, o̱n kóo ka̱ sa̱ta̱ inka̱ yu̱u̱. Saá chi tani ve'e ño̱'o ta ndi'i xa̱'a̱ ndi'i ña ―káchí ta̱Jesús.
42021007	Ta ni̱nda̱ka̱ to̱'on na ta̱Jesús: ―Tata Maestro, ¿ama koo saá ña ka̱chí ún? ¿Ndá seña kuu ña koni ndi̱ ña kunda̱a̱ ini ndi̱ ña xa yatin ndi'i xa̱'a̱ ve'e ño̱'o ká'no yó'o? ―káchí na.
42021008	Ta nda̱kuii̱n ta̱Jesús: ―Koto va̱'a ndó ña o̱n sandá'ví ni̱vi ndó'ó. Saá chi kua̱'a̱ ní ta̱a kixaa̱, ta ki̱vi̱ kixaa̱ ñii ñii na, ta ka̱'a̱n na xí'in ndó, kachí na saá: “Yi̱'i̱ kúu Cristo, ta̱a ta̱ ti̱'ví Ndios saka̱ku ni̱vi ñoyívi yó'o, ta xa yatin to̱nda̱a ki̱vi̱ kixá'á ka'nda chiño i̱ no̱o̱ na ñoyívi yó'o”, kachí na xí'in ndó. Ta o̱n kundiko̱n ndó sa̱ta̱ ni̱vi na ká'a̱n saá xí'in ndó.
42021009	Ta koni̱ so̱'o ndó yóo kua̱chi xá'ni tá'an na ñoo yatin, ta xá'ni tá'an na ñoo xíká, ta o̱n kuyi̱'ví ndó. Chi xíni̱ ñó'ó kundivi ndi'i ñayó'o, ta saá ni, ta̱'án ka̱ kixaa̱ ki̱vi̱ sondí'í ñoyívi yó'o.
42021010	’Ki̱vi̱ ña va̱xi nakuita ni̱vi na ñoo ná'no ka'ni tá'an na xí'in ni̱vi na inka̱ ñoo ná'no, ta ñoo no̱o̱ yóo narey ka'ni tá'an na xí'in inka̱ ñoo no̱o̱ yóo inka̱ narey.
42021011	Ta kua̱'a̱ ní xiiña ndeé ní ta̱an no̱o̱ ño'o̱, ta koo ní so̱ko, ta kua̱'a̱ ní ñoo kunakaa̱ ndi'i no̱o̱ kue̱'e̱, ta ñoyívi ni̱no koo seña ná'no koni na, ta yi̱'ví ní ni̱vi.
42021012	’Ta saá ni, tá ta̱'án ka̱ kixaa̱ ki̱vi̱ kundivi ñayó'o, ta xo̱'vi̱ ní ndó'ó, chi sava ni̱vi tiin na ndó'ó, ta nataxi na ndó'ó nda'a̱ naná'no ve'e ño̱'o sinagoga, ta taan na ndó'ó ini ve'e ka̱a. Taxi na kua̱chi xa̱'a̱ ndó no̱o̱ nagobernador án no̱o̱ narey chi na ndíko̱n yi̱'i̱ kúu ndó.
42021013	Tá kundo̱o ndó no̱o̱ nachiño yó'o, ta saá kukomí ndó yichi̱ ka̱'a̱n ndó to̱'on ñava̱'a xa̱'a̱ i̱.
42021014	Ta o̱n kundi'i ini ndó xa̱'a̱ to̱'on ña ndakuii̱n ndó no̱o̱ nachiño,
42021015	chi yi̱'i̱ taxi i̱ to̱'on xí'in ñandíchí si̱ni̱ ndó, ta saá ka̱'a̱n ndó xí'in na. Ta ni̱vi na o̱n xi̱in koni ndó'ó, o̱n kívi naní'i na to̱'on ña ndakuii̱n na yu'u̱ ndó.
42021016	Ta ki̱vi̱ ña va̱xi, ta yivá ndó, án si'í ndó, án ñani ndó, án inka̱ nave'e ndó, án migo ndó chikaa̱ na kua̱chi sa̱ta̱ ndó, ta ka'ni na sava ndó'ó.
42021017	Ndi'i ni̱vi ñoyívi yó'o kusaa̱ ini na koni na ndó'ó chi na ndíko̱n yi̱'i̱ kúu ndó.
42021018	Ta Ndios kundaa va̱'a ra ndó'ó, ta nda̱ ñii yisi̱ si̱ni̱ ndó, o̱n taxi ra ña ndi'i xa̱'a̱ ña.
42021019	Tá o̱n vása sandakoo ndó yichi̱ i̱, ta kundiko̱n va̱'a ndó ña, nda̱ kixaa̱ ki̱vi̱ ndi̱'i ña xo̱'vi̱ ndó, ta Ndios saka̱ku ra ndó'ó ña kutaku̱ ndó xí'in ra ndi'i saá ki̱vi̱ ña va̱xi.
42021020	’Tá xíto ndó xa xi̱no nduu natropa ñoo Jerusalén yó'o, ta saá kunda̱a̱ ini ndó xa ki̱xaa̱ ki̱vi̱ ndi'i xa̱'a̱ ña.
42021021	Ta ki̱vi̱ yó'o, ndi'i ni̱vi na ndóo estado Judea yó'o, xíni̱ ñó'ó kono na ko̱'o̱n na no̱o̱ yóo yuku̱ síkón. Ta ndi'i ni̱vi na ndóo ñoo Jerusalén xíni̱ ñó'ó kee ndi'i na ko̱'o̱n na. Ta ndi'i ni̱vi na ndóo yuku̱, o̱n vá'a ndi̱'vi na ñoo Jerusalén.
42021022	Saá chi ki̱vi̱ yó'o Ndios xíni̱ ñó'ó saxo̱'vi̱ ra nañoo Jerusalén, ta saá kundivi ndi'i to̱'on ra ña ni̱taa na xi̱na̱'á.
42021023	¡Ndá'ví ní náña'a̱ ná ñó'o sa̱'ya, ta ndá'ví ní náña'a̱ ná yóo sa̱'ya válí na chíchín ki̱vi̱ kán!, chi ndeé ní koo ña xo̱'vi̱ ni̱vi ñoyívi, ta ndeé ní saxo̱'vi̱ Ndios nañoo yó'o.
42021024	Natropa ka'ni na sava ni̱vi xí'in espada, ta tiin na inka̱ ni̱vi ko̱'o̱n xí'in na kua̱'a̱ ní ñoo xíká, ta kán kasa ndu̱xa̱ na xí'in na ña kasa chiño na. Ta ni̱vi na o̱n si̱ví najudío kúu, kuu na ka'nda chiño no̱o̱ nañoo Jerusalén. Saá koo ta̱nda̱ to̱nda̱a ki̱vi̱ ña chi̱tóni̱ Ndios ―káchí ta̱Jesús xí'in na.
42021025	Ta saá ni̱ka̱'a̱n ta̱Jesús xí'in na: ―Ki̱vi̱ xa yatin ndikó i̱ ñoyívi yó'o koni ndó seña ñoyívi ni̱no: koto ndó koo seña xí'in ki̱mi, xí'in yo̱o̱, xí'in ño̱'o ká'no ña yé'e. Ta ndi'i ni̱vi ñoyívi ndi'i ní ini na, ta yi̱'ví ní na koni na takuií mi̱ni, chi ndeé ní ni̱'i̱ rá ta nakuita ní ya̱ka̱ rá no̱o̱ rá.
42021026	Sava ni̱vi nda̱ kivi̱ ndu̱ú na xí'in ña yí'ví ní na, ta o̱n vása kunda̱a̱ ini na yukía̱ kundo'o ñoyívi yó'o. Saá chi ndi'i ña kómí ndee̱ yóo ñoyívi ni̱no kanda ña ta kisin ndi'i ñayó'o.
42021027	Ta saá ndi'i ni̱vi koni na yi̱'i̱, ta̱a ta̱ ki̱xi no̱o̱ Ndios, ta va̱xi i̱ ma̱'ñó vi̱ko̱, xí'in ndee̱ ká'no, xí'in ndi'i ña yé'e livi.
42021028	Tá kíxá'á xíto ndó seña ña ni̱ka̱'a̱n i̱ xí'in ndó, ta va̱'a kusii̱ ní ini ndó, ta koto ndaa ndó ñoyívi ni̱no, chi xa va̱xi kuyatin ki̱vi̱ ndikó i̱ saka̱ku i̱ ndó'ó ―káchí ta̱Jesús xí'in na.
42021029	Ta saá nda̱to̱'on ta̱Jesús ñii cuento ña saná'a ra na: ―Va̱'a koto ndó yito̱n higo, án ndi'i inka̱ yito̱n.
42021030	Tá xa va̱xi nduxa̱á nó ta nákoo yu̱ku̱ yúta̱ nda'a̱ nó, ta saá kúnda̱a̱ ini ndó xa ni̱kuyatin ní kixaa̱ sa̱vi̱.
42021031	Ta ki̱vi̱ xíto ndó xa kua̱'a̱n kundivi ndi'i ñayó'o ña nda̱to̱'on i̱ xí'in ndó, ta saá kunda̱a̱ ini ndó xa va̱xi kuyatin ki̱vi̱ kixá'á ka'nda chiño Ndios ñoyívi yó'o.
42021032	’Ta ndixa ká'a̱n i̱ xí'in ndó, ni̱vi na xíto kixá'á seña yó'o kutaku̱ ka̱ na nda̱ ndi̱'i ku̱ndivi ndi'i ña nda̱to̱'on i̱ xí'in ndó.
42021033	Ña ñoyívi ni̱no xí'in ña ñoyívi yó'o ñii ki̱vi̱ va̱xi ndi'i xa̱'a̱ ña, ta to̱'on i̱ o̱n ndi'i xa̱'a̱ ña, ta kindo̱o ña ndi'i saá ki̱vi̱.
42021034	’Ta koto va̱'a xí'in mi̱i ndó ña o̱n nduu ndó ni̱vi nasó'ó, na o̱n vása kandixa ka̱ Ndios. O̱n kutaku̱ ndó nda̱tán káchí níma̱ mi̱i ndó, ni o̱n kuu ndó ni̱vi na xíini, ni o̱n kuu ndó ni̱vi na ndí'i ní ini xa̱'a̱ chiño ñoyívi yó'o. Saá chi xíni̱ ñó'ó koo ti'va ndó kundati ndó yi̱'i̱, ko̱to̱ naka'nda ini ndó ki̱vi̱ ndikó i̱.
42021035	Chi nda̱tán kama ní nákava ñono̱ sakako̱'on ña kiti̱, saá kixaa̱ ki̱vi̱ ña ndikó i̱ no̱o̱ ni̱vi na ndóo ndi'i saá xiiña ñoyívi yó'o.
42021036	Ta ndó'ó, xíni̱ ñó'ó kundo̱o ti'va ndó ndi'i saá ki̱vi̱ xa̱'a̱ ña ndikó i̱. Ndi'i saá ki̱vi̱ ndukú ndó no̱o̱ Ndios ña taxi ra ndee̱ ña kuchiño kundeé ndó no̱o̱ ndi'i ña yo̱'vi̱ va̱xi, ta saá kuchiño kuita ndó no̱o̱ yi̱'i̱ ki̱vi̱ ndikó i̱ ñoyívi yó'o ―káchí ta̱Jesús xí'in na.
42021037	Ta ndi'i saá ki̱vi̱ ta̱Jesús sáná'a ra ni̱vi ve'e ño̱'o ká'no ñoo Jerusalén, ta xa kua̱'a̱n kuñoó, kée ra xá'a̱n ra xi̱ki̱ tón Olivo.
42021038	Ta ndi'i saá xita̱a̱n va̱xi ni̱vi ve'e ño̱'o yó'o ña koni̱ so̱'o na to̱'on ña ká'a̱n ta̱Jesús.
42022001	Xa ni̱kuyatin ní kana viko̱ Pascua, ta viko̱ yó'o naIsrael xíxi na si̱ta̱ va̱'a ña o̱n ko̱ó levadura kómí.
42022002	Ta na sáná'a nda̱yí Ndios xí'in naná'no no̱o̱ nasu̱tu̱ ndúkú na ndasaá koo ka'ni se'é na ta̱Jesús, chi yí'ví na no̱o̱ ni̱vi na ndíko̱n sa̱ta̱ ra.
42022003	Ta ñandiva̱'a ká'no Satanás ni̱ki̱'vi ña ini ta̱Judas Iscariote ta̱ kúu ñii ta̱a ta̱ u̱xu̱ o̱vi̱ xíka xí'in ta̱Jesús.
42022004	Ta saá ke̱e ra ni̱xa̱'a̱n ra no̱o̱ naná'no no̱o̱ nasu̱tu̱ xí'in naná'no no̱o̱ napolicía na ndáa ve'e ño̱'o ká'no, ta ni̱ka̱'a̱n ra xí'in na ndasaá koo nataxi ra ta̱Jesús nda'a̱ na.
42022005	Ta ku̱sii̱ ní ini na xi̱ni̱ so̱'o na ña ni̱ka̱'a̱n ta̱Judas xí'in na, ta nayó'o ni̱ka̱'a̱n na xí'in ra: ―Tá nataxi ún ra nda'a̱ ndi̱, ta taxa'vi ndi̱ yó'ó ―káchí na.
42022006	Ta ta̱Judas ki̱ndo̱o ra saá xí'in na, ta ki̱xá'á ndúkú ra ndasaá koo nataxi ra ta̱Jesús nda'a̱ na. Ndúkú ra ki̱vi̱ ña o̱n ko̱ó kua̱'a̱ ní ni̱vi xí'in ta̱Jesús.
42022007	Saá ni̱to̱nda̱a ki̱vi̱ viko̱ najudío xíxi na si̱ta̱ va̱'a ña o̱n ko̱ó levadura kómí, ta ñii ñii ve'e na xá'ni na ndikachi lo'o ña náká'án na viko̱ Pascua.
42022008	Ta ni̱ka̱'a̱n ta̱Jesús xí'in ta̱Pedro xí'in ta̱Juan, káchí ra: ―Kua̱'a̱n ndó kasa ndivi ndó ña kuxu yó viko̱ Pascua.
42022009	Ta nda̱kuii̱n na, ni̱ka̱'a̱n na: ―¿Míkía̱ kóni ún kasa ndivi ndi̱ ña?
42022010	Ta ni̱ka̱'a̱n ta̱Jesús xí'in na: ―Kua̱'a̱n ndó, ta kua̱'a̱n ki̱'vi ndó ñoo Jerusalén, ta nakutá'an ndó xí'in ñii ta̱a ndíso ki̱si takuií, ta kundiko̱n ndó ko̱'o̱n ndó sa̱ta̱ ra nda̱ naxaa̱ ta̱yó'o ve'e ra no̱o̱ ki̱'vi ra,
42022011	ta ka̱'a̱n ndó xí'in ta̱a ta̱ xí'in ve'e yó'o, kachí ndó saá: “Ta̱Maestro ti̱'ví ndi̱'i̱ va̱xi ndi̱ nda̱ka̱ to̱'on ndi̱ yó'ó: ¿Míkía̱ yóo ñii cuarto ve'e ún no̱o̱ kuxu ra viko̱ Pascua xí'in ndi̱, naxíka xí'in ra?”, kachí ndó.
42022012	Ta saá ta̱a ta̱ xí'in ve'e saná'a ra ndó'ó míkía̱ yóo ñii cuarto ve'e ra ña kánóo piso o̱vi̱, no̱o̱ yóo ndi'i ña xíni̱ ñó'ó ndó. Ta ve'e yó'o kasa ndivi ndó ña kuxu yó viko̱ Pascua ―káchí ta̱Jesús xí'in na.
42022013	Ta ke̱e na kua̱'a̱n na, ta ni̱ki̱'vi na ñoo Jerusalén, ta na̱ní'i na nda̱tán yóo ña ni̱ka̱'a̱n ta̱Jesús xí'in na, ta ki̱sa ndivi na ña kuxu na viko̱ Pascua.
42022014	Ta xikuaa ta xa kua̱'a̱n kunaa, ki̱xaa̱ ta̱Jesús xí'in u̱xu̱ o̱vi̱ naxíka xí'in ra, ta xi̱kundo̱o na no̱o̱ mesa kuxu na.
42022015	Ta ni̱ka̱'a̱n ta̱Jesús xí'in na: ―Xa na'á ní kóni i̱ kuxu i̱ xí'in ndó viko̱ Pascua yó'o, ki̱vi̱ si'na ka̱ no̱o̱ ña kixaa̱ ña xo̱'vi̱ i̱.
42022016	Ndixa ká'a̱n i̱ xí'in ndó, o̱n kuxu ka̱ i̱ xí'in ndó inka̱ viko̱ Pascua nda̱ ndixa kasa ndivi i̱ chiño ña kasa nda̱a̱ xa̱'a̱ viko̱ yó'o, ta̱nda̱ nakutá'an yó no̱o̱ xá'nda chiño Ndios ―káchí ta̱Jesús xí'in na.
42022017	Ta saá ki̱'in ta̱Jesús ñii copa ña ñó'o vino, ta ni̱ka̱'a̱n ra xí'in Ndios: ―Tata Yivá yó, táxa'vi ún chi ta̱xi ún nduta̱ ko'o ndi̱ yó'o ―káchí ra, ta ni̱ka̱'a̱n ra xí'in naxíka xí'in ra: ―Ki'in ndó ña ñó'o vino yó'o, ta ñii ñii ndó ko'o lo'o ndó.
42022018	Ndixa ká'a̱n i̱ xí'in ndó, o̱n ko'o ka̱ i̱ vino ta̱nda̱ ki̱xaa̱ ki̱vi̱ nakutá'an yó no̱o̱ xá'nda chiño Ndios ―káchí ta̱Jesús xí'in na.
42022019	Ta ki̱'in ra si̱ta̱ va̱'a, ta ni̱ka̱'a̱n ra xí'in Ndios: ―Tata Yivá yó, táxa'vi ún chi ta̱xi ún si̱ta̱ va̱'a kuxu ndi̱ ―káchí ra. Ta ta̱'ví ra si̱ta̱ va̱'a, ta ta̱xi ra ña nda'a̱ ñii ñii naxíka xí'in ra kuxu na. Ta ni̱ka̱'a̱n ra xí'in na: ―Naki'in ndó kuxu ndó si̱ta̱ va̱'a yó'o, chi ñayó'o kúu yi̱kí ko̱ñu i̱ ña taxi i̱ xa̱'a̱ ndó. Ta nda̱tán ta̱'ví i̱ si̱ta̱ va̱'a ña kuxu ndó vitin, saá ki̱vi̱ ña va̱xi ta'ví ndó si̱ta̱ va̱'a ta kuxu ndó ña xa̱'a̱ ña naká'án ndó yi̱'i̱ ―káchí ta̱Jesús xí'in na.
42022020	Ta ndi̱'i xi̱xi na, ta ki̱'in ta̱Jesús copa ña ñó'o vino, ta ni̱ka̱'a̱n ra: ―Nduta̱ yó'o kúu ni̱i̱ i̱ ña kui̱ta̱ xa̱'a̱ ndó'ó. Ta xí'in ñayó'o Ndios chindú'u̱ ra pacto xa̱á ña ka̱'a̱n ndasaá kuchiño naki'in ndó ñava̱'a Ndios.
42022021	’Ta vitin ñii ndó'ó na xíxi xí'in i̱ kúu ta̱a ta̱ si̱kó kuí'ná yi̱'i̱ no̱o̱ ni̱vi na sáa̱ ini xíni yi̱'i̱.
42022022	Ta yi̱'i̱, ta̱a ta̱ ki̱xi no̱o̱ Ndios, ndixa xo̱'vi̱ ní i̱ ta kivi̱ i̱, nda̱tán chi̱tóni̱ Ndios. Ta, ¡ndá'ví ní ta̱a ta̱ si̱kó yi̱'i̱ no̱o̱ ni̱vi na sáa̱ ini xíni yi̱'i̱! ―káchí ta̱Jesús xí'in na.
42022023	Ta ki̱xá'á naxíka xí'in ra ni̱nda̱ka̱ to̱'on tá'an na yukú ta̱a nataxi ta̱Jesús nda'a̱ na sáa̱ ini xíni ña'á.
42022024	Ta saá ki̱xá'á na náa ní na xa̱'a̱ yu kúu ta̱ ká'no ka̱ no̱o̱ ndi'i na.
42022025	Ta ni̱ka̱'a̱n ta̱Jesús xí'in na: ―Narey na xá'nda chiño no̱o̱ na ñoo inka̱ xiiña, nayó'o kísa ká'no xí'in mi̱i na, ta yá'a ní ndeé xá'nda chiño na no̱o̱ ni̱vi. Ta narey yó'o sákunaní xí'in mi̱i na: Na va̱'a ní ké'é chiño ña chindeé na ni̱vi.
42022026	Ta mi̱i ndó, o̱n vá'a kutaku̱ ndó saá. O̱n kasa ká'no xí'in mi̱i ndó, ta va̱'a ka̱ kasa ni̱no̱ xí'in mi̱i ndó. Tá ñii ta̱a kúu ta̱ká'no no̱o̱ ndó'ó, ta xíni̱ ñó'ó nduu ra ta̱ kasa chiño no̱o̱ ndó ―káchí ta̱Jesús xí'in na.
42022027	Ta saá ni̱nda̱ka̱ to̱'on ta̱Jesús naxíka xí'in ra: ―¿Yukía̱ káchí ndó? ¿Yu kúu ta̱ká'no ka̱, án ta̱a ta̱ xíxi no̱o̱ mesa, án ta̱a ta̱ kísa chiño no̱o̱ ta̱ xíxi? ¿Án o̱n ndixa ta̱ká'no ka̱ kúu ta̱ xíxi no̱o̱ mesa? Ta yi̱'i̱, vará ta̱Ká'no no̱o̱ ndó kúu i̱, ta nda̱tán ké'é ta̱ kísa chiño no̱o̱ ndó, saá ké'é i̱ xí'in ndó.
42022028	’Ta ndó'ó kúu na xi̱ndo̱o xí'in i̱ ki̱vi̱ ña ni̱ya'a i̱ kua̱'a̱ ní tondó'ó yo̱'vi̱, ta o̱n vása ní‑sandakoo ndó yi̱'i̱.
42022029	Ta yi̱'i̱ taxi i̱ nda̱yí nda'a̱ ndó ña ka'nda chiño ndó, nda̱tán Yivá i̱ Ndios xa ta̱xi ra nda̱yí nda'a̱ i̱ ka'nda chiño i̱.
42022030	Ta ña̱kán kuchiño kuxu ndó ta ko'o ndó xí'in i̱ no̱o̱ mesa no̱o̱ xá'nda chiño yi̱'i̱, ta kundo̱o ndó u̱xu̱ o̱vi̱ táyi̱ ná'no, ta ka'nda chiño ndó no̱o̱ na u̱xu̱ o̱vi̱ ti'vi ni̱vi nañoo Israel ―káchí ta̱Jesús xí'in na.
42022031	Ta ni̱ka̱'a̱n ta̱Jesús xí'in ta̱Pedro, káchí ra saá: ―Simón, Simón, ¡koto ví!, chi ñandiva̱'a Satanás xa ndu̱kú ña yichi̱ no̱o̱ Ndios ña ndeé ní koto ndoso ña ndó'ó. Nda̱tán ndó'o ndiki̱n trigo ki̱vi̱ sáxixin na ña, saá kundo'o ndó.
42022032	Ta yi̱'i̱, xa xa̱ku ndá'ví i̱ no̱o̱ Ndios xa̱'a̱ ún xa̱'a̱ ña o̱n sandakoo ún kándixa ún yi̱'i̱. Ta yó'ó, ta ndi̱'i ni̱ya'a ñayó'o ta tuku kundiko̱n ún yichi̱ i̱, ta saá chindeé ún natá'an ún ña va̱'a kundiko̱n na yichi̱ i̱ xí'in ún ―káchí ta̱Jesús xí'in ta̱Pedro.
42022033	Ta nda̱kuii̱n ta̱Pedro, ni̱ka̱'a̱n ra: ―Tata, yóo ti'va i̱ ko̱'o̱n i̱ xí'in ún nda̱ ve'e ka̱a, án nda̱ kivi̱ i̱ xí'in ún ―káchí ra xí'in ta̱Jesús.
42022034	Ta nda̱kuii̱n ta̱Jesús, ni̱ka̱'a̱n ra xí'in ra: ―Ndixa ká'a̱n i̱ xí'in ún, ta̱'án ka̱ kana nduxú chée ñoó vitin, ta xa u̱ni̱ yichi̱ ni̱ka̱'a̱n ún xí'in ni̱vi ña o̱n vása xíni̱ ún yi̱'i̱ ―káchí ta̱Jesús xí'in ra.
42022035	Ta saá ni̱ka̱'a̱n ra xí'in inka̱ naxíka xí'in ra: ―Náká'án ndó ki̱vi̱ ña ni̱ya'a, ki̱vi̱ ti̱'ví i̱ ndó'ó ni̱xa̱'a̱n ndó kua̱'a̱ ní ñoo ni̱ka̱'a̱n ndó to̱'on ñava̱'a xa̱'a̱ Ndios. Vará o̱n ko̱ó leká ní‑xini'i ndó, ni o̱n ko̱ó inka̱ ndu̱xa̱n ní‑xini'i ndó, ta, ¿án ki̱sa ma̱ni̱ ñii ña̱'a xíni̱ ñó'ó ndó? ―káchí ta̱Jesús xí'in na. Ta nda̱kuii̱n na, ni̱ka̱'a̱n na xí'in ra: ―Ó'on Tata, o̱n ko̱ó ña̱'a ní‑kisa ma̱ni̱ nda'a̱ ndi̱ ki̱vi̱ ni̱xa̱'a̱n ndi̱ ―káchí na.
42022036	Ta ni̱ka̱'a̱n ta̱Jesús xí'in na: ―Ta vitin yóo inka̱ ña ndáto̱'on i̱ xí'in ndó: Tá kómí ndó si̱'ún, kuni'i ndó ña. Tá o̱n ko̱ó espada ní'i ndó, ta va̱'a si̱kó ndó tika̱chí ndó ta sata ndó espada kuni'i ndó.
42022037	Chi vitin tónda̱a ki̱vi̱ ña kundivi to̱'on Ndios ña ni̱taa na xi̱na̱'á xa̱'a̱ i̱, káchí ña saá: “Ñii ki̱'va nda̱tán xó'vi̱ ta̱a ta̱ o̱n vá'a, saá kundo'o ta̱a ta̱ ki̱xi no̱o̱ Ndios”, káchí ña. Ta ndi'i to̱'on Ndios ña ni̱taa na xa̱'a̱ i̱ xíni̱ ñó'ó kundivi ndi'i ña ―káchí ta̱Jesús xí'in na.
42022038	Ta nda̱kuii̱n naxíka xí'in ra, ni̱ka̱'a̱n na: ―Tata, yó'o yóo o̱vi̱ espada ―káchí na. Ta nda̱kuii̱n ta̱Jesús, ni̱ka̱'a̱n ra: ―Xa va̱'a ―káchí ra.
42022039	Saá ke̱e ta̱Jesús ñoo Jerusalén, na̱ki'in ra kua̱'a̱n ra xi̱ki̱ tón Olivo, no̱o̱ xá'a̱n ra kua̱'a̱ ní yichi̱ tá'an ñoó. Ta naxíka xí'in ra ndíko̱n na sa̱ta̱ ra.
42022040	Ta ni̱xaa̱ na, ta ni̱ka̱'a̱n ra xí'in na: ―Ndukú ndó no̱o̱ Ndios ña chindeé ra ndó'ó ña kundeé ndó no̱o̱ ña va̱xi koto ndoso ndó'ó, ta o̱n nakava ndó kua̱chi ―káchí ta̱Jesús xí'in naxíka xí'in ra.
42022041	Ta saá ta̱Jesús ke̱e ra kua̱'a̱n ra ñii xíká ka̱ lo'o, ta ñii ki̱'va no̱o̱ nakava yu̱u̱ ña sákana yó xí'in nda'a̱ yó, saá kúu ñaxíká kua̱'a̱n ra no̱o̱ na, ta xi̱kuxítí ra ká'a̱n ra xí'in Ndios:
42022042	―Tata Yivá mi̱i i̱, tá kóni ún, ta o̱n taxi ún ña xo̱'vi̱ ní i̱ yó'o. Ta saá ni, o̱n kundivi ña kóni mi̱i i̱, ta va̱'a ka̱ ná kundivi ña kóni mi̱i ún ―káchí ta̱Jesús xí'in Ndios.
42022043	Ta saá ñii ñaángel ña ki̱xi no̱o̱ Ndios, ki̱xaa̱ ña no̱o̱ ta̱Jesús taxi ña ndee̱ ra.
42022044	Ta ki̱xá'á xó'vi̱ ní ta̱Jesús xí'in ña ndí'i ní ini ra, ta xí'in ndi'i níma̱ ra ni̱ka̱'a̱n ra xí'in Ndios, ta ni̱xi̱no̱ táti̱i̱n ra. Nda̱tán yóo ni̱i̱, saá ni̱xi̱yo táti̱i̱n ra, ta na̱ko̱yo táti̱i̱n ra nda̱ no̱o̱ ño'o̱.
42022045	Ta ndi̱'i ni̱ka̱'a̱n ra xí'in Ndios, ta na̱kundichi ra ndi̱kó ra ki̱xaa̱ ra no̱o̱ naxíka xí'in ra. Ta nayó'o ni̱‑kuchiño kundeé na xí'in ña kúchuchú ní ini na, ta ña̱kán ni̱ki̱si̱n ndi'i na.
42022046	Ta ni̱ka̱'a̱n ta̱Jesús xí'in na: ―¿Nda̱chun kísi̱n ní ndó? Va̱'a ndakoo ndó, ta ndukú ndó no̱o̱ Ndios ña chindeé ra ndó'ó ña o̱n vása nakava ndó kua̱chi ―káchí ra xí'in na.
42022047	Ta ta̱'án ka̱ ndi'i ka̱'a̱n ta̱Jesús xí'in na, ta ki̱xaa̱ ñii ti'vi ká'no ni̱vi no̱o̱ ra. Ta ta̱Judas Iscariote ta̱ kúu ñii ta̱ u̱xu̱ o̱vi̱ xíka xí'in ta̱Jesús, va̱xi si'na ra, ta ki̱xaa̱ ra, ta kóni ra chi̱to ra no̱o̱ ta̱Jesús ña chindeé ña'á ra.
42022048	Ta ni̱ka̱'a̱n ta̱Jesús xí'in ra: ―Tata Judas, ¿án xí'in ña chi̱to ún no̱o̱ i̱, nataxi ún yi̱'i̱ nda'a̱ ni̱vi na sáa̱ ini xíni yi̱'i̱? ―káchí ra xí'in ra.
42022049	Tá naxíka xí'in ta̱Jesús xi̱to na ñayó'o, ta ni̱nda̱ka̱ to̱'on ña'á na: ―Tata, ¿án kani ndi̱ nayó'o xí'in espada? ―káchí na.
42022050	Ta xa̱ndi̱ko̱n ñii ta̱xíka xí'in ta̱Jesús ta̱va ra espada, ta ka̱ndoso va̱'a ra so̱'o kua'á ñii ta̱a ta̱ kísa chiño no̱o̱ ta̱ká'no no̱o̱ nasu̱tu̱.
42022051	Ta ni̱ka̱'a̱n ta̱Jesús xí'in na: ―Xa va̱'a, o̱n ke'é ka̱ ndó saá ―káchí ra. Ta ni̱to̱nda̱a nda'a̱ ra so̱'o ta̱a ta̱kué'e̱, ta sa̱nda'a ra ña.
42022052	Ta saá ni̱ka̱'a̱n ta̱Jesús xí'in naná'no no̱o̱ nasu̱tu̱, xí'in naná'no no̱o̱ napolicía na ndáa ve'e ño̱'o ká'no, xí'in inka̱ naxi̱kua̱'a̱, na kóni tiin ña'á: ―¿Án xáni si̱ni̱ ndó ta̱kuí'ná kúu i̱? ¿Nda̱chun va̱xi ndó no̱o̱ i̱ ní'i ndó espada xí'in yito̱n ña tiin ndó yi̱'i̱?
42022053	Ta yi̱'i̱, ndi'i saá ki̱vi̱ ni̱xi̱yo i̱ sáná'a i̱ ni̱vi ve'e ño̱'o ká'no, ta ni̱‑tiin ndó yi̱'i̱. Ta vitin ni̱to̱nda̱a ki̱vi̱ Ndios taxi ra ña kasa ndivi ndó chiño ña kóni mi̱i ndó, ta ki̱vi̱ vitin kúu ña ndeé ka̱ xá'nda chiño ñandiva̱'a no̱o̱ ñoyívi yó'o ―káchí ta̱Jesús xí'in na.
42022054	Ta saá ti̱in na ta̱Jesús, ta kua̱'a̱n ra xí'in na, ni̱xaa̱ na ve'e ta̱ká'no no̱o̱ nasu̱tu̱. Ta ta̱Pedro ñii xíká ndíko̱n ra kua̱'a̱n ra sa̱ta̱ ta̱Jesús a̱nda̱ ni̱xaa̱ ra ve'e yó'o.
42022055	Ta xa̱'mi na ño'o̱ ke̱'e ve'e ta̱ká'no no̱o̱ nasu̱tu̱, ta na̱kutá'an sava ni̱vi xi̱ndo̱o na yatin no̱o̱ xíxi̱ ño'o̱. Ta ta̱Pedro xi̱koo ra xí'in nayó'o.
42022056	Ta ñii ña'a̱ ñá kísa chiño no̱o̱ nave'e yó'o, xi̱ni ñá ta̱Pedro yóo ra yatin no̱o̱ xíxi̱ ño'o̱, ta xi̱to káxín ñá no̱o̱ ra, ta ni̱ka̱'a̱n ñá: ―Ta̱yó'o kúu ñii ta̱ ni̱xika xí'in ta̱Jesús ―káchí ñá.
42022057	Ta nda̱kuii̱n ta̱Pedro, ni̱ka̱'a̱n ra: ―Nana, o̱n vása xíni̱ i̱ ta̱ ká'a̱n ún xa̱'a̱ ―káchí ra.
42022058	Ta ni̱ya'a ñii káni̱ lo'o, ta saá ñii ta̱a xi̱ni ra ta̱Pedro, ta ni̱ka̱'a̱n ra xí'in ra: ―Saá tuku yó'ó kúu ún ñii ta̱tá'an ta̱Jesús ―káchí ra. Ta nda̱kuii̱n ta̱Pedro, ni̱ka̱'a̱n ra: ―Tata, o̱n si̱ví yi̱'i̱ kúu ta̱ ni̱xika xí'in ra ―káchí ra.
42022059	Ta saá ni̱ya'a inka̱ hora, ta inka̱ ta̱a ni̱ka̱'a̱n ra: ―Ndixa ta̱yó'o kúu ñii ta̱ ni̱xika xí'in ta̱Jesús, chi ta̱ñoo estado Galilea kúu ra ―káchí ra.
42022060	Ta nda̱kuii̱n ta̱Pedro, ni̱ka̱'a̱n ra: ―O̱n vása kúnda̱a̱ ini i̱ yukía̱ ká'a̱n ún xí'in i̱. Ta̱nda̱ ta̱'án ka̱ ndi'i ka̱'a̱n ta̱Pedro, ta ka̱na ñii nduxú chée.
42022061	Ta saá ndi̱kó koo ta̱Jesús xi̱to káxín ra no̱o̱ ta̱Pedro. Ta na̱ká'án ta̱Pedro to̱'on ña ni̱ka̱'a̱n ta̱Jesús xí'in ra: “Ta̱'án ka̱ kana ñii nduxú chée ta xa u̱ni̱ yichi̱ ni̱ka̱'a̱n ún xí'in ni̱vi ndí o̱n vása xíni̱ ún yi̱'i̱.”
42022062	Ta ke̱e ta̱Pedro ke̱'e, ta kúchuchú ní ini ra, ta ndeé ní xáku ra xí'in ndino'o ini ra.
42022063	Ta saá napolicía na ndáa ta̱Jesús, ki̱xá'á na xáku̱ ndaa na ra, ta káni ní na ra.
42022064	Ta na̱kasi na no̱o̱ ra ta káni na ra xí'in yi̱kí nda'a̱ na, ta káchí na saá: ―Tá ta̱profeta kúu ún, ta ka̱'a̱n ún xí'in ndi̱, ¿yukú ndi̱ ka̱ni yó'ó? ―káchí na xí'in ra.
42022065	Ta xí'in kua̱'a̱ ní to̱'on kini kándiva̱'a na xí'in ta̱Jesús.
42022066	Ta saá ni̱ti̱vi inka̱ ki̱vi̱, ta na̱kutá'an ndi'i naxi̱kua̱'a̱ no̱o̱ najudío, xí'in naná'no no̱o̱ nasu̱tu̱, xí'in na sáná'a nda̱yí Ndios, na̱kutá'an ndi'i na ndóo na ve'e chiño. Ta kua̱'a̱n ta̱Jesús xí'in napolicía, ta ni̱xaa̱ na no̱o̱ nachiño na kúu naJunta Suprema. Ta nayó'o ni̱ka̱'a̱n na xí'in ta̱Jesús:
42022067	―Ka̱'a̱n ún xí'in ndi̱, ¿án Cristo ta̱ ti̱'ví Ndios kúu ún? Ta nda̱kuii̱n ta̱Jesús, ni̱ka̱'a̱n ra: ―Nda̱ ma̱ni̱ ka̱'a̱n i̱ xí'in ndó yi̱'i̱ kúu ra, chi o̱n vása kandixa ndó yi̱'i̱.
42022068	Ta nda̱ ma̱ni̱ nda̱ka̱ to̱'on i̱ ndó'ó, chi o̱n ndakuii̱n ndó yu'u̱ i̱, ni o̱n kua'a ndó saña ndó yi̱'i̱.
42022069	Ta ndi'i saá ki̱vi̱ ña va̱xi, yi̱'i̱, ta̱a ta̱ ki̱xi no̱o̱ Ndios, koo i̱ no̱o̱ táyi̱ tón yóo sii̱n kua'á Ndios, ta̱a ta̱ kómí ndi'i ndee̱ ―káchí ta̱Jesús xí'in na.
42022070	Ta saá ni̱nda̱ka̱ to̱'on na ra: ―¿Án kóni kachí ún ndí Sa̱'ya Ndios kúu yó'ó? ―káchí na. Ta nda̱kuii̱n ra, ni̱ka̱'a̱n ra: ―Ndixa káchí mi̱i ndó, yi̱'i̱ kúu Sa̱'ya Ndios ―káchí ra.
42022071	Ta saá ni̱ka̱'a̱n na xí'in natá'an na: ―O̱n vása xíni̱ ñó'ó yó inka̱ ni̱vi taxi na kua̱chi xa̱'a̱ ta̱yó'o, chi mi̱i yó xi̱ni̱ so̱'o yó káchí ra kúu ra Sa̱'ya Ndios, ta xí'in to̱'on yó'o kándiva̱'a ra xí'in Ndios ―káchí na.
42023001	Ta saá na̱kuita ndi'i na, ta kua̱'a̱n ta̱Jesús xí'in ndi'i na, ta̱nda̱ ni̱xaa̱ na no̱o̱ ta̱gobernador Pilato.
42023002	Ta ki̱xá'á na táxi na kua̱chi xa̱'a̱ ta̱Jesús no̱o̱ ra, ni̱ka̱'a̱n na, káchí na saá: ―Xi̱ni ndi̱ ta̱yó'o sáná'a ra nañoo yó ña sandakoo na yichi̱ va̱'a. Ká'a̱n ra xí'in na ña o̱n vá'a taxi na kota nda'a̱ ta̱rey César. Ta ká'a̱n ra mi̱i ra kúu Cristo, ña kóni kachí mi̱i ra kúu ñii ta̱rey ―káchí na xí'in ta̱Pilato.
42023003	Ta ta̱Pilato ni̱nda̱ka̱ to̱'on ra ta̱Jesús, káchí ra xí'in ra: ―¿Án ndixa yó'ó kúu ún Rey no̱o̱ najudío? ―káchí ra. Ta nda̱kuii̱n ta̱Jesús: ―To̱'on mi̱i ún káchí yi̱'i̱ kúu ta̱rey.
42023004	Ta saá ni̱ka̱'a̱n ta̱Pilato xí'in naná'no no̱o̱ nasu̱tu̱, ta ni̱ka̱'a̱n ra xí'in ni̱vi, káchí ra: ―Nda̱ ñii kua̱chi ta̱yó'o o̱n vása ní‑naní'i i̱, o̱n ko̱ó xa̱'a̱ ña kivi̱ ra ―káchí ta̱Pilato.
42023005	Ta tuku tuku ndeé ka̱ ni̱ka̱'a̱n na xí'in ta̱Pilato saá: ―Xí'in to̱'on ña sáná'a ta̱yó'o sásaa̱ ra ni̱vi ndi'i saá ñoo estado Judea ña kani tá'an na xí'in nagobierno. Ki̱xá'á ra ñoo estado Galilea sásaa̱ ra ni̱vi, ta̱nda̱ ñoo Jerusalén yó'o sásaa̱ ra ni̱vi xí'in to̱'on ña o̱n vá'a ká'a̱n ra.
42023006	Tá xi̱ni̱ so̱'o ta̱Pilato ñayó'o, ta ni̱nda̱ka̱ to̱'on ra na, ni̱ka̱'a̱n ra saá: ―¿Án ta̱ñoo estado Galilea kúu ta̱yó'o? ―káchí ra.
42023007	Tá ku̱nda̱a̱ ini ta̱Pilato ndí ta̱Jesús kúu ñii ta̱a ta̱ñoo estado Galilea, ta ni̱ka̱'a̱n ra: ―Ta ta̱rey Herodes kúu ta̱ ndíso chiño kasa nani kua̱chi yó'o ―káchí ta̱Pilato. Ta saá ti̱'ví ta̱Pilato ta̱Jesús kua̱'a̱n ra no̱o̱ ta̱Herodes, chi ta̱Herodes yóo ra ñoo Jerusalén ki̱vi̱ yó'o.
42023008	Ta ta̱Herodes kúsii̱ ní ini ra ña xíni ra ta̱Jesús, chi xa na'á ní kóni ní ra koni ra ta̱Jesús. Saá chi xa xi̱ni̱ so̱'o ta̱Herodes kua̱'a̱ ní to̱'on ña ká'a̱n ni̱vi xa̱'a̱ ta̱Jesús, ta kóni ra ta̱Jesús ke'é ra ñii milagro ñava̱'a no̱o̱ ra.
42023009	Ta kua̱'a̱ ní yichi̱ ta̱Herodes ni̱nda̱ka̱ to̱'on ra ta̱Jesús, ta nda̱ ñii to̱'on ni̱‑xiin ra ndakuii̱n ra.
42023010	Ta naná'no no̱o̱ nasu̱tu̱ xí'in na sáná'a nda̱yí Ndios, ta ndeé ní ka̱ ká'a̱n na, chíkaa̱ na kua̱chi sa̱ta̱ ta̱Jesús no̱o̱ ta̱Herodes.
42023011	Ta saá ta̱Herodes xí'in natropa ra ki̱xá'á na ké'é na ña o̱n vá'a xa̱'a̱ ña sakuka'an na no̱o̱ ta̱Jesús, ta ku̱siki na ra. Ta ní'i na ñii tiko̱to̱ livi, nda̱tán yóo tiko̱to̱ ndíxin ta̱rey, ta chi̱nóo na ña sa̱ta̱ ta̱Jesús xa̱'a̱ ña kuaku̱ ndaa na ra. Ta saá tá ndi̱'i ku̱siki na ra, ta ta̱Herodes sa̱ndikó ra ta̱Jesús kua̱'a̱n tuku ra no̱o̱ ta̱Pilato.
42023012	Ta ki̱vi̱ yó'o ta̱Herodes xí'in ta̱Pilato ki̱xá'á ra ndúu migo tá'an ra, chi ki̱vi̱ xi̱na̱'á ta̱nda̱ ki̱vi̱ yó'o ta̱Herodes xí'in ta̱Pilato ni̱‑xiin ra koni tá'an ra.
42023013	Ta ta̱Pilato ka̱na ra ndi'i naná'no no̱o̱ nasu̱tu̱ xí'in inka̱ naná'no no̱o̱ naIsrael xí'in ndi'i inka̱ ni̱vi,
42023014	ta ni̱ka̱'a̱n ra xí'in na, káchí ra saá: ―Ndó'ó kúu ni̱vi na ta̱xi kua̱chi xa̱'a̱ ta̱Jesús no̱o̱ i̱. Ni̱ka̱'a̱n ndó xí'in i̱ xa̱'a̱ ra ña xíka ra chú'u ra ni̱vi ña kani tá'an na xí'in nagobierno, káchí ndó. Ta xi̱to ndoso va̱'a i̱ ra no̱o̱ ndi'i ndó, ta o̱n vása ní‑naní'i i̱ nda̱ ñii kua̱chi ña chi̱kaa̱ ndó sa̱ta̱ ra.
42023015	Ta ni ta̱Herodes ni̱‑naní'i ra kua̱chi ta̱yó'o, ña̱kán sa̱ndikó tuku ña'á ra va̱xi ra no̱o̱ i̱. O̱n vása ní‑naní'i i̱ kua̱chi ndeé sa̱ta̱ ta̱yó'o, ta saá o̱n vása xíni̱ ñó'ó kivi̱ ra.
42023016	Ta va̱'a kuiti natropa kani na ra xí'in kuártá, ta saña i̱ ra ko̱'o̱n ndíka̱ ra ―káchí ta̱Pilato xí'in na.
42023017	Saá chi ñii ñii viko̱ Pascua ta̱gobernador xíni̱ ñó'ó saña ra ñii ta̱a ta̱ nákaa̱ ini ve'e ka̱a, ko̱'o̱n ndíka̱ ra.
42023018	Ta nda̱ ñii ni̱vi ni̱‑xiin na saña ra ta̱Jesús, ta ñii yu'ú kúu ndi'i ni̱vi yó'o, káchí na saá: ―¡Ná kivi̱ ta̱yó'o! ¡Va̱'a saña ún ta̱Barrabás ko̱'o̱n ndíka̱ ra! ―káchí na.
42023019	Ta̱Barrabás yó'o nákaa̱ ra ini ve'e ka̱a, chi ki̱sa toon ra ta ka̱ni tá'an ra xí'in naná'no na xá'nda chiño no̱o̱ nañoo ra, ta xa̱'ni ra ni̱vi.
42023020	Ta ta̱Pilato kóni ra saña ra ta̱Jesús, ta tuku ni̱ka̱'a̱n ra xí'in ni̱vi ndí saña ra ta̱Jesús.
42023021	Ta ndeé ní ka̱ ni̱ka̱'a̱n na: ―¡Ná kivi̱ ta̱Jesús! ¡Katakaa̱ ndaa ún ra nda'a̱ tón cruz! ¡Katakaa̱ ndaa ún ra nda'a̱ tón cruz!
42023022	Ta yichi̱ u̱ni̱ ni̱ka̱'a̱n ta̱Pilato xí'in na: ―¿Yu kúu kua̱chi ni̱ki̱'vi ra? O̱n vása nání'i i̱ nda̱ ñii kua̱chi ndeé sa̱ta̱ ra, o̱n vása xíni̱ ñó'ó kivi̱ ra. Va̱'a ka̱ saxo̱'vi̱ ní i̱ ra, ta saña i̱ ra ko̱'o̱n ndíka̱ ra ―káchí ta̱Pilato xí'in na.
42023023	Ta ni̱‑xiin ni̱vi yó'o, ta tuku ndeé ní ká'a̱n na: ―¡Ná kivi̱ ta̱Jesús! ¡Katakaa̱ ndaa ún ra nda'a̱ tón cruz! ―káchí na. Naná'no no̱o̱ nasu̱tu̱ xí'in inka̱ ni̱vi, ñii yu'ú ndi'i na, ni̱ka̱'a̱n na xíni̱ ñó'ó kivi̱ ta̱Jesús. Ta saá ku̱chiño na to̱nda̱a to̱'on na xa̱'a̱ ña kóni na.
42023024	Ta ta̱Pilato xa̱'nda chiño ra ña kasa ndivi na xí'in ta̱Jesús ña kóni ni̱vi yó'o.
42023025	Ta sa̱ña ra ta̱a ta̱ na̱ka̱xin na ko̱'o̱n ndíka̱, vará xi̱nakaa̱ ra ini ve'e ka̱a xa̱'a̱ ña ka̱ni tá'an ra xí'in nagobierno, ta xa̱'ni ra ni̱vi. Ta saá ta̱Pilato na̱taxi ra ta̱Jesús nda'a̱ na ña ke'é na xí'in ra nda̱tán yóo ña kóni mi̱i na.
42023026	Ta saá ke̱e natropa, ta kua̱'a̱n ta̱Jesús xí'in na, ta na̱kutá'an na xí'in ñii ta̱a ta̱ ki̱xi ñoo Cirene, na̱ní ra Simón, ta nde̱e ra yuku̱ kua̱no'o̱ ra yichi̱ ñoo Jerusalén, ta natropa ki̱sa ndu̱xa̱ na xí'in ta̱yó'o ña kuiso ra tón cruz ta̱Jesús.
42023027	Ta kua̱'a̱ ní ni̱vi ndíko̱n na kua̱'a̱n na sa̱ta̱ ta̱Jesús. Sava náña'a̱ ná ndíko̱n sa̱ta̱ ra, ndeé ní xáku ná, nda̱ ndá'yi ná, chi kúchuchú ní ini ná xa̱'a̱ ra.
42023028	Ta ndi̱kó koo ta̱Jesús, ni̱ka̱'a̱n ra xí'in ná: ―Ndó'ó, náña'a̱ ñoo Jerusalén, o̱n kuaku ndó xa̱'a̱ i̱, ta xa̱'a̱ mi̱i ndó, xí'in xa̱'a̱ sa̱'ya ndó kuaku ndó.
42023029	Chi va̱xi ki̱vi̱ ña xo̱'vi̱ ní nañoo Jerusalén, ta ka̱'a̱n ni̱vi saá: “Nákaa̱ ñasi̱i̱ níma̱ náña'a̱ nóma, ná o̱n ko̱ó sa̱'ya, ta nákaa̱ ñasi̱i̱ níma̱ náña'a̱ ná o̱n ko̱ó sa̱'ya válí na chíchín”, kachí na.
42023030	Tá to̱nda̱a ki̱vi̱ kixá'á xo̱'vi̱ ní ni̱vi, ta ka̱'a̱n na saá: “Va̱'a ka̱ ná nakava yuku̱ sa̱ta̱ yó, ta va̱'a ka̱ ná sandúxu̱n xi̱ki̱ mi̱i yó ña o̱n xo̱'vi̱ ka̱ yó”, kachí ni̱vi.
42023031	Tá taxi Ndios ke'é ni̱vi ña o̱n vá'a yó'o xí'in yi̱'i̱, vará ta̱a ta̱ o̱n vása kómí kua̱chi kúu i̱, ta ñii ki̱vi̱ ña va̱xi ndeé ka̱ xo̱'vi̱ ni̱vi na kómí kua̱chi ―káchí ta̱Jesús.
42023032	Ta ni̱xi̱yo o̱vi̱ ta̱a ta̱ kómí kua̱chi, ta kua̱'a̱n ra xí'in natropa xa̱'a̱ ña kivi̱ ra xí'in ta̱Jesús.
42023033	Ta ni̱xaa̱ na ñii xiiña na̱ní ña Leke Si̱ni̱ Ndi̱í, ta yó'o ka̱takaa̱ ndaa na ta̱Jesús nda'a̱ tón cruz. Ta ka̱takaa̱ ndaa na o̱vi̱ ta̱a ta̱ kómí kua̱chi, ñii ta̱yó'o tákaa̱ ndaa nda'a̱ tón cruz tón ñíndichi sii̱n kua'á ta̱Jesús, ta inka̱ ra tákaa̱ ndaa nda'a̱ tón cruz tón ñíndichi sii̱n yitin ta̱Jesús.
42023034	Ta saá ni̱ka̱'a̱n ta̱Jesús xí'in Ndios: ―Tata Yivá i̱, kasa ká'no ini ún xa̱'a̱ ni̱vi na xá'ni yi̱'i̱, chi o̱n vása kúnda̱a̱ ini nayó'o yukía̱ ké'é na ―káchí ra. Ta natropa na̱ta'ví na tiko̱to̱ ra, chi̱kaa̱ na ndati̱ ña koto na yukú ñii ñii nayó'o naki'in ñii ñii lo'o tiko̱to̱ ta̱Jesús.
42023035	Ta xíto ni̱vi ña ndó'o ta̱Jesús, ta naná'no no̱o̱ naIsrael xáku̱ ndaa na ra, ta ká'a̱n na: ―Ta̱yó'o sa̱ka̱ku ra inka̱ ni̱vi. Ta va̱'a ka̱ ná saka̱ku xí'in mi̱i ra vitin, tá ndixa kúu ra Cristo, ta̱a ta̱ ti̱'ví Ndios saka̱ku mi̱i yó ―káchí na.
42023036	Ta natropa ni̱xaa̱ yatin na xa̱'a̱ tón cruz no̱o̱ tákaa̱ ta̱Jesús, ta xáku̱ ndaa na ra. Chi̱kaa̱ na nduta̱ vino yiyá yu'u̱ ra ña ko'o ra,
42023037	ta ni̱ka̱'a̱n na xí'in ra: ―Tá ndixa ta̱Rey no̱o̱ najudío kúu yó'ó, ta va̱'a saka̱ku xí'in mi̱i ún vitin ―káchí na xí'in ta̱Jesús.
42023038	Ta chi̱nóo kútu̱ na ñii tón vi̱ti̱ lo'o si̱ni̱ tón cruz. Ta no̱o̱ tón vi̱ti̱ yó'o na̱ka̱'yi̱ u̱ni̱ no̱o̱ to̱'on ña kúu to̱'on griego, latín, xí'in hebreo, ña ká'a̱n xa̱'a̱ kua̱chi ra, ta káchí ña saá: “Ta̱yó'o kúu ta̱Rey no̱o̱ najudío.”
42023039	Ta ñii ta̱ kómí kua̱chi, tákaa̱ ndaa ra nda'a̱ tón cruz sii̱n ta̱Jesús, ki̱xá'á ra kándiva̱'a ra xí'in ra, ni̱ka̱'a̱n ra saá: ―Tá Cristo, ta̱a ta̱ ti̱'ví Ndios va̱xi saka̱ku mi̱i yó kúu ún, ta vitin saka̱ku xí'in mi̱i ún ta saka̱ku ún ndi̱'i̱ ―káchí ra xí'in ta̱Jesús.
42023040	Ta inka̱ ta̱ kómí kua̱chi, ta̱ tákaa̱ ndaa nda'a̱ tón cruz inka̱ sii̱n ta̱Jesús, nda̱kuii̱n ra ni̱ka̱'a̱n ra xí'in ta̱yó'o: ―¡O̱n vá'a káchí ún saá! ¿Án o̱n vása yí'ví ún no̱o̱ Ndios?, chi vitin kivi̱ yó.
42023041	Ta yó'ó xí'in yi̱'i̱, xo̱'vi̱ yó xí'in ñanda̱a̱, chi ndixa ni̱ki̱'vi yó kua̱chi. Ta ta̱yó'o, o̱n ko̱ó kua̱chi ndíso ra ―káchí ra xí'in inka̱ ta̱tá'an ra.
42023042	Ta saá ni̱ka̱'a̱n ra xí'in ta̱Jesús: ―Tata, tá to̱nda̱a ki̱vi̱ ka'nda chiño ún no̱o̱ kixá'á kuu ún rey, ta naká'án ún xa̱'a̱ i̱ ―káchí ra.
42023043	Ta nda̱kuii̱n ta̱Jesús, ni̱ka̱'a̱n ra xí'in ra: ―Ki̱vi̱ vitin koo ún xí'in i̱ no̱o̱ yóo Ndios, no̱o̱ yóo ndi'i ñava̱'a ña livi ní ―káchí ra.
42023044	Ta ni̱to̱nda̱a ka̱a u̱xu̱ o̱vi̱ ma̱'ñó ndiví, ta ki̱xá'á kúnaa ndi'i ñoyívi a̱nda̱ ka̱a u̱ni̱ xikuaa.
42023045	Ta ku̱naa ndi'i, ta o̱n vása yé'e ka̱ ño̱'o. Ta ni̱nda̱ta̱ ma̱'ñó tiko̱to̱ tákaa̱ Cuarto Yi̱i̱ ve'e ño̱'o ká'no.
42023046	Ta saá ta̱Jesús xí'in ndi'i ndee̱ ra ni̱ka̱'a̱n ra xí'in Ndios: ―Tata Yivá i̱, nda'a̱ mi̱i ún táxi i̱ níma̱ i̱. Ta ndi̱'i ni̱ka̱'a̱n ra saá, ta ni̱xi'i̱ ra.
42023047	Ta yóo ñii ta̱a ta̱ ndíso chiño xí'in ñii ciento natropa, ta xi̱ni ra ndi'i ña yi̱yo ní ni̱ya'a, ta ki̱sa ká'no ra Ndios, ni̱ka̱'a̱n ra saá: ―Ndixa ta̱yó'o xi̱kuu ñii ta̱va̱'a, ta̱ o̱n vása ndíso kua̱chi ―káchí ra.
42023048	Ta kua̱'a̱ ní ni̱vi xi̱kuita yatin na no̱o̱ yóo tón cruz, ta xi̱to na yukía̱ ni̱ndo'o ta̱Jesús. Ta saá ndi̱kó na kua̱no'o̱ na, ta káni na kándíká mi̱i na kua̱'a̱n na, chi kúchuchú ní ini na.
42023049	Ta nda̱ xíká yíta kua̱'a̱ ní ni̱vi na xíni̱ tá'an va̱'a xí'in ta̱Jesús, ta saá tuku yíta náña'a̱ ná xi̱ndiko̱n sa̱ta̱ ta̱Jesús, nda̱ ki̱vi̱ ke̱e ra estado Galilea ta̱nda̱ ki̱xaa̱ ra ñoo Jerusalén, ta vitin xíto ná yukía̱ ndó'o ta̱Jesús.
42023050	Ni̱xi̱yo ñii ta̱va̱'a ta̱to̱'ó, na̱ní ra José, ta kúu ra ta̱chiño tá'an naJunta Suprema. Kúu ra ta̱ñoo Arimatea, ña nákaa̱ estado Judea.
42023051	Ta ndáti ra ki̱vi̱ kixá'á ka'nda chiño Ndios ñoyívi yó'o. Vará ñii kúu ra xí'in natá'an ra naJunta Suprema na ndu̱kú kivi̱ ta̱Jesús, ta o̱n vása ní‑xiyo yu'ú ra xí'in nayó'o.
42023052	Ta ta̱José yó'o ni̱xa̱'a̱n ra no̱o̱ ta̱Pilato, ta ndu̱kú ra yi̱kí ko̱ñu ta̱Jesús ña sandúxu̱n ra ña.
42023053	Ta saá ni̱xaa̱ ra ta sa̱noo ra yi̱kí ko̱ñu ta̱Jesús nda'a̱ tón cruz, ta xí'in ñii tiko̱to̱ va̱'a chi̱súku ndaa ra yi̱kí ko̱ñu ta̱Jesús. Ta ni̱xa̱'a̱n ra ta chi̱kaa̱ va̱'a ra ña ini kavua̱ ña xa̱á, no̱o̱ nda̱ ñii ni̱vi o̱n ta̱'án ndu̱xu̱n.
42023054	Ta ki̱vi̱ viernes kúu ña, ta ki̱vi̱ yó'o kísa ndivi najudío ndi'i ña xíni̱ ñó'ó na xa̱'a̱ ki̱vi̱ ña nákindée na. Ta xikuaa ta xa kua̱'a̱n kunaa, xa yatin ní to̱nda̱a hora ña kixá'á ki̱vi̱ ña nakindée na.
42023055	Ta náña'a̱, ná xi̱ndiko̱n sa̱ta̱ ta̱Jesús nda̱ estado Galilea ta̱nda̱ ñoo yó'o, kua̱'a̱n ná sa̱ta̱ ta̱José, ta xi̱ni ná kavua̱ no̱o̱ sa̱ndúxu̱n na ta̱Jesús, ta xi̱to ná míkía̱ chi̱nóo na yi̱kí ko̱ñu ra.
42023056	Ta saá kua̱no'o̱ ná ta ki̱sa ndivi ná ta̱ta̱n ña xá'an támi ña chikaa̱ ná yi̱kí ko̱ñu ta̱Jesús. Ta na̱kindée ná ki̱vi̱ yi̱i̱, chi saá ki̱sa ndivi ná ña ká'a̱n nda̱yí Ndios ña ni̱taa ta̱Moisés.
42024001	Ta ni̱ti̱vi inka̱ ki̱vi̱; ñayó'o kúu ki̱vi̱ no̱ó semana ña kúu domingo, ta náña'a̱ yó'o ní'i ná ta̱ta̱n ña xá'an támi ki̱sa va̱'a ná, ta kua̱'a̱n ná no̱o̱ ni̱ndu̱xu̱n ta̱Jesús.
42024002	Ta ni̱xaa̱ yatin ná no̱o̱ ni̱ndu̱xu̱n ra, ta na̱koto ná o̱n vása ndási̱ ka̱ yé'é kavua̱ xí'in yu̱u̱ ká'no.
42024003	Ta ni̱ki̱'vi ná ini kavua̱, ta o̱n ko̱ó ka̱ yi̱kí ko̱ñu ta̱Jesús ní‑xini ná.
42024004	Ta ndí'i ní ini ná, ta xíka si̱ni̱ ná yukía̱ koo ke'é ná. Ta xa̱ndi̱ko̱n xi̱ni ná o̱vi̱ ta̱a yíta yatin ra no̱o̱ ná, ndíxin ra tiko̱to̱ yaa ña náye'e táxa.
42024005	Ta ni̱yi̱'ví ní náña'a̱ yó'o, ta xi̱kuxítí ná nda̱ ni̱to̱nda̱a ta̱'ya̱ ná nda̱ no̱o̱ ño'o̱. Ta ni̱ka̱'a̱n ta̱a ta̱ ndíxin tiko̱to̱ yaa ña náye'e táxa xí'in ná: ―¿Nda̱chun nándukú ndó ñii ta̱ táku̱ no̱o̱ sándúxu̱n na na ni̱xi'i̱?
42024006	O̱n ko̱ó ka̱ ra yó'o. ¡Xa na̱taku̱ ra! Naká'án ini ndó ña ni̱ka̱'a̱n ra xí'in ndó ki̱vi̱ ni̱xi̱yo ra estado Galilea,
42024007	chi ni̱ka̱'a̱n ra saá: “Xíni̱ ñó'ó tiin na yi̱'i̱, ta̱a ta̱ ki̱xi no̱o̱ Ndios, ta nataxi na yi̱'i̱ nda'a̱ ni̱vi na o̱n vá'a, ta katakaa̱ ndaa na yi̱'i̱ nda'a̱ tón cruz, ta kivi̱ i̱. Tá to̱nda̱a ki̱vi̱ u̱ni̱, ta nataku̱ i̱”, káchí ta̱Jesús xí'in ndó ―káchí naángel xí'in náña'a̱ yó'o.
42024008	Saá na̱ká'án ini ná to̱'on ni̱ka̱'a̱n ta̱Jesús xí'in ná,
42024009	ta ndi̱kó ná kua̱'a̱n ná, ta nda̱to̱'on ná xí'in mi̱i na u̱xu̱ ñii ni̱xika xí'in ta̱Jesús, ta nda̱to̱'on ná xí'in inka̱ na xi̱ndiko̱n sa̱ta̱ ra.
42024010	Náña'a̱ yó'o na̱ní ná: María Magdalena, Juana, xí'in inka̱ ñáMaría, ñá kúu si'í ta̱Jacobo. Ta ni̱xi̱yo inka̱ ka̱ náña'a̱ xí'in ná.
42024011	Ta ni̱vi na xi̱ni̱ so̱'o ña ká'a̱n náña'a̱ yó'o, ni o̱n vása kándixa na ña ká'a̱n ná, chi nda̱tán yóo to̱'on ña o̱n vása ndáya̱'ví, saá yóo ña no̱o̱ ni̱vi yó'o.
42024012	Ta ta̱Pedro xa̱ndi̱ko̱n na̱kundichi ra, ta xi̱no ra kua̱'a̱n ra nda̱ ni̱xaa̱ ra no̱o̱ ni̱ndu̱xu̱n ta̱Jesús. Ta xi̱kundee ra, xi̱to ra no̱o̱ xi̱nakaa̱ yi̱kí ko̱ñu ta̱Jesús, ta o̱n ko̱ó ka̱ ña ní‑xini ra. Nda̱ tiko̱to̱ ra kuiti ndóo no̱o̱ xi̱ndú'u̱ yi̱kí ko̱ñu ra. Saá na̱ka'nda ini ra, kua̱no'o̱ ra, chi o̱n vása kúnda̱a̱ ini ra yukía̱ ndo̱'o yi̱kí ko̱ñu ta̱Jesús.
42024013	Ta mi̱i ki̱vi̱ yó'o o̱vi̱ ni̱vi na xi̱ndiko̱n sa̱ta̱ ta̱Jesús, ke̱e na kua̱'a̱n na ñoo Emaús. Nda̱ ñoo Jerusalén ta̱nda̱ ñoo Emaús kómí ña u̱xu̱ ñii kilómetro.
42024014	Ta ndio̱vi̱ na saá ká'a̱n tá'an na xa̱'a̱ ña ndo̱'o ta̱Jesús ñoo Jerusalén.
42024015	Tá ta̱'án ka̱ ndi'i ka̱'a̱n tá'an na kua̱'a̱n na yichi̱, ta ki̱xaa̱ ta̱Jesús na̱kutá'an ra xí'in na, ta ki̱xá'á ra kua̱'a̱n ra xí'in na.
42024016	Ta ni̱‑kuchiño na nakoni na ta̱Jesús, chi Ndios ke̱'é ra ña o̱n nakoni na ra.
42024017	Ta ta̱Jesús ni̱nda̱ka̱ to̱'on ña'á ra: ―¿Yu kúu ña ndáto̱'on ndó xa̱'a̱, kua̱'a̱n ndó yichi̱ yó'o? Ta, ¿nda̱chun kúchuchú ní ini ndó? ―káchí ta̱Jesús xí'in na.
42024018	Ta ñii nayó'o na̱ní Cleofas, nda̱kuii̱n ra, ni̱ka̱'a̱n ra xí'in ta̱Jesús: ―Ndi'i ni̱vi na ndóo ñoo Jerusalén xíni̱ na yu kúu ña ni̱xi̱yo ki̱vi̱ sa̱kán ni̱ya'a. ¿Án yó'ó kúu si̱ín la̱á ta̱a, ta̱ o̱n vása ní‑xini̱ ña ni̱xi̱yo? ―káchí ta̱Cleofas xí'in ta̱Jesús.
42024019	Ta nda̱kuii̱n ta̱Jesús: ―¿Yo xa̱'a̱ ká'a̱n ndó? ¿Yukía̱ ni̱xi̱yo? ―káchí ra. Ta nda̱kuii̱n na, ni̱ka̱'a̱n na: ―Ká'a̱n ndi̱ xa̱'a̱ ta̱Jesús ta̱ñoo Nazaret. Ta̱yó'o xi̱kuu ra ñii ta̱profeta, ta ndeé ní ni̱xi̱yo ñava̱'a ke̱'é ra, ta to̱'on ña ni̱ka̱'a̱n ra xi̱komí ña ndee̱ no̱o̱ ni̱vi ta no̱o̱ Ndios.
42024020	Ta naná'no no̱o̱ nasu̱tu̱ xí'in inka̱ na xá'nda chiño no̱o̱ yó, ti̱in na ra, ta ta̱xi na kua̱chi xa̱'a̱ ra no̱o̱ nagobierno, ta ña̱kán xa̱'ni na ra nda'a̱ tón cruz.
42024021	Ta ndi̱'i̱, xi̱ndati ndi̱ ta̱Jesús yó'o kúu ta̱a ta̱ va̱xi saka̱ku nañoo mi̱i yó naIsrael. Ta ki̱vi̱ vitin ni̱xi̱no̱ u̱ni̱ ki̱vi̱ ña ni̱xi'i̱ ra.
42024022	Ta saá ni, sava náña'a̱ nátá'an ndi̱ nda̱to̱'on ná xí'in ndi̱ to̱'on ña ta̱xi na̱ka'nda ní ini ndi̱ vitin, chi xita̱a̱n ní ki̱vi̱ vitin ni̱xa̱'a̱n náyó'o no̱o̱ ni̱ndu̱xu̱n ta̱Jesús,
42024023	ta ni̱‑naní'i ka̱ ná yi̱kí ko̱ñu ra. Ta ndi̱kó ná kua̱no'o̱ ná, ta ni̱ka̱'a̱n ná xí'in ndi̱'i̱, ta xí'in inka̱ na xi̱ndiko̱n sa̱ta̱ ta̱Jesús ndí xi̱ni ná naángel na ni̱ka̱'a̱n xí'in ná xa na̱taku̱ ta̱Jesús.
42024024	Ta sava natá'an ndi̱ ni̱xa̱'a̱n na no̱o̱ ni̱ndu̱xu̱n ta̱Jesús. Nda̱tán ni̱ka̱'a̱n náña'a̱ xí'in na, ta saá ndixa yóo ña, ta o̱n vása ní‑xini ka̱ na ta̱Jesús ―káchí nayó'o xí'in ta̱Jesús.
42024025	Ta saá ni̱ka̱'a̱n ta̱Jesús xí'in na: ―¿Án kí'ví si̱ni̱ ndó? ¡Nda̱chun yo̱'vi̱ ní kandixa ndó ndi'i to̱'on ña ni̱taa naprofeta, na ni̱ka̱'a̱n ndoso to̱'on Ndios xi̱na̱'á!
42024026	¿Án o̱n ndixa naprofeta ka̱chí na ndí Cristo ta̱ ti'ví Ndios xíni̱ ñó'ó xo̱'vi̱ ní ra, ta ki̱vi̱ kundivi ñayó'o, ta ki̱'vi ra no̱o̱ ka'nda chiño ra, ta kasa ká'no ní na ra? ―káchí ta̱Jesús xí'in na.
42024027	Ta saá ki̱xá'á ta̱Jesús xí'in to̱'on Ndios ña ni̱taa ta̱Moisés xi̱na̱'á, ta sa̱ná'a ra xa̱'a̱ to̱'on ña ni̱taa ndi'i inka̱ naprofeta. Nda̱to̱'on káxín ra xí'in na yukía̱ káchí ndi'i to̱'on Ndios yó'o xa̱'a̱ mi̱i ra.
42024028	Ta ni̱xaa̱ na ñoo Emaús, ta ta̱Jesús xi̱to ya'a ra ko̱'o̱n ra.
42024029	Ta xa̱ku ndá'ví na no̱o̱ ra, ni̱ka̱'a̱n na xí'in ra: ―Kindo̱o ún ve'e yó'o xí'in ndi̱, chi xa ni̱kuaa ní kúu ña ―káchí na xí'in ta̱Jesús. Ta ni̱ki̱'vi ra ve'e xí'in na.
42024030	Ta ndóo ndi'i na no̱o̱ mesa, ta ta̱Jesús ki̱'in ra si̱ta̱ va̱'a, ta ni̱ka̱'a̱n ra xí'in Ndios: ―Táxa'vi ún xa̱'a̱ ñayó'o kuxu yó. Ta ta̱'ví ra si̱ta̱ va̱'a, ta ta̱xi ra ña nda'a̱ na.
42024031	Ta xí'in ña ke̱'é ta̱Jesús saá, Ndios ta̱xi ra ña na̱koni na ta̱Jesús kúu ra. Ta xa̱ndi̱ko̱n nda̱ñó'ó ra no̱o̱ na.
42024032	Ta ni̱ka̱'a̱n na xí'in tá'an na: ―¿Án o̱n ndixa nda̱ ka̱ndeta mi̱i níma̱ yó va̱xi yó ki̱vi̱ ni̱ka̱'a̱n ra xí'in yó yichi̱, ta nda̱to̱'on káxín ra xí'in yó yukía̱ kóni kachí to̱'on Ndios ña ni̱taa na xi̱na̱'á? ―káchí na.
42024033	Ta saá xa̱ndi̱ko̱n na̱kuita na, ta ndi̱kó na kua̱'a̱n tuku na ñoo Jerusalén. Ta ki̱xaa̱ na no̱o̱ ndóo u̱xu̱ ñii naapóstol xí'in naxíka xí'in na.
42024034	Ta nayó'o ni̱ka̱'a̱n na xí'in na o̱vi̱ ki̱xaa̱ yó'o: ―¡Ñanda̱a̱ kía̱ na̱taku̱ ta̱Jesús ta̱Ká'no no̱o̱ yó! Ta̱Simón Pedro xa xi̱ni ña'á ra ―káchí na.
42024035	Ta saá na o̱vi̱ ni̱vi ki̱xaa̱ yó'o, nda̱to̱'on na xí'in na ndóo ndí na̱kutá'an na xí'in ta̱Jesús ki̱vi̱ kua̱'a̱n na yichi̱ ñoo Emaús. Ta ni̱ka̱'a̱n na tá mi̱i xíni na tá'ví ta̱Jesús si̱ta̱ va̱'a ña taxi ra nda'a̱ na kuxu na, ta saá na̱koni na ra.
42024036	Ta ta̱'án ka̱ ndi'i ndato̱'on na, ta ki̱xaa̱ ta̱Jesús xi̱kundichi ra ma̱'ñó na, ta káchí ra saá: ―¡Ná koo ñava̱'a ini ndó! ―káchí ra.
42024037	Ta ni̱yi̱'ví ní na xi̱ni na ta̱Jesús, chi kuiti ká'án na ndí níma̱ ra kúu ña.
42024038	Ta saá ni̱ka̱'a̱n ta̱Jesús xí'in na: ―¿Nda̱chun yí'ví ní ndó? ¿Nda̱chun xíka ini ndó án ndixa yi̱'i̱ kúu ta̱Jesús?
42024039	Koto ndó nda'a̱ i̱ yó'o, koto ndó xa̱'a̱ i̱ yó'o, ta saá kunda̱a̱ ini ndó yi̱'i̱ kúu ta̱Jesús. To̱nda̱a nda'a̱ ndó yi̱'i̱, ta saá kunda̱a̱ ini ndó, chi níma̱ o̱n ko̱ó ko̱ñu ña, ni leke ña o̱n ko̱ó; ta yi̱'i̱, kúchiño koto ndó leke i̱ xí'in ko̱ñu i̱ ―káchí ra xí'in naxíka xí'in ra.
42024040	Ta saá sa̱ná'a ra nda'a̱ ra xí'in xa̱'a̱ ra no̱o̱ xi̱ño'o clavo.
42024041	Vará nda̱ kúsii̱ ní ini na, ta o̱n ki̱ví kandixa na ta̱Jesús kúu ra, ta na̱ka'nda ní ini na. Ta ni̱ka̱'a̱n ra xí'in na: ―¿Án yóo lo'o ñaxíxi? ―káchí ra.
42024042	Ta ta̱xi na ño̱ño̱ tíyóko̱ xí'in ñii ñá'ño tia̱ká tí yatan nda'a̱ ra.
42024043	Ta ki̱'in ra ña, ta xa̱xi ra ña no̱o̱ ndi'i na.
42024044	Ta ni̱ka̱'a̱n ta̱Jesús xí'in na: ―Ta ki̱vi̱ ni̱xika i̱ xí'in ndó, ta nda̱to̱'on i̱ xí'in ndó ndí xíni̱ ñó'ó xo̱'vi̱ ní i̱, chi saá kasa ndivi i̱ ndi'i to̱'on Ndios ña ká'a̱n xa̱'a̱ i̱, ña kúu nda̱yí ña ni̱taa ta̱Moisés xí'in tutu ña ni̱taa inka̱ naprofeta, xí'in tutu na̱ní ña Salmos. Ta ñii ki̱'va nda̱tán káchí to̱'on Ndios yó'o xa̱'a̱ i̱, saá ki̱sa ndivi i̱ ―káchí ta̱Jesús xí'in na.
42024045	Saá vivíi nda̱to̱'on ta̱Jesús xí'in na ña kunda̱a̱ va̱'a ini na to̱'on Ndios yó'o ña ni̱taa na xi̱na̱'á.
42024046	Ta ni̱ka̱'a̱n ra xí'in na: ―To̱'on Ndios ña ni̱taa na xi̱na̱'á káchí ña ndí Cristo xíni̱ ñó'ó kivi̱ ra, ta nataku̱ ra ki̱vi̱ u̱ni̱.
42024047	Saá na kándixa ra kixá'á na ka̱'a̱n ndoso na to̱'on ra no̱o̱ ni̱vi nañoo Jerusalén, ta ka̱'a̱n ndoso na to̱'on ra no̱o̱ ndi'i ni̱vi nañoo ñoyívi yó'o. Ta xí'in nda̱yí mi̱i ra, ndato̱'on na xí'in ni̱vi ndí xíni̱ ñó'ó ndikó ini na ta sandakoo na ña o̱n vá'a, ta saá Ndios kasa ká'no ini ra xa̱'a̱ kua̱chi na.
42024048	Ta ndó'ó kúu na xíni̱ va̱'a xa̱'a̱ ndi'i ñayó'o, ta kúchiño ndó ndakuii̱n ndó xa̱'a̱ ña.
42024049	Va̱xi ki̱vi̱ ti'ví i̱ ñava̱'a ña ni̱ka̱'a̱n Yivá i̱ Ndios ndixa kixaa̱ ña no̱o̱ ndó. Ta xíni̱ ñó'ó kundati ndó ñoo Jerusalén nda̱ ki̱vi̱ naki'in ndó ndee̱ ña kixi ñoyívi ni̱no ―káchí ta̱Jesús xí'in na.
42024050	Ta saá kua̱'a̱n ta̱Jesús xí'in na ndíko̱n sa̱ta̱ ra, ta ni̱xaa̱ na yatin no̱o̱ ñoo Betania. Ta ta̱Jesús nda̱ní'i ra nda'a̱ ra, ta ni̱ka̱'a̱n ra xí'in na: ―¡Ná ke'é Ndios ñava̱'a xí'in ndó!
42024051	Ta ndi̱'i ni̱ka̱'a̱n ra ñayó'o, ta nda̱a ra kua̱no'o̱ ra ñoyívi ni̱no.
42024052	Ta saá na ndíko̱n ta̱Jesús ki̱sa ká'no na ra, ta ndi̱kó na kua̱no'o̱ na ñoo Jerusalén, ta kúsii̱ ní ini na.
42024053	Ta ndi'i saá ki̱vi̱ ndóo na ve'e ño̱'o ká'no ñoo Jerusalén, kísa ká'no na Ndios. Saá yóo ña.
43001001	Nda̱ ta̱'án ka̱ kixá'á kuva̱'a ndi'i ña yóo ñoyívi, xa yóo To̱'on Ndios. Ta To̱'on Ndios xa yóo ña xí'in Ndios nda̱ si'na, ta To̱'on yó'o kúu mi̱i Ndios.
43001002	To̱'on Ndios yó'o xa yóo ña xí'in Ndios nda̱ si'na ka̱ no̱o̱ ndi'i ña̱'a.
43001003	Xí'in To̱'on yó'o Ndios ki̱sa va̱'a ra ndi'i ña yóo ñoyívi ni̱no xí'in ña yóo ñoyívi yó'o. Ta ndi'i ña yóo, ku̱va̱'a ña xí'in mi̱i To̱'on Ndios. Ta nda̱ ñii ña yóo, o̱n vása ní‑kuva̱'a ña xí'in inka̱ ndee̱ án inka̱ to̱'on.
43001004	Ta To̱'on Ndios yó'o kúu ta̱a ta̱ táku̱ ndino'o, ta ndee̱ ña táxi kutaku̱ ndi'i ni̱vi, káku ña no̱o̱ ra. Ta nda̱tán yóo ño'o̱ ña yé'e no̱o̱ ni̱vi ña táxi kuchiño koto na, saá yóo ta̱a yó'o.
43001005	Ta ndi'i saá ki̱vi̱ nda̱tán yóo ño'o̱ ña yé'e no̱o̱ naa ní, saá yóo ra, ta ñanaa ní yó'o, nda̱ lo'o o̱n vása kúchiño ña nda'va ña ño'o̱ yé'e yó'o.
43001006	Ni̱xi̱yo ñii ta̱a ta̱ ti̱'ví Ndios ña ka̱'a̱n ndoso ra to̱'on Ndios no̱o̱ ni̱vi, ta ta̱yó'o xi̱naní ra Juan.
43001007	Ta Ndios ti̱'ví ra ta̱yó'o ña ndakuii̱n ra xa̱'a̱ ta̱a ta̱ yóo nda̱tán yóo ño'o̱ ndino'o ña yé'e. Ta ta̱Juan yó'o nda̱to̱'on ra xí'in ni̱vi xa̱'a̱ ta̱a yó'o xa̱'a̱ ña kuchiño kandixa na ra.
43001008	Ta ndixa ta̱Juan yó'o o̱n si̱ví mi̱i ra xi̱kuu ño'o̱ ndino'o ña yé'e, ta ndasaá kuiti ki̱xi ra ndato̱'on ra to̱'on ña nda̱a̱ xa̱'a̱ ta̱a ta̱ kúu ño'o̱ ndino'o.
43001009	Ta saá ki̱xaa̱ ki̱vi̱ ka̱ku ta̱Juan, ta lo'o kuiti ni̱ya'a, ta ka̱ku ta̱a ta̱ kúu ño'o̱ ndino'o. Ta ño'o̱ ndino'o yó'o yé'e no̱o̱ ndi'i ni̱vi na táku̱ ñoyívi xa̱'a̱ ña kuchiño koto na yu kúu yichi̱ va̱'a.
43001010	Ta ta̱a ta̱ kúu ño'o̱ ndino'o ki̱xaa̱ ra ñoyívi yó'o, ta xi̱taku̱ ra xí'in ni̱vi. Vará ndi'i ni̱vi xí'in ndi'i ña yóo ñoyívi ku̱va̱'a ña xí'in ndee̱ ra, ta nani̱vi ñoyívi yó'o ní‑nakoni na yu kúu ra.
43001011	Ta̱yó'o ki̱xaa̱ ra no̱o̱ ni̱vi na kúu nañoo mi̱i ra, ta nayó'o ni̱‑xiin na naki'in na ra.
43001012	Ta saá ni, ni̱xi̱yo sava ni̱vi na na̱ki'in va̱'a ña'á, ta ka̱ndixa na ra. Ta nda'a̱ ni̱vi yó'o na na̱ki'in va̱'a ña'á, ta̱xi ra nda̱yí nduu na sa̱'ya Ndios.
43001013	Ta ni̱vi na ndu̱u sa̱'ya Ndios, nayó'o ka̱ku xa̱á na, ta o̱n vása ní‑kaku tuku na ñii ki̱'va nda̱tán si'na ka̱ku na ti̱xin si'í na. Saá chi o̱n si̱ví xa̱'a̱ ña kóni yivá si'í na kúu ña tuku ka̱ku xa̱á na. Ta xa̱'a̱ ña kóni Ndios kúu ña ndu̱u ni̱vi sa̱'ya mi̱i Ndios.
43001014	Ta To̱'on Ndios ndu̱u ña ñii ta̱a ndino'o, ta xi̱komí ra yi̱kí ko̱ñu ni̱vi, ta xi̱taku̱ ra xí'in ndi̱ ñoyívi yó'o. Ta xi̱ni ndi̱ ñava̱'a ká'no ña livi ní ña kómí ra. Ta mi̱i ñava̱'a ká'no ña livi ní ña kómí Ndios kúu ña kómí ra, chi ñii la̱á mi̱i ra kúu Sa̱'ya Ndios, ta ta̱a ta̱ ndixa nda̱a̱ ndino'o ini kúu ra, ta chútú ini ra xí'in ndi'i saá no̱o̱ ñava̱'a.
43001015	Ta ta̱Juan nda̱kuii̱n ra ñanda̱a̱ xa̱'a̱ ta̱a yó'o ta̱ kúu To̱'on Ndios, ta ni̱ka̱'a̱n ra, káchí ra saá: ―Vará yi̱'i̱ si'na ka̱ku i̱ no̱o̱ ta̱yó'o, ta ndixa ta̱a ta̱ ká'no no̱o̱ yi̱'i̱ kúu ra, chi o̱n ta̱'án ka̱ kutaku̱ i̱ ti̱xin si'í i̱, ta xa táku̱ ta̱yó'o ―káchí ta̱Juan, ta̱a ta̱ sákuchu ni̱vi, xa̱'a̱ Jesucristo, ta̱a ta̱ kúu To̱'on Ndios.
43001016	Ta ta̱a yó'o, chútú nda̱a̱ ini ra xí'in ndi'i saá no̱o̱ ñava̱'a. Ta mi̱i yó, xa náki'in yó kua̱'a̱ ní ñava̱'a táxi ra nda'a̱ yó ñii ñii ki̱vi̱.
43001017	Kui̱ya̱ xi̱na̱'á, nda'a̱ xi̱i̱ síkuá yó ta̱Moisés, Ndios ta̱xi ra nda̱yí ña xa̱'nda chiño no̱o̱ yó. Ta saá ki̱xaa̱ Jesucristo ñoyívi yó'o, ta ta̱xi ra ña kúnda̱a̱ ini yó ñava̱'a ká'no ña yóo ini Ndios, ta ta̱xi ra ña kúnda̱a̱ ini yó ñanda̱a̱ ndino'o.
43001018	Nda̱ ñii ni̱vi o̱n ta̱'án koni na Ndios xí'in nduchu̱ no̱o̱ mi̱i na. Ta Jesucristo sa̱ná'a ra mi̱i yó yu kúu Ndios ta ndasaá yóo ini Ndios, chi yóo ra xí'in Ndios ta xíni̱ va̱'a ña'á ra, ta ñii la̱á mi̱i ra kúu Sa̱'ya Ndios.
43001019	Ñii ki̱vi̱ yóo ta̱Juan sáná'a ra ni̱vi, ta naná'no no̱o̱ najudío na táku̱ ñoo Jerusalén ti̱'ví na sava nasu̱tu̱ xí'in sava naLeví, na kúu na ndíso chiño xí'in ve'e ño̱'o ká'no, kua̱'a̱n na nda̱ka̱ to̱'on na ta̱Juan. Ta ni̱xaa̱ na no̱o̱ ta̱yó'o, ta ni̱ka̱'a̱n na xí'in ra, káchí na saá: ―¿Yu kúu yó'ó? ―káchí na xí'in ra.
43001020	Ta ta̱Juan o̱n vása ní‑yi'ví ra ka̱'a̱n ra xí'in na, ta nda̱kuii̱n ra, káchí ra saá: ―O̱n si̱ví yi̱'i̱ kúu Cristo, ta̱a ta̱ ti'ví Ndios saka̱ku ni̱vi ―káchí ra xí'in na.
43001021	Ta tuku ni̱nda̱ka̱ to̱'on na ra, káchí na saá: ―¿Ta yu kúu yó'ó? ¿Án yó'ó kúu ta̱profeta Elías? Ta ni̱ka̱'a̱n ta̱Juan xí'in na: ―O̱n si̱ví ta̱Elías kúu yi̱'i̱ ―káchí ra. Ta ni̱nda̱ka̱ to̱'on ka̱ na ra, káchí na saá: ―¿Án yó'ó kúu inka̱ ta̱profeta ká'no ta̱ ndáti ndi̱ kixaa̱? Ta nda̱kuii̱n ta̱Juan, ni̱ka̱'a̱n ra saá: ―O̱n si̱ví yi̱'i̱ kúu ta̱profeta ndáti ndó ―káchí ra.
43001022	Ta saá ni̱ka̱'a̱n ka̱ na xí'in ra, káchí na saá: ―Va̱'a ka̱'a̱n ún xí'in ndi̱ yu kúu ún, chi xíni̱ ñó'ó ndikó ndi̱ ta ndato̱'on ndi̱ xí'in ni̱vi na ti̱'ví ndi̱ va̱xi ndi̱. Ta vitin ka̱'a̱n ún xí'in ndi̱ ndixa yu kúu ún.
43001023	Ta ni̱ka̱'a̱n ta̱Juan xí'in na, káchí ra saá: ―Yi̱'i̱ kúu ta̱a ta̱ ni̱ka̱'a̱n ta̱profeta Isaías xa̱'a̱, chi kui̱ya̱ xi̱na̱'á ta̱profeta Isaías yó'o ni̱taa ra to̱'on Ndios ña káchí saá: Ñii ki̱vi̱ no̱o̱ yóo yuku̱ yi̱chí koo ñii ta̱a, ta ndeé ní ka̱'a̱n ndoso ra no̱o̱ ni̱vi, kachí ra saá: “Nda̱tán yóo ña ndasa nda̱kú ni̱vi yichi̱, ta nakuiná na yichi̱ yó'o no̱o̱ ña kixaa̱ ta̱ká'no, ta ñii ki̱'va saá xíni̱ ñó'ó nakuiná ndó ini ndó ña koo ti'va ndó naki'in ndó Ta̱a ta̱Ká'no no̱o̱ yó”, káchí to̱'on Ndios ña ni̱taa ta̱Isaías kui̱ya̱ xi̱na̱'á ―káchí ta̱Juan xí'in na.
43001024	Ta sava na ki̱xaa̱ no̱o̱ ta̱Juan yó'o kúu na nafariseo,
43001025	ta nafariseo yó'o ni̱nda̱ka̱ to̱'on na ta̱Juan, káchí na saá: ―Tá o̱n si̱ví Cristo kúu ún, ta ni o̱n si̱ví ta̱Elías kúu ún, ta ni o̱n si̱ví inka̱ ta̱profeta ká'no kúu ún, ta saá, ¿nda̱chun sákuchu ún ni̱vi? ―káchí na xí'in ra.
43001026	Ta nda̱kuii̱n ta̱Juan, ni̱ka̱'a̱n ra xí'in na: ―Xí'in takuií kuiti sákuchu i̱ ni̱vi. Ta ndixa xa yóo ñii ta̱a ta̱ táku̱ ñoo Israel xí'in ndó vitin, ta o̱n ta̱'án koni ndó ra.
43001027	Ta̱yó'o kúu ta̱a ta̱ va̱xi sa̱ta̱ i̱. Ta ta̱a ta̱ ká'no ní no̱o̱ i̱ kúu ra, ta yi̱'i̱ kúu ta̱a ta̱ ni̱no̱ ní ka̱ no̱o̱ ra. Yi̱'i̱ kúu ta̱ kísa chiño kuiti no̱o̱ ra ―káchí ta̱Juan xí'in na.
43001028	Saá ndo̱'o ta̱Juan xí'in ni̱vi yó'o yatin ñoo Betábara ña nákaa̱ yu'u̱ yu̱ta Jordán no̱o̱ sákuchu ta̱Juan ni̱vi.
43001029	Ta saá ni̱ti̱vi inka̱ ki̱vi̱, ta ta̱Juan na̱koto ra va̱xi ta̱Jesús, ta ni̱ka̱'a̱n ra xí'in ni̱vi, káchí ra saá: ―¡Koto ndó! Ta̱yó'o kúu ta̱a ta̱ ti̱'ví Ndios kivi̱ xa̱'a̱ kua̱chi ni̱vi. Nda̱tán yóo ndikachi lo'o tí sóko̱ ni̱vi no̱o̱ Ndios ña kasa ká'no ini ra xa̱'a̱ kua̱chi na, saá yóo ta̱yó'o.
43001030	Ta̱yó'o kúu ta̱a ta̱ nda̱to̱'on i̱ xí'in ndó xa̱'a̱. Ni̱ka̱'a̱n i̱ xí'in ndó ndí va̱xi ñii ta̱a sa̱ta̱ i̱, ta ta̱a ta̱ ká'no no̱o̱ i̱ kúu ra, chi ki̱vi̱ ka̱ku i̱, xa táku̱ ra.
43001031	Ta si'na o̱n vása ní‑kunda̱a̱ ini i̱ tá ta̱yó'o kúu ta̱a ta̱ ti̱'ví Ndios saka̱ku ra mi̱i yó. Ta yi̱'i̱ sákuchu i̱ ni̱vi xí'in takuií, chi saá kísa ndivi i̱ ña kóni Ndios xa̱'a̱ ña kuchiño nañoo Israel nakoni na yu kúu ta̱yó'o ―káchí ta̱Juan xí'in ni̱vi.
43001032	Ta saá ni̱ka̱'a̱n ka̱ ta̱Juan xa̱'a̱ ta̱Jesús, káchí ra saá: ―Yi̱'i̱ xi̱ni i̱ ndasaá ki̱xi noo Níma̱ Ndios nda̱ ñoyívi ni̱no, ta no̱o ña nda̱tán va̱xi noo ñii tísa̱ta, ta xi̱kanóo ña no̱o̱ ñíndichi ta̱Jesús.
43001033	Si'na o̱n vása ní‑kunda̱a̱ ini i̱ tá ta̱yó'o kúu ta̱a ta̱ ti̱'ví Ndios saka̱ku ra mi̱i yó, ta mi̱i Ndios ta̱ ti̱'ví yi̱'i̱ sakuchu i̱ ni̱vi, ni̱ka̱'a̱n ra xí'in i̱, ka̱chí ra saá: “Ñii ki̱vi̱ koto ún Níma̱ i̱ ndasaá kixi noo ña nda̱ ñoyívi ni̱no, ta kanóo ña no̱o̱ ñíndichi ñii ta̱a, ta ta̱yó'o kúu ta̱a ta̱ sakuchu ni̱vi xí'in Níma̱ i̱”, ka̱chí Ndios xí'in i̱.
43001034	Ta vitin xa xi̱ni i̱ ñayó'o nda̱tán yóo ña ni̱ka̱'a̱n Ndios xí'in i̱, ta saá ká'a̱n i̱ ñanda̱a̱ xí'in ndó ndí ta̱Jesús yó'o kúu Sa̱'ya Ndios ―káchí ta̱Juan xí'in na.
43001035	Ta ni̱ti̱vi inka̱ ki̱vi̱, ta tuku yóo ta̱Juan xí'in o̱vi̱ naxíka xí'in ra.
43001036	Ta xi̱ni ta̱Juan ni̱ya'a ta̱Jesús kua̱'a̱n ra, ta ni̱ka̱'a̱n ra xí'in naxíka xí'in ra, káchí ra saá: ―Koto ndó kaa̱, chi ta̱a ta̱ kua̱'a̱n kaa̱, nda̱tán yóo ndikachi lo'o tí sóko̱ ni̱vi no̱o̱ Ndios xa̱'a̱ kua̱chi na, saá yóo ra ―káchí ta̱Juan.
43001037	Tá xi̱ni̱ so̱'o o̱vi̱ ta̱a yó'o ña ká'a̱n ta̱Juan, ta xa̱ndi̱ko̱n ki̱xá'á na ndíko̱n na kua̱'a̱n na sa̱ta̱ ta̱Jesús.
43001038	Ta saá ta̱Jesús na̱ndikó koo ra ta ni̱nda̱ka̱ to̱'on ra na, káchí ra saá: ―¿Yukía̱ ndúkú ndó? Ta nda̱kuii̱n na, ni̱nda̱ka̱ to̱'on na ra, káchí na saá: ―Tata Rabí, ¿míkía̱ yóo ve'e no̱o̱ kíndo̱o ún vitin? ―káchí na xí'in ra. (Ta to̱'on Rabí kóni kachí ña Maestro.)
43001039	Ta nda̱kuii̱n ta̱Jesús, ni̱ka̱'a̱n ra xí'in na, káchí ra saá: ―Na'a ndó ko̱'o̱n ndó xí'in i̱ ta koni ndó mí yóo ña ―káchí ra xí'in na. Ta saá kua̱'a̱n na xí'in ra nda̱ ve'e no̱o̱ kíndo̱o ra. Tá ni̱xaa̱ na ve'e yó'o, ta xa ni̱to̱nda̱a ka̱a ko̱mi̱ xikuaa kúu ña, ta ki̱ndo̱o na ve'e yó'o xí'in ra nda̱ inka̱ ki̱vi̱.
43001040	Ñii ta̱yó'o na̱ní Andrés, ta kúu ra ta̱a ta̱ xa xi̱ni̱ so̱'o ña ni̱ka̱'a̱n ta̱Juan, ta ki̱xá'á ra ndíko̱n ra sa̱ta̱ ta̱Jesús. Ta̱Andrés yó'o kómí ra ñii ñani ra, ta̱ na̱ní Simón Pedro.
43001041	Ta saá kama ní ke̱e ta̱Andrés yó'o kua̱'a̱n ra nandukú ra ñani ra ta̱Simón Pedro. Tá ni̱xaa̱ ra ta na̱ní'i ña'á ra, ta ni̱ka̱'a̱n ra xí'in ra, káchí ra saá: ―Xa na̱kutá'an ndi̱ xí'in ta̱a ta̱ kúnda̱a̱ ini ndi̱ kúu ta̱Mesías ―káchí ra. (To̱'on Mesías kúu to̱'on hebreo ña kóni kachí Cristo to̱'on griego.)
43001042	Ta saá ta̱Andrés xa̱ndi̱ko̱n kua̱'a̱n ra, ta kua̱'a̱n ñani ra xí'in ra, ta ni̱xaa̱ na no̱o̱ yóo ta̱Jesús. Ta ta̱Jesús xi̱to káxín ra no̱o̱ ta̱a ta̱ kúu ñani ta̱Andrés yó'o, ta ni̱ka̱'a̱n ra xí'in ra, káchí ra saá: ―Yó'ó kúu ta̱Simón, sa̱'ya ta̱Jonás. Ta vitin kunaní ún Cefas ―káchí ra. (Ta ki̱vi̱ Cefas kúu to̱'on arameo, ta kóni kachí ña Pedro to̱'on griego, ta o̱vi̱ ki̱vi̱ yó'o kóni kachí ña yu̱u̱.)
43001043	Ta ni̱ti̱vi inka̱ ki̱vi̱, ta xáni si̱ni̱ ta̱Jesús ko̱'o̱n ra ñoo estado Galilea. Ta ke̱e ra kua̱'a̱n ra, ta ni̱xaa̱ ra ñoo yó'o, ta na̱ní'i ra ta̱Felipe. Ta ni̱ka̱'a̱n ra xí'in ra, káchí ra saá: ―Na'a, kundiko̱n ún sa̱ta̱ i̱ ―káchí ta̱Jesús xí'in ta̱Felipe.
43001044	Ñoo Betsaida estado Galilea kúu ñoo mi̱i ta̱Felipe yó'o. Ta saá tuku ta̱Simón Pedro xí'in ta̱Andrés kúu na nañoo yó'o.
43001045	Ta saá ta̱Felipe ke̱e ra kua̱'a̱n ra nándukú ra ta̱Natanael. Tá na̱ní'i ña'á ra, ta ni̱ka̱'a̱n ra xí'in ra, káchí ra saá: ―Xa na̱kutá'an ndi̱ xí'in ñii ta̱a ta̱ kúu ta̱ ndáti yó chi kui̱ya̱ xi̱na̱'á ta̱Moisés xí'in inka̱ naprofeta ni̱taa na xa̱'a̱ ta̱yó'o. Ta̱Jesús sa̱'ya ta̱José kúu ra, ta kúu ra ta̱ñoo Nazaret ―saá ni̱ka̱'a̱n ta̱Felipe xí'in ta̱Natanael.
43001046	Ta nda̱kuii̱n ta̱Natanael, káchí ra saá: ―Ñoo Nazaret, ¿káchí ún? ¿Án ndixa kúchiño kee ñii ta̱va̱'a ñoo yó'o? ―káchí ta̱Natanael xí'in ta̱Felipe. Ta nda̱kuii̱n ta̱Felipe, káchí ra saá: ―Na'a ko̱'o̱n ún xí'in i̱, ta koto ún ―káchí ra. Ta ke̱e na kua̱'a̱n na.
43001047	Ta saá ta̱Jesús xi̱ni ra ta̱Natanael va̱xi yatin ra no̱o̱ yóo ra, ta ni̱ka̱'a̱n ta̱Jesús, káchí ra saá: ―Ta̱yó'o kúu ta̱Israel ndino'o. Ta̱a ta̱ nda̱a̱ ini kúu ra, ta nda̱ lo'o o̱n vása sándá'ví ra ni̱vi ―káchí ra.
43001048	Ta nda̱kuii̱n ta̱Natanael, káchí ra saá: ―¿Ndasaá va̱'a xíni̱ ún yi̱'i̱, tata? Ta nda̱kuii̱n ta̱Jesús, ni̱ka̱'a̱n ra xí'in ra: ―O̱n ta̱'án ka̱ xaa̱ ta̱Felipe kana ra yó'ó, ta xa xi̱ni i̱ yó'ó, yóo ún xa̱'a̱ yito̱n tón higo ―káchí ra.
43001049	Ta nda̱kuii̱n ta̱Natanael, káchí ra saá: ―Tata Rabí, ndixa yó'ó kúu Sa̱'ya Ndios, yó'ó kúu ta̱a ta̱Rey, ta̱ká'no no̱o̱ naIsrael.
43001050	Ta nda̱kuii̱n ta̱Jesús, káchí ra saá: ―¿Án kuiti kándixa ún yi̱'i̱ xa̱'a̱ ña ni̱ka̱'a̱n i̱ xí'in ún ndí xi̱ni i̱ yó'ó ki̱vi̱ yóo ún xa̱'a̱ yito̱n tón higo? Ta saá ni, va̱xi ñii ki̱vi̱ koni ka̱ ún ñaná'no ní ka̱ no̱o̱ ñayó'o ―káchí ta̱Jesús xí'in ta̱Natanael.
43001051	Ta ni̱ka̱'a̱n ta̱Jesús xí'in ndi'i ni̱vi na ndíko̱n sa̱ta̱ ra, káchí ra saá: ―Ña ndixa nda̱a̱ ká'a̱n i̱ xí'in ndó ndí ñii ki̱vi̱ ña va̱xi koni ndó ndasaá no̱na̱ ñoyívi ni̱no, ta saá koni ndó kua̱'a̱ ní naángel Ndios na kua̱'a̱n ndaa nda̱ ñoyívi ni̱no ta na va̱xi noo nda̱ ñoyívi yó'o, no̱o̱ yóo yi̱'i̱, ta̱a ta̱ ki̱xi no̱o̱ Ndios ―káchí ta̱Jesús xí'in na.
43002001	Ni̱to̱nda̱a ki̱vi̱ u̱ni̱, ta ka̱na viko̱ tonda̱'a̱ ñoo Caná ña nákaa̱ estado Galilea. Ta ñáMaría ñá kúu si'í ta̱Jesús xa yóo ñá no̱o̱ koo viko̱ yó'o.
43002002	Ta ni̱vi na ká'a̱n viko̱ yó'o xa ka̱na na ta̱Jesús xí'in naxíka xí'in ra ña koo na viko̱ yó'o. Ta saá ke̱e na kua̱'a̱n na, ta ni̱xaa̱ na no̱o̱ yóo viko̱ tonda̱'a̱.
43002003	Tá yóo na viko̱ yó'o, ta saá ndi̱'i nduta̱ vino tá xí'i ni̱vi, ta nda̱ lo'o ka̱ rá o̱n ko̱ó. Ta saá ñáMaría si'í ta̱Jesús ni̱ka̱'a̱n ñá xí'in ra, káchí ñá saá: ―Ndi̱'i nda̱a̱ nduta̱ vino, ta o̱n ko̱ó ka̱ rá ko'o ni̱vi na ki̱xaa̱ ―káchí ñá xí'in ta̱Jesús.
43002004	Ta nda̱kuii̱n ta̱Jesús, káchí ra saá xí'in si'í ra: ―¿Nda̱chun ndáto̱'on ún tondíni yó'o xí'in i̱, nana?, chi o̱n ta̱'án to̱nda̱a hora ña chi̱tóni̱ Ndios ña kasa ndivi i̱ chiño ná'no ―káchí ta̱Jesús xí'in si'í ra.
43002005	Ta saá ni̱ka̱'a̱n ñá xí'in ni̱vi na kísa chiño no̱o̱ na ká'a̱n viko̱ yó'o, káchí ñá saá xí'in na: ―Ndi'i ña ka'nda chiño sa̱'ya i̱ no̱o̱ ndó, va̱'a kasa ndivi ndó ña ―káchí si'í ta̱Jesús xí'in na kísa chiño viko̱ yó'o.
43002006	Yatin no̱o̱ yóo ta̱Jesús yíta i̱ño̱ ki̱si yu̱u̱ ná'no, chi najudío xíni̱ ñó'ó na takuií tá ñó'o ini ki̱si yó'o ña kasa ndivi na nda̱yí na, ña káchí ndasaá xíni̱ ñó'ó nda'á na xa̱'a̱ ña koo na ni̱vi na ndii no̱o̱ Ndios. Ta ñii ñii ki̱si yu̱u̱ yó'o kúndeé ña ko'on ko̱mi̱ si̱ko̱ litro án nda̱ ñii ciento litro takuií ini ña.
43002007	Ta ni̱ka̱'a̱n ta̱Jesús xí'in ni̱vi na kísa chiño no̱o̱ na ká'a̱n viko̱, káchí ra saá xí'in na: ―Sakutú nda̱a̱ ndó takuií ini ndi'i ki̱si yó'o ―káchí ra xí'in na. Ta ki̱xá'á na sákutú nda̱a̱ na takuií ini ndi'i ki̱si yó'o.
43002008	Ta ni̱ka̱'a̱n tuku ta̱Jesús xí'in na, káchí ra saá: ―Vitin tava ndó lo'o rá ta taxi ndó rá nda'a̱ ta̱ ndíso chiño xí'in viko̱ yó'o ―káchí ta̱Jesús. Ta saá ke̱'é ni̱vi na kísa chiño yó'o.
43002009	Tá ta̱ ndíso chiño xí'in viko̱ xi̱to ndoso ra nduta̱ yó'o, ta o̱n si̱ví ka̱ takuií kúu rá, chi ndu̱u rá vino. Ta ta̱yó'o o̱n vása ní‑xini̱ ra míchí ki̱xi távino yó'o, ta ndasaá kuiti na kísa chiño no̱o̱ ra xíni̱ na míchí ke̱e rá. Ta saá ta̱ ndíso chiño xí'in viko̱ ka̱na ra ta̱a ta̱ to̱nda̱'a̱,
43002010	ta ni̱ka̱'a̱n ra xí'in ra, káchí ra saá: ―Inka̱ ni̱vi si'na táxi na vino tá va̱'a ní ka̱ ko'o ni̱vi na ki̱xaa̱ viko̱. Ta saá, xa kua̱'a̱ ní vino va̱'a yó'o xí'i na, ta saá ta̱a ta̱ sákana viko̱ táxi ra vino tá ni̱no̱ ní kóni ko'o ni̱vi na ki̱xaa̱ viko̱. Ta yó'ó, ni̱‑ke'é ún saá, chi chi̱kaa̱ va̱'a ún vino tá va̱'a ní, ta̱nda̱ vitin ta̱va ún rá ta ta̱xi ún rá ko'o yó ―káchí ra xí'in ta̱ to̱nda̱'a̱ yó'o.
43002011	Ta seña yó'o kúu ñano̱ó ke̱'é ta̱Jesús, ta ñoo Caná ña nákaa̱ estado Galilea kúu no̱o̱ ke̱'é ra ña. Xí'in ñava̱'a yó'o ta̱Jesús sa̱ná'a ra ndee̱ ká'no ña livi ní kómí ra. Ta naxíka xí'in ta̱Jesús ka̱ndixa na ra.
43002012	Ta ndi̱'i ni̱ya'a ñayó'o, ta ke̱e ta̱Jesús kua̱'a̱n ra. Ta si'í ra, xí'in ñani ra, xí'in naxíka xí'in ra, kua̱'a̱n na xí'in ra, ta ni̱xaa̱ na ñoo Capernaum, ta xi̱ndo̱o na ñoo yó'o lo'o kuiti ki̱vi̱.
43002013	Ta xa va̱xi yatin ki̱vi̱ kana viko̱ Pascua najudío ñoo Jerusalén, ta ta̱Jesús ke̱e ra kua̱'a̱n ra viko̱ yó'o.
43002014	Ki̱xaa̱ ra no̱o̱ yóo ke̱'e yé'é ve'e ño̱'o ká'no ñoo Jerusalén, ta yó'o xi̱ni ra ni̱vi na síkó tísi̱ndi̱ki̱, na síkó tíndikachi, xí'in na síkó tísa̱ta. Ta yóo inka̱ ni̱vi na sáma si̱'ún.
43002015	Tá ta̱Jesús xi̱ni ra nayó'o, ta ki̱'in ra ñii tu̱chu káni̱, ta ki̱sa va̱'a ra ñii kuártá xí'in tu̱chu yó'o. Ta xí'in kuártá yó'o ki̱xá'á ra táva ra ndi'i ni̱vi na síkó yó'o, ta saá kama ke̱e ndi'i na kua̱'a̱n na xí'in tíndikachi ta xí'in tísi̱ndi̱ki̱ síkó na. Ta ta̱Jesús sa̱ndiva ra mesa ni̱vi na sáma si̱'ún, ta ni̱xi̱ta̱ ní'nó ndi'i si̱'ún na.
43002016	Ta xa̱'nda chiño ra no̱o̱ ni̱vi na síkó tísa̱ta, káchí ra saá xí'in na: ―¡Tiin ndó tava ndó tísa̱ta yó'o! O̱n vá'a sanduu ndó ve'e Yivá i̱ ñii no̱yá'vi ―káchí ra xí'in na síkó tísa̱ta.
43002017	Ta saá naxíka xí'in ra na̱ká'án na ña káchí to̱'on Ndios ña ni̱taa na xi̱na̱'á xa̱'a̱ ña ke̱'é ta̱Jesús yó'o vitin, chi káchí ña saá: “Ñii ni̱xi̱no̱ sáa̱ i̱ xí'in ña ká'u̱n ini i̱ xa̱'a̱ ña o̱n vá'a ké'é ni̱vi xí'in ve'e Yivá i̱ Ndios”, káchí to̱'on Ndios.
43002018	Ta najudío na xi̱ni ña ke̱'é ra saá ni̱nda̱ka̱ to̱'on na ta̱Jesús, káchí na saá: ―¿Ndá milagro ke'é ún koni ndi̱ ña saná'a ún kunda̱a̱ ini ndi̱ ña ndixa kómí ún nda̱yí ke̱'é ún saá xí'in ve'e ño̱'o yó'o? ―káchí na xí'in ra.
43002019	Ta nda̱kuii̱n ta̱Jesús, ni̱ka̱'a̱n ra: ―Táná sandi'i ndó xa̱'a̱ ve'e ño̱'o yó'o, ta saá ti̱xin ña u̱ni̱ ki̱vi̱ kasa va̱'a i̱ ña ta tuku nakundichi ña ―káchí ta̱Jesús xí'in na.
43002020	Ta nda̱kuii̱n tuku najudío, ni̱ka̱'a̱n na xí'in ra, káchí na saá: ―O̱vi̱ si̱ko̱ i̱ño̱ kui̱ya̱ xa ki̱sa chiño ni̱vi xa̱'a̱ ña ki̱sa va̱'a na ve'e ño̱'o ká'no yó'o. Ta yó'ó, ¿án xáni si̱ni̱ ún ndí kúchiño ún kasa va̱'a ún ve'e ño̱'o yó'o ti̱xin ña u̱ni̱ kuiti ki̱vi̱?
43002021	Ta ta̱Jesús o̱n si̱ví xa̱'a̱ ve'e ño̱'o ká'no ña nákaa̱ ñoo Jerusalén yó'o kúu ña ká'a̱n ra, chi ta̱yó'o ká'a̱n ra xa̱'a̱ yi̱kí ko̱ñu mi̱i ra.
43002022	Ta naxíka xí'in ta̱Jesús o̱n vása kúnda̱a̱ ini na ñayó'o, ta̱nda̱ ki̱xaa̱ ki̱vi̱ ña ni̱xi'i̱ ta̱Jesús ta ti̱xin ña u̱ni̱ ki̱vi̱ na̱taku̱ ra, ta̱nda̱ saá na̱ká'án na to̱'on yó'o, ta ka̱ndixa na to̱'on Ndios ña ni̱taa na xi̱na̱'á, ta ka̱ndixa na to̱'on ña ni̱ka̱'a̱n ta̱Jesús xi̱ni̱ so̱'o na vitin.
43002023	Ta yóo ta̱Jesús ñoo Jerusalén no̱o̱ kána viko̱ Pascua, ta ñii ñii ki̱vi̱ kána viko̱ Pascua yó'o, ke̱'é ra kua̱'a̱ ní milagro ña xi̱ni ni̱vi, ta kua̱'a̱ ní ni̱vi yó'o ki̱xá'á na kándixa na ra.
43002024	Ta ta̱Jesús o̱n vása ndáa ini ra ni̱vi yó'o chi xíni̱ ra ndasaá yóo ini ndi'i ni̱vi.
43002025	Ni o̱n vása ní‑xini̱ ñó'ó ra inka̱ ni̱vi ña ndato̱'on na xí'in ra, chi xa xíni̱ va̱'a ra ndasaá yóo ini ndi'i ni̱vi.
43003001	Ni̱xi̱yo ñii ta̱a ta̱ na̱ní Nicodemo, ta̱fariseo kúu ra, ta ñii ta̱ká'no no̱o̱ najudío kúu ra, ta ta̱tá'an nachiño na̱ní Junta Suprema kúu ra.
43003002	Ta ñii ñoó, ta xa ñoó ní kúu ña, ke̱e ta̱Nicodemo kua̱'a̱n ra, ta ni̱xaa̱ ra no̱o̱ ta̱Jesús, ta ni̱ka̱'a̱n ra xí'in ra, káchí ra saá: ―Tata Rabí, xíni̱ ndi̱ yó'ó kúu ñii ta̱maestro ta̱ ti̱'ví Ndios, chi nda̱ ñii ni̱vi o̱n vása kúchiño ke'é na milagro nda̱tán yóo ña ké'é ún, tá o̱n ko̱ó Ndios yóo xí'in na ―saá káchí ta̱Nicodemo xí'in ta̱Jesús.
43003003	Ta nda̱kuii̱n ta̱Jesús, ni̱ka̱'a̱n ra: ―Ñandixa ká'a̱n i̱ xí'in ún, nda̱ ñii ni̱vi o̱n ki̱ví ki̱'vi na yichi̱ no̱o̱ xá'nda chiño Ndios tá o̱n kaku tuku na inka̱ yichi̱ ―káchí ta̱Jesús xí'in ra.
43003004	Ta saá ta̱Nicodemo ni̱nda̱ka̱ to̱'on tuku ra ta̱Jesús, ni̱ka̱'a̱n ra: ―¿Ndasaá kuchiño ke'é ñii ta̱xi̱kua̱'a̱ ña tuku kaku ra?, chi o̱n kuchiño ndikó tuku ra ndi̱'vi ra ti̱xin si'í ra ta kaku ra inka̱ yichi̱ ―káchí ra.
43003005	Ta nda̱kuii̱n ta̱Jesús, ni̱ka̱'a̱n ra saá: ―Ñandixa ká'a̱n i̱ xí'in ún, xíni̱ ñó'ó kaku ni̱vi xí'in takuií ta xí'in Níma̱ Ndios. Tá o̱n ke'é na saá, ta o̱n kuchiño na ki̱'vi na yichi̱ no̱o̱ xá'nda chiño Ndios.
43003006	Ndi'i ni̱vi na káku ti̱xin si'í kómí na ko̱ñu xí'in níma̱ ni̱vi, chi ni̱vi kúu na. Ta ni̱vi na káku xí'in ndee̱ Níma̱ Ndios kúu ni̱vi na ndixa táku̱ Níma̱ Ndios ini.
43003007	Ta saá o̱n naka'nda ini ún xa̱'a̱ to̱'on ña ni̱ka̱'a̱n i̱ xí'in ún ndí xíni̱ ñó'ó kaku tuku ni̱vi inka̱ yichi̱.
43003008	Nda̱tán yóo ta̱chi̱ saá yóo Níma̱ Ndios, chi ta̱chi̱ xíka ña yó'o ta xíka ña kaa̱, ta o̱n vása xíni̱ yó míchí va̱xi ña, ni o̱n vása xíni̱ yó míchí kua̱'a̱n ña. Ndasaá kuiti xíni̱ so̱'o yó mí ní'i̱ ña. Ñii ki̱'va saá yóo ña xí'in ni̱vi na ka̱ku xa̱á xí'in ndee̱ Níma̱ Ndios. Saá chi o̱n kúchiño koto yó ndasaá kísa chiño Níma̱ Ndios ini ni̱vi yó'o ―káchí ta̱Jesús xí'in ta̱Nicodemo.
43003009	Ta ta̱Nicodemo ni̱nda̱ka̱ to̱'on ra ta̱Jesús, káchí ra saá: ―¿Ndasaá kuchiño koo ña ká'a̱n ún xa̱'a̱, tata?
43003010	Ta nda̱kuii̱n ta̱Jesús, ni̱ka̱'a̱n ra xí'in ra: ―Yó'ó kúu ta̱maestro ta̱ká'no no̱o̱ nañoo Israel. ¿Nda̱chun o̱n vása kúnda̱a̱ ini ún ña ká'a̱n i̱ xí'in ún?
43003011	Ñandixa ká'a̱n i̱ xí'in ún ndí mi̱i ndi̱ ká'a̱n ndi̱ xa̱'a̱ ña xíni̱ ndi̱, ta ndákuii̱n ndi̱ xa̱'a̱ ña xi̱to ndi̱, ta ndó'ó o̱n xi̱in ndó kandixa ndó to̱'on ká'a̱n ndi̱ xí'in ndó.
43003012	Ta vitin ndáto̱'on i̱ xí'in ndó xa̱'a̱ ña yóo ñoyívi yó'o, ta o̱n vása kándixa ndó yi̱'i̱. Ta saá yo̱'vi̱ ní ka̱ kandixa ndó yi̱'i̱ táná ndato̱'on i̱ xí'in ndó xa̱'a̱ ña yóo ñoyívi ni̱no no̱o̱ yóo Ndios.
43003013	’Nda̱ ki̱vi̱ no̱ó ta̱nda̱ ki̱vi̱ vitin o̱n ta̱'án ndaa nda̱ ñii ni̱vi ñoyívi ni̱no ta noo tuku na nda̱ ñoyívi yó'o. Ta ndasaá kuiti yi̱'i̱ kúu ñii la̱á ta̱a ta̱ ke̱e ñoyívi ni̱no no̱o̱ yóo Ndios, ta no̱o i̱ ki̱xaa̱ i̱ ñoyívi yó'o.
43003014	Kui̱ya̱ xi̱na̱'á ki̱vi̱ ni̱xi̱yo ta̱Moisés yuku̱ yi̱chí, ta xí'in ka̱a ña na̱ní bronce ki̱sa va̱'a ra ñii ko̱o̱, chi saá ni̱ka̱'a̱n Ndios xí'in ra ke'é ra. Ta ta̱Moisés ka̱ni ndichi ra ñii yito̱n ta no̱o̱ yito̱n yó'o, ka̱takaa̱ ndaa ra ko̱o̱ yó'o. Ta ndi'i ni̱vi na ndeé ndó'o, tá ndasaá kuiti xi̱to ndaa na ko̱o̱ ka̱a yó'o, ta ndu̱va̱'a ndi'i ni̱vi na ke̱'é saá. Ta ñayó'o xi̱kuu ñii ña chi̱ndú'u̱ Ndios ña saná'a ra ndasaá kundo'o yi̱'i̱, ta̱a ta̱ ki̱xi no̱o̱ Ndios, chi ñii ki̱vi̱ ña va̱xi ni̱vi ñoyívi yó'o kani ndichi na ñii yito̱n síkón ta katakaa̱ ndaa na yi̱'i̱ no̱o̱ yito̱n yó'o.
43003015	Saá kundo'o i̱ xa̱'a̱ ña ndi'i ni̱vi na kandixa yi̱'i̱, ndixa kutaku̱ na xí'in Ndios ndi'i saá ki̱vi̱ ña va̱xi, ta nda̱ ñii ki̱vi̱ o̱n ndi'i xa̱'a̱ na ―káchí ta̱Jesús xí'in ta̱Nicodemo.
43003016	Ta ni̱ka̱'a̱n ka̱ ta̱Jesús xí'in ta̱Nicodemo, káchí ra saá: ―Kí'vi ní ini Ndios xíni ra ni̱vi ñoyívi yó'o, ña̱kán ti̱'ví ra yi̱'i̱, ta kúu ñii la̱á Sa̱'ya ra no̱o̱ ra, ta ki̱xaa̱ i̱ ñoyívi yó'o, ta ndi'i ni̱vi na ndino'o kandixa yi̱'i̱, o̱n ndi'i xa̱'a̱ nayó'o, ta ndixa kutaku̱ na xí'in Ndios ndi'i saá ki̱vi̱ ña va̱xi.
43003017	O̱n si̱ví xa̱'a̱ ña ko̱'o̱n ni̱vi no̱o̱ xo̱'vi̱ ní na kúu xa̱'a̱ ña ti̱'ví Ndios yi̱'i̱, ta̱a ta̱ kúu Sa̱'ya mi̱i ra, ña ki̱xaa̱ i̱ ñoyívi yó'o. Ta Ndios ti̱'ví ra yi̱'i̱ xa̱'a̱ ña kasa ndivi i̱ chiño ña kuchiño saka̱ku ra ni̱vi ñoyívi yó'o no̱o̱ ndee̱ ña o̱n vá'a.
43003018	’Saá chi ndi'i ni̱vi na ndino'o kándixa yi̱'i̱, o̱n ko̱'o̱n na no̱o̱ xo̱'vi̱ ní na. Ta ndi'i ni̱vi na o̱n xi̱in kandixa yi̱'i̱ kúu ni̱vi na ndíso kua̱chi no̱o̱ Ndios, ta xíni̱ ñó'ó ko̱'o̱n na no̱o̱ xo̱'vi̱ ní na. Saá chi ni̱‑xiin na kandixa na yi̱'i̱, ta̱a ta̱ kúu ñii la̱á Sa̱'ya Ndios.
43003019	Ñayó'o kúu xa̱'a̱ ña Ndios ká'a̱n ra ndí ni̱vi ndíso na kua̱chi no̱o̱ ra: vará xa ki̱xaa̱ i̱ ñoyívi yó'o, ta yi̱'i̱ kúu Ño'o̱ ndino'o yé'e, ta kua̱'a̱ ní ni̱vi o̱n xi̱in na koni na Ño'o̱ yó'o. Nda̱ víka̱, kúsii̱ ní ka̱ ini na xíni na ñanaa ní, chi kútoo ní na ké'é na ña o̱n vá'a.
43003020	Ta ndi'i ni̱vi na ké'é ña o̱n vá'a, nayó'o sáa̱ ini na xíni na Ño'o̱ ndino'o yé'e, ta ni o̱n xi̱in na kuyatin na no̱o̱ ña, chi yí'ví na ko̱to̱ nati̱vi ndi'i ña o̱n vá'a ke̱'é na.
43003021	Ta saá ni, ni̱vi na ké'é ñava̱'a, nayó'o ndixa kúsii̱ ini na kúyatin na no̱o̱ yóo Ño'o̱ yé'e, chi saá nati̱vi káxín ndí ké'é na chiño va̱'a kuiti xí'in ndee̱ Ndios ―káchí ta̱Jesús xí'in ta̱Nicodemo.
43003022	Ta ndi̱'i ni̱ya'a ñayó'o, ta saá ke̱e ta̱Jesús kua̱'a̱n ra. Ta naxíka xí'in ra kua̱'a̱n na xí'in ra nda̱ ñoo estado Judea, ta sa̱kán lo'o ki̱vi̱ ndóo na ñoo yó'o, ta sákuchu na ni̱vi.
43003023	Ta ñii ki̱'va saá yóo ta̱Juan sákuchu ra ni̱vi inka̱ ñoo na̱ní Enón ña nákaa̱ yatin ñoo Salim, chi yatin ñoo yó'o yóo kua̱'a̱ ní takuií. Ta kua̱'a̱ ní ni̱vi ki̱xaa̱ na no̱o̱ ra, ta sa̱kuchu ra na.
43003024	Saá chi o̱n ta̱'án kixaa̱ ki̱vi̱ tiin na ta̱Juan ko̱'o̱n ra ve'e ka̱a.
43003025	Ta ñii ki̱vi̱ saá sava naxíka xí'in ta̱Juan ki̱xá'á na náa na xí'in inka̱ najudío chi o̱n vása yóo yu'ú na xa̱'a̱ ndasaá xíni̱ ñó'ó kuchu ni̱vi án ndasaá xíni̱ ñó'ó nda'á na xí'in takuií ña koo ndii na no̱o̱ Ndios.
43003026	Ta saá ki̱xaa̱ nayó'o no̱o̱ ta̱Juan ta ni̱ka̱'a̱n na xí'in ra: ―Tata Rabí, ¿án náká'án ún ta̱a ta̱ ni̱xi̱yo xí'in ún inka̱ tá'ví yu'u̱ yu̱ta Jordán, ta̱a ta̱ nda̱to̱'on ún xa̱'a̱ xí'in ndi̱? Ta vitin yóo ra inka̱ xiiña sákuchu ra ni̱vi, ta ndi'i ni̱vi kua̱'a̱n na no̱o̱ yóo ra ―káchí nayó'o xí'in ta̱Juan.
43003027	Ta nda̱kuii̱n ta̱Juan ni̱ka̱'a̱n ra, káchí ra saá xí'in na: ―Nda̱ ñii ni̱vi o̱n ki̱ví kasa ndivi na chiño va̱'a, tá o̱n si̱ví Ndios kúu ta̱ taxi nda̱yí xí'in ndee̱ nda'a̱ na ña ke'é na saá.
43003028	Xa xi̱ni̱ so̱'o ndó ña ni̱ka̱'a̱n i̱ xí'in ndó: “O̱n si̱ví yi̱'i̱ kúu Cristo, ta̱a ta̱ ti̱'ví Ndios saka̱ku ni̱vi. Ta yi̱'i̱ ndasaá kuiti kúu i̱ ta̱a ta̱ ti̱'ví Ndios va̱xi si'na no̱o̱ Cristo ña chindeé i̱ ni̱vi koo ti'va na xa̱'a̱ ña kixaa̱ ra”, saá ni̱ka̱'a̱n i̱ xí'in ndó.
43003029	Ta vitin nda̱tán yóo ñii ta̱a ta̱ xa yóo ti'va naki'in ra ñii ña'a̱ ñá kuu ñásí'í ra, saá yóo Cristo. Ta yi̱'i̱ nda̱tán yóo ta̱migo ta̱a ta̱ tonda̱'a̱ yó'o, saá yóo i̱, chi ta̱migo ra kúsii̱ ní ini ra ña xíni̱ so̱'o ra to̱'on ña ká'a̱n ta̱a ta̱ tonda̱'a̱ yó'o. Ta ñii ki̱'va saá chútú ñasi̱i̱ ini i̱ vitin, chi xa ki̱xaa̱ Cristo ta xíni̱ so̱'o i̱ to̱'on ra.
43003030	Ta ñato̱'ó ta̱yó'o xíni̱ ñó'ó kua'no ka̱ ña, ta yi̱'i̱ xíni̱ ñó'ó nduu i̱ ta̱ ni̱no̱ ní ka̱ no̱o̱ ra ―káchí ta̱Juan xí'in naxíka xí'in ra.
43003031	Ta ni̱ka̱'a̱n ka̱ ta̱Juan, káchí ra saá: ―Ta̱a ta̱ ki̱xi no̱o̱ Ndios kúu ra ta̱a ta̱ká'no no̱o̱ ndi'i ña yóo. Ta ni̱vi na ka̱ku ñoyívi yó'o kúu na ni̱vi ñoyívi yó'o, ta ndasaá kuiti ká'a̱n na xa̱'a̱ ña yóo ñoyívi yó'o. Ta ta̱a ta̱ ki̱xi ñoyívi ni̱no no̱o̱ yóo Ndios, kúu ra ta̱a ta̱ká'no no̱o̱ ndi'i ña yóo ñoyívi yó'o xí'in ñoyívi ni̱no.
43003032	Ta̱yó'o ndákuii̱n ra ká'a̱n ra ña ndixa nda̱a̱ xí'in ni̱vi xa̱'a̱ ña xi̱ni̱ so̱'o ra, ta xa̱'a̱ ña xi̱ni ra, ta ni̱vi o̱n xi̱in na kandixa na to̱'on ká'a̱n ra.
43003033	Ta saá ni, yóo sava ni̱vi na kándixa ta náki'in va̱'a na to̱'on ra, ta ni̱vi yó'o ndákuii̱n na ndí Ndios kúu ta̱nda̱a̱ ndino'o.
43003034	Ta ta̱a ta̱ ti̱'ví Ndios ká'a̱n ra ndasaá kuiti to̱'on Ndios, ta Ndios ndi'i saá ki̱vi̱ sákutú ra xí'in Níma̱ ra ini ta̱yó'o.
43003035	Kí'vi ní ini Ndios xíni ra Sa̱'ya ra, ta saá Ndios ta̱xi ra ndi'i ndee̱ xí'in ndi'i nda̱yí nda'a̱ ra, ta kúu ra ta̱a ta̱ká'no no̱o̱ ndi'i ña yóo.
43003036	Ndi'i ni̱vi na kándixa Sa̱'ya Ndios kúu ni̱vi na ndino'o táku̱ no̱o̱ Ndios ndi'i saá ki̱vi̱. Ta ndi'i ni̱vi na o̱n xi̱in kandixa Sa̱'ya Ndios kúu ni̱vi na o̱n vása táku̱ no̱o̱ Ndios, ta ki̱vi̱ ña va̱xi Ndios saxo̱'vi̱ ní ra ni̱vi yó'o ―káchí ta̱Juan.
43004001	Nafariseo xi̱ni̱ so̱'o na ndí kua̱'a̱ ní ka̱ ni̱vi ndíko̱n sa̱ta̱ ta̱Jesús vitin no̱o̱ ni̱vi na ndíko̱n sa̱ta̱ ta̱Juan, ta ta̱Jesús sákuchu ra kua̱'a̱ ní ka̱ ni̱vi no̱o̱ ta̱Juan káchí na, ká'a̱n na.
43004002	Ta o̱n si̱ví mi̱i ta̱Jesús kúu ta̱ sákuchu ni̱vi, chi naxíka xí'in ra kúu na sákuchu ni̱vi.
43004003	Ta ki̱vi̱ xi̱ni̱ so̱'o ta̱Jesús ña ká'a̱n ni̱vi saá xa̱'a̱ ra, ta ke̱e ra ñoo estado Judea ta kua̱no'o̱ ra ñii ñoo estado Galilea.
43004004	Ta saá ndu̱xa̱ xíni̱ ñó'ó ya'a ra ma̱'ñó estado Samaria.
43004005	Ta ni̱xaa̱ ra ñii ñoo na̱ní Sicar, ña nákaa̱ yatin no̱o̱ yóo ño'o̱ ña ni̱taxi ta̱Jacob nda'a̱ sa̱'ya ra ta̱José kui̱ya̱ xi̱na̱'á ní.
43004006	Ta pozo ña ki̱sa va̱'a ta̱Jacob kui̱ya̱ xi̱na̱'á yóo ka̱ ña ñoo yó'o. Ta xa yatin tónda̱a ma̱'ñó ndiví kúu ña, ta ki̱xaa̱ ta̱Jesús no̱o̱ yóo pozo yó'o, ta kúnaa̱ ní ra, chi xíká ní ki̱xi ra, ta saá xi̱koo ra nakindée lo'o ra.
43004007	Ta ki̱xaa̱ ñii ña'a̱ ñáñoo Samaria ña tava ñá takuií pozo yó'o, ta ta̱Jesús ni̱ka̱'a̱n ra xí'in ñá, káchí ra saá: ―Nana, ¿án taxi lo'o ún takuií ko'o i̱? ―káchí ra xí'in ñá.
43004008	Ta o̱n ko̱ó naxíka xí'in ta̱Jesús, chi kua̱'a̱n na ñii ñoo yatin ña sata na ña kuxu na xí'in ra.
43004009	Ta nda̱kuii̱n ñáña'a̱, ni̱ka̱'a̱n ñá saá xí'in ta̱Jesús: ―Yó'ó kúu ta̱judío ta yi̱'i̱ kúu ñii ña'a̱ ñáñoo Samaria. ¿Nda̱chun ndúkú ún no̱o̱ yi̱'i̱ taxi i̱ takuií ko'o ún? ―káchí ñá. (Saá chi najudío o̱n vása náta'an va̱'a na xí'in nañoo Samaria.)
43004010	Ta saá nda̱kuii̱n ta̱Jesús, ni̱ka̱'a̱n ra xí'in ñá: ―Tá xíni̱ ví ún ñava̱'a ña kóni Ndios taxi ra nda'a̱ ún, ta tá xíni̱ ví ún yu kúu yi̱'i̱, ta saá ndukú ún no̱o̱ i̱ takuií ko'o ún, ta yi̱'i̱ taxi i̱ rá nda'a̱ ún. Ta takuií tá taxi i̱ nda'a̱ ún kúu takuií tá kómí ndee̱ ña taxi rá kutaku̱ ndino'o ni̱vi ―káchí ta̱Jesús xí'in ñá.
43004011	Ta nda̱kuii̱n ñáña'a̱ yó'o, ni̱ka̱'a̱n ñá, káchí ñá saá: ―Tata, o̱n vása ní'i ún nda̱ ñii ña kuchiño tava ún takuií, ta kónó ní ñó'o rá pozo yó'o. Ta saá, ¿míkía̱ va̱xi takuií tá ká'a̱n ún xa̱'a̱?
43004012	¿Án ká'no ka̱ ndee̱ kómí ún no̱o̱ ndee̱ ña xi̱komí xi̱i̱ síkuá yó ta̱Jacob?, chi ta̱Jacob sa̱ndakoo ra pozo yó'o xa̱'a̱ ndi̱, na kúu sa̱'ya ñani síkuá ra, chi ta̱yó'o xí'in sa̱'ya ra xi̱'i na takuií pozo yó'o kui̱ya̱ xi̱na̱'á, ta ñii ki̱'va saá xi̱'i kiti̱ sa̱na̱ ndi'i na ―káchí ñá xí'in ta̱Jesús.
43004013	Ta ta̱Jesús nda̱kuii̱n ra ni̱ka̱'a̱n ra xí'in ñá: ―Ndi'i ni̱vi na xí'i takuií pozo yó'o, ñii káni̱ lo'o yá'a, ta tuku yi̱chi̱ na takuií.
43004014	Ta ndi'i ni̱vi na ko'o takuií tá taxi i̱ nda'a̱ na, nayó'o nda̱ ñii ki̱vi̱ o̱n yi̱chi̱ ka̱ na takuií. Saá chi takuií tá taxi i̱ ko'o ni̱vi nduu rá ñii pozo ká'no ní ini na, ta nda̱ ñii ki̱vi̱ o̱n ndoko takuií yó'o. Ta ni̱vi na ko'o takuií tá taxi i̱ o̱n kivi̱ na, chi takuií tá taxi i̱ kómí rá ndee̱ ña taxi rá kutaku̱ ndino'o ni̱vi ndi'i saá ki̱vi̱ ña va̱xi ―káchí ta̱Jesús xí'in ñáñoo Samaria.
43004015	Ta nda̱kuii̱n ñá káchí ñá saá: ―Tata, taxi ún nda'a̱ i̱ takuií tá ká'a̱n ún xa̱'a̱ ná ko'o i̱. Ta saá o̱n yi̱chi̱ ka̱ i̱ takuií nda̱ ñii ki̱vi̱, ta ni o̱n kuikó ka̱ i̱ takuií ndi'i saá ki̱vi̱ ―káchí ñá xí'in ta̱Jesús.
43004016	Ta tuku nda̱kuii̱n ta̱Jesús, ni̱ka̱'a̱n ra xí'in ñá: ―Kua̱'a̱n ún kana ún yii̱ ún, ña kixaa̱ ra xí'in ún yó'o ―káchí ra xí'in ñá.
43004017	Ta nda̱kuii̱n ñá, ni̱ka̱'a̱n ñá xí'in ra: ―O̱n ko̱ó yii̱ i̱ kómí i̱, tata ―káchí ñá. Ta ta̱Jesús ni̱ka̱'a̱n ra xí'in ñá: ―Ñandixa kúu ña ká'a̱n ún ndí o̱n ko̱ó yii̱ ún, nana,
43004018	chi xa o̱'o̱n ta̱a xi̱kuu yii̱ ún, ta ta̱a ta̱ yóo xí'in ún vitin o̱n si̱ví yii̱ ún kúu ra. Ñandixa kúu ña ká'a̱n ún ndí o̱n ko̱ó yii̱ ún kómí ún, nana ―káchí ta̱Jesús xí'in ñá.
43004019	Ta nda̱kuii̱n tuku ñá ni̱ka̱'a̱n ñá: ―Tata, vitin kúnda̱a̱ ini i̱ ndí yó'ó kúu ñii ta̱profeta.
43004020	Ta vitin, tata, ¿yukía̱ káchí ún?, chi yuku̱ ká'no xíto yó kaa̱ kúu xiiña no̱o̱ ni̱vi naxi̱i̱ síkuá ndi̱ ki̱sa ká'no na Ndios, ta ndó'ó najudío káchí ndó xíni̱ ñó'ó kasa ká'no yó Ndios ve'e ño̱'o ká'no ñoo Jerusalén ―káchí ñá xí'in ta̱Jesús.
43004021	Ta nda̱kuii̱n ta̱Jesús, ni̱ka̱'a̱n ra xí'in ñá, káchí ra saá: ―Kandixa ún ña ndato̱'on i̱ xí'in ún vitin, nana. Xa yatin va̱xi ki̱vi̱ ña o̱n koni̱ ñó'ó ka̱ ko̱'o̱n ni̱vi yuku̱ kaa̱, ni o̱n koni̱ ñó'ó ka̱ ko̱'o̱n na ve'e ño̱'o ká'no ñoo Jerusalén xa̱'a̱ ña kasa ká'no na Ndios.
43004022	Vitin ndó'ó, ni̱vi nañoo Samaria, xí'in ñanaa ini ndó kísa ká'no ndó Ndios, chi o̱n ta̱'án kunda̱a̱ ini ndó xa̱'a̱ ra. Ta mi̱i ndi̱ najudío xíni̱ ndi̱ yu kúu Ndios ta̱a ta̱ kísa ká'no ndi̱, chi Ndios chi̱tóni̱ ra ndí ti̱xin nañoo judío kixi ñii ta̱a ta̱ saka̱ku ni̱vi.
43004023	Xa yatin ní va̱xi ki̱vi̱, ta xa vitin kúu ki̱vi̱ ña ni̱vi na kúu na ndixa kasa ká'no Yivá i̱ Ndios, nayó'o xíni̱ ñó'ó kasa ká'no na ra xí'in ña ndino'o níma̱ na, ta xí'in ña xíni̱ na to̱'on ndixa xa̱'a̱ ra. Saá chi Yivá i̱ nándukú ra ni̱vi ña kasa ká'no na ra saá.
43004024	Ndios kúu Níma̱ ndino'o, ta saá ni̱vi xíni̱ ñó'ó ña koo Níma̱ Ndios ini na ña kuchiño va̱'a kasa ká'no na ra, ta xí'in ña ndino'o nda̱a̱ ini na xíni̱ ñó'ó kasa ká'no na ra.
43004025	Ta nda̱kuii̱n ñá, ni̱ka̱'a̱n ñá, káchí ñá saá: ―Xíni̱ i̱ ndí ñii ki̱vi̱ kixaa̱ ta̱Mesías, ta̱a ta̱ ti'ví Ndios saka̱ku ra mi̱i yó. Ta ta̱yó'o tuku sákunaní na ra Cristo. Ta ki̱vi̱ kixaa̱ ta̱yó'o, ta saná'a ra mi̱i yó ña nandaxin ra ndi'i ña xíni̱ ñó'ó kunda̱a̱ ini yó ―káchí ñá xí'in ta̱Jesús.
43004026	Ta nda̱kuii̱n ta̱Jesús ni̱ka̱'a̱n ra xí'in ñá: ―Yi̱'i̱, ta̱a ta̱ ká'a̱n xí'in ún, kúu ta̱a ta̱ ká'a̱n ún xa̱'a̱ ―káchí ra xí'in ñá.
43004027	Ta saá ki̱xaa̱ naxíka xí'in ta̱Jesús, ta na̱ka'nda ini na xi̱ni na ña ká'a̱n ra xí'in ñii ña'a̱. Ta nda̱ ñii nayó'o ni̱‑ka'a̱n na xí'in ra yu kúu ña ndáka̱ to̱'on ra ñá, án yu kúu ña ndáto̱'on ra xí'in ñáña'a̱ yó'o. Tási̱ín kuiti yíta na.
43004028	Ta saá ñáña'a̱ ñoo Samaria sa̱ndakoo ñá ki̱si ña xíni̱ ñó'ó ñá xíkó ñá takuií no̱o̱ yóo pozo yó'o, ta ndi̱kó ñá kua̱no'o̱ ñá ñoo ñá. Tá na̱xaa̱ ñá, ta ni̱ka̱'a̱n ñá xí'in nani̱vi ñoo ñá, káchí ñá saá xí'in na:
43004029	―Na'a ndó koto ndó ñii ta̱a ta̱ ni̱ka̱'a̱n xí'in i̱ xa̱'a̱ ndi'i ña ke̱'é i̱. ¿Án o̱n si̱ví Cristo kúu ta̱yó'o? ―káchí ñá xí'in ni̱vi ñoo ñá.
43004030	Ta saá ke̱e nayó'o ña kua̱'a̱n na no̱o̱ yóo ta̱Jesús.
43004031	Ta o̱n ta̱'án ka̱ kixaa̱ ñáña'a̱ yó'o xí'in ni̱vi no̱o̱ yóo ta̱Jesús, ta naxíka xí'in ta̱Jesús xa̱ku ndá'ví na no̱o̱ ra, káchí na xí'in ra saá: ―Tata Rabí, na'a kuxu ún ―káchí na.
43004032	Ta ni̱ka̱'a̱n ta̱Jesús xí'in na: ―Yóo ñaxíxi kómí yi̱'i̱, ta ndó'ó o̱n vása xíni̱ ndó yu kúu ña ―káchí ra xí'in na.
43004033	Ta naxíka xí'in ra ká'a̱n na xí'in tá'an na, káchí na saá: ―¿Án xa ki̱xi ni̱vi ta̱xi na xi̱xi ra? ―káchí na.
43004034	Ta nda̱kuii̱n ta̱Jesús, ni̱ka̱'a̱n ra xí'in na, káchí ra saá: ―Ñaxíxi ndino'o kúu ña kasa ndivi i̱ ta saxi̱no̱ i̱ ña kóni Ndios, ta̱a ta̱ ti̱'ví yi̱'i̱ ki̱xaa̱ i̱.
43004035	Yóo to̱'on ña ká'a̱n saá: “Tá chí'i yó ndiki̱n trigo, ta ndáti yó ya'a ko̱mi̱ yo̱o̱, ta saá nákaya yó yoko̱ trigo ña naki'in yó ndiki̱n ña”, káchí to̱'on ña xíni̱ yó. Ta saá ni, o̱n vása xíni̱ ñó'ó kundati ka̱ yó, ta vitin ná kixá'á yó nakaya yó ña xa ni̱xi̱no̱. Saá chi vitin koto ndó kaa̱, kua̱'a̱ ní ni̱vi va̱xi. Ta nda̱tán yóo kua̱'a̱ ní yoko̱ trigo ña xa ni̱xi̱no̱, ta xa yóo ti'va ña nakaya yó ña, saá yóo ni̱vi na va̱xi yó'o.
43004036	Ta ndixa Ndios cha'vi ra ndó'ó na kúu na nakaya ni̱vi yó'o ña ki̱'vi na yichi̱ ra. Ta inka̱ ni̱vi si'na chi̱'i na to̱'on Ndios ini nayó'o, ta saá na chi̱'i yó'o kusii̱ ní ini na xí'in ndó xa̱'a̱ ña ki̱'vi ni̱vi yichi̱ Ndios ta kutaku̱ na xí'in ra ndi'i saá ki̱vi̱ ña va̱xi.
43004037	Yóo inka̱ to̱'on káchí saá: “Yóo ni̱vi na chí'i, ta inka̱ kúu ni̱vi na nákaya ña xa ni̱xi̱no̱”, káchí to̱'on ña xíni̱ yó. Ta ñanda̱a̱ kúu ña ká'a̱n to̱'on yó'o,
43004038	chi nda̱tán yóo ni̱vi na chi̱'i, saá yóo ni̱vi na si'na ni̱ka̱'a̱n to̱'on Ndios xí'in nañoo Samaria yó'o. Ta ndó'ó, nda̱tán yóo ni̱vi na ki̱xá'á nakaya ña xa ni̱xi̱no̱ no̱o̱ chi̱'i inka̱ ni̱vi, saá yóo ndó'ó. Saá chi inka̱ ni̱vi xa ndeé ní ki̱sa chiño na xí'in nayó'o, ta ña̱kán kía̱ xa yóo ti'va na vitin ña ki̱'vi na yichi̱ Ndios. Ta ndó'ó, o̱n vása ní‑kisa chiño ndó xí'in nayó'o, ta yi̱'i̱ ti̱'ví i̱ ndó'ó ña nakaya ndó ni̱vi yó'o ña ki̱'vi na yichi̱ Ndios. Xíni̱ ñó'ó kunda̱a̱ ini ndó ndí inka̱ ni̱vi kúu na ndeé ní ki̱sa chiño, ta ndó'ó vitin naki'in ndó ya'vi xa̱'a̱ chiño nayó'o ―káchí ta̱Jesús xí'in naxíka xí'in ra.
43004039	Kua̱'a̱ ní ni̱vi naSamaria, na kúu na táku̱ ñoo yó'o, ka̱ndixa na ta̱Jesús chi chi̱kaa̱ so̱'o na to̱'on ña nda̱to̱'on ñáña'a̱ ñoo mi̱i na xí'in na, káchí ñá saá: “Ta̱yó'o nda̱to̱'on káxín ra xí'in i̱ xa̱'a̱ ndi'i ña ke̱'é i̱”, káchí ñá xí'in ni̱vi nañoo ñá.
43004040	Ta saá ki̱xaa̱ nañoo Samaria yó'o no̱o̱ ta̱Jesús, ta xa̱ku ndá'ví na no̱o̱ ra ña ná ndo̱o ra xí'in na ñoo na, ta ta̱Jesús ni̱xi̱yo ra o̱vi̱ ki̱vi̱ ñoo nayó'o.
43004041	Ta saá kua̱'a̱ ní ka̱ ni̱vi ka̱ndixa na ta̱Jesús chi chi̱kaa̱ so̱'o na to̱'on ña ni̱ka̱'a̱n ra xí'in na.
43004042	Ta ni̱ka̱'a̱n na xí'in ña'a̱ ñáñoo mi̱i na yó'o, káchí na saá: ―Si'na ka̱ndixa ndi̱ ra xa̱'a̱ to̱'on ña nda̱to̱'on ún xa̱'a̱ ra. Ta vitin kándixa va̱'a ndi̱ ra chi xi̱ni̱ so̱'o ndi̱ to̱'on ña ni̱ka̱'a̱n mi̱i ra, ta kúnda̱a̱ ini ndi̱ ndí ndixa ta̱yó'o kúu Cristo, Ta̱a ta̱ Saka̱ku ni̱vi ñoyívi yó'o ―káchí na xí'in ñá.
43004043	Tá ni̱ya'a o̱vi̱ ki̱vi̱ ni̱xi̱yo ta̱Jesús ñoo Samaria, ta saá ke̱e ra kua̱no'o̱ ra ñoo estado Galilea.
43004044	Ta ta̱Jesús xa ni̱ka̱'a̱n ra ndí nda̱ ñii ta̱profeta o̱n vása kísa to̱'ó na ra ñoo mi̱i ra.
43004045	Ta saá ni, ki̱vi̱ na̱xaa̱ ta̱Jesús ñoo estado Galilea, ta nani̱vi ñoo yó'o va̱'a ní na̱ki'in na ra. Kua̱'a̱ ní ni̱vi na estado Galilea yó'o ni̱xi̱yo na ñoo Jerusalén ki̱vi̱ ka̱na viko̱ Pascua, ta xa xi̱ni na ndi'i ñava̱'a ke̱'é ta̱Jesús xí'in ni̱vi ñoo Jerusalén yó'o.
43004046	Ta saá ta̱Jesús ke̱e tuku ra kua̱'a̱n ra ñoo Caná ña nákaa̱ estado Galilea, ta ki̱xaa̱ ta̱Jesús ñoo yó'o. Ta ñoo Caná yó'o kúu no̱o̱ ke̱'é ta̱Jesús ña takuií ndu̱u rá vino. Ta yóo ñii ta̱a ta̱ ki̱xi ñoo Capernaum, ta kúu ra ta̱chiño ká'no ta̱ kísa chiño no̱o̱ ta̱rey, ta ndeé ní ndó'o sa̱'ya ra ta̱ kándú'u̱ nda̱ ñoo Capernaum.
43004047	Tá xi̱ni̱ so̱'o ta̱chiño ká'no yó'o ndí ki̱xaa̱ tuku ta̱Jesús ñoo Caná, chi ke̱e ra estado Judea, ta saá kua̱'a̱n ra ta ni̱xaa̱ ra xa̱ku ndá'ví ra no̱o̱ ta̱Jesús ña ko̱'o̱n ta̱yó'o xí'in ra ña sanda'a ra ta̱lo'o sa̱'ya ra, ta̱ ndeé ní ndó'o, ta xa nda̱ yóo ña kivi̱ ta̱lo'o yó'o.
43004048	Ta nda̱kuii̱n ta̱Jesús ni̱ka̱'a̱n ra xí'in ra, káchí ra saá: ―Ndó'ó, o̱n xi̱in ndó kandixa ndó yi̱'i̱. Ta̱nda̱ ke'é i̱ milagro koni ndó, án nda̱ ke'é i̱ ñava̱'a ña naka'nda ini ndó koni ndó, ta̱nda̱ saá kixá'á ndó kandixa ndó yi̱'i̱ ―káchí ta̱Jesús.
43004049	Ta nda̱kuii̱n ta̱chiño ká'no ta̱ kísa chiño no̱o̱ ta̱rey, káchí ra saá: ―Tata, kama ní ko̱'o̱n ún xí'in i̱ ko̱to̱ kivi̱ ta̱lo'o sa̱'ya i̱ ―káchí ra.
43004050	Ta nda̱kuii̱n ta̱Jesús, ni̱ka̱'a̱n ra xí'in ra: ―Va̱'a, tata, kua̱no'o̱ ún vitin, chi ta̱lo'o sa̱'ya ún o̱n kivi̱ ra, kutaku̱ ka̱ ra ―káchí ta̱Jesús xí'in ta̱ká'no yó'o. Ta ta̱yó'o ndixa ka̱ndixa ra to̱'on ña ni̱ka̱'a̱n ta̱Jesús xí'in ra, ta ke̱e ra kua̱no'o̱ ra.
43004051	Tá kua̱'a̱n ra yichi̱ no̱o̱ kua̱no'o̱ ra, ta na̱kutá'an ra xí'in sava na kísa chiño no̱o̱ ra va̱xi na. Ta nayó'o ni̱ka̱'a̱n na xí'in ta̱ká'no no̱o̱ na, káchí na saá: ―Tata, táku̱ ta̱lo'o sa̱'ya ún, xa ndu̱va̱'a ra vitin ―káchí na xí'in ra.
43004052	Ta ni̱nda̱ka̱ to̱'on ta̱ká'no no̱o̱ na, káchí ra saá xí'in na: ―¿Ama ki̱xá'á saña kue̱'e̱ xí'in ta̱lo'o sa̱'ya i̱? ―káchí ra. Ta nda̱kuii̱n na, ni̱ka̱'a̱n na: ―Tá ni̱to̱nda̱a ka̱a ñii xikuaa ki̱vi̱ koni kúu ña sa̱ña kue̱'e̱ ka'ni̱ xí'in ra ―káchí na xí'in ta̱ká'no no̱o̱ na.
43004053	Ta saá ta̱ká'no yó'o na̱ká'án ra ndí mi̱i hora yó'o kúu ña ni̱ka̱'a̱n ta̱Jesús xí'in ra ndí o̱n kivi̱ sa̱'ya ra. Ta saá ta̱chiño ká'no yó'o xí'in ndi'i nave'e ra ka̱ndixa na ta̱Jesús.
43004054	Ñayó'o kúu milagro ñao̱vi̱ ke̱'é ta̱Jesús ñoo estado Galilea, ta ke̱'é ra ñava̱'a yó'o ki̱vi̱ ndi̱kó ra ki̱xaa̱ ra, ña ni̱xa̱'a̱n ra ñoo Judea.
43005001	Tá ndi̱'i ñayó'o, ta saá ke̱e ta̱Jesús estado Galilea, ta kua̱'a̱n ra ñoo Jerusalén no̱o̱ koo ñii viko̱ ká'no ña sakana najudío.
43005002	Ta ñoo Jerusalén yó'o nákaa̱ ve'e ño̱'o ká'no, ta ve'e ño̱'o ká'no yó'o xi̱no nduu ña xí'in ñii na̱ma̱ ká'no, ta ñii yé'é ña kómí na̱ma̱ yó'o na̱ní ña Yé'é Ndikachi. Ta yatin yé'é yó'o yóo ñii pozo ká'no, ta to̱'on hebreo na̱ní pozo yó'o Betesda. Ta yu'u̱ pozo yó'o xi̱no nduu ña xí'in o̱'o̱n tia̱'va ña o̱n vása ndási̱ xa̱'a̱.
43005003	Ta ndi'i saá ki̱vi̱ kua̱'a̱ ní ni̱vi na ndeé ndó'o ndóo na ini tia̱'va yó'o. Nayó'o kúu ni̱vi nakuáá xí'in ni̱vi na yo̱'vi̱ ní xíka, xí'in ni̱vi na o̱n ki̱ví kanda. Ta nayó'o yóo na ndáti na kixá'á kanda takuií pozo, chi kóni na ki̱'vi na ini takuií yó'o xa̱'a̱ ña nduva̱'a na no̱o̱ kue̱'e̱ ndó'o na.
43005004	Saá chi nda̱ ama ví yóo ki̱vi̱ ña ñii ñaángel ña ke̱e no̱o̱ Ndios nóo ña, ta kíxaa̱ ña sákanda ña takuií pozo yó'o. Ta saá ndi'i ni̱vi na ndeé ndó'o nákundeé na ña xaa̱ na no̱o̱ yóo pozo, ta ñii ni̱vi na si'na kúchiño noo nda̱ yu'u̱ takuií ta kí'vi na ini takuií pozo, ta xa̱ndi̱ko̱n ndúva̱'a ni̱vi yó'o.
43005005	Ta ini ñii tia̱'va ña xi̱no nduu pozo yó'o, kándú'u̱ ñii ta̱a ta̱ ndeé ndó'o, chi o̱n ki̱ví kanda xa̱'a̱ ra. Ta xa o̱ko̱ xa̱'o̱n u̱ni̱ kui̱ya̱ yóo ña o̱n vása kúchiño kaka ra.
43005006	Ta saá ki̱xaa̱ ta̱Jesús, ta xi̱ni ra ta̱ kándú'u̱ yó'o. Ta nda̱to̱'on na xí'in ta̱Jesús ndí xa na'á ní ndeé ndó'o ta̱yó'o. Ta saá ta̱Jesús ni̱nda̱ka̱ to̱'on ra ta̱ ndeé ndó'o yó'o, káchí ra saá xí'in ra: ―¿Án kóni ún nduva̱'a ún no̱o̱ kue̱'e̱ ndó'o ún?
43005007	Ta nda̱kuii̱n ta̱ kándú'u̱, ni̱ka̱'a̱n ra: ―Tata, o̱n ko̱ó nda̱ ñii ni̱vi chindeé yi̱'i̱ ña kuchiño ki̱'vi i̱ ini takuií. Saá chi ki̱vi̱ kíxaa̱ ñaángel sákanda ña takuií, ta yi̱'i̱ ndúkú ndeé i̱ ki̱'vi i̱ ini takuií, ta o̱n ta̱'án ka̱ xaa̱ i̱, ta inka̱ ni̱vi ya̱chi̱ ka̱ kí'vi na ini takuií no̱o̱ i̱ ―káchí ra xí'in ta̱Jesús.
43005008	Ta saá ni̱ka̱'a̱n ta̱Jesús xí'in ra: ―Ta vitin nakundichi ún ta ná kuiso ún xi̱to ún, ta xa va̱'a kaka xá'á ún ―káchí ta̱Jesús xí'in ra.
43005009	Ta saá xa̱ndi̱ko̱n ndu̱va̱'a ta̱yó'o, ta na̱kundichi ra, ta na̱kuso̱kó ra xi̱to ra, ta ki̱xá'á ra kua̱'a̱n xá'á ra. Ta ñii ki̱vi̱ yi̱i̱ ña nákindée najudío kúu ki̱vi̱ ña sa̱nda'a ta̱Jesús ta̱yó'o.
43005010	Tá naná'no no̱o̱ najudío na̱kutá'an na xí'in ta̱a ta̱ nda̱'a yó'o, ta ni̱ka̱'a̱n na xí'in ra káchí na saá: ―Vitin kúu ki̱vi̱ yi̱i̱ ña nákindée yó, ta ni̱ya'a ndoso ún nda̱yí xa̱'a̱ ki̱vi̱ yi̱i̱ yó'o, chi ñíso̱kó ún xi̱to ún xíka ún ―káchí na xí'in ra.
43005011	Ta nda̱kuii̱n ta̱a ta̱ ndu̱va̱'a yó'o, ni̱ka̱'a̱n ra xí'in na, káchí ra saá: ―Ta̱a ta̱ sa̱nda'a yi̱'i̱ ni̱ka̱'a̱n ra xí'in i̱: “Ná kuiso ún xi̱to ún ta va̱'a ko̱'o̱n xá'á ún”, káchí ra xí'in i̱ ―saá káchí ra xí'in na.
43005012	Ta ni̱nda̱ka̱ to̱'on na ra: ―¿Yu kúu ta̱a ta̱ ni̱ka̱'a̱n xí'in ún ndí ndaní'i ún xi̱to ún ta va̱'a ko̱'o̱n xá'á ún? ―káchí na xí'in ra.
43005013	Ta ta̱a ta̱ ndu̱va̱'a yó'o o̱n vása xíni̱ ra yu kúu ta̱a ta̱ sa̱nda'a ña'á, chi kama ní ni̱ya'a ta̱Jesús ma̱'ñó no̱o̱ chútú ni̱vi, ta kua̱'a̱n ra inka̱ xiiña.
43005014	Ta ni̱ya'a lo'o, ta saá ta̱Jesús na̱kutá'an ra xí'in ta̱a ta̱ ndu̱va̱'a yó'o ini ve'e ño̱'o ká'no, ta ni̱ka̱'a̱n ra xí'in ra: ―Koto ún, vitin xa ndu̱va̱'a ún, ta saá o̱n ki̱'vi ka̱ ún kua̱chi, chi ko̱to̱ kixaa̱ inka̱ ña ndeé ní ka̱ kundo'o ún ―káchí ta̱Jesús xí'in ra.
43005015	Ta saá ta̱a ta̱ ndu̱va̱'a yó'o ke̱e ra kua̱'a̱n ra, ta ni̱xaa̱ ra nda̱to̱'on ra xí'in naná'no no̱o̱ najudío, káchí ra saá: ―Ta̱Jesús kúu ta̱a ta̱ sa̱ndúva̱'a yi̱'i̱ ―káchí ra xí'in na.
43005016	Ta saá naná'no no̱o̱ najudío ki̱xá'á na sáa̱ ní ini na, ta ndu̱kú na ndi'i no̱o̱ ña o̱n vá'a ña kúchiño ke'é na xí'in ta̱Jesús, ta̱nda̱ to̱nda̱a na ña ka'ni na ra, kóni na. Saá chi ki̱vi̱ yi̱i̱ ña nákindée najudío kúu ki̱vi̱ ña ta̱Jesús sa̱ndúva̱'a ra ta̱yó'o, ta káchí na ndí ta̱Jesús ni̱ya'a ndoso ra nda̱yí chi ki̱sa chiño ra ki̱vi̱ yi̱i̱, káchí na.
43005017	Ta saá ta̱Jesús na̱kutá'an ra xí'in naná'no yó'o, ta ni̱ka̱'a̱n ra xí'in na, káchí ra saá: ―Ndi'i saá ki̱vi̱ kísa chiño Yivá i̱ Ndios, ña̱kán ndi'i saá ki̱vi̱ kísa chiño i̱ ―káchí ra.
43005018	Ta saá naná'no no̱o̱ najudío ni̱saa̱ ka̱ na, ta ndeé ka̱ ndúkú na ka'ni na ta̱Jesús, chi xáni si̱ni̱ na ndí ni̱ki̱'vi ra o̱vi̱ kua̱chi ndeé ní. Xáni si̱ni̱ na ndí ni̱ya'a ndoso ra nda̱yí xa̱'a̱ ki̱vi̱ yi̱i̱, ta inka̱ kua̱chi ra kúu ña ká'a̱n ra ndí Ndios kúu Yivá ra, ña kóni kachí ñii kúu ra xí'in Ndios.
43005019	Ta ni̱ka̱'a̱n ta̱Jesús xí'in na, káchí ra saá: ―Ña ndixa nda̱a̱ ká'a̱n i̱ xí'in ndó ndí o̱n ko̱ó nda̱ ñii chiño ké'é i̱ xí'in nda̱yí mi̱i i̱, chi Yivá i̱ Ndios kúu ta̱a ta̱ táxi nda̱yí nda'a̱ i̱ ke'é i̱ ndi'i chiño, ta ndasaá kuiti ké'é i̱ chiño ña xíni i̱ ké'é Yivá i̱. Ta ñii ki̱'va nda̱tán ké'é Yivá i̱, saá ké'é yi̱'i̱, ta̱a ta̱ kúu Sa̱'ya ra.
43005020	Saá chi kí'vi ní ini Yivá i̱ xíni ra yi̱'i̱, ta̱a ta̱ kúu Sa̱'ya ra, ña̱kán sáná'a ra yi̱'i̱ ke'é i̱ ndi'i no̱o̱ ñava̱'a, nda̱tán yóo ña ké'é mi̱i ra. Ta ndixa saná'a ra yi̱'i̱ ke'é i̱ ñava̱'a ná'no ka̱ no̱o̱ ñayó'o, ta̱nda̱ naka'nda ní ini ndó koni ndó ña ke'é i̱.
43005021	Saá chi nda̱tán Yivá i̱ Ndios sanataku̱ ra ni̱vi na ni̱xi'i̱, saá yi̱'i̱, ta̱a ta̱ kúu Sa̱'ya ra, taxi i̱ ña kutaku̱ ndino'o ndi'i ni̱vi na kúu na kóni i̱ ke'é i̱ saá xí'in.
43005022	Yivá i̱ Ndios o̱n vása kísa nani ra kua̱chi nda̱ ñii ni̱vi, ta nda'a̱ yi̱'i̱, ta̱a ta̱ kúu Sa̱'ya ra, ta̱xi ra nda̱yí ña kasa nani i̱ ndi'i kua̱chi ni̱vi,
43005023	chi Ndios kóni ra ndí ndi'i ni̱vi ná kasa to̱'ó na Sa̱'ya ra, nda̱tán ñii ki̱'va kísa to̱'ó na mi̱i ra. Ta ndi'i ni̱vi na o̱n xi̱in kasa to̱'ó yi̱'i̱, nayó'o o̱n vása kísa to̱'ó na Yivá i̱ Ndios, ta̱a ta̱ ti̱'ví yi̱'i̱ ki̱xaa̱ i̱.
43005024	’Ña ndixa nda̱a̱ ká'a̱n i̱ xí'in ndó ndí ndi'i ni̱vi na chíkaa̱ so̱'o to̱'on ká'a̱n i̱, ta kándixa na Yivá i̱ Ndios, ta̱a ta̱ ti̱'ví yi̱'i̱, ta nayó'o kúu ni̱vi na ndino'o táku̱, ta kutaku̱ na ndi'i saá ki̱vi̱ ña va̱xi. Saá chi ni̱vi yó'o sa̱ndakoo va̱'a na ña kua̱'a̱n na yichi̱ no̱o̱ ndi'i xa̱'a̱ na, ta vitin kua̱'a̱n na yichi̱ Ndios no̱o̱ táku̱ ndino'o na ndi'i saá ki̱vi̱.
43005025	Ña ndixa nda̱a̱ ká'a̱n i̱ xí'in ndó ndí ni̱vi na o̱n ta̱'án kukomí Níma̱ Ndios, nda̱tán yóo na ni̱xi'i̱, saá yóo nayó'o. Ta̱nda̱ ki̱vi̱ vitin ta̱nda̱ ki̱vi̱ va̱xi ni̱vi yó'o koni̱ so̱'o na to̱'on ña ka̱'a̱n yi̱'i̱, ta̱a ta̱ kúu Sa̱'ya Ndios. Ta ndi'i ni̱vi na chikaa̱ so̱'o to̱'on i̱, nduu na ni̱vi na kutaku̱ ndino'o. Ta vitin xa ki̱xaa̱ ki̱vi̱ ña kundivi ndi'i ñayó'o saá.
43005026	Yivá i̱ Ndios kúu ta̱a ta̱táku̱ ndino'o, ta ndi'i ndee̱ ña táxi kutaku̱ ni̱vi, káku ña ini Ndios. Ta ñii ki̱'va saá yi̱'i̱, ta̱a ta̱ kúu Sa̱'ya Ndios, kúu ta̱a ta̱táku̱ ndino'o, ta ndi'i ndee̱ ña táxi kutaku̱ ni̱vi, káku ña ini i̱, chi saá ta̱xi Ndios nda̱yí nda'a̱ i̱.
43005027	Ta saá tuku ta̱xi Ndios nda̱yí nda'a̱ i̱ ña kasa nani i̱ kua̱chi ni̱vi, chi yi̱'i̱ kúu ta̱a ta̱ ki̱xi no̱o̱ ra.
43005028	O̱n naka'nda ini ndó ña xi̱ni̱ so̱'o ndó to̱'on ña xa ni̱ka̱'a̱n i̱ xí'in ndó vitin, chi va̱xi ki̱vi̱ ni̱vi na ni̱xi'i̱ ta ni̱ndu̱xu̱n na, nayó'o koni̱ so̱'o na to̱'on i̱,
43005029	ta nataku̱ na, ta ndakoo na, ta sandakoo na ñáñá no̱o̱ ni̱ndu̱xu̱n na. Ta ni̱vi na ni̱xi'i̱ ta nataku̱ yó'o, tá xi̱kuu na ni̱vi na ke̱'é ñava̱'a, ta nayó'o kutaku̱ na xí'in Ndios. Ta tá xi̱kuu na ni̱vi na ke̱'é ña o̱n vá'a, ta nayó'o ko̱'o̱n na no̱o̱ xo̱'vi̱ ní na ―káchí ta̱Jesús xí'in na.
43005030	Ta ni̱ka̱'a̱n ka̱ ra xí'in na, káchí ra saá: ―O̱n si̱ví xí'in nda̱yí mi̱i i̱ kasa nani i̱ kua̱chi ni̱vi, ta xí'in nda̱yí ña ta̱xi Ndios nda'a̱ i̱ kúu ña kasa nani i̱ kua̱chi ni̱vi. Ñii ki̱'va nda̱tán ká'a̱n Ndios xí'in i̱, saá kasa nani i̱ kua̱chi ni̱vi. Ta xí'in ñanda̱a̱ kasa nani i̱ kua̱chi na, chi o̱n si̱ví xí'in ña kóni mi̱i i̱ kúu ña kasa nani i̱ kua̱chi ni̱vi, ta kasa nani i̱ xa̱'a̱ kua̱chi na nda̱tán kóni Ndios, ta̱a ta̱ ti̱'ví yi̱'i̱ ki̱xaa̱ i̱.
43005031	Tá ndasaá kuiti mi̱i i̱ kuu ta̱ ndakuii̱n xa̱'a̱ i̱, ta saá o̱n vása ndáya̱'ví ña ká'a̱n i̱ no̱o̱ ñii ta̱juez, vará to̱'on ña nda̱a̱ kúu ña ká'a̱n i̱.
43005032	Ta ndixa yóo inka̱ ta̱a ta̱ ndákuii̱n xa̱'a̱ i̱, ta yi̱'i̱ xíni̱ i̱ ndí ta̱yó'o ká'a̱n ra ñanda̱a̱ xa̱'a̱ i̱.
43005033	Ta ndó'ó, xa ti̱'ví ndó na xíka chiño no̱o̱ ndó kua̱'a̱n na no̱o̱ ta̱Juan, ta̱a ta̱ sákuchu ni̱vi, ta ni̱nda̱ka̱ to̱'on na ra xa̱'a̱ i̱. Ta ta̱yó'o nda̱kuii̱n ra, ni̱ka̱'a̱n ra ñanda̱a̱ xa̱'a̱ i̱.
43005034	Ta yi̱'i̱, o̱n vása xíni̱ ñó'ó i̱ ni̱vi ña ndakuii̱n na xa̱'a̱ i̱. Ta saá ni, ká'a̱n i̱ xí'in ndó xa̱'a̱ ta̱Juan, chi kóni i̱ ña kandixa ndó to̱'on ña nda̱a̱ ni̱ka̱'a̱n ra xa̱'a̱ i̱. Ta saá Ndios kuchiño saka̱ku ra ndó'ó.
43005035	Ta nda̱tán yóo ño'o̱ lo'o ña ndeé ní yé'e, saá ni̱xi̱yo ta̱Juan. Ta ñii káni̱ lo'o ku̱too ní ndó xíni ndó ño'o̱ ña yé'e yó'o, chi sáná'a ña ndó'ó yichi̱ ña nda̱a̱.
43005036	Ta yóo inka̱ ña ndákuii̱n xa̱'a̱ i̱, ta ña ká'no ka̱ ndáya̱'ví no̱o̱ to̱'on ña ni̱ka̱'a̱n ta̱Juan kúu ñayó'o. Saá chi chiño ña sa̱kuiso Ndios yi̱'i̱ ña kasa ndivi i̱, chiño yó'o kúu ña ndákuii̱n xa̱'a̱ i̱, chi chiño ña kísa ndivi i̱ sáná'a káxín ña no̱o̱ ndó'ó ndí Yivá i̱ Ndios kúu ta̱a ta̱ ti̱'ví yi̱'i̱ kasa ndivi i̱ ña kóni ra.
43005037	Ta mi̱i Ndios ta̱a ta̱ ti̱'ví yi̱'i̱ kúu inka̱ ta̱ ndákuii̱n xa̱'a̱ i̱. Ta ndó'ó, o̱n ta̱'án koni̱ so̱'o ndó to̱'on ra, ta ni o̱n vása xíni ndó ndasaá káa ra,
43005038	ta ni o̱n vása nákaa̱ to̱'on ra níma̱ ndó. Saá chi o̱n xi̱in ndó kandixa ndó yi̱'i̱, ta̱a ta̱ ti̱'ví Ndios.
43005039	Ndi'i saá ki̱vi̱ ndeé ní sákuá'á ndó ta ká'vi ndó to̱'on Ndios ña ni̱taa na xi̱na̱'á, chi xáni si̱ni̱ ndó ndí to̱'on yó'o chindeé ña ndó'ó ña kutaku̱ ndó xí'in Ndios ndi'i saá ki̱vi̱ ña va̱xi. Ta mi̱i to̱'on Ndios yó'o kúu ña ndákuii̱n xa̱'a̱ i̱,
43005040	ta ndó'ó, o̱n xi̱in ndó kixi ndó no̱o̱ i̱ xa̱'a̱ ña taxi i̱ kutaku̱ ndino'o ndó xí'in Ndios.
43005041	’O̱n vása ndúkú i̱ ña kasa ká'no ni̱vi yi̱'i̱.
43005042	Ta xíni̱ va̱'a i̱ ndasaá yóo ini ndó'ó, ta xíni̱ va̱'a i̱ o̱n vása kí'vi ini ndó xíni ndó Ndios.
43005043	Yi̱'i̱ ki̱xaa̱ i̱ xí'in nda̱yí Yivá i̱ Ndios, ta ndó'ó o̱n xi̱in ndó naki'in va̱'a ndó yi̱'i̱. Táná kixaa̱ inka̱ ta̱a xí'in ndasaá kuiti nda̱yí mi̱i ra, ta ndó'ó naki'in va̱'a ndó ta̱yó'o.
43005044	Tá o̱n xi̱in ndó ke'é ndó ña kóni Ndios, ta saá o̱n kuchiño kandixa ndó yi̱'i̱. Saá chi ndi'i mi̱i ndó ndixa sándi'i ndó ini ndó ña ndukú ndó ndasaá va̱'a kuchiño kasa ká'no ndó xí'in tá'an mi̱i ndó. Ta nda̱ lo'o o̱n vása sándi'i ndó ini ndó ña ndukú ndó ke'é ndó ña xíni̱ ñó'ó xa̱'a̱ ña kasa ká'no Ndios ndino'o mi̱i ndó.
43005045	Ta yi̱'i̱, o̱n taxi i̱ kua̱chi xa̱'a̱ ndó no̱o̱ Ndios. Saá chi mi̱i ta̱xi̱i̱ síkuá ndó ta̱Moisés kúu ta̱a ta̱ taxi kua̱chi xa̱'a̱ ndó no̱o̱ Ndios. Ta ndó'ó ndáa ini ndó ta̱Moisés ndakuii̱n ra ka̱'a̱n ra ñava̱'a xa̱'a̱ ndó no̱o̱ Ndios, ta ta̱Moisés ndixa o̱n vása ndakuii̱n ra saá xa̱'a̱ ndó.
43005046	Saá chi kui̱ya̱ xi̱na̱'á ta̱Moisés ni̱taa ra to̱'on Ndios xa̱'a̱ i̱, ta o̱n vása kándixa ndó to̱'on yó'o. Tá ndixa ndino'o ini ndó kandixa ndó to̱'on ña ni̱taa ta̱Moisés, níkúu, ta saá kuchiño kandixa ndó yi̱'i̱.
43005047	Tá o̱n vása kúchiño ndó kandixa ndó to̱'on ña ni̱taa ta̱Moisés, ta saá, ¿ndasaá kuchiño kandixa ndó to̱'on ña ká'a̱n i̱ xí'in ndó vitin? ―káchí ta̱Jesús xí'in na.
43006001	Ta ndi̱'i ni̱ya'a ñayó'o, ta saá ta̱Jesús nda̱a ra tón barco xí'in naxíka xí'in ra, ta kua̱'a̱n na xí'in ra inka̱ tá'ví yu'u̱ mi̱ni na̱ní Galilea. Yóo inka̱ ki̱vi̱ mi̱ni yó'o, na̱ní ña Tiberias.
43006002	Kua̱'a̱ ní ni̱vi ndíko̱n na kua̱'a̱n na sa̱ta̱ ta̱Jesús chi xa xi̱ni na milagro va̱'a ke̱'é ra ña sa̱nda'a ra ni̱vi na ndeé ndó'o.
43006003	Ta ni̱xaa̱ tón barco yu'u̱ takuií mi̱ni, ta no̱o ta̱Jesús xí'in naxíka xí'in ra. Ta saá na̱ki'in ra kua̱'a̱n ndaa ra ñii xi̱ki̱, ta naxíka xí'in ra kua̱'a̱n na sa̱ta̱ ra. Ta saá ni̱xaa̱ ra no̱o̱ xi̱ki̱, ta xi̱koo ra ta ñii saá xi̱kundo̱o naxíka xí'in ra.
43006004	Ta ki̱vi̱ yó'o kúu ki̱vi̱ ña yatin kana viko̱ Pascua najudío.
43006005	Ta ta̱Jesús nda̱ní'i ra no̱o̱ ra, ta xi̱ni ra kua̱'a̱ ní ni̱vi va̱xi, ta ni̱nda̱ka̱ to̱'on ra ñii ta̱xíka xí'in ra, ta̱ na̱ní Felipe, káchí ra saá xí'in ra: ―Tata Felipe, ¿míkía̱ sata yó si̱ta̱ va̱'a kuxu ni̱vi yó'o? ―káchí ta̱Jesús xí'in ra.
43006006	Ta xa xíni̱ va̱'a ta̱Jesús yukía̱ ke'é ra xa̱'a̱ ña kuxu ni̱vi, ta saá ni, ni̱nda̱ka̱ to̱'on ra ta̱Felipe chi kóni ra koto ndoso ra ta̱yó'o.
43006007	Ta nda̱kuii̱n ta̱Felipe, ni̱ka̱'a̱n ra: ―Táná ko̱'o̱n yó xí'in o̱vi̱ ciento si̱'ún denario, ta o̱n kunani si̱'ún yó'o ña sata yó vará nda̱ lo'o ní ña kuxu ñii ñii ni̱vi, chi ví'í ní ni̱vi kúu nayó'o ―káchí ta̱Felipe xí'in ta̱Jesús.
43006008	Ta saá ta̱Andrés, ta̱ kúu ñii ta̱xíka xí'in ta̱Jesús, ta ñani ta̱Simón Pedro kúu ra, ta ni̱ka̱'a̱n ra xí'in ta̱Jesús, káchí ra saá:
43006009	―Ñii ta̱lo'o yó'o ní'i ra o̱'o̱n si̱ta̱ va̱'a ña ku̱va̱'a xí'in cebada, ta ní'i ra o̱vi̱ tia̱ká válí. Ta lo'o ní kúu ña, ta o̱n kunani ña kuxu ndi'i ni̱vi ―káchí ta̱Andrés xí'in ta̱Jesús.
43006010	Ta ni̱ka̱'a̱n ta̱Jesús xí'in nata̱a naxíka xí'in ra, káchí ra saá: ―Ka̱'a̱n ndó xí'in ni̱vi ná kundo̱o na ―káchí ra. Saá chi yóo kua̱'a̱ ní yita síi no̱o̱ va̱'a kundo̱o ni̱vi yó'o. Ta saá ndi'i ni̱vi xi̱kundo̱o na, ta yatin o̱'o̱n mil kúu nina ta̱a, xí'in kua̱'a̱ ní ka̱ ña'a̱ xí'in naválí.
43006011	Ta saá ki̱'in ta̱Jesús o̱'o̱n si̱ta̱ va̱'a yó'o, ta ni̱ka̱'a̱n ra xí'in Ndios, káchí ra saá: ―Tata Yivá yó Ndios, táxa'vi ún xa̱'a̱ si̱ta̱ va̱'a yó'o ―káchí ra. Ta saá ta̱xi ra ña nda'a̱ naxíka xí'in ra, ña nata'ví na ña kuxu ndi'i ni̱vi. Ta ñii káchí saá ke̱'é ta̱Jesús xí'in o̱vi̱ tia̱ká válí, ta na̱ni rí xi̱xi ndi'i ni̱vi. Ta ndi'i ni̱vi yó'o xi̱xi na nda̱ ni̱xaa ini na.
43006012	Tá ndi̱'i xi̱xi nayó'o, ta ni̱ka̱'a̱n ta̱Jesús xí'in naxíka xí'in ra, káchí ra saá: ―Nakaya ndó ndi'i ña kíndo̱o ndoso yó'o, ña o̱n kui̱ta̱ nda̱ lo'o ña xí'in mi̱'í ―káchí ra xí'in na.
43006013	Ta saá na̱kaya ndi'i na ña ki̱ndo̱o ndoso no̱o̱ ña xi̱xi na, ña xi̱kuu o̱'o̱n si̱ta̱ va̱'a válí. Ta xí'in ñayó'o sa̱kutú na u̱xu̱ o̱vi̱ chikiva si̱ta̱ va̱'a.
43006014	Tá xi̱ni ni̱vi milagro yó'o ña ke̱'é ta̱Jesús, ta saá ki̱xá'á na ká'a̱n na xí'in tá'an na, káchí na saá: ―Ndixa ta̱yó'o kúu mi̱i ta̱profeta ká'no ta̱ ndáti yó kixaa̱ ñoyívi yó'o ―káchí na, ká'a̱n na xí'in tá'an na.
43006015	Ta kúnda̱a̱ ini ta̱Jesús ña xáni si̱ni̱ ni̱vi yó'o ña kasa ndu̱xa̱ na xí'in ra nduu ra rey no̱o̱ na, ta saá kama ke̱e mató'ón ra kua̱'a̱n ra, ta kua̱'a̱n ndaa ra ñii xi̱ki̱.
43006016	Tá xa kua̱'a̱n kuñoó kúu ña, ta naxíka xí'in ta̱Jesús na̱ki'in na kua̱'a̱n na yu'u̱ takuií mi̱ni,
43006017	ta nda̱a na ini tón barco, ta kua̱'a̱n na ñoo Capernaum. Ta xa naa kúu ña, ta ta̱Jesús o̱n ta̱'án ndikó ra ki̱xaa̱ ra no̱o̱ na.
43006018	Ta saá kua̱'a̱n na xí'in tón barco no̱o̱ takuií mi̱ni, ta ki̱xá'á ndeé ní káni ta̱chi̱ ta sákanda ní ña takuií yó'o.
43006019	Ta nayó'o, xí'in ndi'i ndee̱ na síta na takuií xí'in yito̱n ña chínda'á tón barco kua̱'a̱n nó, ta xa kua̱'a̱n na ñii o̱'o̱n án ñii i̱ño̱ kilómetro no̱o̱ takuií, ta saá na̱koto na va̱xi xá'á ta̱Jesús no̱o̱ takuií mi̱ni yó'o, ta ki̱xá'á na yí'ví ní na. Ta xa yatin va̱xi ra no̱o̱ tón barco ñó'o na,
43006020	ta ni̱ka̱'a̱n ta̱Jesús xí'in na: ―O̱n kuyi̱'ví ndó, chi yi̱'i̱ va kúu i̱ ―káchí ra xí'in na.
43006021	Ta saá kúsii̱ ní ini na, ta na̱ki'in na ta̱Jesús nda̱a ra tón barco xí'in na, ta kama ní ni̱xaa̱ na no̱o̱ kua̱'a̱n na.
43006022	Ta ni̱ti̱vi inka̱ ki̱vi̱, ta inka̱ tá'ví yu'u̱ mi̱ni yó'o, xa ndóo ni̱vi ndáti na kixaa̱ ta̱Jesús, chi xi̱ni na ñii la̱á barco ni̱xi̱yo yu'u̱ takuií yó'o, ta saá ku̱nda̱a̱ ini na ndí ta̱Jesús o̱n vása ní‑ndaa ra ini tón barco yó'o, ta ndasaá kuiti naxíka xí'in ra nda̱a na ini tón barco yó'o, ta xa kua̱'a̱n na xí'in nó.
43006023	Ta saá xi̱to na sava barco tón ki̱xi ñoo Tiberias ki̱xaa̱ nó yu'u̱ takuií mi̱ni yó'o. Ta ndi'i tón barco yó'o ki̱xaa̱ nó mi̱i xiiña yatin no̱o̱ xi̱xi na si̱ta̱ va̱'a ña ta̱xi ta̱Jesús nda'a̱ na, ki̱vi̱ si'na ni̱ka̱'a̱n ra ta̱xi ra ña táxa'vi ña'á nda'a̱ Ndios.
43006024	Ta saá ku̱nda̱a̱ ini na o̱n ko̱ó ta̱Jesús ní‑kixaa̱, ni o̱n ko̱ó naxíka xí'in ra yóo ka̱ na yó'o, ta saá nani̱vi yó'o nda̱a na ini tón barco tón ki̱xi ñoo Tiberias, ta kua̱'a̱n na ñoo Capernaum nandukú na ta̱Jesús.
43006025	Ta saá nani̱vi yó'o ni̱xaa̱ na inka̱ tá'ví yu'u̱ takuií mi̱ni yatin ñoo Capernaum, ta na̱ní'i na ta̱Jesús. Ta saá ni̱nda̱ka̱ to̱'on na ra, káchí na xí'in ra: ―Tata Rabí, ¿ama ki̱xaa̱ ún yó'o? ―káchí na.
43006026	Ta nda̱kuii̱n ta̱Jesús, ni̱ka̱'a̱n ra xí'in na: ―Ta ndixa ká'a̱n i̱ xí'in ndó o̱n si̱ví xa̱'a̱ ña xi̱ni ndó milagro ña ke̱'é i̱ no̱o̱ ndó kúu ña nándukú ndó yi̱'i̱. Ta xa̱'a̱ ña ta̱xi i̱ si̱ta̱ va̱'a xi̱xi ndó a̱nda̱ ni̱xaa ini ndó kúu ña nándukú ndó yi̱'i̱.
43006027	O̱n vá'a tá ndasaá kuiti sandi'i ndó ini ndó ña ndúkú ndó ña kuxu ndó, chi ñayó'o ña ya̱chi̱ ní tá'yi̱ kúu ña. Ta va̱'a ka̱ chikaa̱ ndó ndee̱ ña ndukú ndó inka̱ no̱o̱ ñaxíxi ña o̱n vása tá'yi̱. Ta yi̱'i̱, ta̱a ta̱ ki̱xi no̱o̱ Ndios, taxi i̱ ña kuxu ndó si̱ta̱ va̱'a ña kómí ndee̱ ña taxi kutaku̱ ndino'o ndó, ta nda̱ ñii ki̱vi̱ o̱n ndi'i xa̱'a̱ ndó. Saá chi Yivá i̱ Ndios xa ta̱xi ra nda̱yí ra nda'a̱ i̱ ña ke'é i̱ saá ―káchí ta̱Jesús xí'in na.
43006028	Ta saá ni̱nda̱ka̱ to̱'on na ra, káchí na xí'in ra: ―¿Yukía̱ xíni̱ ñó'ó ke'é ndi̱ ña kivi kasa ndivi ndi̱ chiño ña kóni Ndios? ―káchí na xí'in ta̱Jesús.
43006029	Ta ta̱Jesús nda̱kuii̱n ra, ni̱ka̱'a̱n ra saá: ―Ñayó'o kúu ña kóni Ndios ke'é ndó ña kasa ndivi ndó chiño ña kóni ra: xíni̱ ñó'ó kandixa ndó yi̱'i̱, ta̱a ta̱ ti̱'ví ra ―káchí ta̱Jesús xí'in na.
43006030	Ta saá ni̱nda̱ka̱ to̱'on tuku na ra: ―¿Ndá milagro kúu ña ke'é ún no̱o̱ ndi̱ ña koni ndi̱, ta saá kandixa ndi̱ ndí yó'ó kúu ún ta̱a ta̱ ti̱'ví Ndios? Ta vitin, ¿yu kúu ña ke'é ún?
43006031	Chi naxi̱i̱ síkuá yó xi̱xi na si̱ta̱ va̱'a ña na̱ní maná ki̱vi̱ ni̱xi̱yo na yuku̱ yi̱chí. Ta xa̱'a̱ ñayó'o káchí to̱'on Ndios ña ni̱taa na xi̱na̱'á: “Ta̱xi ra si̱ta̱ va̱'a ña ki̱xi ñoyívi ni̱no, xi̱xi na”, káchí to̱'on Ndios ―káchí na xí'in ta̱Jesús.
43006032	Ta nda̱kuii̱n ta̱Jesús ni̱ka̱'a̱n ra xí'in na: ―Ña ndixa nda̱a̱ ká'a̱n i̱ xí'in ndó, o̱n si̱ví ta̱Moisés xi̱kuu ta̱ ta̱xi si̱ta̱ va̱'a ña ki̱xi ñoyívi ni̱no xi̱xi na, ta Yivá i̱ Ndios kúu ta̱ ta̱xi ña xi̱xi naxi̱i̱ síkuá yó. Ta vitin Ndios táxi ra nda'a̱ ndó si̱ta̱ va̱'a ndino'o ña ki̱xi ñoyívi ni̱no.
43006033	Ta si̱ta̱ va̱'a ndino'o ña táxi Ndios kúu ta̱a ta̱ ki̱xi no̱o̱ Ndios ta no̱o ra ta ki̱xaa̱ ra nda̱ ñoyívi yó'o, ta ta̱yó'o ndixa taxi ra kutaku̱ ndino'o ni̱vi ―káchí ta̱Jesús xí'in na.
43006034	Ta nda̱kuii̱n na, ni̱ka̱'a̱n na xí'in ra: ―Tata, ndi'i saá ki̱vi̱ taxi ún si̱ta̱ va̱'a yó'o nda'a̱ ndi̱ ña kuxu ndi̱ ña ―káchí na xí'in ta̱Jesús.
43006035	Ta nda̱kuii̱n ta̱Jesús ni̱ka̱'a̱n ra xí'in na: ―Yi̱'i̱ kúu si̱ta̱ va̱'a ndino'o, ta táxi i̱ ña kutaku̱ ndino'o ni̱vi. Ta ni̱vi na ndíko̱n yi̱'i̱ nda̱ ñii ki̱vi̱ o̱n kivi̱ ka̱ na so̱ko, ta ni̱vi na kándixa yi̱'i̱ nda̱ ñii ki̱vi̱ o̱n yi̱chi̱ ka̱ na takuií.
43006036	Xa nda̱to̱'on i̱ xí'in ndó to̱'on yó'o, ta tuku ká'a̱n i̱ xí'in ndó vitin ndí ndó'ó, vará xíto ndó yi̱'i̱ xí'in nduchu̱ no̱o̱ ndó, ta o̱n xi̱in ndó kandixa ndó yi̱'i̱.
43006037	Ta ni̱vi na chi̱tóni̱ Yivá i̱ Ndios kundiko̱n na sa̱ta̱ i̱, ndi'i nayó'o kixaa̱ na no̱o̱ i̱. Ta naki'in va̱'a i̱ ndi'i na kixaa̱ no̱o̱ i̱, ta nda̱ ñii ki̱vi̱ o̱n vása taxin i̱ nda̱ ñii nayó'o ña kuxíká na no̱o̱ i̱.
43006038	Chi yi̱'i̱ ke̱e i̱ no̱o̱ Yivá i̱ Ndios ta ki̱xaa̱ i̱ ñoyívi yó'o xa̱'a̱ ña kasa ndivi i̱ ña kóni Yivá i̱, ta̱a ta̱ ti̱'ví yi̱'i̱ va̱xi i̱. Ta o̱n si̱ví xa̱'a̱ ña kóni mi̱i i̱ kúu ña ki̱xaa̱ i̱ ñoyívi yó'o.
43006039	Ta Yivá i̱, ta̱a ta̱ ti̱'ví yi̱'i̱ va̱xi i̱, kóni ra ña o̱n sandañó'ó i̱ nda̱ ñii ni̱vi na ta̱xi ra nda'a̱ i̱. Ta saá tá kixaa̱ ki̱vi̱ sondí'í ñoyívi yó'o, ta sanataku̱ i̱ ndi'i ni̱vi yó'o.
43006040	Yivá i̱ Ndios kóni ra ndí ni̱vi na xíni yi̱'i̱ ta kándixa na yi̱'i̱, ta ndi'i nayó'o kutaku̱ ndino'o na xí'in ra ndi'i saá ki̱vi̱ ña va̱xi, ta ki̱vi̱ sondí'í, yi̱'i̱ sanataku̱ i̱ ndi'i ni̱vi yó'o ―káchí ta̱Jesús xí'in na.
43006041	Ta saá ki̱xá'á najudío ká'a̱n o̱n vá'a na xa̱'a̱ ta̱Jesús, chi ni̱ka̱'a̱n ra, káchí ra saá: “Yi̱'i̱ kúu si̱ta̱ va̱'a ndino'o ña ki̱xi no̱o̱ Ndios”, káchí ra.
43006042	Ta ki̱xá'á na ká'a̱n na xí'in tá'an na, káchí na saá: ―¿Án o̱n si̱ví ta̱yó'o kúu ta̱Jesús sa̱'ya ta̱José?, chi xíni̱ va̱'a yó yivá ra, xí'in si'í ra. Ta saá, ¿nda̱chun ká'a̱n ra ke̱e ra ñoyívi ni̱no no̱o̱ yóo Ndios? ―káchí na, ká'a̱n na xí'in tá'an na.
43006043	Ta saá ni̱ka̱'a̱n ta̱Jesús xí'in na: ―O̱n ka̱'a̱n kuáchí ka̱ ndó to̱'on o̱n vá'a xa̱'a̱ i̱ xí'in tá'an ndó.
43006044	Saá chi tá Yivá i̱ Ndios, ta̱a ta̱ ti̱'ví yi̱'i̱ va̱xi i̱, o̱n vása chíkaa̱ ra ini ni̱vi ña kixaa̱ na no̱o̱ i̱ ña kundiko̱n na yi̱'i̱, ta nda̱ ñii ni̱vi o̱n kuchiño ke'é na saá. Ta tá kixaa̱ ki̱vi̱ sondí'í, ta ndixa yi̱'i̱ sanataku̱ i̱ ndi'i ni̱vi yó'o, na kúu na ndíko̱n yi̱'i̱.
43006045	To̱'on Ndios ña ni̱taa naprofeta kui̱ya̱ xi̱na̱'á káchí ña saá: “Mi̱i Ndios saná'a ra ndi'i ni̱vi”, káchí to̱'on yó'o. Ta ndi'i ni̱vi na chikaa̱ so̱'o to̱'on ña sáná'a Yivá i̱ Ndios ta sakuá'á na ña, nayó'o kixaa̱ na no̱o̱ i̱.
43006046	’Ndixa nda̱ ñii ni̱vi o̱n ta̱'án koni na Ndios xí'in nduchu̱ no̱o̱ na, ta ndasaá kuiti yi̱'i̱, ta̱a ta̱ ki̱xi no̱o̱ ra kúu ta̱a ta̱ xa xi̱ni ña'á.
43006047	Ña ndixa nda̱a̱ ká'a̱n i̱ xí'in ndó: Ndi'i ni̱vi na kándixa yi̱'i̱ kúu ni̱vi na táku̱ ndino'o ndi'i saá ki̱vi̱.
43006048	Yi̱'i̱ kúu si̱ta̱ va̱'a ndino'o, ta kómí i̱ ndee̱ ña taxi i̱ ña kutaku̱ ndino'o ni̱vi.
43006049	Vará naxi̱i̱ síkuá yó xi̱na̱'á xi̱xi na si̱ta̱ va̱'a ña na̱ní maná ki̱vi̱ ni̱xi̱yo na yuku̱ yi̱chí, ta saá ni, ni̱xi'i̱ ndi'i nayó'o.
43006050	Ta yi̱'i̱ kúu si̱ta̱ va̱'a ña ki̱xi no̱o̱ Ndios. Táná kuxu ni̱vi si̱ta̱ va̱'a yó'o, ta saá o̱n kivi̱ ka̱ na, ta kutaku̱ ndino'o na ndi'i saá ki̱vi̱ ña va̱xi.
43006051	Yi̱'i̱ kúu si̱ta̱ va̱'a ña táku̱, ña ki̱xi no̱o̱ Ndios, ta no̱o ña ki̱xaa̱ ña ñoyívi yó'o. Táná kuxu ni̱vi si̱ta̱ va̱'a yó'o, ta ndixa o̱n ndi'i xa̱'a̱ na, ta ni̱vi yó'o kutaku̱ na ndi'i saá ki̱vi̱. Si̱ta̱ va̱'a ña ká'a̱n i̱ xa̱'a̱ yó'o kúu ko̱ñu i̱ ña so̱ko̱ i̱ xa̱'a̱ ndi'i ni̱vi ñoyívi yó'o ña kuchiño kutaku̱ na ndi'i saá ki̱vi̱ ―káchí ta̱Jesús xí'in na.
43006052	Tá najudío na ndóo yó'o xi̱ni̱ so̱'o na to̱'on yó'o, ta saá ki̱xá'á na náa na xí'in tá'an na, chi o̱n vása kúnda̱a̱ ini na to̱'on ni̱ka̱'a̱n ta̱Jesús. Ta ni̱ka̱'a̱n na, káchí na saá: ―¿Ndasaá ke'é ta̱yó'o ña taxi ra ko̱ñu ra kuxu yó? ―káchí na.
43006053	Ta nda̱kuii̱n ta̱Jesús, ni̱ka̱'a̱n ra xí'in na: ―Ña ndixa nda̱a̱ kúu to̱'on yó'o: Ni̱vi na o̱n kuxu ko̱ñu i̱ ni o̱n ko'o na ni̱i̱ i̱, nayó'o ndixa o̱n kutaku̱ ndino'o na.
43006054	Ta ndi'i ni̱vi na xíxi ko̱ñu i̱ ta xí'i na ni̱i̱ i̱, nayó'o kúu ni̱vi na ndixa táku̱ ndino'o, ta ki̱vi̱ sondí'í, yi̱'i̱ sanataku̱ i̱ nayó'o.
43006055	Saá chi ko̱ñu i̱ kúu ñava̱'a ndino'o xíxi ni̱vi, ta ni̱i̱ i̱ kúu ñava̱'a ndino'o xí'i ni̱vi.
43006056	Ndi'i ni̱vi na xíxi ko̱ñu i̱ ta xí'i na ni̱i̱ i̱ kúu ni̱vi na ñii yóo xí'in i̱, ta yi̱'i̱ ñii yóo i̱ xí'in nayó'o.
43006057	Ndios ta̱a ta̱táku̱ ndino'o, ti̱'ví ra yi̱'i̱, ta yi̱'i̱ táku̱ ndino'o i̱ chi táku̱ Ndios. Ta ñii ki̱'va saá ndi'i ni̱vi na kuxu ko̱ñu i̱, nayó'o kutaku̱ ndino'o na chi táku̱ i̱.
43006058	Yi̱'i̱ kúu si̱ta̱ va̱'a ndino'o ña ke̱e ñoyívi ni̱no no̱o̱ yóo Ndios. O̱n vása ñii kúu si̱ta̱ va̱'a yó'o xí'in si̱ta̱ va̱'a ña na̱ní maná ña xi̱xi naxi̱i̱ síkuá yó xi̱na̱'á. Saá chi, vará xi̱xi na si̱ta̱ va̱'a maná yó'o, ta saá ni, ni̱xi'i̱ ndi'i na. Ta ndi'i ni̱vi na kuxu si̱ta̱ va̱'a ndino'o ña kúu ko̱ñu i̱, ta ni̱vi yó'o kutaku̱ ndino'o na ndi'i saá ki̱vi̱ ña va̱xi ―káchí ta̱Jesús xí'in na.
43006059	Ta̱Jesús ni̱ka̱'a̱n ra to̱'on yó'o ki̱vi̱ yóo ra sáná'a ra ni̱vi ve'e ño̱'o sinagoga ñoo Capernaum.
43006060	Tá xi̱ni̱ so̱'o na ndi'i to̱'on ña ni̱ka̱'a̱n ta̱Jesús yó'o, ta kua̱'a̱ ní ni̱vi na ndíko̱n sa̱ta̱ ra, ki̱xá'á na ká'a̱n tá'an na, káchí na saá: ―To̱'on yó'o yo̱'vi̱ ní ña. ¿Yu kúu ni̱vi kuchiño kandixa na to̱'on yó'o? ―káchí na xí'in tá'an na.
43006061	Ta kúnda̱a̱ ini ta̱Jesús ña ká'a̱n o̱n vá'a na xa̱'a̱ to̱'on nda̱to̱'on ra, ta ni̱ka̱'a̱n ra xí'in na, káchí ra saá: ―¿Án to̱'on ña nda̱to̱'on i̱ xí'in ndó sándi'i ña ini ndó?
43006062	Ta saá, ¿ndasaá ka̱ ví naka'nda ní ini ndó táná koto ndó yi̱'i̱, ta̱a ta̱ ki̱xi no̱o̱ Ndios, ki̱vi̱ ndikó i̱ ndaa i̱ ñoyívi ni̱no no̱o̱ si'na ni̱xi̱yo i̱?
43006063	Ñii la̱á Níma̱ Ndios kómí ña ndee̱ ña taxi ña kutaku̱ ndino'o ni̱vi, ta ndee̱ ña kómí yi̱kí ko̱ñu ni̱vi o̱n vása kúndeé ña taxi ña kutaku̱ ndino'o nda̱ ñii ni̱vi. To̱'on ña ni̱ka̱'a̱n i̱ xí'in ndó kúu to̱'on Níma̱ Ndios ta kómí ña ndee̱ ña taxi ña kutaku̱ ndino'o ndó.
43006064	Ta saá ni, sava ndó'ó o̱n vása kándixa ndó to̱'on ña ká'a̱n i̱ xí'in ndó ―káchí ta̱Jesús xí'in na. Chi nda̱ ki̱vi̱ no̱ó xa ku̱nda̱a̱ ini ta̱Jesús yu kuu ni̱vi na o̱n kandixa ña'á, ta ku̱nda̱a̱ ini ra yu kuu ta̱a ta̱ ko̱'o̱n si̱kó kuí'ná ña'á nda'a̱ ni̱vi na sáa̱ ini xíni ña'á.
43006065	Ta saá ni̱ka̱'a̱n ka̱ ra xí'in na: ―Ña̱kán kía̱ xa nda̱to̱'on i̱ xí'in ndó ndí nda̱ ñii ni̱vi o̱n kuchiño na kixaa̱ mi̱i na no̱o̱ i̱ ña kundiko̱n na yi̱'i̱, tá o̱n vása chíkaa̱ Ndios ini na ke'é na saá ―káchí ta̱Jesús xí'in na.
43006066	Ta̱nda̱ ki̱vi̱ saá kua̱'a̱ ní ni̱vi na xi̱ndiko̱n sa̱ta̱ ta̱Jesús, sa̱ndakoo na ra, ta o̱n vása ka̱ kua̱'a̱n na sa̱ta̱ ra.
43006067	Ta saá ta̱Jesús ni̱nda̱ka̱ to̱'on ra na u̱xu̱ o̱vi̱ xíka xí'in ra, ta ni̱ka̱'a̱n ra saá xí'in na: ―Ta ndó'ó, ¿yukía̱ káchí ini ndó? ¿Án kóni ndó sandakoo ndó yi̱'i̱ nda̱tán ni̱vi yó'o sa̱ndakoo na yi̱'i̱? ―káchí ra xí'in na.
43006068	Ta nda̱kuii̱n ta̱Simón Pedro ni̱ka̱'a̱n ra: ―Tata, ¿yu kúu ka̱ ví inka̱ ta̱a ta̱ kuchiño ndi̱ kundiko̱n ndi̱?, chi ñii la̱á yó'ó kúu ta̱a ta̱ ká'a̱n to̱'on ña kómí ndee̱ ña taxi kutaku̱ ndino'o ni̱vi.
43006069	Xa kándixa va̱'a ndi̱ yó'ó, ta xíni̱ ndi̱ yó'ó kúu Cristo, ta̱a ta̱ ti̱'ví Ndios saka̱ku ni̱vi ñoyívi yó'o ta kúu ún Sa̱'ya Ndios ta̱táku̱ ―káchí ta̱Pedro xí'in ta̱Jesús.
43006070	Ta ta̱Jesús nda̱kuii̱n ra ni̱ka̱'a̱n ra, káchí ra saá: ―¿Án o̱n ndixa mi̱i yi̱'i̱ kúu ta̱a ta̱ na̱ka̱xin mi̱i u̱xu̱ o̱vi̱ ndó'ó ña kundiko̱n ndó yi̱'i̱?, ta ini ñii ndó'ó nákaa̱ ñaníma̱ ndiva̱'a ―káchí ta̱Jesús xí'in na.
43006071	Káchí ra saá xa̱'a̱ ta̱Judas sa̱'ya ta̱Simón Iscariote, chi ta̱Judas yó'o kúu ñii ta̱tá'an na u̱xu̱ o̱vi̱ xíka xí'in ta̱Jesús, ta va̱xi ki̱vi̱ ta̱Judas yó'o si̱kó kuí'ná ra ta̱Jesús nda'a̱ na sáa̱ ini xíni ña'á.
43007001	Ta saá ta̱Jesús xíka ra kua̱'a̱ ní ñoo ña ñó'o estado Galilea, chi o̱n xi̱in ra kaka ka̱ ra ñoo ña ñó'o estado Judea, chi naná'no no̱o̱ najudío ndúkú na ka'ni na ra.
43007002	Ta saá xa yatin tónda̱a ki̱vi̱ ña sákana najudío viko̱ ká'no, ña na̱ní viko̱ ve'e tia̱'va.
43007003	Ta nañani ta̱Jesús ki̱xaa̱ na no̱o̱ ra, ta ni̱ka̱'a̱n na xí'in ra, káchí na saá: ―¿Án o̱n vá'a sandakoo ún ñoo válí yó'o ta ko̱'o̱n ún ñoo ná'no ña ñó'o estado Judea?, chi ñoo kán kua̱'a̱ ní ka̱ ni̱vi na ndíko̱n sa̱ta̱ ún kuchiño koto na milagro ke'é ún.
43007004	Tá ndixa ké'é ún chiño ná'no, ta, ¿nda̱chun o̱n vása saná'a ún ña no̱o̱ ndi'i ni̱vi ña kuchiño na koni na ña ké'é ún? Chi nda̱ ñii ta̱a o̱n to̱nda̱a ra kuu ra ta̱ká'no, tá ta̱yó'o kísa chiño se'é ra ―káchí nañani ta̱Jesús xí'in ra.
43007005	Nañani ra ni̱ka̱'a̱n na saá xí'in ra chi o̱n ta̱'án kandixa na ra.
43007006	Ta nda̱kuii̱n ta̱Jesús, ni̱ka̱'a̱n ra xí'in na: ―O̱n ko̱'o̱n i̱ viko̱ vitin chi o̱n ta̱'án to̱nda̱a ki̱vi̱ ña chi̱tóni̱ Ndios. Ta mi̱i ndó, nda̱ ndá ka̱ ki̱vi̱ kúu ña va̱'a ko̱'o̱n ndó,
43007007	chi nani̱vi ñoyívi yó'o o̱n ki̱ví kusaa̱ ini na koni na ndó'ó. Ta yi̱'i̱, sáa̱ ní ini ni̱vi yó'o xíni na yi̱'i̱, chi ká'a̱n káxín i̱ xí'in na xa̱'a̱ ña o̱n vá'a ké'é na.
43007008	Ta va̱'a kua̱'a̱n ndó viko̱ vitin, ta yi̱'i̱, o̱n ko̱'o̱n i̱ xí'in ndó, chi o̱n ta̱'án kixaa̱ ki̱vi̱ ña chi̱tóni̱ Ndios ko̱'o̱n i̱ ―káchí ta̱Jesús xí'in nañani ra.
43007009	Ta saá ni̱ndo̱o ra ñoo estado Galilea.
43007010	Ta nañani ta̱Jesús ke̱e na kua̱'a̱n na viko̱ ña kána ñoo Jerusalén. Ta saá ni̱ya'a lo'o ki̱vi̱, ta ke̱e ta̱Jesús kua̱'a̱n se'é ra viko̱ yó'o, ña o̱n vása koni ni̱vi kua̱'a̱n ra.
43007011	Ta najudío na ndóo viko̱ yó'o nándukú na ta̱Jesús, ta ká'a̱n na xí'in tá'an na, káchí na saá: ―¿Míkía̱ yóo ta̱Jesús? ―káchí na.
43007012	Ta kua̱'a̱ ní ni̱vi ká'a̱n na ndáto̱'on na xí'in tá'an na xa̱'a̱ ta̱Jesús. Sava na ká'a̱n xa̱'a̱ ra va̱'a ní ta̱a kúu ra, ta inka̱ na ká'a̱n xa̱'a̱ ra o̱n vása va̱'a ta̱a kúu ra, chi ta̱ sándá'ví kuiti ni̱vi kúu ra, káchí na.
43007013	Ta ndi'i ni̱vi na ká'a̱n yó'o, ndasaá kuiti xí'in tá'an mi̱i na ká'a̱n na, chi o̱n xi̱in na ña koni̱ so̱'o naná'no no̱o̱ najudío xa̱'a̱ ña nda̱to̱'on na. Saá chi yí'ví na no̱o̱ naná'no yó'o.
43007014	Ta tónda̱a ki̱vi̱ ña kúu mi̱i ma̱'ñó viko̱ yó'o, ta ta̱Jesús ni̱xaa̱ ra ve'e ño̱'o ká'no, ta ki̱xá'á ra sáná'a ra ni̱vi na ndóo yó'o.
43007015	Tá najudío xi̱ni̱ so̱'o na ña ká'a̱n ta̱Jesús sáná'a ra, ta na̱ka'nda ini na xa̱'a̱ ña xi̱ni̱ so̱'o na, ta ni̱ka̱'a̱n na, káchí na saá: ―¿Nda̱chun va̱'a ní xíni̱ ta̱yó'o?, ta o̱n vása ní‑ka'vi ra kua̱'a̱ ní kui̱ya̱ ve'e no̱o̱ ká'vi na ―káchí na.
43007016	Ta saá ni̱ka̱'a̱n ta̱Jesús xí'in na: ―O̱n si̱ví to̱'on mi̱i i̱ kúu ña sáná'a i̱, ta sáná'a i̱ to̱'on Ndios, ta̱a ta̱ ti̱'ví yi̱'i̱.
43007017	Ta ndi'i ni̱vi na chíkaa̱ ini ña kasa ndivi na ña kóni Ndios, ni̱vi yó'o kúu na kúchiño kunda̱a̱ va̱'a ini ndí án ndixa xí'in nda̱yí Ndios sáná'a i̱ ni̱vi, án kuiti xí'in nda̱yí mi̱i i̱ sáná'a i̱ na.
43007018	Ta ta̱a ta̱ ká'a̱n xí'in nda̱yí mi̱i, ta̱yó'o ká'a̱n ra ña kasa ká'no xí'in mi̱i ra no̱o̱ ni̱vi. Ta ta̱a ta̱ ndúkú ña kanóo síkón ñato̱'ó inka̱ ta̱a ta̱ ti̱'ví ña'á, ta ta̱a ta̱ ndúkú ñayó'o kúu ta̱ ká'a̱n ña ndixa nda̱a̱, ta o̱n ko̱ó ñavatá ini ta̱yó'o.
43007019	’¿Án o̱n si̱ví ñanda̱a̱ kúu ña ta̱Moisés ta̱xi ra nda̱yí Ndios nda'a̱ naxi̱i̱ síkuá yó? Ta nda̱ ñii ndó'ó o̱n vása kándixa ndó nda̱yí yó'o. Ta vitin, ¿nda̱chun kóni ndó ka'ni ndó yi̱'i̱?
43007020	Ta nda̱kuii̱n na, ni̱ka̱'a̱n na xí'in ra, káchí na saá: ―Yó'ó, ¡ndixa nákaa̱ níma̱ ndiva̱'a ini ún, ta sáka ní ña si̱ni̱ ún! ¿Yu kúu ni̱vi kóni ka'ni yó'ó? ―káchí na xí'in ra.
43007021	Ta nda̱kuii̱n ta̱Jesús: ―Ñii milagro ke̱'é i̱ no̱o̱ ndó, ta ndi'i ndó'ó na̱ka'nda ní ini ndó, chi ke̱'é i̱ ñava̱'a yó'o ki̱vi̱ yi̱i̱.
43007022	Ta mi̱i ndó, ki̱vi̱ yi̱i̱ ña nákindée ndó, ta saá ni, kísa chiño ndó. Saá chi tá ñii ta̱lo'o sa̱'ya ndó ni̱xi̱no̱ ra o̱na̱ ki̱vi̱ mi̱i ki̱vi̱ yi̱i̱, ta ndu̱xa̱ kasa ndivi ndó costumbre ña na̱ní circuncisión, chi saá kísa ndivi ndó ña xa̱'nda chiño ta̱Moisés no̱o̱ naxi̱i̱ síkuá yó. (Ta o̱n si̱ví ta̱Moisés kúu ta̱no̱ó xa̱'nda chiño ña kasa ndivi ni̱vi ña na̱ní circuncisión yó'o, chi o̱n ta̱'án ka̱ kixaa̱ ki̱vi̱ ka̱ku ta̱Moisés, ta naxi̱i̱ síkuá yó ta̱Abraham, ta̱Isaac, xí'in ta̱Jacob xa ki̱sa ndivi na ñayó'o.)
43007023	Ta xa̱'a̱ ña o̱n xi̱in ndó ya'a ndoso ndó no̱o̱ nda̱yí ta̱Moisés, ta ndu̱xa̱ kasa ndivi ndó chiño lo'o ña na̱ní circuncisión, vará mi̱i ki̱vi̱ yi̱i̱ kúu ña. Ta saá, ¿nda̱chun sáa̱ ini ndó xíni ndó yi̱'i̱ xa̱'a̱ ña ki̱sa ndivi i̱ chiño va̱'a, chi sa̱nda'a i̱ ñii ta̱ ndeé ndó'o, vará ki̱vi̱ yi̱i̱ xi̱kuu ña?
43007024	Tá ndasaá kuiti xíto ndó ña ké'é ni̱vi, ta o̱n vása kúchiño kasa nani ndó xa̱'a̱ ña ké'é na. Saá chi xíni̱ ñó'ó kunda̱a̱ ini ndó yu kúu ña ndixa nda̱a̱, ta saá kuchiño kasa nani ndó xa̱'a̱ ni̱vi án ndixa ndíso na kua̱chi ―káchí ta̱Jesús xí'in na.
43007025	Ta saá sava ni̱vi na táku̱ ñoo Jerusalén ká'a̱n tá'an na, káchí na saá: ―¿Án o̱n si̱ví ta̱yó'o kúu ta̱a ta̱ kóni nachiño ná'no ka'ni na?
43007026	Ta vitin yó'o yóo ra, ká'a̱n ndoso ra no̱o̱ yó, ta nda̱ ñii naná'no o̱n vása ká'a̱n na xí'in ra. ¿Án xáni si̱ni̱ nachiño ná'no yó'o ndí ta̱yó'o kúu Cristo, ta̱a ta̱ ti̱'ví Ndios saka̱ku mi̱i yó?
43007027	Ta ta̱yó'o o̱n ki̱ví kuu ra Cristo, chi xáni si̱ni̱ yó ndí nda̱ ñii ni̱vi o̱n koni̱ na míchí ki̱xi Cristo. Ta ta̱Jesús yó'o, xíni̱ yó ndá ñoo ki̱xi ra ―káchí na, ká'a̱n na xí'in tá'an na.
43007028	Ta yóo ta̱Jesús sáná'a ra ni̱vi ve'e ño̱'o ká'no, ta saá ndeé ka̱ nda̱ní'i ra ta̱chi̱ ra, ta ni̱ka̱'a̱n ra: ―¿Án ndixa xíni̱ ndó yi̱'i̱? ¿Án ndixa xíni̱ ndó míkía̱ ki̱xi i̱? O̱n si̱ví xí'in nda̱yí mi̱i i̱ kúu ña ki̱xaa̱ i̱ ñoyívi yó'o, ta yi̱'i̱ ki̱xaa̱ i̱ xí'in nda̱yí Ndios, ta̱a ta̱ ti̱'ví yi̱'i̱, ta ta̱yó'o kúu ta̱a ta̱nda̱a̱ ndino'o. Ta ndó'ó, o̱n vása xíni̱ ndó ra.
43007029	Ta yi̱'i̱, xíni̱ va̱'a i̱ ra chi ki̱xi i̱ no̱o̱ ra, ta ta̱yó'o ti̱'ví ra yi̱'i̱ ki̱xaa̱ i̱ ñoyívi yó'o ―káchí ta̱Jesús, ká'a̱n ra.
43007030	Tá xi̱ni̱ so̱'o na ña ni̱ka̱'a̱n ra, ta ki̱xá'á na ndúkú ndeé na tiin na ra, ta nda̱ ñii ni̱vi ni̱‑kuchiño na to̱nda̱a na tiin na ra, chi o̱n ta̱'án to̱nda̱a ki̱vi̱ ña chi̱tóni̱ Ndios.
43007031	Ta kua̱'a̱ ní ni̱vi ka̱ndixa na ra, ta ká'a̱n na, káchí na saá: ―Ndixa ta̱yó'o kúu Cristo, chi o̱n ki̱ví kixaa̱ inka̱ ta̱a ta̱ kuchiño ke'é milagro ná'no ka̱ no̱o̱ ña ké'é ta̱yó'o ―káchí na, ká'a̱n na.
43007032	Ta nafariseo xi̱ni̱ so̱'o na ña nda̱to̱'on ni̱vi xa̱'a̱ ta̱Jesús. Ta saá nafariseo yó'o xí'in naná'no no̱o̱ nasu̱tu̱ ti̱'ví na napolicía na ndáa ve'e ño̱'o ká'no ña ko̱'o̱n na tiin na ta̱Jesús.
43007033	Ta ni̱ka̱'a̱n ta̱Jesús xí'in ni̱vi: ―Ñii káni̱ lo'o koo ka̱ i̱ xí'in ndó, ta saá ko̱'o̱n i̱ ndikó i̱ no̱o̱ yóo ta̱a ta̱ ti̱'ví yi̱'i̱ ki̱xaa̱ i̱.
43007034	Ta saá nandukú ndó yi̱'i̱, ta o̱n kuchiño ndó naní'i ndó yi̱'i̱, ta ni o̱n kuchiño ndó ko̱'o̱n ndó no̱o̱ koo i̱ ―káchí ra xí'in na.
43007035	Ta saá naná'no no̱o̱ najudío ká'a̱n tá'an na, káchí na saá: ―¿Míkía̱ ko̱'o̱n ta̱yó'o? ¿Nda̱chun ká'a̱n ra ko̱'o̱n ra no̱o̱ o̱n kívi naní'i yó ra? ¿Án ko̱'o̱n ra ñoo xíká ña kúu ñoo griego no̱o̱ táku̱ kua̱'a̱ ní najudío? ¿Án ko̱'o̱n ra ñoo kán ña saná'a ra nagriego?
43007036	Chi o̱n vása kúnda̱a̱ ini yó yukía̱ káchí to̱'on ká'a̱n ra, chi ni̱ka̱'a̱n ra ndí nandukú yó ra ta o̱n vása naní'i yó ra, ta ni o̱n kuchiño yó xaa̱ yó no̱o̱ ko̱'o̱n ra koo ra ―káchí na, ká'a̱n na xí'in tá'an na.
43007037	Ta ni̱to̱nda̱a ki̱vi̱ sondí'í viko̱ yó'o, ta mi̱i ñayó'o kúu ki̱vi̱ ká'no ní ka̱. Ta saá na̱kundichi ta̱Jesús, ta xí'in ndi'i ndee̱ ra ni̱ka̱'a̱n ra, káchí ra saá: ―Ndi'i ni̱vi na yíchi̱ ní takuií, va̱'a kixi na no̱o̱ i̱, ta taxi i̱ takuií ko'o na.
43007038	Ta ni̱vi na kandixa yi̱'i̱, ta ini nayó'o kaku takuií tá táku̱, ta na̱ndika takuií yó'o kua̱'a̱n rá, ta nduu rá kua̱'a̱ ní yu̱ta ná'no, chi saá káchí to̱'on Ndios ña ni̱taa na xi̱na̱'á ―káchí ta̱Jesús xí'in na.
43007039	Kua̱'a̱ ní yu̱ta ná'no xí'in takuií tá táku̱ yó'o ká'a̱n ña xa̱'a̱ Níma̱ Ndios ña naki'in ni̱vi na kandixa ta̱Jesús. Ta ki̱vi̱ ni̱ka̱'a̱n ra ñayó'o, ta o̱n ta̱'án ka̱ naki'in ni̱vi Níma̱ Ndios saá, chi o̱n ta̱'án to̱nda̱a ki̱vi̱ ña ndi̱kó ta̱Jesús ñoyívi ni̱no no̱o̱ yóo ñalivi ká'no xí'in Ndios.
43007040	Tá xi̱ni̱ so̱'o na ña ká'a̱n ta̱Jesús, ta sava ni̱vi ni̱ka̱'a̱n na, káchí na saá: ―Ñanda̱a̱ kía̱ ta̱yó'o kúu ta̱profeta ká'no ta̱ ndáti ndi̱ kixaa̱ ―káchí na.
43007041	Ta inka̱ na ká'a̱n, káchí na saá: ―Ta̱yó'o kúu Cristo, ta̱a ta̱ ti̱'ví Ndios saka̱ku ra mi̱i yó ―káchí na. Ta sava na ká'a̱n: ―O̱n ki̱ví kuu ta̱yó'o Cristo chi Cristo o̱n ki̱ví kuu ra ta̱ ki̱xi ñoo estado Galilea.
43007042	To̱'on Ndios ña ni̱taa na xi̱na̱'á káchí ña Cristo kuu ra ñii sa̱'ya ñani síkuá ta̱rey David, ta kaku ra ñoo Belén ña nákaa̱ estado Judea no̱o̱ xi̱taku̱ ta̱rey David, káchí to̱'on Ndios ―káchí na, ká'a̱n na.
43007043	Ta saá ki̱xá'á na náta̱'vi̱ tá'an na xa̱'a̱ ta̱Jesús, chi o̱n vása kúchiño ñii koo yu'ú na xa̱'a̱ ra.
43007044	Sava na kóni na tiin na ra ña ko̱'o̱n ra ve'e ka̱a, ta nda̱ ñii na ni̱‑kuchiño ña to̱nda̱a na tiin na ra.
43007045	Ta saá napolicía ndi̱kó na ki̱xaa̱ na no̱o̱ ndóo nafariseo xí'in inka̱ naná'no no̱o̱ nasu̱tu̱. Ta nayó'o ni̱nda̱ka̱ to̱'on na napolicía yó'o: ―¿Nda̱chun ni̱‑tiin ndó ta̱Jesús kixi ra yó'o xí'in ndó? ―káchí na.
43007046	Ta nda̱kuii̱n napolicía ni̱ka̱'a̱n na: ―Nda̱ ñii yichi̱ o̱n ta̱'án koni̱ so̱'o ndi̱ ñii ta̱a ká'a̱n ra to̱'on nda̱tán ká'a̱n ta̱yó'o ―káchí na.
43007047	Ta nda̱kuii̱n nafariseo, ni̱ka̱'a̱n na, káchí na saá: ―¿Án xa sa̱ndá'ví ra ndó'ó?
43007048	Chi nda̱ ñii naná'no ñoo yó'o, ta nda̱ ñii mi̱i ndi̱ nafariseo o̱n vása kándixa ndi̱ ra.
43007049	Ta ni̱vi na chíkaa̱ so̱'o ña ká'a̱n ra, nayó'o kúu na o̱n vása xíni̱ va̱'a nda̱yí Ndios ña ni̱taa ta̱Moisés, ta ni̱vi na ni̱ta̱vi̱ chi'ña kúu nayó'o ―káchí nafariseo xí'in napolicía.
43007050	Ta ñii ta̱fariseo ta̱ yóo xí'in nayó'o kúu ta̱Nicodemo, ta ta̱yó'o kúu ta̱a ta̱ ya̱chi̱ ka̱ ni̱xa̱'a̱n ra ñii ñoó no̱o̱ ta̱Jesús. Ta vitin ká'a̱n ra xí'in nafariseo yó'o, káchí ra saá:
43007051	―Nda̱yí Ndios ña ni̱taa ta̱Moisés ña kándixa yó káchí ña saá: Tá yóo ni̱vi taxi kua̱chi xa̱'a̱ ñii ta̱a, ta saá si'na nachiño xíni̱ ñó'ó koni̱ so̱'o na to̱'on ña ka̱'a̱n mi̱i ra ndakuii̱n ra xa̱'a̱ ra. Ta saá nachiño kuchiño kasa nani na xa̱'a̱ ra án ndíso ra kua̱chi. Saá káchí nda̱yí ña kándixa yó ―káchí ta̱Nicodemo xí'in na.
43007052	Ta nda̱kuii̱n na, ni̱ka̱'a̱n na xí'in ra: ―¿Án yó'ó kúu ta̱tá'an ra? ¿Án ta̱ñoo Galilea kúu yó'ó xí'in ra? Xíni̱ ñó'ó ka'vi va̱'a ún to̱'on Ndios ña ni̱taa na xi̱na̱'á, ta saá kunda̱a̱ ini ún ndí nda̱ ñii ta̱profeta o̱n ta̱'án kee ra ñoo estado Galilea ―káchí na xí'in ta̱Nicodemo.
43007053	Ta saá ke̱e ndi'i na kua̱no'o̱ na ve'e na.
43008001	Ta ta̱Jesús kua̱'a̱n ra, ta kua̱'a̱n ndaa ra ñii xi̱ki̱ ña na̱ní Xi̱ki̱ tón Olivo.
43008002	Ta ni̱ti̱vi xita̱a̱n inka̱ ki̱vi̱, ta ndi̱kó ta̱Jesús, ki̱xaa̱ ra ve'e ño̱'o ká'no ñoo Jerusalén. Ta saá ki̱xaa̱ ñii ti'vi ká'no ni̱vi no̱o̱ ra, ta xi̱koo ra, ta ki̱xá'á ra sáná'a ra ni̱vi yó'o.
43008003	Ta saá sava nafariseo xí'in nata̱a na sáná'a nda̱yí Ndios ña ni̱taa ta̱Moisés kui̱ya̱ xi̱na̱'á, va̱xi na no̱o̱ ta̱Jesús. Ta ki̱xaa̱ na no̱o̱ ra xí'in ñii ña'a̱, ñá ti̱in na, chi na̱ní'i na ñá tá'an mi̱i kí'vi ñá kua̱chi xí'in ñii ta̱a ta̱ o̱n si̱ví yii̱ ñá kúu, káchí na. Ta ka̱ni ndichi na ñáña'a̱ yó'o ma̱'ñó no̱o̱ ndóo kua̱'a̱ ní ni̱vi, yatin no̱o̱ yóo ta̱Jesús.
43008004	Ta saá nafariseo xí'in nata̱a na sáná'a nda̱yí ni̱ka̱'a̱n na xí'in ta̱Jesús, káchí na saá: ―Tata maestro, na̱ní'i ndi̱ ñáña'a̱ yó'o tá'an mi̱i kí'vi ñá kua̱chi xí'in ñii ta̱a ta̱ o̱n si̱ví yii̱ ñá kúu.
43008005	Ta nda̱yí Ndios ña ni̱taa ta̱Moisés xi̱na̱'á xá'nda chiño ña ndí xíni̱ ñó'ó koon yó yu̱u̱ ndi'i náña'a̱ ná ké'é saá, a̱nda̱ kivi̱ ná. Ta yó'ó, ¿yukía̱ káchí ún xa̱'a̱ ñayó'o? ―káchí na xí'in ra.
43008006	Saá ni̱nda̱ka̱ to̱'on na ta̱Jesús chi ndúkú na ña nakava ra kua̱chi, ña̱kán kuchiño na taxi na kua̱chi xa̱'a̱ ra no̱o̱ nachiño. Ta ta̱Jesús o̱n vása ní‑ndakuii̱n ra yu'u̱ na, ta chi̱ndee ra no̱o̱ ra, ta xí'in nduku nda'a̱ ra, ki̱xá'á ra táa ra no̱o̱ ño'o̱.
43008007	Ta tuku tuku ndáka̱ to̱'on na yu kúu ña ke'é na xí'in ñáña'a̱ yó'o. Ta saá ta̱Jesús nda̱ní'i ra no̱o̱ ra, ta ni̱ka̱'a̱n ra xí'in na, káchí ra saá: ―Yukú ndó'ó na o̱n ko̱ó nda̱ ñii kua̱chi kómí, ta vitin kuu ndó nano̱ó sakana yu̱u̱ sa̱ta̱ ñáña'a̱ yó'o ―káchí ta̱Jesús xí'in na.
43008008	Ta tuku chi̱ndee ra no̱o̱ ra, ta ta̱a ra xí'in nduku nda'a̱ ra no̱o̱ ño'o̱.
43008009	Ta ni̱vi yó'o xi̱ni̱ so̱'o na ña ni̱ka̱'a̱n ra xí'in na, ta saá ñii ñii na ke̱e na kua̱'a̱n na. Si'na ke̱e na xi̱kua̱'a̱ ní ka̱, ta saá xi̱kundiko̱n ndi'i inka̱ na, kua̱'a̱n na. Ta saá si̱ín la̱á kuiti ñáña'a̱ yó'o ni̱ndo̱o ñíndichi no̱o̱ ta̱Jesús.
43008010	Ta ta̱Jesús nda̱ní'i ra no̱o̱ ra, ta ni̱nda̱ka̱ to̱'on ra ñáña'a̱ yó'o, káchí ra xí'in ñá: ―Nana, ¿míchí kua̱'a̱n ni̱vi na chi̱kaa̱ kua̱chi sa̱ta̱ ún? ¿Án o̱n ko̱ó nda̱ ñii nayó'o yíta na ká'a̱n na ndí xíni̱ ñó'ó kivi̱ ún? ―káchí ra xí'in ñá.
43008011	Ta nda̱kuii̱n ñá, ni̱ka̱'a̱n ñá: ―O̱n ko̱ó ka̱ nda̱ ñii ni̱vi na ká'a̱n xíni̱ ñó'ó kivi̱ i̱ yíta yó'o, Tata. Ta nda̱kuii̱n ta̱Jesús, ni̱ka̱'a̱n ra saá: ―Ta ni yi̱'i̱, o̱n ka̱'a̱n i̱ ndí xíni̱ ñó'ó kivi̱ ún, nana. Ta vitin kua̱no'o̱ ún, ta o̱n ki̱'vi ka̱ ún kua̱chi ―káchí ta̱Jesús xí'in ñá.
43008012	Ta saá ta̱Jesús tuku ni̱ka̱'a̱n ra xí'in ni̱vi na ndóo ve'e ño̱'o yó'o: ―Yi̱'i̱ kúu ño'o̱ ndino'o yé'e no̱o̱ ni̱vi ñoyívi. Ta ndi'i ni̱vi na kundiko̱n yi̱'i̱, o̱n ko̱'o̱n ka̱ na yichi̱ naa ní ña o̱n vá'a, chi kukomí na ño'o̱ ndino'o ña taxi kutaku̱ ndino'o na ―káchí ta̱Jesús.
43008013	Ta nafariseo ni̱ka̱'a̱n na xí'in ra, káchí na saá: ―Ndasaá kuiti mi̱i ún ká'a̱n ún ndákuii̱n ún xa̱'a̱ ún, ta o̱n ko̱ó inka̱ ni̱vi ndákuii̱n xa̱'a̱ ún. Ta saá ña ká'a̱n ún xa̱'a̱ mi̱i ún, o̱n vása ndáya̱'ví ña no̱o̱ ndi̱ ―káchí na xí'in ta̱Jesús.
43008014	Ta nda̱kuii̱n ta̱Jesús, ni̱ka̱'a̱n ra xí'in na: ―Vará ndákuii̱n i̱ xa̱'a̱ mi̱i i̱, ta saá ni, ña ndáya̱'ví kúu to̱'on ña ká'a̱n i̱, chi xíni̱ va̱'a i̱ míchí ki̱xi i̱, ta xíni̱ va̱'a i̱ míchí ko̱'o̱n i̱. Ta ndó'ó, o̱n vása xíni̱ ndó míchí ki̱xi i̱, ta ni o̱n vása xíni̱ ndó míchí ko̱'o̱n i̱.
43008015	Ta ndó'ó, ndasaá kuiti xí'in ñandíchí si̱ni̱ ni̱vi kísa nani ndó xa̱'a̱ kua̱chi inka̱ ni̱vi. Ta yi̱'i̱, o̱n vása kísa nani i̱ xa̱'a̱ kua̱chi nda̱ ñii ni̱vi vitin.
43008016	Ta saá ni, táná kasa nani i̱ xa̱'a̱ kua̱chi ni̱vi, ta xí'in ña ndixa nda̱a̱ ke'é i̱ saá. Chi o̱n si̱ví ñii la̱á mi̱i i̱ kasa nani i̱ xa̱'a̱ kua̱chi ni̱vi, ta Yivá i̱ Ndios, ta̱a ta̱ ti̱'ví yi̱'i̱, ñii yóo ra xí'in i̱ ña kasa nani ndi̱ xa̱'a̱ kua̱chi ni̱vi.
43008017	Yóo nda̱yí ña kísa ndivi ndó ña káchí ndí xíni̱ ñó'ó koo o̱vi̱ ni̱vi, tá ñii koo yu'ú to̱'on ña ndakuii̱n na o̱vi̱ yó'o, ta saá va̱'a kandixa yó ña ká'a̱n na, chi saá kísa nda̱a̱ na xa̱'a̱ kua̱chi, káchí nda̱yí ña kísa ndivi ndó.
43008018	Ta yi̱'i̱ kúu ñii ta̱a ta̱ ndákuii̱n xa̱'a̱ mi̱i i̱, ta Yivá i̱, ta̱a ta̱ ti̱'ví yi̱'i̱, kúu inka̱ ta̱ ndákuii̱n xa̱'a̱ i̱ ―káchí ta̱Jesús xí'in na.
43008019	Ta saá ni̱nda̱ka̱ to̱'on na ra, káchí na saá xí'in ra: ―¿Míkía̱ yóo Yivá ún? ―káchí na. Ta nda̱kuii̱n ta̱Jesús, ni̱ka̱'a̱n ra xí'in na: ―O̱n vása xíni̱ ndó yi̱'i̱, ni o̱n vása xíni̱ ndó Yivá i̱. Tá kunda̱a̱ ini ndó yu kúu i̱, níkúu, ta saá ndixa kunda̱a̱ ini ndó yu kúu Yivá i̱ ―káchí ta̱Jesús xí'in na.
43008020	Ndi'i to̱'on yó'o ni̱ka̱'a̱n ta̱Jesús xí'in na ki̱vi̱ yóo ra ve'e ño̱'o ká'no ñoo Jerusalén, chi yóo ra sáná'a ra ni̱vi na ndóo yatin no̱o̱ yíta caja no̱o̱ táan na si̱'ún ña sóko̱ ni̱vi no̱o̱ Ndios. Ta nda̱ ñii ni̱vi ni̱‑tiin na ra ña nataxi na ra nda'a̱ nachiño, chi o̱n ta̱'án to̱nda̱a ki̱vi̱ chitóni̱ Ndios saá ke'é na xí'in ra.
43008021	Ta saá ni̱ka̱'a̱n ta̱Jesús xí'in na: ―Ya̱chi̱ ní kee i̱ ko̱'o̱n i̱, ta ndó'ó nandukú ndó yi̱'i̱, ta o̱n kuchiño ndó naní'i ndó yi̱'i̱. Saá chi o̱n xi̱in ndó ndikó ini ndó xa̱'a̱ kua̱chi ndíso ndó, ta ndixa kivi̱ ndó xí'in kua̱chi ndíso ndó. Ta saá o̱n ki̱ví ko̱'o̱n ndó ta xaa̱ ndó no̱o̱ ko̱'o̱n i̱ ―káchí ra.
43008022	Ta naná'no no̱o̱ najudío ká'a̱n na xí'in tá'an na, káchí na saá: ―O̱n ki̱ví ko̱'o̱n yó no̱o̱ ko̱'o̱n ra, káchí ra. ¿Án xáni si̱ni̱ ra ka'ni xí'in mi̱i ra, ña̱kán ni̱ka̱'a̱n ra saá? ―káchí na ká'a̱n na xí'in tá'an na.
43008023	Ta ni̱ka̱'a̱n ta̱Jesús xí'in na, káchí ra saá: ―Ndi'i ndó'ó kúu ndó ni̱vi ñoyívi yó'o, ta ndasaá kuiti ndíko̱n ndó yichi̱ ñoyívi yó'o. Ta yi̱'i̱, ta̱a ta̱ ke̱e ñoyívi ni̱no kúu i̱, ta o̱n vása ndíko̱n i̱ yichi̱ ñoyívi yó'o.
43008024	Xa nda̱to̱'on i̱ xí'in ndó ndixa kivi̱ ndó xí'in kua̱chi ndíso ndó. Saá chi tá o̱n vása kándixa ndó to̱'on ña nda̱to̱'on i̱ xa̱'a̱ i̱ xí'in ndó yu kúu yi̱'i̱, ta ndixa kivi̱ ndó xí'in kua̱chi ndíso ndó ―káchí ta̱Jesús xí'in na.
43008025	Ta saá ni̱ka̱'a̱n na xí'in ra: ―Ta yó'ó, ¿yu kúu ún? ―káchí na xí'in ra. Ta nda̱kuii̱n ra, ni̱ka̱'a̱n ra xí'in na: ―Ta̱nda̱ ki̱vi̱ ki̱xá'á i̱ ká'a̱n i̱ xí'in ndó, xa ndáto̱'on i̱ xí'in ndó yu kúu i̱.
43008026	Yóo kua̱'a̱ ní ña kúchiño ka̱'a̱n i̱ xí'in ndó xa̱'a̱ ña o̱n vá'a ké'é ndó. Saá chi ta̱a ta̱ ti̱'ví yi̱'i̱ va̱xi i̱ kúu ta̱nda̱a̱ ndino'o, ta ñii ki̱'va saá nda̱tán yóo to̱'on ña xíni̱ so̱'o i̱ ká'a̱n ra, saá yóo ña ká'a̱n i̱ xí'in ni̱vi ñoyívi yó'o ―káchí ta̱Jesús xí'in na.
43008027	Ta ni̱vi yó'o o̱n vása ní‑kunda̱a̱ ini na ndí ta̱Jesús ká'a̱n ra xa̱'a̱ Yivá ra Ndios.
43008028	Ta saá ni̱ka̱'a̱n ka̱ ta̱Jesús xí'in na, káchí ra: ―Ta ñii ki̱vi̱ tiin ndó yi̱'i̱ ta ndaní'i ndó yi̱'i̱, ta̱a ta̱ ki̱xi no̱o̱ Ndios, ta katakaa̱ ndaa ndó yi̱'i̱ ñii no̱o̱ síkón. Ta saá kunda̱a̱ ini ndó yu kúu i̱. Ta ki̱vi̱ yó'o ndixa kunda̱a̱ ini ndó ndí nda̱ ñii chiño o̱n vása kísa ndivi mató'ón i̱ ña, ta ni o̱n vása ká'a̱n i̱ to̱'on ña va̱xi kuiti si̱ni̱ mi̱i i̱. Ndasaá kuiti to̱'on ña ká'a̱n Yivá i̱ xí'in i̱, ñayó'o kúu ña ká'a̱n i̱ xí'in ni̱vi.
43008029	Ta̱a ta̱ ti̱'ví yi̱'i̱ va̱xi i̱, yóo ra xí'in i̱ ndi'i saá ki̱vi̱, ta nda̱ ñii ki̱vi̱ o̱n vása sándakoo mató'ón ra yi̱'i̱, chi ndi'i saá ki̱vi̱ kísa ndivi i̱ chiño ña kúsii̱ ini ra xíni ra ―káchí ta̱Jesús xí'in na.
43008030	Tá xíni̱ so̱'o na ña ni̱ka̱'a̱n ra, ta kua̱'a̱ ní ni̱vi na ndóo yó'o ka̱ndixa na ra.
43008031	Ta saá ni̱ka̱'a̱n ta̱Jesús xí'in najudío na xa ka̱ndixa ña'á: ―Ta ndó'ó, tá ñii ñii ki̱vi̱ va̱xi chikaa̱ so̱'o ndó to̱'on i̱, ta kasa ndivi ndó to̱'on ña sáná'a i̱ ndó'ó, ta saá kuu ndó ni̱vi na ndino'o ini ndíko̱n ndó yi̱'i̱.
43008032	Ta saá koni̱ va̱'a ndó yu kúu ña ndixa nda̱a̱ ndino'o, ta ñanda̱a̱ ndino'o yó'o kúu ña saña ndó ña kuchiño ko̱'o̱n ndíka̱ ndó ―káchí ta̱Jesús xí'in na.
43008033	Ta nda̱kuii̱n na, ni̱ka̱'a̱n na, káchí na saá: ―Ndi̱'i̱ kúu ndi̱ sa̱'ya ñani síkuá ta̱Abraham, ta nda̱ ñii ki̱vi̱ o̱n vása ní‑xikuu ndi̱ namozo na o̱n vása kómí nda̱yí sandakoo na chiño ña kísa chiño na no̱o̱ napatrón na. ¿Nda̱chun ká'a̱n ún xí'in ndi̱ ñii ki̱vi̱ va̱xi sa̱ña̱ ndi̱ ko̱'o̱n ndíka̱ ndi̱?
43008034	Ta nda̱kuii̱n ta̱Jesús, ni̱ka̱'a̱n ra xí'in na: ―Ña ndixa nda̱a̱ kúu to̱'on ká'a̱n i̱ xí'in ndó: Ndi'i ni̱vi na ké'é ña o̱n vá'a, nayó'o yóo na nda̱tán yóo namozo na kísa chiño no̱o̱ ña o̱n vá'a, chi ña o̱n vá'a yó'o kúu ña xá'nda chiño no̱o̱ na.
43008035	Nda̱ ñii ni̱vi na ndasaá kuiti kísa chiño no̱o̱ ta̱ká'no, o̱n vása kómí nayó'o nda̱yí kutaku̱ na ve'e ta̱ká'no ndi'i saá ki̱vi̱ ña va̱xi. Ta ta̱a ta̱ kúu sa̱'ya mi̱i ta̱ká'no xí'in ve'e, ndixa kómí ta̱yó'o nda̱yí kutaku̱ ra ve'e yivá ra ndi'i saá ki̱vi̱.
43008036	Ta saá ndixa tá Sa̱'ya mi̱i Ta̱a ta̱Ká'no kúu ta̱a ta̱ saña ndó'ó ko̱'o̱n ndíka̱ ndó no̱o̱ ña o̱n vá'a, ta mi̱i ña ndixa nda̱a̱ ko̱'o̱n ndíka̱ ndó, ta ña o̱n vá'a o̱n kukomí ka̱ ña nda̱yí ka'nda chiño ña no̱o̱ ndó.
43008037	Xíni̱ va̱'a i̱ ndó'ó kúu ndó sa̱'ya ñani síkuá ta̱Abraham. Ta saá ni, kóni ndó ka'ni ndó yi̱'i̱, chi o̱n xi̱in ndó naki'in va̱'a ndó to̱'on i̱ ña kutaku̱ ña ini ndó.
43008038	Yi̱'i̱ ká'a̱n i̱ xí'in ndó ndasaá kuiti ña xi̱ni i̱ ta xi̱ni̱ so̱'o i̱ no̱o̱ ni̱xi̱yo i̱ xí'in Yivá i̱. Ta ndó'ó, ké'é ndó ndasaá kuiti ña xíni̱ so̱'o ndó ká'a̱n yivá ndó xí'in ndó ―káchí ta̱Jesús xí'in na.
43008039	Ta nda̱kuii̱n na, ni̱ka̱'a̱n na xí'in ta̱Jesús: ―Ta̱Abraham kúu yivá ndi̱ ―káchí na xí'in ra. Ta ni̱ka̱'a̱n ta̱Jesús xí'in na: ―Tá sa̱'ya ndino'o ta̱Abraham kúu ndó, ta saá ko̱'o̱n ndó kundiko̱n ndó yichi̱ ra, níkúu.
43008040	Ta ndó'ó, o̱n vása ndíko̱n ndó yichi̱ ta̱Abraham, chi kóni ndó ka'ni ndó yi̱'i̱, ta yi̱'i̱ kúu ta̱a ta̱ ká'a̱n to̱'on ña nda̱a̱, ña kúu to̱'on ña xi̱ni̱ so̱'o i̱ ni̱ka̱'a̱n Ndios xí'in i̱. Ta ta̱Abraham, o̱n vása ní‑ke'é ra nda̱tán ké'é ndó vitin.
43008041	Ta ndó'ó, ké'é ndó nda̱tán yóo ña ké'é mi̱i yivá ndó ―káchí ra xí'in na. ―O̱n si̱ví sa̱'ya sáká kúu ndi̱. Chi xíni̱ ndi̱ ñii la̱á kúu yivá ndi̱, ta̱ kúu Ndios ―káchí na xí'in ra.
43008042	Ta ni̱ka̱'a̱n ta̱Jesús xí'in na: ―Tá ndixa Ndios kúu yivá ndó, ta saá kuki'vi ini ndó koni ndó yi̱'i̱, chi yi̱'i̱ ke̱e i̱ no̱o̱ Ndios, ta ki̱xaa̱ i̱ yóo i̱ yó'o vitin. Ta o̱n vása ní‑kixaa̱ i̱ xí'in nda̱yí mi̱i i̱, ta xí'in nda̱yí Ndios ki̱xaa̱ i̱, chi Ndios kúu ta̱a ta̱ ti̱'ví yi̱'i̱ va̱xi i̱.
43008043	¿Nda̱chun o̱n vása kúnda̱a̱ ini ndó to̱'on ña ká'a̱n i̱ xí'in ndó? O̱n vása kúchiño ndó kunda̱a̱ ini ndó chi o̱n xi̱in ndó chikaa̱ so̱'o ndó to̱'on i̱.
43008044	Saá chi yivá ndó kúu ñaníma̱ ndiva̱'a ká'no, ta ndó'ó kóni ndó kasa ndivi ndó ña o̱n vá'a ña sakusii̱ ndó ini yivá ndó. Ta̱nda̱ ki̱xá'á ki̱vi̱ no̱ó ta̱nda̱ vitin ñaníma̱ ndiva̱'a ká'no yó'o kúu ña xá'ni ni̱vi. Ta ñandiva̱'a ká'no yó'o, nda̱ lo'o o̱n vása ndíko̱n ña yichi̱ nda̱a̱, saá chi nda̱ lo'o o̱n vása yóo ña ndixa nda̱a̱ ini ña. To̱'on ña vatá ká'a̱n ña kúu to̱'on ña káku ini mi̱i ña, chi ndixa nina ñavatá kuiti kúu ñaníma̱ ndiva̱'a ká'no, ta kúu ña yivá ndi'i ñavatá.
43008045	Ta yi̱'i̱, ká'a̱n i̱ ñanda̱a̱ xí'in ndó, ta xa̱'a̱ ñayó'o, o̱n xi̱in ndó kandixa ndó yi̱'i̱.
43008046	¿Án yóo ñii ndó'ó na kúchiño naní'i ndó ta kasa nda̱a̱ ndó xa̱'a̱ ñii ña o̱n vá'a ke̱'é i̱? Tá to̱'on ña ndixa nda̱a̱ kúu ña ká'a̱n i̱ xí'in ndó, ta saá, ¿nda̱chun o̱n xi̱in ndó kandixa ndó to̱'on ká'a̱n i̱?
43008047	Ndi'i ni̱vi na kúu sa̱'ya ndino'o Ndios chíkaa̱ so̱'o na to̱'on ña ká'a̱n ra. Ta ndó'ó, o̱n si̱ví sa̱'ya Ndios kúu ndó, ña̱kán o̱n vása chíkaa̱ so̱'o ndó to̱'on ña ká'a̱n Ndios ―káchí ta̱Jesús xí'in na.
43008048	Ta nda̱kuii̱n sava najudío, ni̱ka̱'a̱n na xí'in ta̱Jesús, káchí na saá: ―¿Án o̱n si̱ví ndixa yó'ó kúu ún ta̱ñoo Samaria? ¿Án o̱n si̱ví ndixa kúu ún ta̱a ta̱ kómí ñii ñaníma̱ ndiva̱'a ña sáka ní si̱ni̱ ún?
43008049	Ta nda̱kuii̱n ta̱Jesús, ni̱ka̱'a̱n ra xí'in na: ―O̱n ko̱ó níma̱ ndiva̱'a kómí i̱, ta ndixa kísa to̱'ó i̱ Yivá i̱ Ndios. Ta ndó'ó, nda̱ lo'o o̱n vása kísa to̱'ó ndó yi̱'i̱.
43008050	Ta o̱n vása ndúkú i̱ ña kasa ká'no ni̱vi yi̱'i̱. Ta saá ni, yóo inka̱ Ta̱a ta̱Ká'no, ta ta̱yó'o kúu ta̱ ndúkú ña kasa ká'no ni̱vi yi̱'i̱, ta mi̱i ra kúu ta̱ kísa nani xa̱'a̱ kua̱chi xí'in ñanda̱a̱.
43008051	Ña ndixa nda̱a̱ ká'a̱n i̱ ndí ndi'i ni̱vi na chíkaa̱ so̱'o to̱'on ña sáná'a i̱, o̱n kivi̱ nayó'o, ta kutaku̱ na ndi'i saá ki̱vi̱ va̱xi ―káchí ta̱Jesús xí'in na.
43008052	Ta saá najudío ni̱ka̱'a̱n na xí'in ra, káchí na saá: ―Vitin xíni̱ va̱'a ndi̱ ndí ndixa kómí ún níma̱ ndiva̱'a, chi nina to̱'on sána ká'a̱n ún. Saá chi mi̱i ta̱xi̱i̱ síkuá yó ta̱Abraham xí'in ndi'i inka̱ naprofeta na ni̱ka̱'a̱n to̱'on Ndios xi̱na̱'á, nayó'o ni̱xi'i̱ ndi'i na. Ta yó'ó, káchí ún ña táná chikaa̱ so̱'o ni̱vi to̱'on ña sáná'a ún, ta nda̱ ñii ki̱vi̱ o̱n kivi̱ na.
43008053	¿Án xáni si̱ni̱ ún kúu ún ta̱ ká'no ka̱ no̱o̱ ta̱Abraham, xi̱i̱ síkuá yó? ¿Án xáni si̱ni̱ ún kúu ún ta̱ ká'no ka̱ no̱o̱ inka̱ naprofeta? Ndi'i nayó'o, xa ni̱xi'i̱ na. ¿Yu kúu yó'ó, ña̱kán kísa ká'no xí'in mi̱i ún? ―káchí na xí'in ra.
43008054	Ta nda̱kuii̱n ta̱Jesús, ni̱ka̱'a̱n ra xí'in na: ―Ta yi̱'i̱, táná kasa ká'no xí'in mi̱i i̱, ta o̱n vása ndáya̱'ví ña ké'é i̱ saá. Ta Yivá i̱ kúu ta̱a ta̱ kísa ká'no yi̱'i̱, ta Yivá i̱ yó'o kúu Ndios ta̱a ta̱ kísa ká'no ndó, káchí ndó.
43008055	Ta ndó'ó, o̱n vása xíni̱ ndó Yivá i̱ Ndios, ta yi̱'i̱ xíni̱ va̱'a i̱ ra. Chi tá yi̱'i̱ ná ka̱'a̱n i̱ o̱n vása xíni̱ i̱ ra, ta kuu i̱ ñii ta̱a ta̱ ká'a̱n to̱'on vatá kuiti, ñii ki̱'va nda̱tán yóo mi̱i ndó ká'a̱n ndó nina to̱'on vatá. Ta ña ndixa nda̱a̱ kúu ña xíni̱ va̱'a i̱ Yivá i̱ Ndios ta chíkaa̱ so̱'o i̱ to̱'on ká'a̱n ra.
43008056	Kui̱ya̱ xi̱na̱'á ta̱xi̱i̱ síkuá ndó ta̱Abraham kúsii̱ ní ini ra xa̱'a̱ ña ni̱ka̱'a̱n Ndios xí'in ra ndí koto ra ña kixaa̱ i̱ ñoyívi yó'o. Ta saá ndixa xi̱ni ta̱Abraham ki̱xaa̱ i̱ ñoyívi yó'o, ta ku̱sii̱ ní ini ra xi̱ni ra ñayó'o ―káchí ta̱Jesús xí'in na.
43008057	Ta ni̱ka̱'a̱n najudío xí'in ta̱Jesús, káchí na saá: ―Ni o̱n ta̱'án kukomí ún o̱vi̱ si̱ko̱ u̱xu̱ kui̱ya̱, ta ká'a̱n ún xa xi̱ni ún ta̱Abraham. ¿Ndasaá kuchiño kandixa ndi̱ ña ká'a̱n ún? ―káchí na xí'in ra.
43008058	Ta nda̱kuii̱n ta̱Jesús, ni̱ka̱'a̱n ra xí'in na: ―Ña ndixa nda̱a̱ ká'a̱n i̱ xí'in ndó ndí ki̱vi̱ o̱n ta̱'án ka̱ kaku ta̱Abraham, xa yóo i̱ ta xa táku̱ i̱ ―káchí ra.
43008059	Tá ndi̱'i xi̱ni̱ so̱'o na to̱'on yó'o, ta ni̱saa̱ ní ka̱ ini na xi̱ni na ta̱Jesús, ta ki̱xá'á na tíin na yu̱u̱, ña kóni na koon na yu̱u̱ ra ña ka'ni na ra. Ta ta̱Jesús ni̱ki̱'vi ra ma̱'ñó ni̱vi, ta ni̱‑kuchiño na koni ka̱ na ra, ta ke̱e ra ve'e ño̱'o ká'no kua̱'a̱n ra.
43009001	Ta ta̱Jesús xíka ra kua̱'a̱n ra, ta na̱kutá'an ra xí'in ñii ta̱a ta̱kuáá. Ta ta̱yó'o, ta̱kuáá nduchu̱ no̱o̱ kúu ra ka̱ku ra.
43009002	Ta naxíka xí'in ta̱Jesús ni̱nda̱ka̱ to̱'on na ra, káchí na saá: ―Tata Rabí, ¿yukú na ndíso kua̱chi, xa̱'a̱ ña ka̱ku ta̱yó'o kuáá nduchu̱ no̱o̱ ra? ¿Án yivá ra xí'in si'í ra, án mi̱i ra ndíso kua̱chi xa̱'a̱ ña ka̱ku kuáá ra?
43009003	Ta nda̱kuii̱n ta̱Jesús, ni̱ka̱'a̱n ra: ―O̱n si̱ví kua̱chi mi̱i ra kúu ña, ni o̱n si̱ví kua̱chi yivá ra xí'in si'í ra kúu ña ka̱ku ra saá. Ta̱yó'o ka̱ku kuáá ra xa̱'a̱ ña kuchiño koto ni̱vi chiño va̱'a ña kasa ndivi Ndios xí'in ra.
43009004	Vitin kúu ki̱vi̱ ndiví yé'e ño̱'o, ta xíni̱ ñó'ó yó kasa ndivi yó chiño Ndios, ta̱a ta̱ ti̱'ví yi̱'i̱ kixaa̱ i̱. Saá chi va̱xi ña kuñoó, ta saá tá kixaa̱ ñanaa ní, ta nda̱ ñii ni̱vi o̱n kívi ka̱ kasa chiño na.
43009005	Ta ndi'i ki̱vi̱ ña yóo ka̱ i̱ ñoyívi yó'o, yi̱'i̱ kúu i̱ ño'o̱ yé'e no̱o̱ ndi'i ni̱vi ná saná'a i̱ yichi̱ ña nda̱a̱ ―káchí ta̱Jesús xí'in na.
43009006	Ta saá ta̱Jesús, chi̱kaa̱ ra tási̱i yu'u̱ ra no̱o̱ ño'o̱ no̱o̱ ñíndichi ra, ta ki̱sa va̱'a ra lo'o nda̱'yi̱ xí'in tási̱i yu'u̱ ra, ta chi̱nóo ra lo'o nda̱'yi̱ yó'o sa̱ta̱ ndio̱vi̱ nduchu̱ no̱o̱ ta̱kuáá yó'o,
43009007	ta ni̱ka̱'a̱n ra xí'in ta̱kuáá, káchí ra saá: ―Va̱'a vitin kua̱'a̱n ún pozo na̱ní Siloé, ta nakata ún nduchu̱ no̱o̱ ún xí'in takuií pozo yó'o ―káchí ta̱Jesús xí'in ra. (Ta to̱'on Siloé kóni kachí ña: Ta̱a ta̱ ti̱'ví na kua̱'a̱n.) Ta saá ke̱e ta̱kuáá kua̱'a̱n ra no̱o̱ yóo pozo yó'o, ta ni̱xaa̱ ra, ta na̱kata ra nduchu̱ no̱o̱ ra xí'in takuií pozo. Ta saá ndi̱kó ra kua̱no'o̱ ra ve'e ra, ta xa va̱'a xíto nduchu̱ no̱o̱ ra, chi xa ndu̱va̱'a ra.
43009008	Ta ni̱vi na táku̱ yatin no̱o̱ yóo ra, xí'in inka̱ ni̱vi na xi̱ni ña'á ki̱vi̱ xi̱ndukú chi'ña ra si̱'ún no̱o̱ na, nayó'o ni̱ka̱'a̱n na, káchí na saá: ―¿Án o̱n si̱ví ta̱yó'o kúu ta̱a ta̱ ni̱xi̱yo xi̱ndukú chi'ña si̱'ún no̱o̱ ni̱vi? ―káchí na, ká'a̱n na.
43009009	―Ndixa ta̱yó'o kúu ra ―káchí sava na. Ta inka̱ na ni̱ka̱'a̱n: ―Ó'on, o̱n si̱ví ta̱yó'o kúu ra, ndasaá kuiti ná'a ra nda̱tán ná'a ta̱ xi̱ndukú chi'ña ―káchí na. Ta mi̱i ra, ni̱ka̱'a̱n ra xí'in na, káchí ra saá: ―Ndixa yi̱'i̱ kúu ta̱a ta̱ xi̱kuu ta̱kuáá ta̱ xi̱ndukú chi'ña ―káchí ra xí'in na.
43009010	Ta saá ni̱nda̱ka̱ to̱'on na ra, káchí na saá xí'in ra: ―¿Ndasaá va̱'a xíto nduchu̱ no̱o̱ ún vitin? ―káchí na xí'in ra.
43009011	Ta nda̱kuii̱n ra, ni̱ka̱'a̱n ra: ―Ta̱a ta̱ na̱ní Jesús ki̱sa va̱'a ra lo'o nda̱'yi̱ ta chi̱nóo ndaa ra ña sa̱ta̱ nduchu̱ no̱o̱ i̱. Ta ni̱ka̱'a̱n ra xí'in i̱ ko̱'o̱n i̱ nakata i̱ no̱o̱ i̱ xí'in takuií tá ñó'o ini pozo Siloé. Tá ndi̱'i ki̱sa ndivi i̱ ñayó'o, ta saá va̱'a tívi xíto i̱ ―káchí ra xí'in na.
43009012	―Ta vitin, ¿míkía̱ yóo ta̱ ke̱'é saá xí'in ún? ―káchí na xí'in ra. ―O̱n vása xíni̱ i̱ ―káchí ra.
43009013	Ta ni̱vi kóni na ndí ta̱a ta̱ xi̱kuu ta̱kuáá yó'o ko̱'o̱n ra xí'in na no̱o̱ nafariseo, ta saá ke̱e ra kua̱'a̱n ra xí'in na.
43009014	Saá chi ñii ki̱vi̱ yi̱i̱ ña nákindée najudío kúu ki̱vi̱ ña ta̱Jesús ki̱sa va̱'a ra nda̱'yi̱ ta chi̱nóo ra lo'o ña sa̱ta̱ nduchu̱ no̱o̱ ta̱kuáá, ta va̱'a náti̱vi xíto ta̱yó'o.
43009015	Ta saá ni̱xaa̱ ra xí'in na, ta nafariseo ni̱nda̱ka̱ to̱'on na ta̱a ta̱ xi̱kuu ta̱kuáá yó'o, káchí na xí'in ra: ―¿Ndasaá va̱'a xíto nduchu̱ no̱o̱ ún? ―káchí na. Ta nda̱kuii̱n ra, ni̱ka̱'a̱n ra xí'in na: ―Chi̱nóo ndaa ra lo'o nda̱'yi̱ sa̱ta̱ nduchu̱ no̱o̱ i̱, ta saá na̱kata i̱ no̱o̱ i̱ xí'in takuií, ta xí'in ña ke̱'é i̱ saá va̱'a xíto i̱ vitin ―káchí ra.
43009016	Ta sava nafariseo ni̱ka̱'a̱n na xí'in tá'an na, káchí na saá: ―Ta̱a ta̱ ke̱'é saá xí'in ta̱yó'o o̱n ki̱ví kuu ra ñii ta̱a ta̱ ki̱xi no̱o̱ Ndios, chi o̱n vása kísa to̱'ó ra nda̱yí Ndios ña káchí o̱n vá'a kasa chiño yó ki̱vi̱ yi̱i̱ ―káchí na, ká'a̱n na. Ta inka̱ na ká'a̱n, káchí na saá: ―Ndixa ta̱a ta̱ va̱'a kúu ra chi nda̱ ñii ta̱a ta̱ o̱n vá'a o̱n kúchiño ra ke'é ra milagro va̱'a nda̱tán yóo ña ké'é ta̱yó'o ―káchí na. Ta saá o̱n vása kivi koo yu'ú na xa̱'a̱ ta̱Jesús.
43009017	Ta tuku ni̱nda̱ka̱ to̱'on nafariseo ta̱a ta̱ xi̱kuu ta̱kuáá: ―Ta, ¿yukía̱ káchí yó'ó xa̱'a̱ ra? Chi yó'ó kúu ta̱a ta̱ sa̱nda'a ra nduchu̱ no̱o̱. Ta nda̱kuii̱n ta̱a ta̱ xi̱kuu ta̱kuáá, ni̱ka̱'a̱n ra xí'in na: ―Ñii ta̱profeta kúu ra ―káchí ra.
43009018	Ta naná'no no̱o̱ najudío o̱n xi̱in na kandixa na ndí ndixa ta̱yó'o xi̱kuu ta̱kuáá ta vitin ndu̱va̱'a ra. Ta saá ka̱na na yivá ra xí'in si'í ra va̱xi na ña kasa nda̱a̱ na ndi'i ñayó'o.
43009019	Ta saá ni̱nda̱ka̱ to̱'on na yivá ta̱yó'o xí'in si'í ra, káchí na saá: ―¿Án ña ndixa nda̱a̱ ta̱yó'o kúu sa̱'ya ndó? Chi ka̱ku ra kúu ra ta̱kuáá, káchí ndó, ta vitin, ¿nda̱chun va̱'a xíto ra?
43009020	Ta nda̱kuii̱n yivá ra xí'in si'í ra, káchí na saá: ―Ndixa xíni̱ ndi̱ ta̱yó'o kúu sa̱'ya ndi̱, ta xíni̱ ndi̱ ta̱ ka̱ku kuáá kúu ra.
43009021	Ta o̱n vása xíni̱ ndi̱ nda̱chun va̱'a xíto ra vitin, ni o̱n vása xíni̱ ndi̱ yu kúu ta̱a ta̱ sa̱nda'a nduchu̱ no̱o̱ ra. Va̱'a nda̱ka̱ to̱'on ndó mi̱i sa̱'ya ndi̱ yó'o ndasaá yóo ña ndu̱va̱'a nduchu̱ no̱o̱ ra, chi xa ta̱chée kúu mi̱i ra vitin, ta va̱'a kúchiño ra ndakuii̱n ra xa̱'a̱ mi̱i ra ―káchí na xí'in naná'no no̱o̱ najudío yó'o.
43009022	Ni̱ka̱'a̱n yivá ra xí'in si'í ra saá, chi yí'ví na ko̱to̱ naná'no no̱o̱ najudío saxo̱'vi̱ ña'á na, chi naná'no yó'o xa xa̱'nda chiño na ndí nda̱ ñii ni̱vi o̱n ka̱'a̱n na kachí na ndí ta̱Jesús kúu Cristo, ta̱a ta̱ ti̱'ví Ndios. Ta ndi'i ni̱vi na ká'a̱n saá o̱n kívi ki̱'vi ka̱ na ini ve'e ño̱'o sinagoga, ni o̱n kívi kutá'an ka̱ na xí'in inka̱ najudío, káchí naná'no yó'o.
43009023	Ta xa̱'a̱ ña yi̱yo kundo'o na saá, yivá ta̱ xi̱kuu ta̱kuáá xí'in si'í ra nda̱kuii̱n na ni̱ka̱'a̱n na: “Sa̱'ya ndi̱ xa kúu ra ta̱chée vitin, va̱'a ka̱ nda̱ka̱ to̱'on ndó mi̱i ra”, káchí na xí'in naná'no no̱o̱ najudío.
43009024	Ta saá tuku ka̱na nafariseo ta̱a ta̱ xi̱kuu ta̱kuáá, ta ni̱ka̱'a̱n na xí'in ra: ―Va̱'a kasa ká'no ún Ndios xa̱'a̱ ña va̱'a xíto nduchu̱ no̱o̱ ún. Saá chi mi̱i ndi̱, xíni̱ ndi̱ ña ta̱Jesús yó'o kúu ta̱a ta̱ ké'é ña o̱n vá'a ―káchí na xí'in ra.
43009025	Ta nda̱kuii̱n ra, ni̱ka̱'a̱n ra saá: ―O̱n vása lo'o xíni̱ i̱ tá ta̱a ta̱ ké'é ña o̱n vá'a kúu ra. Ta ñii la̱á ñandixa xíni̱ va̱'a i̱ kúu ñayó'o: ta̱kuáá xi̱kuu i̱, ta vitin va̱'a xíto i̱ ―káchí ra.
43009026	Ta tuku ni̱nda̱ka̱ to̱'on na ra: ―¿Yukía̱ ke̱'é ra xí'in ún? ¿Ndasaá yóo ña va̱'a xíto nduchu̱ no̱o̱ ún vitin? ―káchí na.
43009027	Ta tuku nda̱kuii̱n ra, ni̱ka̱'a̱n ra, káchí ra saá xí'in na: ―Xa nda̱to̱'on ndi'i i̱ xí'in ndó ndasaá ke̱'é ra xí'in i̱, ta o̱n xi̱in ndó kandixa ndó ña ni̱ka̱'a̱n i̱. ¿Nda̱chun kóni ndó tuku inka̱ yichi̱ ndato̱'on i̱ xí'in ndó ndasaá ke̱'é ra xí'in i̱? ¿Án saá tuku mi̱i ndó vitin kóni ndó kundiko̱n ndó ra xí'in i̱? ―káchí ra xí'in na.
43009028	Tá ndi̱'i xi̱ni̱ so̱'o na ña ni̱ka̱'a̱n ta̱yó'o, ta ki̱xá'á na sáa̱ ní ini na xíni na ra, ta kándiva̱'a na xí'in ra, káchí na saá: ―Yó'ó kúu ta̱a ta̱ ndíko̱n sa̱ta̱ ta̱a ta̱ ké'é ña o̱n vá'a yó'o. Ta ndi̱'i̱ kúu na ndixa ndíko̱n yichi̱ ta̱Moisés, ta̱xi̱i̱ síkuá yó.
43009029	Chi xíni̱ ndi̱ ndixa Ndios ni̱ka̱'a̱n ra xí'in ta̱Moisés, ta ta̱Jesús yó'o, o̱n vása xíni̱ ndi̱ míchí ki̱xi ra ―káchí na.
43009030	Ta nda̱kuii̱n ra, ni̱ka̱'a̱n ra xí'in na, káchí ra saá: ―Ndixa náka'nda ini i̱ xíni̱ so̱'o i̱ to̱'on ká'a̱n ndó, chi ká'a̱n ndó o̱n vása xíni̱ ndó míchí ki̱xi ra, ta ta̱yó'o kúu ta̱a ta̱ sa̱nda'a nduchu̱ no̱o̱ i̱.
43009031	Ta xíni̱ yó ndí Ndios o̱n vása chíkaa̱ so̱'o ra to̱'on ña ká'a̱n ni̱vi na ké'é ña o̱n vá'a. Ta Ndios ndixa chíkaa̱ so̱'o ra to̱'on ña ká'a̱n ni̱vi na kísa to̱'ó ña'á, na kúu na kísa ndivi ña kóni ra.
43009032	Ta̱nda̱ ki̱vi̱ no̱ó ku̱va̱'a ñoyívi yó'o, ta̱nda̱ ki̱vi̱ vitin nda̱ ñii ni̱vi o̱n ta̱'án koni̱ so̱'o na xa̱'a̱ ñii ta̱a ta̱ sa̱nda'a nduchu̱ no̱o̱ ñii ta̱ ka̱ku kuáá, ta va̱'a xíto ra.
43009033	Tá o̱n vása ní‑kixi ta̱a yó'o no̱o̱ Ndios, ta saá o̱n kóo ndee̱ kukomí ra ke'é ra ñava̱'a ―káchí ra xí'in na.
43009034	Ta nda̱kuii̱n na, ni̱ka̱'a̱n na xí'in ra: ―¡Ta̱a ta̱ kómí chi'ña kúu yó'ó! ¡Nda̱ ki̱vi̱ ka̱ku ún ta̱nda̱ vitin ta̱a ta̱ o̱n vá'a kúu ún! ¿Án xáni si̱ni̱ ún kúu ún ta̱a ta̱ ndíchí ka̱, ña̱kán kóni ún saná'a ún ndi̱'i̱? ―káchí na xí'in ra. Ta saá ta̱xin va̱'a na ra ve'e ño̱'o sinagoga, ta kua̱'a̱n ra ke̱'e.
43009035	Ki̱vi̱ xi̱ni̱ so̱'o ta̱Jesús ña ta̱xin va̱'a na ta̱a ta̱ xi̱kuu ta̱kuáá yó'o, ta o̱n taxi ka̱ na ki̱'vi ra ini ve'e ño̱'o sinagoga, ta saá ta̱Jesús na̱ndukú ra ta̱yó'o, ta na̱ní'i ña'á ra, ta ni̱ka̱'a̱n ra xí'in ra, káchí ra saá: ―¿Án kándixa ún ta̱a ta̱ ki̱xi no̱o̱ Ndios? ―káchí ra xí'in ra.
43009036	―¿Yu kúu ta̱yó'o, tata? Ka̱'a̱n ún xí'in i̱, chi kóni kandixa i̱ ra ―káchí ra, nda̱kuii̱n ra.
43009037	Ta ni̱ka̱'a̱n ta̱Jesús xí'in ra: ―Xí'in nduchu̱ no̱o̱ ún xa xi̱ni ún ra, ta̱a ta̱ ká'a̱n xí'in ún vitin kúu ra ―káchí ra.
43009038	Ta saá nda̱kuii̱n ra, ni̱ka̱'a̱n ra xí'in ta̱Jesús: ―Tata, ta̱Ká'no no̱o̱ i̱ kúu ún, kándixa i̱ yó'ó ―káchí ra, ta ki̱sa ká'no ña'á ra.
43009039	Ta ta̱Jesús ni̱ka̱'a̱n ra, káchí ra saá: ―Ki̱xaa̱ i̱ ñoyívi yó'o xa̱'a̱ ña sanati̱vi i̱ ndasaá yóo ini ni̱vi, án ni̱vi na kándixa ñanda̱a̱ kúu na, án ni̱vi na o̱n xi̱in kandixa ñanda̱a̱ kúu na. Ta saá ni̱vi na o̱n ki̱ví koto, chi ndixa nakuáá kúu na, sanda'a i̱ nduchu̱ no̱o̱ nayó'o ña va̱'a koto na. Ta ni̱vi na va̱'a xíto, tá o̱n xi̱in na kandixa na to̱'on ña nda̱a̱, ta nayó'o kua̱'a̱n na yichi̱ o̱n vá'a ña kúu no̱o̱ naa, ta to̱nda̱a na koo na nda̱tán yóo ni̱vi nakuáá.
43009040	Ta sava nafariseo yíta na yó'o, ta xi̱ni̱ so̱'o na ña ni̱ka̱'a̱n ta̱Jesús, ta ni̱nda̱ka̱ to̱'on na ra, káchí na saá xí'in ra: ―¿Án kóni ún kachí ún ndí ndi̱'i̱ kúu ni̱vi nakuáá? ―káchí na xí'in ra.
43009041	Ta nda̱kuii̱n ta̱Jesús, ni̱ka̱'a̱n ra: ―Tá ndixa ndó'ó kúu ndó ni̱vi nakuáá, níkúu, ta saá o̱n vása ndíso ndó kua̱chi xa̱'a̱ ña o̱n vása xíto nduchu̱ no̱o̱ ndó. Ta ndó'ó, vará káchí ndó ndí va̱'a ní xíto nduchu̱ no̱o̱ ndó, ta o̱n xi̱in ndó koto ndó ñanda̱a̱, ni o̱n xi̱in ndó kandixa ndó ña. Ta xa̱'a̱ ñayó'o, ndíso ka̱ ndó kua̱chi no̱o̱ Ndios ―káchí ta̱Jesús xí'in na.
43010001	Ta saá ta̱Jesús nda̱to̱'on ra ñii cuento ña saná'a ra na, káchí ra saá xí'in na: ―Ña ndixa nda̱a̱ ká'a̱n i̱ xí'in ndó to̱'on yó'o. Tá yóo ñii korra no̱o̱ kísi̱n tíndikachi, ta ki̱xaa̱ ñii ta̱a, ta ta̱yó'o na̱kundeé ra ki̱'vi ra ñii xiiña no̱o̱ o̱n si̱ví yé'é kúu, ta ña ke̱'é ra saá táxi ña kunda̱a̱ ini yó ndí ta̱yó'o o̱n si̱ví ta̱a ta̱ va̱'a kúu ra, ta ta̱yó'o kúu ra ta̱a ta̱kuí'ná.
43010002	Tá yóo inka̱ ta̱a ta̱ ki̱xaa̱, ta xíto yó ta̱yó'o kua̱n ki̱'vi ra yé'é korra no̱o̱ ñó'o tíndikachi, ta saá kúnda̱a̱ ini yó ndí ndixa ta̱yó'o kúu ra ta̱a ta̱ ndáa tíndikachi yó'o.
43010003	Ta inka̱ ta̱a ta̱ ndáa yé'é ña ndási̱ korra no̱o̱ ñó'o tíndikachi, tá xíto ta̱yó'o va̱xi ta̱a ta̱ ndáa ndikachi, ta nakoná ra yé'é ña ki̱'vi ta̱a ta̱ ndáa tíndikachi. Ta ta̱a ta̱ ndáa tíndikachi yó'o kána ra, ká'a̱n ra ñii ñii ki̱vi̱ tíndikachi sa̱na̱ ra ña kundiko̱n rí sa̱ta̱ ra. Ta saá ñii ñii tíndikachi yó'o xíni̱ so̱'o rí ta̱chi̱ ta̱yó'o, ta kée rí kua̱'a̱n rí ndíko̱n rí sa̱ta̱ ra.
43010004	Tá ndi̱'i ke̱e ndi'i tíndikachi sa̱na̱ ra, ta saá kua̱'a̱n si'na ra, ta ndi'i tíyó'o ndíko̱n rí kua̱'a̱n rí sa̱ta̱ ra. Saá chi va̱'a xíni̱ rí ta̱chi̱ xito'o rí.
43010005	Ta tíndikachi yó'o o̱n vása ko̱'o̱n rí sa̱ta̱ inka̱ ta̱a, chi o̱n vása xíni̱ rí ra. Nda̱ víka̱ xíno rí no̱o̱ ta̱yó'o, chi o̱n vása nákoni rí ta̱chi̱ ká'a̱n ra ―káchí ta̱Jesús, nda̱to̱'on ra xí'in na.
43010006	Nda̱to̱'on ra cuento yó'o xí'in ni̱vi ña saná'a ra na, ta nayó'o o̱n vása ní‑kunda̱a̱ ini na yukía̱ kóni kachí cuento yó'o.
43010007	Ta saá ta̱Jesús tuku ni̱ka̱'a̱n ra xí'in na: ―Ña ndixa nda̱a̱ ká'a̱n i̱ xí'in ndó: Nda̱tán yóo yé'é korra no̱o̱ ndási̱ ñó'o tíndikachi, saá yóo i̱. Ta ni̱vi na ndíko̱n yi̱'i̱, nda̱tán yóo ndikachi sa̱na̱ i̱ saá yóo na.
43010008	Ta o̱n ta̱'án ka̱ kixaa̱ i̱ ñoyívi yó'o, ki̱xi kua̱'a̱ ní ni̱vi na o̱n vá'a, ta nakuí'ná xi̱kuu ndi'i na. Ta nayó'o ndu̱kú na ña kundiko̱n tíndikachi ko̱'o̱n rí sa̱ta̱ na, ta ni̱‑kuchiño na, chi tíndikachi sa̱na̱ i̱ o̱n vása ní‑chikaa̱ so̱'o rí ña ni̱ka̱'a̱n na xí'in rí.
43010009	Ta ñii la̱á yé'é yóo, ta yi̱'i̱ kúu yé'é yó'o. Ta ndi'i ni̱vi na ki̱'vi ñii la̱á yé'é yó'o, ta saka̱ku i̱ nayó'o. Ta nayó'o, nda̱tán yóo tíndikachi tí vivíi ndáa i̱, saá yóo na, chi táxi i̱ ña ko̱'o̱n ndíka̱ na ta chindeé i̱ na ña ndixa naní'i na ña xíni̱ ñó'ó na ña va̱'a kutaku̱ na.
43010010	’Ta ni̱vi nakuí'ná, ndasaá kuiti va̱xi na xa̱'a̱ ña kasa kuí'ná na ni̱vi na kúu tíndikachi sa̱na̱ i̱, án xa̱'a̱ ña ka'ni ña'á na ta sandi'i na xa̱'a̱ na. Ta yi̱'i̱, ki̱xaa̱ i̱ xa̱'a̱ ña taxi i̱ ña ndixa nda̱a̱ kutaku̱ ni̱vi na kúu tíndikachi sa̱na̱ i̱, ta ki̱xaa̱ i̱ xa̱'a̱ ña ví'í ní va̱'a kutaku̱ nayó'o na kúu na ndíko̱n yi̱'i̱.
43010011	Ta yi̱'i̱ nda̱tán yóo ta̱a ta̱ va̱'a ndáa ndikachi saá yóo i̱. Saá chi ndixa ta̱a ta̱ va̱'a ndáa tíndikachi táxi xí'in mi̱i ra nda̱ kivi̱ ra xa̱'a̱ rí.
43010012	Ta ta̱a ta̱ o̱n si̱ví xito'o tíndikachi kúu, ta ndáa ra ndikachi xa̱'a̱ ña ki'in ya'vi ra si̱'ún, ta̱yó'o o̱n vása va̱'a chíkuenda ra xí'in rí. Chi ta̱yó'o, tá xíto ra va̱xi tíndiva̱'yí ña ka'ni rí tíndikachi, ta saá yí'ví ra ta kama xíno ra kua̱'a̱n ra, ta sándakoo ra tíndikachi yó'o. Ta saá kí'vi tíndiva̱'yí ña satakué'e̱ rí, ta sákui̱ta̱ ní'nó rí ndi'i tíndikachi yó'o.
43010013	Ta ta̱a ta̱ kísa chiño kuiti xa̱'a̱ si̱'ún, ta̱yó'o xíno ra kua̱'a̱n ra, chi o̱n si̱ví sa̱na̱ ra kúu tíndikachi, ni o̱n vása kí'vi ini ra xíni ra rí.
43010014	’Ta yi̱'i̱ o̱n vása ké'é i̱ nda̱tán ké'é ta̱yó'o, chi yi̱'i̱ kúu ta̱a ta̱ va̱'a ní ndáa tíndikachi sa̱na̱ i̱. Yi̱'i̱ xíni̱ va̱'a i̱ ndikachi sa̱na̱ i̱, ta tíndikachi sa̱na̱ i̱ xíni̱ va̱'a rí yi̱'i̱.
43010015	Ñii ki̱'va saá mi̱i Yivá i̱ xíni̱ va̱'a ra yi̱'i̱, ta yi̱'i̱ xíni̱ va̱'a i̱ Yivá i̱. Ta ndixa kí'vi ní ini i̱ xíni i̱ tíndikachi sa̱na̱ i̱, ta̱nda̱ yóo ti'va i̱ taxi xí'in mi̱i i̱ ña kivi̱ i̱ xa̱'a̱ rí.
43010016	Yóo inka̱ ndikachi sa̱na̱ i̱ ta o̱n ko̱ó rí ñó'o xí'in tí xa ndíko̱n sa̱ta̱ i̱ vitin. Ta xíni̱ ñó'ó ko̱'o̱n i̱ nakaya i̱ rí ña kundiko̱n rí sa̱ta̱ i̱. Ta saá tíyó'o chikaa̱ so̱'o rí to̱'on i̱, ta tíyó'o xí'in tí xa yóo xí'in i̱, nduu ndi'i rí ñii la̱á kuiti ti'vi ndikachi sa̱na̱ i̱, ta ñii la̱á yi̱'i̱ kuu ta̱a ta̱ ndáa ndi'i tíndikachi sa̱na̱ i̱ yó'o.
43010017	’Yivá i̱ Ndios kí'vi ní ini ra xíni ra yi̱'i̱ chi yi̱'i̱ taxi xí'in mi̱i i̱ ña kivi̱ i̱ xa̱'a̱ tíndikachi sa̱na̱ i̱. Ta taxi xí'in mi̱i i̱ ña kivi̱ i̱ saá xa̱'a̱ ña tuku naki'in xí'in mi̱i i̱ ta nataku̱ i̱.
43010018	Nda̱ ñii ni̱vi o̱n vása kómí na nda̱yí kindaa na ña táku̱ i̱. Ta yi̱'i̱ xí'in ña káchí ini i̱, taxi xí'in mi̱i i̱ ña kivi̱ i̱. Saá chi kómí i̱ nda̱yí ña taxi xí'in mi̱i i̱ ña kivi̱ i̱, ta kómí i̱ nda̱yí ña tuku naki'in xí'in mi̱i i̱ ta nataku̱ i̱. Kómí i̱ nda̱yí yó'o chi saá xa̱'nda chiño Yivá i̱ no̱o̱ i̱ ña ke'é i̱ saá ―káchí ta̱Jesús xí'in na.
43010019	Tá ndi̱'i xi̱ni̱ so̱'o na to̱'on yó'o, ta tuku ni̱ta̱'vi̱ tá'an najudío. O̱n vása kúchiño koo yu'ú na xa̱'a̱ ta̱Jesús.
43010020	Kua̱'a̱ ní nayó'o ká'a̱n na, káchí na saá: ―Ta̱Jesús yó'o kúu ta̱a ta̱ sána si̱ni̱, chi kómí ra ñii níma̱ ndiva̱'a. Nda̱ ma̱ni̱ koni̱ so̱'o yó ña ká'a̱n ra ―káchí na.
43010021	Ta inka̱ najudío yó'o ká'a̱n na, káchí na saá: ―O̱n si̱ví saá, chi ñii ta̱a ta̱ kómí níma̱ ndiva̱'a o̱n vása kúchiño ka̱'a̱n ra to̱'on nda̱tán ká'a̱n ta̱yó'o. ¿Án yóo ñii níma̱ ndiva̱'a ña kómí ndee̱ ña sandúva̱'a ña ñii ta̱kuáá? ―káchí na, ká'a̱n na xí'in tá'an na.
43010022	Ta saá ni̱to̱nda̱a yo̱o̱ vi̱xin, ta kána viko̱ ká'no ñoo Jerusalén, ña kúu viko̱ xa̱'a̱ ña náká'án najudío ndasaá naxi̱i̱ síkuá na tuku na̱taxi na ve'e ño̱'o ká'no nda'a̱ Ndios kui̱ya̱ xi̱na̱'á.
43010023	Ta ta̱Jesús xíka ra ñii xiiña ña na̱ní Corredor ta̱rey Salomón, ña nákaa̱ no̱o̱ yóo ke̱'e ve'e ño̱'o ká'no yó'o.
43010024	Ta naná'no no̱o̱ najudío ki̱xi ta'a na no̱o̱ ra, ta xi̱no nduu na ra, ta ni̱nda̱ka̱ to̱'on na ra, káchí na saá xí'in ra: ―¿Ndasaá ka̱ ki̱vi̱ ya'a, ta saá kasa nda̱a̱ ún xa̱'a̱ mi̱i ún ña kunda̱a̱ ini ndi̱ yu kúu ún? Tá yó'ó kúu Cristo, ta̱a ta̱ ti̱'ví Ndios saka̱ku ra mi̱i ndi̱, ta va̱'a ka̱'a̱n káxín ún xí'in ndi̱ vitin ndí sivi kúu ún ―káchí na xí'in ra.
43010025	Ta nda̱kuii̱n ta̱Jesús, ni̱ka̱'a̱n ra xí'in na: ―Xa ni̱ka̱'a̱n i̱ xí'in ndó yi̱'i̱ kúu ra, ta o̱n xi̱in ndó kandixa ndó yi̱'i̱. Yóo kua̱'a̱ ní milagro va̱'a ña ké'é i̱, ta xí'in nda̱yí Yivá i̱ Ndios ké'é i̱ ndi'i ña. Ta ndi'i ñava̱'a yó'o kúu ña ndákuii̱n xa̱'a̱ i̱ ta sáná'a ña no̱o̱ ndó'ó yu kúu i̱.
43010026	Ta ndó'ó, o̱n xi̱in ndó kandixa ndó yi̱'i̱ chi o̱n vása yóo ndó nda̱tán yóo tíndikachi sa̱na̱ i̱.
43010027	Chi ndi'i ni̱vi na yóo nda̱tán yóo tíndikachi sa̱na̱ i̱, nayó'o nákoni na ta̱chi̱ i̱ ña ká'a̱n i̱ xí'in na. Ta yi̱'i̱, xíni̱ va̱'a i̱ ndi'i nayó'o, ta ndi'i nayó'o ndíko̱n na sa̱ta̱ i̱.
43010028	Yi̱'i̱ táxi i̱ ña ndixa kutaku̱ na ndi'i saá ki̱vi̱ ña va̱xi, ta nda̱ ñii ki̱vi̱ o̱n ndi'i xa̱'a̱ na. Ta nda̱ ñii ni̱vi o̱n kuchiño na kindaa na nayó'o nda'a̱ i̱.
43010029	Yivá i̱ Ndios kúu ta̱a ta̱ ta̱xi ni̱vi yó'o nda'a̱ i̱. Ta Yivá i̱ kúu ta̱a ta̱ ká'no va̱'a ka̱ no̱o̱ ndi'i ni̱vi. Ta xa̱'a̱ ñayó'o, nda̱ ñii ni̱vi o̱n kuchiño na kindaa na nda̱ ñii nayó'o nda'a̱ ra.
43010030	Ta yi̱'i̱ xí'in Yivá i̱ Ndios, ñii la̱á kúu ndi̱ ―káchí ta̱Jesús xí'in na.
43010031	Ta saá najudío yó'o tuku na̱tiin na yu̱u̱ ña koon na ra, chi kóni na ka'ni na ra.
43010032	Ta ta̱Jesús ni̱ka̱'a̱n ra xí'in na: ―No̱o̱ ndó'ó xa ke̱'é i̱ kua̱'a̱ ní milagro va̱'a xí'in nda̱yí Yivá i̱. Ta vitin, ¿ndá ñava̱'a ke̱'é i̱ kúu ña kóni ndó ka'ni ndó yi̱'i̱ xa̱'a̱? ―káchí ra xí'in na.
43010033	Ta naná'no no̱o̱ najudío yó'o nda̱kuii̱n na, káchí na saá xí'in ra: ―O̱n si̱ví xa̱'a̱ ña milagro va̱'a ke̱'é ún kúu ña kóni ndi̱ ka'ni ndi̱ yó'ó, ta xa̱'a̱ to̱'on ña o̱n vá'a ká'a̱n ún xa̱'a̱ Ndios kúu ña kóni ndi̱ ka'ni ndi̱ yó'ó, chi vará ndasaá kuiti ñii ta̱a kúu ún, ta ká'a̱n ún xa̱'a̱ mi̱i ún kúu ún Ndios ―káchí na xí'in ra.
43010034	Ta nda̱kuii̱n ta̱Jesús, ni̱ka̱'a̱n ra xí'in na: ―¿Án o̱n vása ndixa yóo ñii xiiña no̱o̱ ká'a̱n to̱'on Ndios ña káchí saá: “Nda̱tán yóo ndios válí saá yóo ndó”?, ka̱chí Ndios xí'in naná'no no̱o̱ naxi̱i̱ síkuá ndó kui̱ya̱ xi̱na̱'á.
43010035	Ta xíni̱ yó to̱'on Ndios ña ni̱taa na xi̱na̱'á ñanda̱a̱ ndino'o kúu ña, ta nda̱ ñii ki̱vi̱ o̱n vása násama ña. Ta to̱'on yó'o káchí ndí mi̱i Ndios kúu ta̱a ta̱ ni̱ka̱'a̱n xí'in ni̱vi na na̱ki'in to̱'on ra kui̱ya̱ xi̱na̱'á, ta káchí ra saá: “Ta ndó'ó, nda̱tán yóo ndios válí, saá yóo ndó”, káchí ra xí'in na.
43010036	Ta ndixa mi̱i Ndios yó'o kúu ta̱a ta̱ na̱ka̱xin yi̱'i̱, ta ti̱'ví ra yi̱'i̱ ki̱xaa̱ i̱ ñoyívi yó'o ña kasa ndivi i̱ chiño ra. Ta saá, ¿nda̱chun ká'a̱n ndó xí'in i̱ ndí yi̱'i̱ ká'a̱n i̱ to̱'on ña o̱n vá'a xa̱'a̱ Ndios chi ká'a̱n i̱, káchí i̱ kúu i̱ Sa̱'ya Ndios?
43010037	Ta yi̱'i̱, tá o̱n vása ké'é i̱ chiño va̱'a, nda̱tán yóo ña ké'é Yivá i̱ Ndios, ta saá o̱n vása xíni̱ ñó'ó kandixa ndó ndí to̱'on nda̱a̱ ká'a̱n i̱ xí'in ndó.
43010038	Ta saá ni, tá ndixa kísa ndivi i̱ chiño va̱'a nda̱tán yóo ña ké'é Yivá i̱ Ndios, ta saá xíni̱ ñó'ó kandixa ndó ndí to̱'on nda̱a̱ ká'a̱n i̱ xí'in ndó. Tá o̱n xi̱in ndó kandixa ndó to̱'on ña ká'a̱n i̱, ta saá xíni̱ ñó'ó kani si̱ni̱ ndó xa̱'a̱ milagro va̱'a ña ké'é i̱. Ta saá kunda̱a̱ ini ndó ndí ñandixa kúu ña ká'a̱n i̱ xí'in ndó, ta kandixa ndó ndí Yivá i̱ Ndios táku̱ ra ini i̱, ta yi̱'i̱ táku̱ i̱ ini Yivá i̱ Ndios ―káchí ta̱Jesús xí'in na.
43010039	Ta saá naná'no no̱o̱ najudío yó'o tuku ndu̱kú na tiin na ra ña chikaa̱ na ra ini ve'e ka̱a, ta ni̱‑kuchiño na, chi ta̱Jesús ni̱ka̱ku ra, kua̱'a̱n ndíka̱ ra.
43010040	Ta ndi̱kó ta̱Jesús, kua̱'a̱n ra inka̱ tá'ví yu'u̱ yu̱ta Jordán, ta ni̱xaa̱ ra no̱o̱ si'na ta̱Juan ni̱xi̱yo ra, sákuchu ra ni̱vi, ta yu'u̱ yu̱ta yó'o ki̱ndo̱o ta̱Jesús.
43010041	Ta kua̱'a̱ ní ni̱vi ni̱xaa̱ na no̱o̱ yóo ra. Ni̱vi yó'o ká'a̱n na xí'in tá'an na, káchí na saá: ―Ta̱Juan o̱n vása ní‑ke'é ra nda̱ ñii milagro, ta saá ni, ndi'i to̱'on ña ni̱ka̱'a̱n ra xa̱'a̱ ta̱Jesús yó'o kúu to̱'on ña ndixa nda̱a̱ ―káchí na, ká'a̱n na xí'in tá'an na.
43010042	Ta mi̱i xiiña yó'o no̱o̱ ni̱xaa̱ na, kua̱'a̱ ní ni̱vi ka̱ndixa na ta̱Jesús.
43011001	Ta ñoo Betania yóo ñii ta̱a na̱ní ra Lázaro, ta ndeé ní ndó'o ra. Ta mi̱i ñoo yó'o táku̱ ñáMaría xí'in ñáMarta, ná kúu ki̱'va̱ ra.
43011002	Ta ñáMaría ñá kúu ki̱'va̱ ta̱Lázaro yó'o kúu ña'a̱ ñá chi̱kaa̱ nduta̱ tá xá'an támi ní xa̱'a̱ ta̱Jesús, ta na̱yakón ñá xa̱'a̱ ra xí'in yisi̱ si̱ni̱ ñá.
43011003	Ta xa̱'a̱ ña ndeé ndó'o ta̱Lázaro, náki̱'va̱ ra ñáMaría xí'in ñáMarta ti̱'ví ná ñii ta̱ xíka chiño no̱o̱ ná, kua̱'a̱n ra no̱o̱ ta̱Jesús, ña ka̱'a̱n ra xí'in ra. Ta ni̱xaa̱ ra, ta káchí ra saá: ―Tata, vitin ndeé ní ndó'o ta̱a ta̱ kúu ta̱ kí'vi ini mi̱i ún xíni ún ―káchí ta̱yó'o xí'in ta̱Jesús.
43011004	Tá xi̱ni̱ so̱'o ta̱Jesús ñayó'o, ta ni̱ka̱'a̱n ra: ―O̱n si̱ví xa̱'a̱ ña kivi̱ ta̱Lázaro kúu ña ndeé ní ndó'o ra vitin. Ta ña ndeé ní ndó'o ra kúu xa̱'a̱ ña kua̱'a̱ ní ni̱vi chinóo síkón na ñato̱'ó Ndios, ta ñii ki̱'va saá chinóo síkón na ñato̱'ó yi̱'i̱, ta̱a ta̱ kúu Sa̱'ya Ndios.
43011005	Ta ta̱Jesús kí'vi ní ini ra xíni ra ñáMarta xí'in ki̱'vi̱ ñá ñáMaría, xí'in ki̱'va̱ ná ta̱Lázaro.
43011006	Ta ki̱vi̱ xi̱ni̱ so̱'o ra ndí ndeé ní ndó'o ta̱Lázaro, ta saá ni, ki̱ndo̱o ka̱ ra o̱vi̱ ka̱ ki̱vi̱ no̱o̱ yóo ra.
43011007	Tá ni̱ya'a o̱vi̱ ki̱vi̱ yó'o, ta ni̱ka̱'a̱n ra xí'in naxíka xí'in ra, káchí ra saá: ―Vitin kee yó ndikó tuku yó ko̱'o̱n yó ñoo estado Judea ―káchí ra.
43011008	Ta naxíka xí'in ra ni̱ka̱'a̱n na, káchí na saá: ―Tata Rabí, sa̱kán lo'o ki̱vi̱ ni̱ya'a, naná'no no̱o̱ najudío na ndóo ñoo estado Judea, salo'o kuiti, ta ka'ni na yó'ó xí'in yu̱u̱, níkúu. ¿Nda̱chun kóni ún ndikó tuku yó ñoo yó'o? ―káchí na.
43011009	Ta nda̱kuii̱n ta̱Jesús, ni̱ka̱'a̱n ra xí'in na: ―¿Án o̱n ndixa u̱xu̱ o̱vi̱ hora kómí ñii ndiví ña yé'e ño̱'o? Ta ta̱a ta̱ xíka ndiví, o̱n vása káchi'i xa̱'a̱ ra ña̱'a, chi va̱'a yé'e ño̱'o no̱o̱ yichi̱ xíka ra.
43011010	Ta ta̱a ta̱ xíka ñoó naa, ta̱yó'o káchi'i xa̱'a̱ ra kua̱'a̱ ní ña̱'a, chi o̱n ko̱ó ño̱'o ye'e yichi̱ no̱o̱ kua̱'a̱n ra ―káchí ta̱Jesús xí'in naxíka xí'in ra.
43011011	Ta saá ni̱ka̱'a̱n ka̱ ra xí'in na, káchí ra saá: ―Ta̱a ta̱migo yó ta̱Lázaro kísi̱n ra vitin, ta ko̱'o̱n i̱ ña sanakáxín i̱ ini ra.
43011012	Ta saá nda̱kuii̱n naxíka xí'in ra, ni̱ka̱'a̱n na: ―Tata, tá ta̱ kísi̱n kúu ra, ta saá kúnda̱a̱ ini yó ndí ta̱ xa kua̱'a̱n nduva̱'a kúu ra ―káchí na.
43011013	Nayó'o o̱n vása kúnda̱a̱ ini na ña ká'a̱n ta̱Jesús, chi kóni kachí ra ni̱xi'i̱ ta̱Lázaro, ta nayó'o xáni si̱ni̱ na ndasaá kuiti kísi̱n ta̱Lázaro.
43011014	Ta saá ta̱Jesús ni̱ka̱'a̱n káxín ra xí'in na, káchí ra saá: ―Ta̱Lázaro xa ni̱xi'i̱ ra.
43011015	Ta kúsii̱ ini i̱ ña o̱n vása ní‑xiyo i̱ xí'in ta̱Lázaro ki̱vi̱ ni̱xi'i̱ ra, chi ña ndó'o ra saá kúu ñava̱'a xa̱'a̱ mi̱i ndó. Saá chi ñayó'o chindeé ña mi̱i ndó ña kandixa va̱'a ndó yi̱'i̱. Ta ko'yo̱ vitin koto yó no̱o̱ kándú'u̱ ra ―káchí ta̱Jesús xí'in na.
43011016	Ta ñii ta̱xíka xí'in ta̱Jesús na̱ní ra Tomás, ta̱ kúu ta̱ sa̱kunaní na ta̱Kuátí, ni̱ka̱'a̱n ra xí'in inka̱ naxíka xí'in ta̱Jesús: ―Va̱'a ko̱'o̱n ndi'i yó xí'in ra xa̱'a̱ ña kivi̱ yó xí'in ra ―káchí ra.
43011017	Tá ni̱xaa̱ na ñoo Betania, ta xi̱ni̱ so̱'o ta̱Jesús ña xa ni̱ya'a ko̱mi̱ ki̱vi̱ ni̱ndu̱xu̱n ta̱Lázaro yó'o.
43011018	Ta ñoo Betania yó'o nákaa̱ yatin ña ñoo Jerusalén, ñii u̱ni̱ kilómetro kúu ñaxíká.
43011019	Ta kua̱'a̱ ní najudío xa ki̱xaa̱ na ñoo Betania yó'o, chi nayó'o kóni na chikaa̱ na ndee̱ ini ñáMaría xí'in ñáMarta, chi kúchuchú ní ini náyó'o xa̱'a̱ ña ni̱xi'i̱ ta̱ki̱'va̱ náña'a̱ yó'o.
43011020	Tá ki̱xaa̱ ni̱vi nda̱to̱'on na ndí va̱xi ta̱Jesús, ta xi̱ni̱ so̱'o ñáMarta to̱'on yó'o, ta ke̱e ñá kua̱'a̱n ñá nakutá'an ñá xí'in ra. Ta ñáMaría ki̱ndo̱o ñá ve'e.
43011021	Ta ni̱xaa̱ ñáMarta no̱o̱ ta̱Jesús, ta ni̱ka̱'a̱n ñá xí'in ra, káchí ñá saá: ―Tata, tá ni̱xi̱yo ún xí'in ndi̱ yó'o, níkúu, ta o̱n kivi̱ ta̱ki̱'va̱ i̱.
43011022	Ta saá ni, vitin kúnda̱a̱ ini i̱ ndí Ndios ndixa taxi ra nda'a̱ ún nda̱ kúu ka̱ ñava̱'a ndukú ún no̱o̱ ra ―káchí ñáMarta xí'in ta̱Jesús.
43011023	Ta nda̱kuii̱n ta̱Jesús, ni̱ka̱'a̱n ra xí'in ñá, káchí ra saá: ―Ta̱a ta̱ki̱'va̱ ún nataku̱ ra ―káchí ra.
43011024	Ta nda̱kuii̱n ñáMarta: ―Xa xíni̱ i̱ ndí ndixa nataku̱ ra, ta ñayó'o kundivi ki̱vi̱ sondí'í ñoyívi, chi ki̱vi̱ saá ndi'i ni̱vi na ni̱xi'i̱ nataku̱ na ―káchí ñá xí'in ra.
43011025	Ta nda̱kuii̱n ta̱Jesús, ni̱ka̱'a̱n ra saá: ―Yi̱'i̱ kúu ndee̱ ña táxi nataku̱ ni̱vi na ni̱xi'i̱, ta yi̱'i̱ kúu ndee̱ ña táxi kutaku̱ ndino'o ni̱vi. Ndi'i ni̱vi na kándixa yi̱'i̱, vará kixaa̱ ñii ki̱vi̱ ña kivi̱ na, ta nayó'o ndixa kutaku̱ ndino'o na ndi'i saá ki̱vi̱ va̱xi.
43011026	Ta ndi'i ni̱vi na kúu na táku̱ ndino'o chi kándixa na yi̱'i̱, nayó'o nda̱ ñii ki̱vi̱ o̱n ndi'i xa̱'a̱ na. ¿Án kándixa ún to̱'on yó'o ña ká'a̱n i̱ xí'in ún? ―káchí ta̱Jesús xí'in ñáMarta.
43011027	Ta nda̱kuii̱n ñá, ni̱ka̱'a̱n ñá: ―Ndixa, Tata, kándixa i̱ to̱'on ká'a̱n ún, ta kándixa i̱ yó'ó kúu Cristo, Sa̱'ya Ndios, ta̱a ta̱ xi̱ndati ndi̱ ña ti'ví Ndios, ta vitin xa ki̱xaa̱ ra ñoyívi yó'o ―káchí ñáMarta xí'in ta̱Jesús.
43011028	Ta saá ndi̱kó ñáMarta kua̱no'o̱ ñá, ta na̱xaa̱ ñá ve'e ñá. Ta ka̱na ñá ki̱'vi̱ ñá ñáMaría kixi ñá no̱o̱ ñá, ta ni̱ka̱'a̱n se'é ñá xí'in ñáyó'o, káchí ñá saá: ―Ta̱Maestro ki̱xaa̱ ra yatin no̱o̱ ñoo yó'o, ta kána ra yó'ó ko̱'o̱n ún no̱o̱ ra ―káchí ñá.
43011029	Tá xi̱ni̱ so̱'o ñáMaría to̱'on yó'o, ta kama ní na̱kundichi ñá, ta ke̱e ñá kua̱'a̱n ñá no̱o̱ yóo ta̱Jesús.
43011030	Ta ta̱Jesús o̱n ta̱'án ka̱ ki̱'vi ra ñoo Betania, ta yóo ka̱ ra mi̱i xiiña no̱o̱ na̱kutá'an ñáMarta xí'in ra.
43011031	Ta najudío na xa ki̱xaa̱ ndóo ve'e no̱o̱ táku̱ ñáMaría xí'in ñáMarta xa̱'a̱ ña chíkaa̱ na ndee̱ ini náyó'o, xi̱to na kama ní na̱kundichi ñáMaría, ta ke̱e ñá kua̱'a̱n ñá, ta saá ke̱e na kua̱'a̱n na sa̱ta̱ ñá, chi xa̱ni si̱ni̱ na: “Kua̱'a̱n ñá no̱o̱ ni̱ndu̱xu̱n ta̱Lázaro ña kuaku ñá xa̱'a̱ ra”, saá xa̱ni si̱ni̱ na.
43011032	Ta ni̱xaa̱ ñáMaría no̱o̱ yóo ta̱Jesús, ta xi̱kuxítí ñá xa̱'a̱ ra, ta ni̱ka̱'a̱n ñá xí'in ra, káchí ñá saá: ―Tata, tá ni̱xi̱yo ún xí'in ndi̱ yó'o, níkúu, ta o̱n kivi̱ ta̱ki̱'va̱ i̱ ―káchí ñá.
43011033	Tá xi̱to ta̱Jesús xáku ní ñáMaría, ta xáku ní natá'an ñá na ki̱xaa̱ xí'in ñá, ta saá ña xíto ra yó'o nda̱ sa̱kanda ña ini ra, ta ni̱ta̱'vi̱ ní ini ra.
43011034	Ta ni̱nda̱ka̱ to̱'on ra na, káchí ra saá: ―¿Míkía̱ sa̱ndúxu̱n ndó ta̱ ni̱xi'i̱? Ta nda̱kuii̱n na, ni̱ka̱'a̱n na: ―Na'a, ko̱'o̱n ún xí'in ndi̱ ta koni ún no̱o̱ ni̱ndu̱xu̱n ra ―káchí na.
43011035	Ta ta̱Jesús ki̱xá'á ra xáku ní ra.
43011036	Ta sava najudío na ndóo yó'o, ni̱ka̱'a̱n xí'in tá'an na, káchí na saá: ―Koto ndó, ndeé ní kí'vi ini ra xi̱ni ra ta̱a ta̱ ni̱xi'i̱ ―káchí na, ká'a̱n na.
43011037	Ta inka̱ na ká'a̱n xí'in tá'an na, káchí na saá: ―Ta̱yó'o sa̱nda'a ra nduchu̱ no̱o̱ ta̱kuáá. ¿Nda̱chun o̱n vása ní‑xiyo ra ña chíndeé ra ta̱Lázaro ña o̱n kivi̱ ra, níkúu? ―káchí na.
43011038	Ta tuku nda̱ mi̱i níma̱ ta̱Jesús kánda ña xí'in ña kúchuchú ní ini ra, ta kua̱'a̱n ra, ta ni̱xaa̱ ra no̱o̱ yóo kavua̱ no̱o̱ ni̱ndu̱xu̱n ta̱Lázaro. Ta xi̱ni ra ñii yu̱u̱ veé ña ká'no ní, ña va̱'a ndási̱ yu'u̱ kavua̱ yó'o.
43011039	Ta ni̱ka̱'a̱n ta̱Jesús xí'in ni̱vi na yíta yó'o, káchí ra saá: ―Tiin ndó yu̱u̱ ña ndási̱ yu'u̱ kavua̱ yó'o, ta sakuta'a ndó ña ―káchí ra xí'in na. Ta ni̱ka̱'a̱n ñáMarta xí'in ra, káchí ñá saá: ―O̱n vá'a vitin, Tata, chi xa ni̱xi̱no̱ ko̱mi̱ ki̱vi̱ ni̱xi'i̱ ra, ta saá xa xá'an tá'yí ní ra vitin ―káchí ñá.
43011040	Ta ni̱ka̱'a̱n ta̱Jesús xí'in ñá, káchí ra saá: ―¿Án o̱n vása náká'án ún ña ni̱ka̱'a̱n i̱ xí'in ún, nana? Chi ni̱ka̱'a̱n i̱ tá kandixa ún yi̱'i̱, ta saá koni ún ñava̱'a ká'no ña táxi ña kua̱'a̱ ní ni̱vi chinóo síkón na ñato̱'ó Ndios ―káchí ra xí'in ñá.
43011041	Ta saá sa̱kuta'a na yu̱u̱ ña ndási̱ yu'u̱ kavua̱ no̱o̱ ni̱ndu̱xu̱n ta̱Lázaro. Ta ta̱Jesús na̱koto ndaa ra ñoyívi ni̱no, ta ni̱ka̱'a̱n ra xí'in Ndios, káchí ra saá: ―Tata Yivá i̱, táxa'vi ún chi xíni̱ so̱'o ún xa̱'a̱ ña ndúkú i̱ no̱o̱ ún vitin.
43011042	Xíni̱ va̱'a i̱ ña ndi'i saá ki̱vi̱ xíni̱ so̱'o ún ña ká'a̱n i̱ xí'in ún, ta vitin ká'a̱n i̱ to̱'on yó'o, saá chi kóni i̱ ña kunda̱a̱ ini ni̱vi na yíta yó'o ndí yó'ó kúu ta̱a ta̱ ti̱'ví yi̱'i̱ ki̱xaa̱ i̱ ―káchí ta̱Jesús xí'in Ndios.
43011043	Ta ndi̱'i ni̱ka̱'a̱n ra to̱'on yó'o xí'in Ndios, ta xí'in ndi'i ndee̱ ra ni̱ka̱'a̱n ra xí'in ta̱Lázaro, káchí ra saá: ―Lázaro, keta ún, ta na'a ún yó'o ―káchí ra.
43011044	Ta saá ta̱Lázaro, ta̱a ta̱ xa ni̱xi'i̱ kúu ra, ta na̱taku̱ ra vitin, ta ke̱ta ra ti̱xin kavua̱, ta ki̱xaa̱ ra xi̱kundichi ra no̱o̱ ni̱vi na yíta yó'o. Ta yi̱kí ko̱ñu ta̱Lázaro násúku ndaa ndi'i ña xí'in tiko̱to̱ ña chi̱súku na ra ki̱vi̱ ni̱ndu̱xu̱n ra. Ta si̱ni̱ ra xí'in no̱o̱ ra násúku ndaa ña xí'in inka̱ tiko̱to̱. Ta ni̱ka̱'a̱n ta̱Jesús xí'in na: ―Ndaxin ndó ra no̱o̱ tiko̱to̱ ña nó'ni ra, ta sa̱ña̱ ra ko̱'o̱n ndíka̱ ra ―káchí ta̱Jesús xí'in ni̱vi.
43011045	Ta saá najudío, na kua̱'a̱n xí'in ñáMaría ni̱xaa̱ na no̱o̱ yóo ta̱Jesús, xi̱ni na ñava̱'a yó'o ke̱'é ta̱Jesús ña sa̱nataku̱ ra ta̱Lázaro, ta kua̱'a̱ ní nayó'o ka̱ndixa na ta̱Jesús.
43011046	Ta inka̱ najudío yó'o kua̱'a̱n na, ta ni̱xaa̱ na no̱o̱ nafariseo ta nda̱to̱'on na xí'in na yukía̱ ke̱'é ta̱Jesús xí'in ta̱Lázaro.
43011047	Ta nafariseo xí'in nasu̱tu̱ ná'no no̱o̱ najudío ka̱na na ni̱vi na kúu nachiño ná'no, na na̱ní Junta Suprema, ta na̱kutá'an na. Ta saá ki̱xaa̱ na, ta ká'a̱n na xí'in tá'an na, káchí na saá: ―¿Yukía̱ ke'é yó vitin? Chi ta̱Jesús yó'o ké'é ra kua̱'a̱ ní milagro.
43011048	Táná taxi yó ña ke'é ka̱ ra saá, ta ndi'i ni̱vi kixá'á na kundiko̱n na ra. Ta saá yi̱yo ní sakaku ra kua̱chi xí'in nagobierno ñoo Roma, ta kama ní nachiño ñoo Roma ti'ví na natropa ta sandi'i na xa̱'a̱ nañoo yó Israel, ta ñii saá sandi'i na xa̱'a̱ ve'e ño̱'o ká'no ñoo yó ―káchí na, ká'a̱n na.
43011049	Ta ñii su̱tu̱ ta̱tá'an naJunta Suprema yó'o, na̱ní ra Caifás, ta kui̱ya̱ yó'o xi̱kuu ra ta̱su̱tu̱ ká'no no̱o̱ ndi'i nasu̱tu̱, ta ni̱ka̱'a̱n ndoso ra xí'in natá'an ra naJunta Suprema, káchí ra saá: ―¿Án nakí'ví kúu ndó?, ¡chi o̱n vá'a xáni si̱ni̱ ndó!
43011050	O̱n vása kúnda̱a̱ ini ndó ndí va̱'a ka̱ kúu ña kivi̱ ñii ta̱a xa̱'a̱ ni̱vi ñoo yó, ko̱to̱ ndi'i xa̱'a̱ ndi'i yó nañoo Israel ―káchí ra xí'in na.
43011051	Ta o̱n si̱ví si̱ni̱ mi̱i ra kúu ña ka̱ku to̱'on yó'o ña ni̱ka̱'a̱n ra saá, ta to̱'on ña ke̱e no̱o̱ Ndios kúu ña. Saá chi chi̱tóni̱ Ndios ta̱su̱tu̱ ká'no kuu ta̱a ta̱ ka̱'a̱n to̱'on ña káchí ndí ta̱Jesús kivi̱ ra xa̱'a̱ ndi'i nañoo Israel.
43011052	Ta o̱n si̱ví ndasaá kuiti xa̱'a̱ nañoo Israel kúu ña kivi̱ ta̱Jesús, ta kivi̱ ra xa̱'a̱ ni̱vi na táku̱ ndi'i xiiña ñoyívi. Saá ke'é ra xa̱'a̱ ña nakaya ra ni̱vi na kúu sa̱'ya Ndios, na ndóo ndi'i saá xiiña no̱o̱ ño'o̱, ña nduu na ñii ti'vi ni̱vi xí'in ra.
43011053	Ta ki̱vi̱ na̱kutá'an naJunta Suprema yó'o, ta xi̱koo yu'ú na, ta chi̱kaa̱ ini na ka'ni na ta̱Jesús.
43011054	Ta ña̱kán ta̱Jesús o̱n vása ní‑xika tívi ka̱ ra no̱o̱ ni̱vi, ta ke̱e ra ñoo estado Judea yó'o, ta ni̱xaa̱ ra ñii ñoo lo'o na̱ní Efraín, ña nákaa̱ yatin no̱o̱ yóo yuku̱ yi̱chí. Ta ki̱ndo̱o ra yó'o xí'in naxíka xí'in ra.
43011055	Ta saá xa yatin tónda̱a ki̱vi̱ ña kasa ndivi najudío viko̱ Pascua. Ta kua̱'a̱ ní ni̱vi ke̱e na ñoo na, ta kua̱'a̱n na ñoo Jerusalén. Ña si'na ka̱ ta̱'án kana viko̱ Pascua yó'o, kua̱'a̱n na xa̱'a̱ ña kasa ndivi na nda̱yí ña ni̱taa ta̱Moisés kui̱ya̱ xi̱na̱'á. Nda̱yí yó'o ká'a̱n ña ndasaá ke'é na xí'in mi̱i na ña koo ndii na no̱o̱ Ndios xa̱'a̱ viko̱ yó'o.
43011056	Ta ni̱xaa̱ na ñoo Jerusalén, ta na̱ndukú ní na ta̱Jesús ndiníí xiiña ñoo Jerusalén yó'o. Ta na̱kutá'an na yíta na ke̱'e yatin yé'é ve'e ño̱'o ká'no, ta ndáka̱ to̱'on tá'an na, káchí na saá: ―¿Yukía̱ xáni si̱ni̱ ndó? ¿Án xáni si̱ni̱ ndó kixaa̱ ta̱Jesús viko̱ Pascua yó'o? ―káchí na, ká'a̱n na xí'in tá'an na.
43011057	Ta nafariseo xí'in nasu̱tu̱ ná'no no̱o̱ najudío xa si'na xa̱'nda chiño na no̱o̱ ni̱vi, káchí na saá: ―Tá yóo ni̱vi na xíni̱ míkía̱ yóo ta̱Jesús, ta nayó'o xíni̱ ñó'ó ndato̱'on na xí'in nachiño ná'no ña kuchiño tiin na ra ―káchí naná'no yó'o, xa̱'nda chiño na.
43012001	Ta i̱ño̱ ki̱vi̱ ya̱chi̱ ka̱ o̱n ta̱'án kixá'á viko̱ Pascua, ta ndi̱kó tuku ta̱Jesús ki̱xaa̱ ra ñoo Betania no̱o̱ yóo ta̱Lázaro. Ta ta̱Lázaro yó'o kúu ta̱a ta̱ xa ni̱xi'i̱, ta ta̱Jesús sa̱nataku̱ ña'á ra.
43012002	Ta ni̱xaa̱ ta̱Jesús ñii ve'e no̱o̱ xa̱ki̱n na ñii viko̱ lo'o ña kísa to̱'ó na ta̱Jesús. Ta ñáMarta xíka ñá táxi ña xíxi ni̱vi na ndóo viko̱ yó'o, ta ta̱Lázaro kándú'u̱ ra no̱o̱ yóo tón mesa, xíxi ra xí'in ta̱Jesús.
43012003	Ta saá inka̱ ñáki̱'va̱ ta̱Lázaro ñáMaría, ki̱xaa̱ ñá no̱o̱ yóo xa̱'a̱ ta̱Jesús. Ní'i ñá ñii yu̱yu̱ ña sava litro chútú ña xí'in nduta̱ va̱'a tá xá'an támi, na̱ní rá nardo, tá yá'ví ní kúu rá. Ta ñáMaría chi̱kaa̱ ñá rá xa̱'a̱ ta̱Jesús, ta yákón ñá xa̱'a̱ ra xí'in yisi̱ si̱ni̱ ñá. Ta siko̱ ña xá'an támi nduta̱ yó'o, ni̱xi̱ta̱ ní'nó ndi'i ña ini ve'e yó'o.
43012004	Ta ñii ta̱xíka xí'in ta̱Jesús, na̱ní ra Judas Iscariote, sa̱'ya ta̱Simón kúu ra, ta o̱n vá'a kóni ta̱yó'o xa̱'a̱ ña ke̱'é ñáña'a̱ yó'o saá. Ta̱Judas yó'o kúu ta̱a ta̱ si̱kó kuí'ná ta̱Jesús nda'a̱ ni̱vi na sáa̱ ini xíni ña'á.
43012005	Ta ni̱ka̱'a̱n ta̱Judas, káchí ra saá: ―¿Nda̱chun o̱n vása ní‑sikó ñá nduta̱ yó'o xí'in ya'vi rá ña kúu u̱ni̱ ciento si̱'ún denario, ta saní'i ñá si̱'ún yó'o nda'a̱ ni̱vi nandá'ví, níkúu? ―káchí ta̱Judas xí'in na.
43012006	Ta o̱n si̱ví xa̱'a̱ ña ndixa kí'vi ini ra xíni ra ni̱vi nandá'ví kúu ña ni̱ka̱'a̱n ta̱Judas saá, chi ta̱Judas kúu ta̱a ta̱ ndíso chiño xí'in si̱'ún ña xíni̱ ñó'ó ta̱Jesús xí'in naxíka xí'in ra. Ta yóo sava ki̱vi̱ ta̱Judas kísa kuí'ná ra lo'o si̱'ún yó'o.
43012007	Ta ta̱Jesús nda̱kuii̱n ra, ni̱ka̱'a̱n ra xí'in ta̱Judas, káchí ra saá: ―O̱n sandi'i ún ñáña'a̱ yó'o chi ñava̱'a ke̱'é ñá xí'in i̱. Saá chi chi̱kaa̱ va̱'a ñá nduta̱ yó'o ña koni̱ ñó'ó ñá rá ki̱vi̱ vitin xa̱'a̱ ña kasa ti'va ñá yi̱kí ko̱ñu i̱, chi xa yatin kíxaa̱ ña kivi̱ i̱ ta ndu̱xu̱n i̱.
43012008	Ta ndó'ó, ndi'i saá ki̱vi̱ yóo nandá'ví xí'in ndó, ta yi̱'i̱, salo'o ní ka̱ ki̱vi̱ yóo i̱ xí'in ndó ―káchí ta̱Jesús xí'in ni̱vi na ndóo viko̱ lo'o yó'o.
43012009	Kua̱'a̱ ní najudío xi̱ni̱ so̱'o na ña ki̱xaa̱ ta̱Jesús ñoo Betania, ta kua̱'a̱n na koto na ra, ta ñii saá kóni na koto na ta̱Lázaro ta̱a ta̱ xi̱kuu ta̱ ni̱xi'i̱, ta ta̱Jesús sa̱nataku̱ ña'á ra.
43012010	Ta saá naná'no no̱o̱ nasu̱tu̱ na kúu na xa yóo yu'ú ña ka'ni na ta̱Jesús, ta vitin na̱koo yu'ú nayó'o ña ka'ni na ta̱Lázaro.
43012011	Kóni na ka'ni na ta̱Lázaro chi kua̱'a̱ ní najudío xa sa̱ndakoo na yichi̱ nasu̱tu̱ yó'o, ta ki̱xá'á na ndíko̱n na sa̱ta̱ ta̱Jesús, chi sa̱nataku̱ ra ta̱Lázaro.
43012012	Ta ni̱ti̱vi inka̱ ki̱vi̱, ta chútú ní ni̱vi ñoo Jerusalén chi xa kóni kixá'á viko̱ Pascua, ta ni̱vi na nákutá'an yó'o xi̱ni̱ so̱'o na vitin kixaa̱ ta̱Jesús ñoo Jerusalén yó'o.
43012013	Ta saá ke̱e na kua̱'a̱n na, ta xa̱'nda na no̱o̱ nda'a̱ tón yito̱n ño̱o̱, ta ní'i na kua̱'a̱ ní ño̱o̱ yó'o, ta kua̱'a̱n na nakutá'an na xí'in ta̱Jesús yichi̱ no̱o̱ va̱xi ra. Ta xí'in ndi'i ndee̱ na, ni̱ka̱'a̱n na, káchí na saá: ―¡Ná kasa ká'no yó Ndios! ¡Ná ke'é Ndios ñava̱'a xí'in ta̱yó'o, ta̱a ta̱ ki̱xaa̱ xí'in nda̱yí Ndios! ¡Ná ke'é Ndios ñava̱'a xí'in ta̱yó'o ta̱a ta̱ kúu Rey, ta̱ká'no no̱o̱ naIsrael! ―káchí na, ká'a̱n na.
43012014	Ta ta̱Jesús xa na̱ní'i ra ñii burro lo'o ta yóso ra va̱xi ra. Saá ki̱sa ndivi ra ña káchí to̱'on Ndios ña ni̱taa na xi̱na̱'á, ña káchí saá:
43012015	O̱n kuyi̱'ví ndó, nañoo Jerusalén. Koto ndó, yó'o va̱xi ta̱a ta̱ kúu Rey no̱o̱ ndó, va̱xi ra yóso ra ñii burro lo'o, saá káchí to̱'on Ndios ña ni̱taa na xi̱na̱'á.
43012016	Ta naxíka xí'in ta̱Jesús o̱n vása ní‑kunda̱a̱ ini na yukía̱ kóni kachí ndi'i ña xíto na yó'o. Ta saá ni, ki̱vi̱ ndi̱'i ku̱ndivi ña ni̱xi'i̱ ta̱Jesús ta na̱taku̱ ra ta ndi̱kó ra nda̱a ra ñoyívi ni̱no, ta̱nda̱ saá na̱ká'án na to̱'on Ndios ña ni̱taa na xi̱na̱'á xa̱'a̱ ta̱Jesús. Ta saá ku̱nda̱a̱ ini na ndí ndi'i ña ke̱'é ni̱vi xí'in ta̱Jesús kúu ña ki̱sa ndivi na to̱'on Ndios yó'o.
43012017	Ni̱xi̱yo kua̱'a̱ ní ni̱vi na xi̱ni ta̱Jesús ki̱vi̱ sa̱nataku̱ ra ta̱Lázaro. Chi ta̱ xa ni̱xi'i̱ xi̱kuu ra, ta ni̱ndu̱xu̱n ra ti̱xin kavua̱, ta saá ki̱xaa̱ ta̱Jesús, ta ka̱na ra ta̱Lázaro xí'in ki̱vi̱ ra, ta sa̱nataku̱ ña'á ra. Ta ni̱vi na xi̱ni ñayó'o xa̱ta ní'nó na to̱'on xa̱'a̱ ñava̱'a yó'o ke̱'é ta̱Jesús.
43012018	Ña̱kán kía̱ ndi'i ni̱vi na xi̱ni̱ so̱'o to̱'on yó'o, ke̱e na kua̱'a̱n na ña nakutá'an na xí'in ta̱Jesús yichi̱ no̱o̱ va̱xi ra ña kixaa̱ ra ñoo Jerusalén.
43012019	Ta xa̱'a̱ ñayó'o nafariseo ni̱ka̱'a̱n na xí'in tá'an na, káchí na saá: ―¡Nda̱ ma̱ni̱ kúu ña ndukú yó kundeé yó no̱o̱ ta̱yó'o! ¡Koto ndó! Ndi'i saá ni̱vi ñoyívi yó'o ndíko̱n na sa̱ta̱ ta̱Jesús vitin ―káchí na, ká'a̱n na xí'in tá'an na.
43012020	Ta sava ni̱vi na ki̱xaa̱ ñoo Jerusalén ña kasa to̱'ó na Ndios viko̱ Pascua kúu na inka̱ ñoo, ta ká'a̱n na to̱'on griego.
43012021	Ta sava nagriego yó'o ki̱xaa̱ na no̱o̱ ñii ta̱xíka xí'in ta̱Jesús ta̱ na̱ní Felipe, ta̱a ta̱ ke̱e ñoo Betsaida estado Galilea kúu ra. Ki̱xaa̱ nagriego no̱o̱ ta̱Felipe yó'o, ta ni̱ka̱'a̱n na xí'in ra, káchí na saá: ―Tata, kóni ndi̱ koto ndi̱ ta̱Jesús ―káchí na xí'in ra.
43012022	Ta ta̱Felipe ni̱xa̱'a̱n ra nda̱to̱'on ra xí'in inka̱ ta̱xíka xí'in ta̱Jesús, ta̱ na̱ní Andrés, ta ndio̱vi̱ na saá ke̱e na kua̱'a̱n na, ta ni̱xaa̱ na no̱o̱ ta̱Jesús ña ndato̱'on na xí'in ra xa̱'a̱ ña kóni nagriego yó'o.
43012023	Ta nda̱kuii̱n ta̱Jesús, ni̱ka̱'a̱n ra saá: ―Xa kíxaa̱ yatin ní ki̱vi̱ ña yi̱'i̱, ta̱a ta̱ ki̱xi no̱o̱ Ndios, kasa ndivi i̱ chiño ká'no, ta xa̱'a̱ ñayó'o Ndios kasa ká'no ra yi̱'i̱, ta kanóo síkón ñato̱'ó i̱.
43012024	Ta ña ndixa nda̱a̱ ká'a̱n i̱ xí'in ndó tá yóo ñii ndiki̱n trigo, ta tá o̱n chi'i ni̱vi ndiki̱n yó'o, ta kindo̱o mató'ón ña. Ta saá ni, tá chi'i ni̱vi ndiki̱n trigo yó'o ti̱xin ño'o̱, ta saá ndixa ta̱'vi̱ so̱o̱ ña, ta ndu̱ta̱ ña ta kua'no ña, ta nduu ña kua̱'a̱ ní ndiki̱n trigo. Ta nda̱tán yóo ndiki̱n trigo ña chi'i ni̱vi ti̱xin ño'o̱ saá yóo i̱ chi xíni̱ ñó'ó kivi̱ i̱, ta ndu̱xu̱n i̱, ta nataku̱ i̱. Ta xa̱'a̱ ña kundo'o i̱ saá, kua̱'a̱ ní ni̱vi kutaku̱ na xí'in Ndios.
43012025	Ta nda̱tán yi̱'i̱ táxi xí'in mi̱i i̱ ña kasa ndivi i̱ ña kóni Ndios, ñii ki̱'va saá ni̱vi na ndíko̱n yichi̱ i̱, xíni̱ ñó'ó na taxi xí'in mi̱i na ña ke'é na ña kóni Ndios. Chi ndi'i ni̱vi na ndasaá kuiti kúsii̱ ini kutaku̱ va̱'a ñoyívi yó'o, nayó'o ndañó'ó na no̱o̱ Ndios. Ta ndi'i ni̱vi na o̱n vása ndí'i ní ini xa̱'a̱ ña kutaku̱ va̱'a na ñoyívi yó'o, nayó'o kúu na naní'i yichi̱ nda̱a̱ ña va̱'a kutaku̱ na xí'in Ndios.
43012026	Ndi'i ni̱vi na kóni kasa chiño no̱o̱ i̱, xíni̱ ñó'ó kundiko̱n na yichi̱ i̱, ta saá nda̱tán yóo ña ké'é i̱, saá ke'é na. Ta Yivá i̱ Ndios kasa to̱'ó ra ndi'i ni̱vi na kúu na kísa chiño no̱o̱ i̱.
43012027	’Ta vitin ndí'i ní ini i̱, ta xáni ní ini i̱ yukía̱ ka̱'a̱n i̱ xí'in Ndios. ¿Án ndukú i̱ no̱o̱ Yivá i̱ Ndios ña saka̱ku ra yi̱'i̱ no̱o̱ ña xo̱'vi̱ ní i̱? Ó'on, o̱n ka̱'a̱n i̱ saá, chi xa̱'a̱ ña kasa ndivi i̱ chiño yo̱'vi̱ ní, nda̱ kivi̱ i̱ kúu ña ki̱xaa̱ i̱ ñoyívi yó'o ―káchí ta̱Jesús.
43012028	Ta saá ni̱ka̱'a̱n ta̱Jesús xí'in Ndios, káchí ra saá: ―Tata Yivá i̱, vitin kasa ndivi ún chiño xa̱'a̱ ña kasa ká'no ni̱vi yó'ó ta chinóo síkón na ñato̱'ó ún ―káchí ta̱Jesús xí'in Ndios. Ta saá xi̱ni̱ so̱'o ra ta̱chi̱ to̱'on Ndios ña ki̱xi ñoyívi ni̱no ña ni̱ka̱'a̱n ña, káchí ña saá: ―Xa ki̱sa ndivi i̱ chiño ká'no ña ki̱sa ká'no ni̱vi yi̱'i̱, ta chi̱nóo síkón na ñato̱'ó i̱, ta tuku inka̱ yichi̱ ke'é i̱ saá ―káchí to̱'on ni̱ka̱'a̱n ña xí'in ra.
43012029	Ta ni̱vi na ndóo xí'in ta̱Jesús xi̱ni̱ so̱'o na ta̱chi̱ yó'o, ta sava ni̱vi xa̱ni si̱ni̱ na án ndá'yi sa̱vi̱. Ta inka̱ na ni̱ka̱'a̱n, káchí na: ―Ñii ángel ña ki̱xi no̱o̱ Ndios ni̱ka̱'a̱n ña xí'in ra ―káchí na, ká'a̱n na.
43012030	Ta ta̱Jesús ni̱ka̱'a̱n ra xí'in na: ―O̱n si̱ví xa̱'a̱ yi̱'i̱ kúu ña ni̱ka̱'a̱n ta̱chi̱ yó'o, ta ni̱ka̱'a̱n ta̱chi̱ yó'o xa̱'a̱ ña chindeé ña ndó'ó ña ndixa kandixa ndó yi̱'i̱.
43012031	Vitin xa yatin kíxaa̱ ki̱vi̱ ña kasa nani Ndios xa̱'a̱ kua̱chi ni̱vi ñoyívi yó'o. Ta saá ñaníma̱ ndiva̱'a ká'no, ña kúu ña xá'nda chiño no̱o̱ ni̱vi ñoyívi yó'o vitin, Ndios sakana ra níma̱ yó'o ko̱'o̱n ña ke̱'e no̱o̱ naa ní.
43012032	Ta yi̱'i̱, ki̱vi̱ ndaní'i ni̱vi yi̱'i̱ no̱o̱ síkón, ta xí'in ñayó'o ke'é i̱ ña ndi'i ni̱vi kixaa̱ na no̱o̱ i̱ ―káchí ta̱Jesús xí'in na.
43012033	Ni̱ka̱'a̱n ra to̱'on yó'o ña ndato̱'on ra xí'in ni̱vi ña kunda̱a̱ ini na ndí kivi̱ ra nda'a̱ tón cruz.
43012034	Ta nda̱kuii̱n ni̱vi, ni̱ka̱'a̱n na, káchí na saá: ―Xa ka̱'vi ndi̱ to̱'on Ndios ña ni̱taa na kui̱ya̱ xi̱na̱'á ña káchí xa̱'a̱ Cristo, ta̱a ta̱ ti'ví Ndios. Ta to̱'on yó'o káchí ña ndí Cristo kutaku̱ ra ndi'i saá ki̱vi̱ ña va̱xi. Ta yó'ó káchí ún ndí ndaní'i na ta̱a ta̱ ki̱xi no̱o̱ Ndios, ta sandaa na ra nda'a̱ tón cruz. Ta, ¿yu kúu ta̱a ta̱ ká'a̱n ún xa̱'a̱, ta̱ káchí ún kúu ta̱a ta̱ ki̱xi no̱o̱ Ndios? ―káchí na xí'in ra.
43012035	Ta nda̱kuii̱n ta̱Jesús, ni̱ka̱'a̱n ra xí'in na: ―Nda̱tán yóo ño'o̱ ndino'o yé'e, saá yóo i̱, ta salo'o kuiti ka̱ ki̱vi̱ yóo i̱ xí'in ndó. Xíni̱ ñó'ó kundiko̱n ndó yichi̱ i̱ ña yé'e ndino'o, ko̱to̱ ñii kama naki'in yichi̱ ña naa ndó'ó. Chi ni̱vi na xíka yichi̱ naa o̱n vása xíni̱ nayó'o míchí kua̱'a̱n na.
43012036	Yi̱'i̱ kúu Ño'o̱ ndino'o yé'e, ta vitin ki̱vi̱ ña yóo ka̱ i̱ xí'in ndó, xíni̱ ñó'ó kandixa ndó yi̱'i̱. Ta saá nduu ndó ni̱vi na kua̱'a̱n yichi̱ no̱o̱ yé'e Ño'o̱ ndino'o ―káchí ta̱Jesús xí'in na. Ta ndi̱'i ni̱ka̱'a̱n ra saá, ta ke̱e ra kua̱'a̱n ra, ta ni̱xaa̱ ra ñii xiiña no̱o̱ chi̱se'é xí'in mi̱i ra ko̱to̱ naní'i nani̱vi ra.
43012037	Vará ta̱Jesús xa ke̱'é ra kua̱'a̱ ní milagro xi̱ni ni̱vi, ta saá ni, ni̱‑xiin na kandixa na ra.
43012038	Ta xí'in ña o̱n kandixa na ra, ki̱sa ndivi na ña ni̱ka̱'a̱n to̱'on Ndios ña ni̱taa ta̱profeta Isaías kui̱ya̱ xi̱na̱'á, ña káchí saá: Yivá yó Ndios, lo'o ní ni̱vi ka̱ndixa na to̱'on ún ña nda̱to̱'on i̱ xí'in na. Ni o̱n vása ní‑kunda̱a̱ ini na ndí xí'in ndee̱ mi̱i ún kúu ña ki̱sa ndivi i̱ ndi'i chiño ná'no ña xi̱ni na, káchí to̱'on ña ni̱taa ta̱Isaías xi̱na̱'á.
43012039	Vitin kísa ndivi najudío yó'o nda̱tán yóo ña ni̱taa ta̱Isaías kui̱ya̱ xi̱na̱'á, chi ni̱‑kuchiño na kandixa na ta̱Jesús. Ta inka̱ xiiña no̱o̱ to̱'on Ndios ña ni̱taa ta̱Isaías xi̱na̱'á, káchí ña saá xa̱'a̱ ni̱vi yó'o:
43012040	O̱n vása ní‑xiin na nakoni na ta ko̱'o̱n na yichi̱ ña kúu ñanda̱a̱, ña̱kán kía̱ Ndios ta̱xi ra ña nduu nayó'o nda̱tán yóo ni̱vi nakuáá, chi o̱n vása kúchiño na koni na ñanda̱a̱. Ta xa̱'a̱ ña ni̱‑xiin na kandixa na ñanda̱a̱, Ndios ta̱xi ra ña nduu toon ní ka̱ ini na, nduu na ni̱vi na o̱n vása kúchiño kandixa ñanda̱a̱. Ta xa̱'a̱ ni̱vi yó'o, Ndios ni̱ka̱'a̱n ra, ka̱chí ra saá: “Nda̱ lo'o ni̱‑xiin na nandikó ini na, ta ni̱‑xiin na kixi na no̱o̱ i̱ xa̱'a̱ ña sanda'a i̱ na ña va̱'a kutaku̱ na yichi̱ nda̱a̱”, ka̱chí Ndios no̱o̱ to̱'on ra ña ni̱taa ta̱Isaías kui̱ya̱ xi̱na̱'á.
43012041	Ta̱Isaías yó'o xi̱kuu ñii ta̱profeta ta̱ ni̱ka̱'a̱n ndoso to̱'on Ndios kui̱ya̱ xi̱na̱'á, ta xi̱ni ra ndi'i ndee̱ ña livi ká'no ña kómí ta̱Jesús ñoyívi ni̱no. Ta saá ta̱Isaías ni̱taa ra to̱'on yó'o, ña ndáto̱'on xa̱'a̱ ña ndó'o ta̱Jesús ki̱vi̱ táku̱ ra ñoyívi yó'o.
43012042	Vará sava nachiño ná'no no̱o̱ najudío kándixa na ta̱Jesús ndí ndixa kúu ra ta̱a ta̱ ti̱'ví Ndios, ta o̱n vása ní‑xiin na ka̱'a̱n na saá xí'in inka̱ ni̱vi chi yí'ví na no̱o̱ nafariseo. Saá chi nafariseo xa xa̱'nda chiño na ndí ndi'i ni̱vi na kándixa ndí ta̱Jesús kúu Cristo, ta̱a ta̱ ti̱'ví Ndios va̱xi, nayó'o o̱n kuchiño ka̱ na ki̱'vi na ini ve'e ño̱'o sinagoga, káchí nafariseo.
43012043	Ndi'i ni̱vi na kúu na yí'ví ka̱'a̱n ña kándixa na ta̱Jesús, nayó'o xáni si̱ni̱ na ndí ña ndáya̱'ví ní ka̱ kúu ña kanóo va̱'a ñato̱'ó na no̱o̱ ni̱vi ñoyívi yó'o, ta xáni si̱ni̱ na lo'o ní ndáya̱'ví ña kúu ña kanóo va̱'a ñato̱'ó na no̱o̱ Ndios.
43012044	Ta saá xí'in ndi'i ndee̱ ra, ta̱Jesús ni̱ka̱'a̱n ra xí'in ni̱vi, káchí ra saá: ―Ta ni̱vi na kándixa yi̱'i̱, nayó'o o̱n si̱ví ñii la̱á mi̱i i̱ kándixa na, ta kándixa na Ndios, ta̱a ta̱ ti̱'ví yi̱'i̱ ki̱xaa̱ i̱.
43012045	Ta ni̱vi na xíni yi̱'i̱, nayó'o xíni na Yivá i̱ Ndios, ta̱a ta̱ ti̱'ví yi̱'i̱ ki̱xaa̱ i̱.
43012046	Yi̱'i̱ kúu Ño'o̱ ndino'o yé'e ñoyívi yó'o. Ta ndi'i ni̱vi na ndixa kándixa yi̱'i̱, nayó'o o̱n ko̱'o̱n ka̱ na yichi̱ no̱o̱ naa.
43012047	Ta ndi'i ni̱vi na kuiti xíni̱ so̱'o to̱'on ña ká'a̱n i̱, ta o̱n xi̱in na kasa ndivi na ña, ta o̱n si̱ví yi̱'i̱ kúu ta̱a ta̱ kasa nani xa̱'a̱ ña o̱n vá'a ké'é nayó'o. Saá chi o̱n si̱ví xa̱'a̱ ña kasa nani i̱ xa̱'a̱ kua̱chi ni̱vi kúu ña ki̱xaa̱ i̱ ñoyívi yó'o, ta xa̱'a̱ ña saka̱ku i̱ ni̱vi ñoyívi yó'o kúu ña ki̱xaa̱ i̱.
43012048	Ta ni̱vi na o̱n xi̱in koni yi̱'i̱, ta ni o̱n xi̱in na kandixa na to̱'on i̱, ta ndixa xa yóo ña kasa nani xa̱'a̱ kua̱chi nayó'o. Chi tá ki̱xaa̱ ki̱vi̱ sondí'í ñoyívi yó'o, ta mi̱i to̱'on ña ni̱ka̱'a̱n i̱ xí'in nayó'o kasa nani xa̱'a̱ kua̱chi na ña kúu ña o̱n vása ní‑xiin na chikaa̱ so̱'o na to̱'on yó'o.
43012049	Chi xí'in nda̱yí Yivá i̱ Ndios ká'a̱n i̱ to̱'on ña ndáto̱'on i̱ xí'in ndó. Ta o̱n si̱ví ndasaá kuiti to̱'on mi̱i i̱ kúu ña ká'a̱n i̱. Saá chi Yivá i̱ Ndios kúu ta̱a ta̱ ti̱'ví yi̱'i̱ ki̱xaa̱ i̱, ta xa̱'nda chiño ra ndá to̱'on kúu ña ka̱'a̱n i̱ xí'in ndó, ta xa̱'nda chiño ra yu kúu ña saná'a i̱ ndó'ó.
43012050	Ta yi̱'i̱, xíni̱ va̱'a i̱ ndí ña xá'nda chiño Yivá i̱ Ndios kúu ña táxi kutaku̱ ndino'o ni̱vi ndi'i saá ki̱vi̱. Ta ñii ki̱'va nda̱tán yóo to̱'on ña xa̱'nda chiño ra ka̱'a̱n i̱, saá ká'a̱n i̱ xí'in ni̱vi ―káchí ta̱Jesús xí'in na.
43013001	Ta o̱n ta̱'án ka̱ kixá'á kana viko̱ Pascua, ta ta̱Jesús xíni̱ ra ña xa yatin ní to̱nda̱a ki̱vi̱ ña kee ra ñoyívi yó'o, ta ndikó ra no'o̱ ra no̱o̱ yóo Yivá yó Ndios. Ndi'i saá ki̱vi̱ ta̱Jesús xa kí'vi ní ini ra xíni ra ni̱vi na kándixa ña'á ñoyívi yó'o, ta vitin ki̱xaa̱ ki̱vi̱ ña saná'a ra na ndasaá ndixa ndeé ní kí'vi ini ra xíni ra na, chi nda̱ lo'o o̱n ndi'i ña kí'vi ini ra xíni ra na.
43013002	Ta xikuaa ní, xa kóni kunaa kúu ña, ta saá yóo ta̱Jesús xíxi ra xí'in naxíka xí'in ra. Ta ñaníma̱ ndiva̱'a ká'no xa chi̱kaa̱ ña ini ta̱Judas Iscariote, sa̱'ya ta̱Simón, ña nataxi ra ta̱Jesús nda'a̱ ni̱vi na sáa̱ ini xíni ña'á.
43013003	Ta ta̱Jesús kúnda̱a̱ ini ra ndí Yivá ra Ndios xa ta̱xi ra nda'a̱ ra ndi'i nda̱yí no̱o̱ ndi'i ña yóo, ta xíni̱ ta̱Jesús ña ki̱xi ra no̱o̱ Ndios ta vitin ya̱chi̱ ní ndikó ra no'o̱ ra.
43013004	Ta saá na̱kundichi ra ta ta̱va ra tiko̱to̱ káni̱ ña kánóo sa̱ta̱ tiko̱to̱ ndíxin ra, ta chi̱nóo va̱'a ra ña ñii xiiña, ta saá ka̱tón ra ñii toalla to̱ko̱ ra.
43013005	Chi̱kaa̱ ra takuií ini ñii ka̱a ña kónó ini, ta ki̱xá'á ra nakata ra xa̱'a̱ ñii ñii ta̱xíka xí'in ra. Ta xí'in toalla yákón ra xa̱'a̱ ñii ñii ta̱yó'o.
43013006	Tá ki̱xaa̱ ra no̱o̱ yóo xa̱'a̱ ta̱Simón Pedro, ta ni̱ka̱'a̱n ta̱Pedro xí'in ra: ―Tata, yó'ó kúu ta̱a ta̱ká'no no̱o̱ i̱. ¿Án nakata ún xa̱'a̱ i̱?
43013007	Ta nda̱kuii̱n ta̱Jesús, ni̱ka̱'a̱n ra: ―Vitin o̱n vása kúnda̱a̱ ini ún yukía̱ kóni kachí ña ké'é i̱ yó'o, ta ñii ki̱vi̱ va̱xi kunda̱a̱ va̱'a ini ún xa̱'a̱ ñayó'o ―káchí ta̱Jesús xí'in ta̱Pedro.
43013008	―O̱n vá'a saá, Tata ―káchí ta̱Pedro xí'in ta̱Jesús ―nda̱ ñii ki̱vi̱ o̱n taxi i̱ nakata ún xa̱'a̱ i̱ ―káchí ra. Ta nda̱kuii̱n ta̱Jesús, ni̱ka̱'a̱n ra xí'in ra: ―Tá o̱n taxi ún nakata i̱ xa̱'a̱ ún, ta o̱n kuchiño ka̱ ún kuu ún ta̱a ta̱ ndíko̱n yi̱'i̱ ―káchí ta̱Jesús xí'in ra.
43013009	Ta nda̱kuii̱n ta̱Pedro, ni̱ka̱'a̱n ra: ―Tá saá yóo ña ká'a̱n ún, Tata, ta va̱'a ka̱ o̱n nakata ún ndasaá kuiti xa̱'a̱ i̱, ta nakata ún nda̱ nda'a̱ i̱ ta̱nda̱ si̱ni̱ i̱ ―káchí ta̱Pedro xí'in ta̱Jesús.
43013010	Ta nda̱kuii̱n ta̱Jesús, ni̱ka̱'a̱n ra: ―Ndi'i ni̱vi na xa chi̱chi takuií, na xa yóo ndii ndi'i sa̱ta̱ ko̱ñu kúu nayó'o, ta ndasaá kuiti xíni̱ ñó'ó ndoo xa̱'a̱ na. Ta ndó'ó, nani̱vi ndii kúu ndó, ta saá ni, o̱n si̱ví ndi'i ndó kúu ni̱vi ndii ―káchí ra xí'in na.
43013011	Ni̱ka̱'a̱n ra saá xí'in na, chi xíni̱ ra yu kúu ta̱a ta̱ nataxi kuí'ná ña'á nda'a̱ ni̱vi na sáa̱ ini xíni ña'á.
43013012	Tá ndi̱'i na̱kata ra xa̱'a̱ naxíka xí'in ra, ta na̱kundixin ra tiko̱to̱ ra, ta tuku na̱koo ra no̱o̱ yóo tón mesa, no̱o̱ xíxi ra xí'in na. Ta saá ni̱nda̱ka̱ to̱'on ra na, káchí ra saá xí'in na: ―¿Án kúnda̱a̱ ini ndó yukía̱ kóni kachí ñachiño ke̱'é i̱ ña na̱kata i̱ xa̱'a̱ ndó?
43013013	Chi ndó'ó káchí ndó yi̱'i̱ kúu ta̱Ká'no no̱o̱ ndó, ta káchí ndó xí'in i̱ kúu i̱ ta̱Maestro ndó, ta ñanda̱a̱ kúu ña káchí ndó saá.
43013014	Ta xa̱'a̱ ña kúu i̱ ta̱Maestro ndó, ta xa̱'a̱ ña kúu i̱ ta̱Ká'no no̱o̱ ndó, ndixa xíni̱ ñó'ó kasa ndivi ndó chiño nda̱tán yóo ña ki̱sa ndivi i̱ xí'in ndó, ta̱nda̱ kasa ni̱no̱ ka̱ xí'in mi̱i ndó ta saá koo ti'va ndó nakata ndó xa̱'a̱ tá'an ndó.
43013015	Saá chi xa chi̱ndú'u̱ i̱ ña ke̱'é i̱ yó'o ña saná'a i̱ ndó'ó, ta ñii ki̱'va saá xíni̱ ñó'ó ke'é ndó xí'in tá'an ndó. Yi̱'i̱ ki̱sa ni̱no̱ xí'in mi̱i i̱ xa̱'a̱ ña chindeé i̱ ndó'ó, ta ñii ki̱'va saá xíni̱ ñó'ó kasa ni̱no̱ xí'in mi̱i ndó xa̱'a̱ ña chindeé tá'an ndó.
43013016	Ña ndixa nda̱a̱ kúu to̱'on yó'o: Nda̱ ñii ta̱mozo o̱n vása kúu ra ta̱ ká'no ka̱ no̱o̱ ta̱ xá'nda chiño no̱o̱ ra, ta nda̱ ñii ta̱a ta̱ tí'ví ta̱patrón ko̱'o̱n chiño no̱o̱ ra, o̱n vása kúu ta̱yó'o ta̱ ká'no ka̱ no̱o̱ ta̱patrón ta̱ ti̱'ví ña'á ko̱'o̱n ra chiño.
43013017	Ta ndó'ó, tá ndixa kúnda̱a̱ ini ndó to̱'on yó'o, ta saá ná kunakaa̱ ñasi̱i̱ ini ndó xa̱'a̱ ña ki̱sa ndivi ndó ña.
43013018	’O̱n vása ká'a̱n i̱ saá xa̱'a̱ ndi'i ndó, chi xíni̱ va̱'a i̱ ini ñii ñii ndó'ó na kúu ni̱vi na na̱ka̱xin i̱. Ta yóo to̱'on Ndios ña ni̱taa na kui̱ya̱ xi̱na̱'á, ña káchí saá: “Ñii ta̱a ta̱ yóo xíxi si̱ta̱ va̱'a xí'in i̱, vitin ta̱yó'o ndu̱u ra ta̱ sáa̱ ini xíni yi̱'i̱”, káchí to̱'on Ndios. Ta ndi'i to̱'on Ndios yó'o xíni̱ ñó'ó kundivi ña.
43013019	Ndáto̱'on i̱ ñayó'o xí'in ndó vitin ña o̱n ta̱'án ka̱ kundivi ña. Ta saá tá kixaa̱ ki̱vi̱ ña kundivi ndi'i ñayó'o, ta kandixa ndó ndí Yi̱'i̱ Kúu i̱ ta̱a ta̱ ki̱xi no̱o̱ Ndios.
43013020	Ña ndixa nda̱a̱ ká'a̱n i̱ xí'in ndó, ndi'i ni̱vi na náki'in va̱'a ni̱vi na ti̱'ví i̱ ko̱'o̱n chiño no̱o̱ i̱, ña ké'é na saá kóni kachí ña náki'in va̱'a na yi̱'i̱. Ta ndi'i ni̱vi na náki'in va̱'a yi̱'i̱, ña ké'é na saá kóni kachí ña náki'in va̱'a na Ndios, ta̱a ta̱ ti̱'ví yi̱'i̱ va̱xi i̱ ―káchí ta̱Jesús xí'in na.
43013021	Ta saá ta̱Jesús kónó ní nákaa̱ ña ndí'i ní ini ra, nda̱ sákisin ña níma̱ ra, ta ni̱ka̱'a̱n ra xí'in naxíka xí'in ra: ―Ña ndixa nda̱a̱ ká'a̱n i̱ xí'in ndó vitin ndí ñii ndó'ó kúu ta̱a ta̱ si̱kó kuí'ná yi̱'i̱ ta nataxi ra yi̱'i̱ nda'a̱ ni̱vi na sáa̱ ini xíni yi̱'i̱ ―káchí ra xí'in na.
43013022	Ta naxíka xí'in ra na̱koto na no̱o̱ tá'an na, ta xáni si̱ni̱ na yu kúu ta̱a ta̱ ká'a̱n ta̱Jesús xa̱'a̱.
43013023	Ta ñii ta̱xíka xí'in ta̱Jesús, ta̱ kúu ta̱ kí'vi ní ini ta̱Jesús xíni ra, yóo yatin ra sii̱n ta̱Jesús,
43013024	ta ta̱Simón Pedro ni̱xika nda'a̱ ra no̱o̱ ta̱yó'o ña nda̱ka̱ to̱'on ra ta̱Jesús yu kúu ta̱a ta̱ ká'a̱n ra xa̱'a̱.
43013025	Ta saá ta̱yó'o ndi̱kó koo ra ta na̱koto ra no̱o̱ ta̱Jesús, ta ni̱nda̱ka̱ to̱'on ña'á ra, káchí ra saá: ―¿Yu kúu ta̱a ta̱ ká'a̱n ún xa̱'a̱, Tata? ―káchí ra.
43013026	Ta nda̱kuii̱n ta̱Jesús, ni̱ka̱'a̱n ra: ―Kúu ra ta̱a ta̱ taxi i̱ nda'a̱ si̱ta̱ va̱'a ña chindaxin i̱ yó'o ―káchí ta̱Jesús. Ta chi̱ndaxin ra si̱ta̱ va̱'a ta ta̱xi ra ña nda'a̱ ta̱Judas Iscariote ta̱ kúu sa̱'ya ta̱Simón.
43013027	Ta ta̱Judas na̱ki'in ra si̱ta̱ va̱'a yó'o, ta xi̱xi ra ña, ta saá xa̱ndi̱ko̱n ñaníma̱ ndiva̱'a ká'no na̱ní Satanás ni̱ki̱'vi ña ini ra. Ta ta̱Jesús ni̱ka̱'a̱n ra xí'in ra: ―Va̱'a kama kasa ndivi ún chiño ña chi̱kaa̱ ini ún ke'é ún ―káchí ra xí'in ta̱Judas.
43013028	Ta nda̱ ñii naxíka xí'in ra na ndóo xíxi no̱o̱ mesa, o̱n vása kúnda̱a̱ ini na nda̱chun ni̱ka̱'a̱n ta̱Jesús saá xí'in ta̱Judas.
43013029	Saá chi ta̱Judas kúu ta̱ ndíso chiño xí'in si̱'ún ña sáta na ña xíni̱ ñó'ó ta̱Jesús xí'in ndi'i naxíka xí'in ra, ta saá sava na xáni si̱ni̱ na ndí ta̱Jesús ká'a̱n ra xí'in ta̱Judas ña ko̱'o̱n ra sata ra ña koni̱ ñó'ó na xa̱'a̱ viko̱ Pascua, án ká'a̱n ra xí'in ta̱Judas ña taxi ra lo'o si̱'ún nda'a̱ ni̱vi na kúu nandá'ví.
43013030	Tá ndi̱'i xi̱xi ta̱Judas si̱ta̱ va̱'a ña ta̱xi ta̱Jesús nda'a̱ ra, ta ke̱e ra kua̱'a̱n ra ke̱'e. Ta xa ñoó ní kúu ña.
43013031	Ta ndi̱'i ke̱e ta̱Judas, kua̱'a̱n ra ke̱'e, ta ni̱ka̱'a̱n ta̱Jesús xí'in na ni̱ndo̱o xí'in ra, káchí ra saá: ―Vitin kasa ndivi i̱ ñii ñava̱'a ká'no, ta xa̱'a̱ ñayó'o ni̱vi kasa ká'no na yi̱'i̱ ta chinóo síkón na ñato̱'ó yi̱'i̱, ta̱a ta̱ ki̱xi no̱o̱ Ndios. Ta ñii ki̱'va saá kasa ká'no na Ndios ta chinóo síkón na ñato̱'ó ra, xa̱'a̱ ñava̱'a ká'no yó'o ña kasa ndivi i̱.
43013032	Ndixa xí'in ñava̱'a ña kasa ndivi i̱ vitin, yi̱'i̱ chinóo síkón i̱ ñato̱'ó Ndios. Ta mi̱i Ndios chinóo síkón ra ñato̱'ó yi̱'i̱. Ta ya̱chi̱ ní kasa ndivi Ndios saá.
43013033	Ta ndó'ó, sa̱'ya mi̱i i̱, salo'o kuiti ki̱vi̱ yóo ka̱ i̱ xí'in ndó, ta vitin ndato̱'on i̱ xí'in ndó nda̱tán yóo to̱'on ña xa ni̱ka̱'a̱n i̱ xí'in naná'no no̱o̱ najudío, ki̱vi̱ ni̱ka̱'a̱n i̱ xí'in na, ka̱chí i̱ saá: “Nandukú ndó yi̱'i̱, ta o̱n kuchiño ndó ko̱'o̱n ndó no̱o̱ ko̱'o̱n i̱”, saá ka̱chí i̱ xí'in na, ta ñii ki̱'va saá ká'a̱n i̱ xí'in ndó'ó vitin.
43013034	Ta vitin ndato̱'on i̱ xí'in ndó xá'nda chiño i̱ no̱o̱ ndó ñii nda̱yí xa̱á, ña káchí saá: Ndixa kuki'vi ní ini ndó koni tá'an ndó. Ñii ki̱'va nda̱tán kí'vi ini i̱ xíni i̱ ndó'ó, saá kuki'vi ní ini ndó koni tá'an ndó.
43013035	Tá ndixa kí'vi ini ndó xíni tá'an ndó, ta xa̱'a̱ ñayó'o ndi'i ni̱vi kunda̱a̱ ini na ndí ndó'ó kúu ni̱vi na kándixa yi̱'i̱ ta ndíko̱n ndó yi̱'i̱ ―káchí ta̱Jesús xí'in na.
43013036	Ta ta̱Simón Pedro ni̱nda̱ka̱ to̱'on ra ta̱Jesús, káchí ra saá: ―Tata, ¿míchí ko̱'o̱n ún? Ta nda̱kuii̱n ta̱Jesús, ni̱ka̱'a̱n ra: ―Vitin o̱n ki̱ví ko̱'o̱n ún xí'in i̱ no̱o̱ ko̱'o̱n i̱. Ta saá ni, tá ndi̱'i ni̱ya'a kua̱'a̱ ní ki̱vi̱, ta saá kuchiño ún ko̱'o̱n ún no̱o̱ ko̱'o̱n i̱ ―káchí ta̱Jesús.
43013037	Ta ta̱Pedro ni̱ka̱'a̱n ra, káchí ra saá: ―Tata, ¿nda̱chun o̱n ki̱ví ko̱'o̱n i̱ xí'in ún vitin? Chi yi̱'i̱, xa yóo ti'va i̱ nda̱ kivi̱ i̱ no̱o̱ ún ―káchí ta̱Pedro xí'in ta̱Jesús.
43013038	Ta nda̱kuii̱n ta̱Jesús, ni̱ka̱'a̱n ra xí'in ta̱Pedro: ―¿Án ndixa kía̱ xa yóo ti'va ún kivi̱ ún no̱o̱ i̱? Ña ndixa nda̱a̱ ká'a̱n i̱ xí'in ún vitin, tá o̱n ta̱'án ka̱ kana nduxú chée ñoó vitin, ta xa u̱ni̱ yichi̱ ni̱ka̱'a̱n ún xí'in ni̱vi ña o̱n vása xíni̱ ún yi̱'i̱ ―káchí ta̱Jesús xí'in ta̱Pedro.
43014001	Ni̱ka̱'a̱n ta̱Jesús xí'in naxíka xí'in ra, káchí ra saá: ―O̱n kundi'i ini ndó. Ndixa ndino'o ini ndó kandixa ndó Ndios, ta ndixa ndino'o ini ndó kandixa ndó yi̱'i̱.
43014002	Ve'e Yivá i̱ Ndios ñoyívi ni̱no ká'no ní ña. Yóo kua̱'a̱ ní xiiña no̱o̱ va̱'a kutaku̱ ndi'i ndó. Tá o̱n si̱ví ñanda̱a̱ kúu ña ká'a̱n i̱ xa̱'a̱ ve'e Yivá i̱, níkúu, ta nda̱ lo'o o̱n ndato̱'on i̱ saá xí'in ndó. Ta vitin ko̱'o̱n i̱ ña kasa ndivi i̱ xiiña no̱o̱ va̱'a kutaku̱ ndó.
43014003	Tá ndi̱'i ki̱sa ndivi i̱ xiiña no̱o̱ va̱'a kutaku̱ ndó ve'e Yivá i̱, ta ndikó i̱ ñoyívi yó'o ña naki'in i̱ ndó'ó ta ko̱'o̱n ndó xí'in i̱. Ta saá nda̱ mi̱i no̱o̱ táku̱ i̱, ndó'ó kutaku̱ ndó xí'in i̱ ndi'i saá ki̱vi̱.
43014004	Ndó'ó, xa xíni̱ ndó yichi̱ ña ndasaá kuchiño xaa̱ ndó no̱o̱ ko̱'o̱n i̱ ―káchí ta̱Jesús xí'in naxíka xí'in ra.
43014005	Ta ñii ta̱xíka xí'in ta̱Jesús, na̱ní ra Tomás, ni̱nda̱ka̱ to̱'on ra, káchí ra saá: ―Tata, o̱n vása xíni̱ ndi̱ míchí ko̱'o̱n ún, ta saá, ¿ndasaá koo kuchiño koni̱ ndi̱ yichi̱?
43014006	Ta nda̱kuii̱n ta̱Jesús, ni̱ka̱'a̱n ra xí'in ra: ―Yi̱'i̱ kúu yichi̱ ña kuchiño xaa̱ ni̱vi no̱o̱ Ndios, ta yi̱'i̱ kúu no̱o̱ káku ñanda̱a̱ ndino'o, ta yi̱'i̱ kúu ndee̱ ña táxi kutaku̱ ndino'o ni̱vi. O̱n ko̱ó inka̱ yichi̱ ña kuchiño xaa̱ ni̱vi no̱o̱ Ndios: ñii la̱á yi̱'i̱ kúu yichi̱ ña taxi xaa̱ ni̱vi no̱o̱ Ndios ta kutaku̱ na xí'in ra.
43014007	Ta ndó'ó, tá ndixa xíni̱ ndó yi̱'i̱, ta saá ndixa koni̱ ndó Yivá i̱ Ndios. Ta̱nda̱ vitin ta̱nda̱ ndi'i ki̱vi̱ va̱xi, xa xíni̱ va̱'a ndó ra, ta xí'in nduchu̱ no̱o̱ ndó xa xi̱ni ndó ra ―káchí ta̱Jesús xí'in na.
43014008	Ta inka̱ ta̱xíka xí'in ta̱Jesús, na̱ní ra Felipe, ni̱ka̱'a̱n ra, káchí ra saá: ―Tata, saná'a ún ndi̱'i̱ ndasaá kuchiño koni ndi̱ Yivá yó Ndios, ta ñayó'o kuiti kúu ndi'i ña xíni̱ ñó'ó ndi̱.
43014009	Ta nda̱kuii̱n ta̱Jesús, ni̱ka̱'a̱n ra xí'in ra: ―Xa kua̱'a̱ ní ki̱vi̱ yóo i̱ xí'in ndó, ta, ¿án o̱n ta̱'án koni̱ ún yi̱'i̱, tata? Ndi'i ni̱vi na xíni yi̱'i̱, nayó'o ñii káchí xíni na Yivá i̱. Ta saá, ¿nda̱chun ká'a̱n ún xí'in i̱ xíni̱ ñó'ó saná'a i̱ ndó'ó ndasaá kuchiño koni ndó Yivá i̱?
43014010	¿Án o̱n ta̱'án kandixa ún ndí yi̱'i̱ táku̱ i̱ ini Yivá i̱ ta Yivá i̱ táku̱ ra ini mi̱i i̱? To̱'on ña ká'a̱n i̱ xí'in ndó, o̱n si̱ví ndasaá kuiti to̱'on mi̱i i̱ kúu ña, chi to̱'on Yivá i̱ Ndios kúu ña. Saá chi Yivá i̱ táku̱ ra ini mi̱i i̱, ta chiño mi̱i ra kúu ña kísa ndivi i̱.
43014011	Va̱'a kandixa ndó to̱'on ña ká'a̱n i̱ xí'in ndó ndí yi̱'i̱ táku̱ i̱ ini Yivá i̱ ta Yivá i̱ táku̱ ra ini mi̱i i̱. Tá o̱n ki̱ví kandixa ndó yi̱'i̱ xa̱'a̱ to̱'on yó'o, ta va̱'a kandixa ndó yi̱'i̱ xa̱'a̱ milagro ñava̱'a ke̱'é i̱ no̱o̱ ndó ña sáná'a yu kúu i̱.
43014012	Ña ndixa nda̱a̱ ká'a̱n i̱ xí'in ndó, ndi'i ni̱vi na kándixa yi̱'i̱ kúchiño na ke'é na ñii ki̱'va nda̱tán yóo chiño ké'é i̱. Ta ndixa nayó'o ke'é na chiño ña ná'no ka̱ no̱o̱ chiño ke̱'é i̱, chi yi̱'i̱ ndikó i̱ no̱o̱ Yivá i̱.
43014013	Ta ndó'ó na kándixa yi̱'i̱, tá xí'in nda̱yí ki̱vi̱ i̱, ndukú ndó ñava̱'a ña xíni̱ ñó'ó ndó, ta yi̱'i̱ kasa ndivi i̱ ndi'i ña ndukú ndó. Ta xa̱'a̱ ña ke'é i̱ saá, ni̱vi kasa ká'no na Yivá yó ta chinóo síkón na ñato̱'ó ra.
43014014	Tuku ká'a̱n i̱ xí'in ndó'ó na kúu ni̱vi na kándixa yi̱'i̱: Tá xí'in nda̱yí ki̱vi̱ i̱ ndukú ndó ñava̱'a, ta yi̱'i̱ kasa ndivi i̱ ndi'i ña ndukú ndó no̱o̱ i̱ ―káchí ta̱Jesús.
43014015	Ta ta̱Jesús ni̱ka̱'a̱n ka̱ ra xí'in naxíka xí'in ra, káchí ra saá: ―Ta ndó'ó, tá kí'vi ini ndó xíni ndó yi̱'i̱, ta saá kasa ndivi ndó ña xá'nda chiño i̱ no̱o̱ ndó.
43014016	Ta yi̱'i̱, ndukú i̱ no̱o̱ Yivá yó Ndios ta ndixa ti'ví ra Níma̱ ña na̱ní “Níma̱ ña chíkaa̱ ndee̱ ini ni̱vi”, ta kutaku̱ ña xí'in ndó ndi'i saá ki̱vi̱ ña va̱xi.
43014017	Ta Níma̱ yó'o saná'a ña ndó'ó ndasaá kuiti ña ndixa nda̱a̱ ndino'o. Ta ni̱vi na ndíko̱n yichi̱ o̱n vá'a ñoyívi yó'o o̱n vása kúchiño na naki'in na Níma̱ yó'o, saá chi o̱n vása kúchiño koto na ña, ni o̱n vása xíni̱ na ña. Ta ndó'ó, ni̱vi na kándixa yi̱'i̱, ndixa xíni̱ ndó Níma̱ yó'o, chi yóo ña xí'in ndó vitin, ta ki̱vi̱ ña va̱xi kunakaa̱ ña ini ñii ñii ndó'ó.
43014018	Ta yi̱'i̱, o̱n sandakoo mató'ón i̱ ndó'ó, ña kutaku̱ ndó nda̱tán táku̱ naválí xi̱ndá'ví na o̱n ko̱ó yivá si'í. Ta yi̱'i̱ ya̱chi̱ ní ndikó i̱ ta kixaa̱ i̱ no̱o̱ ndó.
43014019	Ti̱xin ña salo'o ki̱vi̱, ni̱vi na ndíko̱n yichi̱ o̱n vá'a ñoyívi yó'o, o̱n kuchiño ka̱ na koto na yi̱'i̱. Ta ndó'ó, o̱n kundo'o ndó saá, chi ndixa koto ka̱ ndó yi̱'i̱. Ta xa̱'a̱ ña ndixa ndino'o táku̱ i̱, ndó'ó ndixa ndino'o kutaku̱ ndó.
43014020	Ki̱vi̱ kundivi ñayó'o saá, ta ndó'ó ndixa kunda̱a̱ ini ndó ndí yi̱'i̱ táku̱ i̱ ini Yivá i̱, ta ndó'ó táku̱ ndó ini yi̱'i̱, ta yi̱'i̱ táku̱ i̱ ini ndó'ó.
43014021	Ndi'i ni̱vi na náki'in va̱'a ña xá'nda chiño i̱ no̱o̱ na, ta kísa ndivi na ña, nayó'o sáná'a na ndí ndixa kúu na ni̱vi na kí'vi ini xíni yi̱'i̱. Ta ndi'i ni̱vi na kí'vi ini xíni yi̱'i̱, ta Yivá i̱ Ndios ndixa kuki'vi ini ra koni ra nayó'o. Ta saá tuku yi̱'i̱ ndixa kuki'vi ini i̱ koni i̱ nayó'o ta taxi xí'in mi̱i i̱ no̱o̱ na, ña koni̱ va̱'a na yi̱'i̱ ―káchí ta̱Jesús xí'in na.
43014022	Ta saá inka̱ ta̱xíka xí'in ta̱Jesús, na̱ní ra Judas (ta o̱n si̱ví ta̱Judas Iscariote kúu ta̱yó'o), ni̱ka̱'a̱n ra xí'in ta̱Jesús, káchí ra saá: ―Tata, ¿nda̱chun taxi ún ndasaá kuiti mi̱i ndi̱ kuu ni̱vi na kuchiño koni̱ va̱'a yó'ó? ¿Nda̱chun o̱n vása ke'é ún saá xí'in ndi'i ni̱vi ñoyívi yó'o ña kuchiño koni̱ na yó'ó?
43014023	Ta nda̱kuii̱n ta̱Jesús, ni̱ka̱'a̱n ra xí'in ra: ―Ndi'i ni̱vi na kí'vi ini xíni yi̱'i̱, ni̱vi yó'o kasa ndivi na to̱'on i̱. Ta Yivá i̱ Ndios kuki'vi ini ra koni ra nayó'o, ta Yivá i̱ xí'in yi̱'i̱ ndixa kixaa̱ ndi̱ no̱o̱ nayó'o, ta kutaku̱ ndi̱ xí'in na.
43014024	Ta ni̱vi na o̱n vása kí'vi ini xíni na yi̱'i̱, nayó'o o̱n vása kísa ndivi na to̱'on i̱. Ta o̱n si̱ví ndasaá kuiti to̱'on yi̱'i̱ kúu ña ká'a̱n i̱, ta ndixa kúu ña to̱'on Yivá yó Ndios, ta̱a ta̱ ti̱'ví yi̱'i̱ ki̱xaa̱ i̱.
43014025	’Ndi'i ñayó'o ndáto̱'on i̱ xí'in ndó ki̱vi̱ yóo ka̱ i̱ xí'in ndó vitin.
43014026	Ta kixaa̱ ki̱vi̱ Yivá yó Ndios ti'ví ra Níma̱ ña chíkaa̱ ndee̱ ini ni̱vi, ta xí'in nda̱yí ki̱vi̱ i̱ ti'ví ra Níma̱ yó'o, ta kixaa̱ ña kutaku̱ ña ini ndó, ta saná'a ña ndó'ó ndi'i ña xíni̱ ñó'ó kunda̱a̱ ini ndó, ta sanaká'án ña ndó'ó ndi'i to̱'on ña ni̱ka̱'a̱n i̱ xí'in ndó.
43014027	’Ta vitin táxi i̱ ña kunakaa̱ ñava̱'a ini ndó. Ta ñava̱'a yó'o kúu ña káku ini i̱, ta sání'i i̱ ña ndó'ó. Ta ñava̱'a yó'o ña táxi i̱ ña kunakaa̱ ña ini ndó, o̱n si̱ví ñii kúu ña xí'in ña táxi ni̱vi na ndíko̱n yichi̱ ñoyívi yó'o nda'a̱ ndó ña koo va̱'a ini ndó. Ta saá ndó'ó ni̱vi na kándixa yi̱'i̱, vitin xá'nda chiño i̱ no̱o̱ ndó: O̱n kundi'i ini ndó, ta ni o̱n kuyi̱'ví ini ndó.
43014028	Xa xi̱ni̱ so̱'o ndó ña ni̱ka̱'a̱n i̱ xí'in ndó ndí kee i̱ ko̱'o̱n i̱ vitin, ta kixaa̱ ñii ki̱vi̱ ndikó i̱ no̱o̱ ndó. Tá ndixa ndino'o kí'vi ini ndó xíni ndó yi̱'i̱, ta saá kusii̱ ní ini ndó ña kunda̱a̱ ini ndó kua̱'a̱n i̱ no̱o̱ yóo Yivá yó, chi Yivá yó kúu ta̱a ta̱ ká'no ka̱ no̱o̱ yi̱'i̱.
43014029	Ta xa nda̱to̱'on i̱ xí'in ndó ndi'i ñayó'o vitin tá o̱n ta̱'án ka̱ kundivi ña. Ta saá tá kixaa̱ ki̱vi̱ kundivi ndi'i ña nda̱to̱'on i̱ xí'in ndó, ta koni ndó ña, ta saá kandixa ka̱ ndó yi̱'i̱.
43014030	’O̱n vása kua̱'a̱ ní ka̱ ndato̱'on i̱ xí'in ndó vitin, chi xa va̱xi ñaníma̱ ndiva̱'a ká'no ña kúu ña xá'nda chiño no̱o̱ ni̱vi na ndíko̱n yichi̱ ñoyívi yó'o. Ta saá ni, ñaníma̱ ndiva̱'a ká'no yó'o nda̱ lo'o o̱n vása xá'nda chiño ña no̱o̱ yi̱'i̱.
43014031	Ta yi̱'i̱, ndasaá kuiti kísa ndivi i̱ ña xá'nda chiño Yivá i̱ Ndios no̱o̱ i̱. Ta xa̱'a̱ ña kísa ndivi i̱ saá, kunda̱a̱ ini ni̱vi ndí ndixa kí'vi ní ini i̱ xíni i̱ Yivá i̱ Ndios. Ta vitin, nakuita ndó, na'a ndó ko̱'o̱n ndó xí'in i̱ ―káchí ta̱Jesús xí'in naxíka xí'in ra.
43015001	Ta saá ta̱Jesús nda̱to̱'on ra inka̱ cuento ña saná'a ra naxíka xí'in ra, káchí ra saá: ―Ta yi̱'i̱, nda̱tán yóo mi̱i tón uva ndino'o, saá yóo i̱. Ta Yivá i̱ Ndios nda̱tán yóo ta̱a ta̱ ndáa tón uva xí'in ndi'i nda'a̱ nó, saá yóo ra.
43015002	Ta xá'nda ra ndi'i nda'a̱ tón uva no̱o̱ o̱n vása kóon tíuva. Ta nda'a̱ tón uva no̱o̱ va̱'a kóon rí, náka'nda tuku lo'o ra no̱o̱ ña, ña taxi ña va̱'a ka̱ koon tíuva.
43015003	Ta to̱'on ña ni̱ka̱'a̱n i̱ xí'in ndó, nda̱tán yóo ña si̱i̱n xá'nda, ta kindaa ña ndi'i ña o̱n vása va̱'a yóo ini ndó, saá yóo to̱'on yó'o. Ta vitin ni̱vi na ndu̱ndii kúu ndó xa̱'a̱ ña chi̱kaa̱ so̱'o ndó to̱'on ña ni̱ka̱'a̱n i̱ xí'in ndó.
43015004	Ta saá xíni̱ ñó'ó koo ndó xí'in i̱ ndi'i saá ki̱vi̱, ta yi̱'i̱ koo i̱ xí'in ndó'ó. Saá chi táná ta̱'nda̱, ta na̱ndoso xíká yo'o̱ nda'a̱ tón uva, ta ña na̱ndoso xíká yó'o, o̱n vása kúchiño mi̱i ña taxi ña nda̱ ñii kui̱'i. Ñayó'o sáná'a ña ndó'ó tá o̱n vása ñii yóo ndó xí'in i̱, ta saá o̱n kuchiño ndó ke'é ndó nda̱ ñii ñava̱'a.
43015005	’Yi̱'i̱, nda̱tán yóo mi̱i tón uva ndino'o saá yóo i̱, ta ndó'ó, nda̱tán yóo yo'o̱ nda'a̱ tón uva yó'o, saá yóo ndó'ó xí'in i̱. Tá ñii yóo ndó'ó xí'in i̱, ta yi̱'i̱, ñii yóo i̱ xí'in ndó, ta saá ndixa ké'é ndó kua̱'a̱ ní chiño va̱'a. Ta chiño yó'o nda̱tán tíkui̱'i va̱'a ní ña kóon nda'a̱ tón uva saá yóo ña. Ta saá ni, tá yóo yo'o̱ nda'a̱ tón uva ña ni̱ta̱'nda̱ na̱ndoso xíká, ñayó'o o̱n kuchiño ña taxi ña koon nda̱ ñii kui̱'i nda'a̱ ña. Ta ñii ki̱'va saá, tá o̱n vása ka̱ ñii yóo ndó xí'in i̱, ta nda̱ ñii chiño va̱'a o̱n kuchiño ndó ke'é ndó.
43015006	Ta ni̱vi na kúxíká no̱o̱ yi̱'i̱, ta o̱n vása ñii yóo ka̱ na xí'in i̱, nayó'o nda̱tán yóo nda'a̱ tón uva ña ni̱ta̱'nda̱ na̱ndoso xíká ta ni̱yi̱chi̱ ña, saá yóo na no̱o̱ i̱. Ta nda'a̱ ni̱yi̱chi̱ yó'o, ni̱vi nakaya na ña, ta taan na ña no̱o̱ yóo ño'o̱ xíxi̱, ta ko̱ko̱ ña.
43015007	’Ta ndó'ó, tá ñii yóo ndó xí'in i̱, ta to̱'on i̱ táku̱ ña ini ndó, ta saá va̱'a ndukú ndó no̱o̱ Yivá i̱ Ndios nda̱ ndá ka̱ ña kóni ndó, ta ndixa taxi ra ña ndúkú ndó nda'a̱ ndó.
43015008	Ta vitin ñayó'o ke'é ndó xa̱'a̱ ña chinóo síkón ndó ñato̱'ó Ndios no̱o̱ inka̱ ni̱vi: Xíni̱ ñó'ó nduu ndó ni̱vi na va̱'a ini, na kísa ndivi ña kóni Ndios, ta saá saná'a ndó ndixa kúu ndó ni̱vi na ndíko̱n yi̱'i̱ ―káchí ta̱Jesús xí'in naxíka xí'in ra.
43015009	Ta ni̱ka̱'a̱n ka̱ ra xí'in na, káchí ra saá: ―Ñii ki̱'va nda̱tán kí'vi ini Yivá i̱ Ndios xíni ra yi̱'i̱, saá kí'vi ini i̱ xíni i̱ ndó'ó. Ta saá ñii ñii ki̱vi̱ ná kutaku̱ ka̱ ndó ti̱xin ña kí'vi ní ini i̱ xíni i̱ ndó'ó, ta o̱n sandakoo ndó yi̱'i̱.
43015010	Tá kasa ndivi ndó ña xá'nda chiño i̱ no̱o̱ ndó, ta saá ñii ñii ki̱vi̱ kutaku̱ ndó ti̱xin ña kí'vi ní ini i̱ xíni i̱ ndó'ó. Saá chi yi̱'i̱, ñii ki̱'va saá kísa ndivi i̱ ña kóni Yivá i̱ Ndios, ta ndi'i saá ki̱vi̱ táku̱ i̱ ti̱xin ña kí'vi ní ini ra xíni ra yi̱'i̱.
43015011	’Nda̱to̱'on i̱ ñayó'o xí'in ndó chi kóni i̱ ña ndixa ná kusii̱ ní ini ndó'ó. Chi mi̱i ñasi̱i̱ ña káku ini mi̱i i̱, kóni i̱ ndí ná kunakaa̱ ñasi̱i̱ yó'o ini ndó'ó, ta saá kuu ndó ni̱vi na kusii̱ ndino'o ini.
43015012	Ña xá'nda chiño i̱ no̱o̱ ndó kúu ñayó'o: Ndixa kuki'vi ini ndó koni tá'an ndó, nda̱tán kí'vi ini i̱ xíni i̱ ndó'ó.
43015013	Saá chi ta̱a ta̱ ndixa ká'no ní ka̱ kí'vi ini xíni natá'an kúu ta̱a ta̱ táxi xí'in mi̱i nda̱ kivi̱ ra xa̱'a̱ nayó'o.
43015014	Ta ndó'ó, táná kasa ndivi ndó ña ká'a̱n i̱ xí'in ndó, ta kuu ndó ni̱vi na náta'an va̱'a xí'in i̱.
43015015	O̱n ka̱'a̱n ka̱ i̱ xí'in ndó kúu ndó ndasaá kuiti na kísa chiño no̱o̱ i̱, chi ni̱vi na kísa chiño no̱o̱ ñii ta̱ká'no o̱n vása xíni̱ na yu kúu ña xáni si̱ni̱ ta̱ká'no yó'o ke'é ra. Ta yi̱'i̱ sa̱kunaní i̱ ndó'ó namigo i̱ na náta'an va̱'a xí'in i̱, saá chi xa nda̱to̱'on i̱ xí'in ndó ndi'i ña sa̱ná'a Yivá i̱ Ndios yi̱'i̱.
43015016	O̱n si̱ví mi̱i ndó kúu ni̱vi na na̱ka̱xin kundiko̱n ndó yi̱'i̱, ta yi̱'i̱ kúu ta̱a ta̱ na̱ka̱xin i̱ ndó'ó ña kundiko̱n ndó yi̱'i̱, ta sa̱kuiso chiño i̱ ndó'ó ña kasa ndivi ndó kua̱'a̱ ní chiño va̱'a. Ta chiño va̱'a yó'o koo ña nda̱tán yóo kui̱'i va̱'a ña koo na'á ní ki̱vi̱. Ta saá Yivá i̱ Ndios taxi ra nda'a̱ ndó ndi'i ña ndúkú ndó no̱o̱ ra xí'in nda̱yí ki̱vi̱ i̱.
43015017	Ñayó'o kúu ña xá'nda chiño i̱ no̱o̱ ndó: Kuki'vi ini ndó koni tá'an ndó ―káchí ta̱Jesús xí'in naxíka xí'in ra.
43015018	Ta ni̱ka̱'a̱n ka̱ ta̱Jesús xí'in naxíka xí'in ra, káchí ra saá: ―Tá ni̱vi na ndíko̱n yichi̱ o̱n vá'a ñoyívi yó'o sáa̱ ini na xíni na ndó'ó, ta saá naká'án ndó ndí si'na ka̱ ñii ki̱'va saá ke̱'é na xí'in i̱.
43015019	Táná koo yu'ú ndó xí'in ni̱vi ñoyívi yó'o, ta saá nani̱vi ñoyívi yó'o kuki'vi ini na koni na ndó'ó. Ta ndó'ó, o̱n si̱ví na ndíko̱n yichi̱ o̱n vá'a ñoyívi yó'o kúu ndó, chi yi̱'i̱ na̱ka̱xin i̱ ndó'ó ña sandakoo ndó yichi̱ o̱n vá'a yó'o xa̱'a̱ ña kundiko̱n ndó yichi̱ i̱. Ña̱kán kía̱ ni̱vi na ndíko̱n yichi̱ o̱n vá'a ñoyívi yó'o sáa̱ ní ini na xíni na ndó'ó.
43015020	Naká'án ndó to̱'on ña ni̱ka̱'a̱n i̱ xí'in ndó saá: “Nda̱ ñii ta̱mozo o̱n vása kúu ra ta̱ ká'no ka̱ no̱o̱ ta̱ xá'nda chiño no̱o̱ ra”, káchí i̱ xí'in ndó. Ta to̱'on yó'o kóni kachí ña ñii ki̱'va ké'é na xí'in yi̱'i̱, Ta̱a ta̱Ká'no no̱o̱ ndó, saá ke'é na xí'in ndó'ó na kísa chiño no̱o̱ i̱. Ni̱vi ñoyívi yó'o sa̱xo̱'vi̱ na yi̱'i̱, ta saá ndixa saxo̱'vi̱ na ndó'ó. Ta saá ni, ni̱xi̱yo ni̱vi na chi̱kaa̱ so̱'o to̱'on i̱, ta ñii ki̱'va saá koo ni̱vi na chikaa̱ so̱'o to̱'on ña ka̱'a̱n ndó xí'in na.
43015021	Saá ke'é ni̱vi xí'in ndó chi ndó'ó kúu na ndíko̱n yichi̱ i̱. Chi ni̱vi na kua̱'a̱n yichi̱ o̱n vá'a ñoyívi yó'o o̱n vása xíni̱ na Ndios, ta̱ kúu ta̱a ta̱ ti̱'ví yi̱'i̱ ki̱xaa̱ i̱.
43015022	’Tá o̱n vása ní‑kixi i̱ no̱o̱ na, tá ni o̱n vása ní‑ndato̱'on i̱ xí'in na, níkúu, ta saá o̱n vása ndíso na kua̱chi no̱o̱ ña nda̱to̱'on i̱ xí'in na. Ta vitin o̱n ki̱ví kachí na o̱n vása ndíso na kua̱chi, chi ni̱ka̱'a̱n i̱ xí'in na yu kúu ñanda̱a̱, ta ni̱‑xiin na kasa ndivi na ña nda̱to̱'on i̱ xí'in na.
43015023	Ndi'i ni̱vi na sáa̱ ini xíni yi̱'i̱ kúu na sáa̱ ini xíni Yivá i̱ Ndios.
43015024	Xa ki̱sa ndivi i̱ kua̱'a̱ ní milagro ná'no, ta nda̱ ñii ni̱vi, ta ni si'na ta ni vitin, o̱n vása ní‑ke'é na ñava̱'a nda̱tán yóo ñamilagro ki̱sa ndivi i̱ ñoyívi yó'o. Tá o̱n vása ní‑ke'é i̱ saá, níkúu, ta ni̱vi o̱n vása ndíso na kua̱chi xa̱'a̱ ña ni̱‑xiin na kandixa na yi̱'i̱. Ta ndixa xi̱ni na milagro ke̱'é i̱, ta saá ni, sáa̱ ní ini na xíni na yi̱'i̱, ta ñii ki̱'va saá, sáa̱ ini na xíni na Yivá i̱ Ndios.
43015025	Saá ké'é ni̱vi yó'o chi to̱'on Ndios xíni̱ ñó'ó kundivi ña. Ta ñii xiiña no̱o̱ to̱'on Ndios yó'o va̱xi nda̱yí ña ni̱taa ta̱Moisés kui̱ya̱ xi̱na̱'á, ta káchí ña saá: “Sáa̱ ini ni̱vi xíni na yi̱'i̱, vará nda̱ lo'o o̱n ko̱ó xa̱'a̱ ña ké'é na saá”, káchí to̱'on Ndios ―káchí ta̱Jesús xí'in naxíka xí'in ra.
43015026	Ta ni̱ka̱'a̱n ka̱ ta̱Jesús xí'in naxíka xí'in ra, káchí ra saá: ―Va̱xi ki̱vi̱ kixaa̱ Níma̱ Ndios no̱o̱ ndó, ta Níma̱ yó'o kúu ña chíkaa̱ ndee̱ ini ni̱vi, ta ndáto̱'on ña ndasaá kuiti ñanda̱a̱ ndino'o xí'in ni̱vi. Níma̱ yó'o kee ña no̱o̱ Ndios ta kixaa̱ ña no̱o̱ ndó, chi yi̱'i̱ ti'ví i̱ ña xí'in nda̱yí Yivá i̱, ta Níma̱ Ndios yó'o ka̱'a̱n ña xí'in ndó ndi'i ñanda̱a̱ xa̱'a̱ i̱.
43015027	Ta saá ndó'ó kuu ndó ni̱vi na ka̱'a̱n xa̱'a̱ i̱ ndi'i ñanda̱a̱ xí'in inka̱ ni̱vi, saá chi nda̱ ki̱vi̱ ki̱xá'á i̱ kísa ndivi i̱ chiño Yivá i̱ ñoyívi yó'o, ndó'ó kúu ni̱vi na ki̱xá'á kísa chiño xí'in i̱ ―káchí ta̱Jesús xí'in naxíka xí'in ra.
43016001	Ta ta̱Jesús ni̱ka̱'a̱n ka̱ ra xí'in na, káchí ra saá: ―Ndi'i to̱'on yó'o xa ni̱ka̱'a̱n i̱ ña xí'in ndó xa̱'a̱ ña o̱n sandakoo ndó yichi̱ i̱.
43016002	Chi va̱xi ki̱vi̱ tá naná'no no̱o̱ najudío o̱n taxi ka̱ na ki̱'vi ndó ini ve'e ño̱'o sinagoga. Ta va̱xi ki̱vi̱ ni̱vi kani si̱ni̱ na ndí ñava̱'a ní kúu ña ke'é na ña ka'ni na ndó'ó, chi xí'in ña ké'é na saá kúu ñava̱'a kasa ndivi na ña kóni Ndios, saá kani si̱ni̱ mi̱i na.
43016003	Saxo̱'vi̱ na ndó'ó saá, chi nda̱ ñii ki̱vi̱ o̱n ta̱'án koni̱ ndixa na Yivá yó Ndios, ta ni o̱n ta̱'án koni̱ ndixa na yi̱'i̱.
43016004	Ta vitin xa nda̱to̱'on i̱ xí'in ndó ñayó'o, ta saá tá kixaa̱ ki̱vi̱ ña kundo'o ndó ñayó'o, ta saá naká'án ndó to̱'on yó'o ña ni̱ka̱'a̱n i̱ xí'in ndó ―káchí ta̱Jesús. Ta ni̱ka̱'a̱n ka̱ ta̱Jesús xí'in naxíka xí'in ra, káchí ra saá: ―Ta ki̱vi̱ ki̱xá'á ndó kísa ndivi ndó chiño xí'in i̱, o̱n vása ní‑ka'a̱n i̱ xí'in ndó ndasaá kundo'o ndó xa̱'a̱ i̱, chi yóo ka̱ i̱ xí'in ndó.
43016005	Ta vitin ndikó i̱ no'o̱ i̱ no̱o̱ ta̱a ta̱ ti̱'ví yi̱'i̱ ki̱xaa̱ i̱, ta nda̱ ñii ndó'ó o̱n vása ndáka̱ to̱'on ndó yi̱'i̱ míchí ko̱'o̱n i̱.
43016006	Ta saá ni, vitin kúchuchú ní ini ndó xa̱'a̱ ña xi̱ni̱ so̱'o ndó ña ká'a̱n i̱ ko̱'o̱n i̱.
43016007	Ta ña ndixa nda̱a̱ ká'a̱n i̱ xí'in ndó ndí ñii ñava̱'a xa̱'a̱ ndó kúu ña ko̱'o̱n i̱. Saá chi tá o̱n vása ko̱'o̱n i̱, ta o̱n kívi kixaa̱ Níma̱ ña na̱ní Níma̱ ña chíkaa̱ ndee̱ ini ni̱vi. Ta yi̱'i̱, táná ko̱'o̱n i̱, ta ti'ví i̱ Níma̱ yó'o kixaa̱ ña no̱o̱ ndó.
43016008	Tá ki̱vi̱ kixaa̱ Níma̱ Ndios yó'o, ta saná'a ña ni̱vi ñoyívi yó'o ña kunda̱a̱ va̱'a ini na yu kúu na ndíso kua̱chi no̱o̱ Ndios, ta kunda̱a̱ va̱'a ini na yu kúu nava̱'a nanda̱a̱, ta kunda̱a̱ va̱'a ini na ndixa Ndios kasa nani ra xa̱'a̱ ndi'i ni̱vi na ndíso kua̱chi.
43016009	Saá chi Níma̱ Ndios yó'o chindeé ña ni̱vi ña kunda̱a̱ ini na ndí ndíso na kua̱chi xa̱'a̱ ña ni̱‑xiin na kandixa na yi̱'i̱.
43016010	Ta Níma̱ Ndios chindeé ña ni̱vi ña kunda̱a̱ ini na ndí yi̱'i̱ kúu ta̱a ta̱ va̱'a, ta̱ nda̱a̱, saá chi yi̱'i̱ ndikó i̱ no'o̱ i̱ no̱o̱ Yivá i̱ Ndios, ta ndó'ó o̱n kívi koni ka̱ ndó yi̱'i̱ ñoyívi yó'o.
43016011	Ta Níma̱ Ndios chindeé ña ni̱vi ña kunda̱a̱ ini na ndixa Ndios kasa nani ra xa̱'a̱ kua̱chi na, chi xa ki̱sa nani ra kua̱chi ñaníma̱ ndiva̱'a ká'no, ña kúu ña xá'nda chiño no̱o̱ ni̱vi ñoyívi yó'o, ta ndixa xo̱'vi̱ ní ñandiva̱'a yó'o xa̱'a̱ kua̱chi ndíso ña ―káchí ta̱Jesús xí'in naxíka xí'in ra.
43016012	Ta ni̱ka̱'a̱n ka̱ ra xí'in na, káchí ra saá: ―Yóo kua̱'a̱ ní ka̱ to̱'on ña kóni i̱ ka̱'a̱n i̱ xí'in ndó, ta o̱n ka̱'a̱n i̱ ña xí'in ndó vitin, chi vitin o̱n kúchiño kundeé ndó koni̱ so̱'o ndó ndi'i to̱'on yó'o.
43016013	Tá kixaa̱ Níma̱ Ndios, nina ñanda̱a̱ ndato̱'on ña xí'in ndó, ta saná'a káxín ña ndó'ó ndasaá va̱'a kundiko̱n ndó yichi̱ ña nda̱a̱. Saá chi Níma̱ Ndios yó'o o̱n vása ka̱'a̱n ña ndasaá kuiti to̱'on mi̱i ña, ta ka̱'a̱n ña nda̱tán yóo mi̱i to̱'on ña xi̱ni̱ so̱'o ña ni̱ka̱'a̱n Ndios, saá ka̱'a̱n ña xí'in ndó. Ta Níma̱ Ndios yó'o ndato̱'on ña xí'in ndó yukía̱ koo ki̱vi̱ ña va̱xi.
43016014	Ta chinóo síkón ña ñato̱'ó i̱ no̱o̱ ni̱vi, chi ndi'i ñandíchí ña kómí i̱, Níma̱ Ndios naki'in ña ñayó'o, ta taxi ña ñandíchí yó'o nda'a̱ ndó ña kunda̱a̱ ini ndó ndi'i ñanda̱a̱.
43016015	Ndi'i ñava̱'a kómí Yivá i̱ kúu ñava̱'a kómí i̱. Ña̱kán kía̱ ni̱ka̱'a̱n i̱ xí'in ndó ndí Níma̱ Ndios naki'in ña ñandíchí i̱, ta taxi ñandíchí yó'o nda'a̱ ndó ña kunda̱a̱ ini ndó ndi'i ñanda̱a̱ ―káchí ta̱Jesús xí'in naxíka xí'in ra.
43016016	Ta ni̱ka̱'a̱n ka̱ ta̱Jesús xí'in naxíka xí'in ra, káchí ra saá: ―Salo'o ka̱ kuiti kúma̱ni̱ ta o̱n koni ka̱ ndó yi̱'i̱, ta saá ya'a lo'o kuiti ki̱vi̱ ta tuku koni ka̱ ndó yi̱'i̱. Saá chi salo'o ka̱ ki̱vi̱ kúma̱ni̱, ta ndikó i̱ no'o̱ i̱ no̱o̱ yóo Yivá i̱ Ndios ―káchí ta̱Jesús xí'in naxíka xí'in ra.
43016017	Ta sava naxíka xí'in ra ni̱ka̱'a̱n na xí'in tá'an na, káchí na saá: ―¿Yukía̱ kóni kachí to̱'on ña ni̱ka̱'a̱n ra xí'in yó? Chi ni̱ka̱'a̱n ra salo'o ka̱ kuiti kúma̱ni̱ ta o̱n koni ka̱ yó ra. Ta saá ya'a lo'o kuiti ki̱vi̱ ta saá tuku koni yó ra, saá chi ko̱'o̱n ra no̱o̱ yóo Yivá ra, káchí ra. ¿Yukía̱ kóni kachí to̱'on yó'o ña ni̱ka̱'a̱n ra xí'in yó?
43016018	Ta tuku ndáka̱ to̱'on tá'an na, káchí na saá: ―¿Yukía̱ kóni kachí to̱'on “salo'o kuiti kúma̱ni̱”? O̱n vása kúnda̱a̱ ini yó yukía̱ kóni kachí ra xí'in to̱'on yó'o ―káchí na, ká'a̱n na.
43016019	Ta ta̱Jesús xíni̱ ra ndí kóni na nda̱ka̱ to̱'on na ra xa̱'a̱ to̱'on ña ni̱ka̱'a̱n ra xí'in na, ta saá tuku ni̱ka̱'a̱n ra, káchí ra xí'in na: ―¿Án kóni ndó kunda̱a̱ ini ndó yukía̱ káchí to̱'on ña ni̱ka̱'a̱n i̱ xí'in ndó ña káchí saá: “Salo'o ka̱ kuiti kúma̱ni̱ ta o̱n koni ka̱ ndó yi̱'i̱, ta saá ya'a lo'o kuiti ki̱vi̱ ta tuku koni ndó yi̱'i̱”?
43016020	Ña ndixa nda̱a̱ kúu to̱'on yó'o ndí ndó'ó kuaku ndó ta ndá'ví ní ka̱'a̱n ndó, ta mi̱i ki̱vi̱ yó'o nani̱vi ñoyívi yó'o va̱'a ní koni na, ta kusii̱ ní ini na. Ta ndó'ó, vará lo'o kuiti ki̱vi̱ kuchuchú ní ini ndó, ta saá kixaa̱ ñasi̱i̱ ní, ta kunakaa̱ ña ini ndó.
43016021	Nda̱tán yo̱'vi̱ ndó'o ñii ña'a̱ ñá xa kóni kaku sa̱'ya, saá kundo'o ndó. Ndeé ní xó'vi̱ ña'a̱ yó'o tá'an mi̱i xa yatin kaku sa̱'ya ñá. Ta saá, tá ndi̱'i ni̱ya'a ka̱ku sa̱'ya ñá, ta kúsii̱ ní ini ñá. Ta saá nándoso ñá xa̱'a̱ ndi'i ña yo̱'vi̱ ní ni̱xo̱'vi̱ ñá, chi kúsii̱ ní ini ñá xa̱'a̱ ña ka̱ku inka̱ ta̱a ñoyívi yó'o.
43016022	Nda̱tán yóo ña ni̱ndo'o ña'a̱ yó'o, saá koo ña kundo'o ndó ki̱vi̱ va̱xi, chi kuaku ní ndó ta kuchuchú ní ini ndó xa̱'a̱ ña ko̱'o̱n i̱. Ta saá kixaa̱ ki̱vi̱ ña ndikó tuku i̱ xí'in ndó, ta kusii̱ ní ini ndó, ta nda̱ ñii ni̱vi o̱n kuchiño na kindaa na ñasi̱i̱ kunakaa̱ ini ndó.
43016023	’Ta ki̱vi̱ yó'o o̱n vása ndáka̱ to̱'on ka̱ ndó yi̱'i̱. Ta ña ndixa nda̱a̱ kúu to̱'on ña ká'a̱n i̱ xí'in ndó vitin: Ndi'i ña ndukú ndó no̱o̱ Yivá i̱ Ndios xí'in nda̱yí ki̱vi̱ i̱, Yivá i̱ ndixa taxi ra nda'a̱ ndó ndi'i ña ndúkú ndó no̱o̱ ra.
43016024	Ta̱nda̱ vitin o̱n ta̱'án ndukú ndó nda̱ ñii ñava̱'a no̱o̱ Ndios xí'in nda̱yí ki̱vi̱ i̱. Ta vitin va̱'a ndukú ndó ña kóni ndó no̱o̱ Ndios, ta naki'in ndó ña, ta saá kunakaa̱ ndino'o ñasi̱i̱ ini ndó.
43016025	’Nda̱ ki̱vi̱ xíni̱ tá'an yó ta̱nda̱ vitin nda̱to̱'on i̱ xí'in ndó ta sa̱ná'a i̱ ndó'ó xí'in to̱'on ña yo̱'vi̱ kunda̱a̱ ini ndó. Ta vitin ki̱xaa̱ ki̱vi̱ ña o̱n ka̱'a̱n ka̱ i̱ xí'in ndó xí'in to̱'on yo̱'vi̱, ta ndixa ndato̱'on káxín i̱ xí'in ndó xa̱'a̱ Yivá i̱.
43016026	Ta ki̱vi̱ kunda̱a̱ ini ndó to̱'on yó'o, ta saá mi̱i ndó, xí'in nda̱yí ki̱vi̱ i̱, ndukú ndó ña xíni̱ ñó'ó ndó no̱o̱ Ndios. O̱n vása koni̱ ñó'ó kuaku ndá'ví i̱ no̱o̱ Ndios xa̱'a̱ ndó,
43016027	chi ndixa mi̱i Ndios kí'vi ní ini ra xíni ra ndó'ó. Saá chi ndó'ó kí'vi ní ini ndó xíni ndó yi̱'i̱, ta kándixa ndó yi̱'i̱ ki̱xi i̱ no̱o̱ Ndios.
43016028	Ke̱e i̱ no̱o̱ Yivá i̱ Ndios ta ki̱xaa̱ i̱ ñoyívi yó'o. Ta vitin kee i̱ ñoyívi yó'o ta ndikó i̱ no'o̱ i̱ no̱o̱ Yivá i̱ Ndios ―káchí ta̱Jesús xí'in naxíka xí'in ra.
43016029	Ta nda̱kuii̱n naxíka xí'in ra, ni̱ka̱'a̱n na, káchí na saá: ―Vitin to̱'on ña káxín ní kúu ña ká'a̱n ún xí'in ndi̱. Vitin o̱n vása ká'a̱n ún to̱'on ña yo̱'vi̱ ní kunda̱a̱ ini ndi̱.
43016030	Ta vitin kúnda̱a̱ ini ndi̱ ndí ña ndixa o̱n ko̱ó nda̱ ñii ña o̱n vása xíni̱ ún. Tá o̱n ta̱'án ka̱ nda̱ka̱ to̱'on ni̱vi yó'ó, xa xíni̱ ndi'i ún ña xáni si̱ni̱ na. Ta xa̱'a̱ ñayó'o kándixa ndi̱ yó'ó kúu ún ta̱a ta̱ ki̱xi no̱o̱ Ndios ―káchí na xí'in ta̱Jesús.
43016031	Ta saá ta̱Jesús ni̱ka̱'a̱n ka̱ ra xí'in na: ―¿Án ndixa kándixa ndó yi̱'i̱ vitin?
43016032	Ta ya̱chi̱ ní kixaa̱ ña kui̱ta̱ ní'nó ndi'i ndó, ta saá ñii ñii ndó no'o̱ ndó ve'e mi̱i ndó. Ta sandakoo mató'ón ndó yi̱'i̱. Ta ndixa o̱n vása koo mató'ón i̱ chi Yivá i̱ Ndios yóo ra xí'in i̱.
43016033	Nda̱to̱'on i̱ ñayó'o xí'in ndó ña o̱n kundi'i ní ini ndó, ta ná koo ñava̱'a ini ndó xa̱'a̱ ña ñii yóo ndó xí'in i̱. Vará ndixa ndeé ní xo̱'vi̱ ndó ñoyívi yó'o, ta o̱n kuyi̱'ví ndó ta chikaa̱ ndee̱ xí'in mi̱i ndó, chi yi̱'i̱ xa ku̱ndeé i̱ no̱o̱ yichi̱ o̱n vá'a ñoyívi yó'o ―káchí ta̱Jesús xí'in naxíka xí'in ra.
43017001	Ta ndi̱'i nda̱to̱'on ra ñayó'o xí'in naxíka xí'in ra, ta saá ta̱Jesús na̱koto ndaa ra ñoyívi ni̱no, ta ni̱ka̱'a̱n ra xí'in Ndios, káchí ra saá: ―Tata Yivá i̱, xa ki̱xaa̱ mi̱i ki̱vi̱ ká'no ní. Ta vitin yi̱'i̱, ta̱a ta̱ kúu Sa̱'ya ún, ndúkú i̱ no̱o̱ ún ña chinóo síkón ún ñato̱'ó i̱ no̱o̱ ni̱vi. Ñava̱'a yó'o ndúkú i̱ no̱o̱ ún xa̱'a̱ ña chinóo síkón i̱ ñato̱'ó mi̱i ún no̱o̱ ni̱vi.
43017002	Yó'ó kúu ta̱a ta̱ ta̱xi nda̱yí nda'a̱ yi̱'i̱ ña kuu i̱ ta̱a ta̱ká'no no̱o̱ ndi'i ni̱vi, xa̱'a̱ ña taxi i̱ ndi'i saá ki̱vi̱ kutaku̱ ndino'o ndi'i ni̱vi na kúu na ta̱xi ún nda'a̱ i̱.
43017003	Yó'ó kúu ñii la̱á Ndios ndino'o, ta yi̱'i̱ kúu Jesucristo, ta̱a ta̱ ti̱'ví ún ki̱xaa̱ i̱ ñoyívi yó'o ña saka̱ku i̱ ni̱vi. Ta saá tá to̱nda̱a ni̱vi koni̱ ndixa na yó'ó, ta koni̱ ndixa na yi̱'i̱ Jesucristo, ta ña ke̱'é na saá kúu ña táxi kutaku̱ ndino'o ni̱vi ndi'i saá ki̱vi̱.
43017004	’Ta vitin xa ki̱sa ndivi i̱ ndi'i chiño ña ta̱xi ún nda'a̱ i̱, ta xa̱'a̱ ñayó'o kua̱'a̱ ní ni̱vi kasa ká'no ní na yó'ó.
43017005	Ta vitin, Tata Yivá i̱, chinóo síkón ún ñato̱'ó i̱ no̱o̱ mi̱i ún. Ñii ki̱'va nda̱tán ni̱xi̱yo síkón ñato̱'ó i̱ ki̱vi̱ xi̱taku̱ i̱ xí'in ún ñoyívi ni̱no si'na tá o̱n ta̱'án ka̱ kuva̱'a ñoyívi yó'o, saá ná koo ña.
43017006	’Ni̱vi na ta̱xi ún nda'a̱ i̱ ña kundiko̱n na yi̱'i̱, ta sa̱ná'a va̱'a i̱ nayó'o ña kunda̱a̱ ini na xa̱'a̱ ún. Ni̱vi na na̱ka̱xin ún kúu na, ta ta̱xi ún na nda'a̱ i̱ ña kundiko̱n na yi̱'i̱, ta ndixa chi̱kaa̱ so̱'o na to̱'on ún.
43017007	Ta vitin ni̱vi yó'o kúnda̱a̱ ini na ndí ndi'i ña ta̱xi ún nda'a̱ i̱ kúu ña va̱xi no̱o̱ mi̱i ún,
43017008	chi ni̱ka̱'a̱n i̱ xí'in na ndi'i to̱'on ña ta̱xi ún ña ndato̱'on i̱ xí'in na. Ta ndi'i to̱'on yó'o na̱ki'in va̱'a na ña, ta xa ku̱nda̱a̱ ini na ndí ndixa yi̱'i̱ ke̱e i̱ no̱o̱ ún, ta kándixa na ndí yó'ó kúu ta̱a ta̱ ti̱'ví yi̱'i̱ ki̱xaa̱ i̱ ñoyívi yó'o.
43017009	’Xa̱'a̱ ni̱vi yó'o na ndíko̱n yi̱'i̱ ndúkú i̱ no̱o̱ ún, ta o̱n vása ndúkú i̱ no̱o̱ ún xa̱'a̱ ni̱vi na ndíko̱n yichi̱ o̱n vá'a ñoyívi yó'o. Ndúkú i̱ no̱o̱ ún xa̱'a̱ ni̱vi na ta̱xi ún nda'a̱ i̱, chi ni̱vi na na̱ka̱xin mi̱i ún kúu nayó'o.
43017010	Chi ndi'i ni̱vi na ndíko̱n yi̱'i̱ kúu na ndíko̱n yó'ó, ta ndi'i ni̱vi na ndíko̱n yó'ó kúu na ndíko̱n yi̱'i̱. Xa̱'a̱ ña ké'é nayó'o kúu ña kánóo síkón ñato̱'ó i̱.
43017011	’Ta yi̱'i̱, o̱n kóo ka̱ i̱ ñoyívi yó'o, chi salo'o ki̱vi̱ kúma̱ni̱ ta ndikó i̱ no'o̱ i̱ no̱o̱ mi̱i ún ñoyívi ni̱no, ta ni̱vi na ndíko̱n yi̱'i̱ kundo̱o ka̱ na ñoyívi yó'o. Tata Yivá i̱, ta̱a ta̱ kúu ta̱ ndino'o yi̱i̱, xáku ndá'ví i̱ no̱o̱ ún ña xí'in nda̱yí ki̱vi̱ ún kundaa va̱'a ún ni̱vi na ta̱xi ún nda'a̱ i̱. Kundaa va̱'a ún nayó'o xa̱'a̱ ña ñii kuu na. Ñii ki̱'va nda̱tán ñii kúu mi̱i yó, saá ná kuu nayó'o.
43017012	Ta ki̱vi̱ ni̱xi̱yo i̱ xí'in ni̱vi na ndíko̱n sa̱ta̱ i̱ ñoyívi yó'o, ta ndi'i saá ki̱vi̱ xi̱ndaa i̱ nayó'o na kúu na ta̱xi ún nda'a̱ i̱. Ta xí'in nda̱yí ki̱vi̱ ún xi̱ndaa i̱ na, ta saá nda̱ ñii nayó'o ni̱‑ndañó'ó na no̱o̱ i̱. Ndasaá kuiti ta̱a ta̱ ndíko̱n yichi̱ ñandiva̱'a kúu ta̱a ta̱ nda̱ñó'ó no̱o̱ i̱. Saá ni̱xi̱yo xa̱'a̱ ña kundivi to̱'on mi̱i ún ña ni̱taa na xi̱na̱'á xa̱'a̱ ta̱yó'o.
43017013	’Vitin ndikó i̱ xaa̱ i̱ no̱o̱ ún, Tata Yivá i̱. Ta ña yóo ka̱ i̱ ñoyívi yó'o, ká'a̱n i̱ to̱'on yó'o ña koni̱ so̱'o ni̱vi na ndíko̱n yi̱'i̱ ña kusii̱ ini na. Nda̱tán ñii ki̱'va chútú ini i̱ xí'in ñasi̱i̱, saá ná kutú ñasi̱i̱ ini nayó'o.
43017014	Xa nda̱to̱'on i̱ to̱'on ún xí'in nayó'o na kúu na ndíko̱n yi̱'i̱. Ta ni̱vi na ndíko̱n yichi̱ ñoyívi yó'o sáa̱ ini na xíni na nayó'o, saá chi ni̱vi na ndíko̱n yi̱'i̱ o̱n vása ñii yóo yu'ú na xí'in ni̱vi na ndíko̱n yichi̱ o̱n vá'a ñoyívi yó'o. Ta ñii ki̱'va saá yi̱'i̱, o̱n vása ñii yóo yu'ú i̱ xí'in ni̱vi na ndíko̱n yichi̱ o̱n vá'a ñoyívi yó'o.
43017015	Ta o̱n vása ndúkú i̱ no̱o̱ ún ña tava ún ni̱vi na ndíko̱n yi̱'i̱ ña sandakoo na ñoyívi yó'o, ta ndixa ndúkú i̱ no̱o̱ ún ña kundaa va̱'a ún ni̱vi yó'o no̱o̱ ña o̱n vá'a ndi'i ki̱vi̱ táku̱ ka̱ na ñoyívi yó'o.
43017016	Ni̱vi na ndíko̱n yi̱'i̱ o̱n vása ndíko̱n na yichi̱ o̱n vá'a ñoyívi yó'o, chi yi̱'i̱ o̱n vása ndíko̱n i̱ yichi̱ o̱n vá'a yó'o.
43017017	Tata Yivá i̱, chindeé ún nayó'o ña chikaa̱ so̱'o na to̱'on mi̱i ún ña kúu ña ndixa nda̱a̱, ta xí'in ñayó'o, ndasa ndii ún ini na.
43017018	Nda̱tán yóo ña ti̱'ví ún yi̱'i̱ kasa ndivi i̱ chiño ña kóni ún ñoyívi yó'o, saá yóo ña ti'ví i̱ ni̱vi na ndíko̱n yi̱'i̱ ña kasa ndivi na chiño ña kóni ún ñoyívi yó'o.
43017019	Ta táxi ndino'o xí'in mi̱i i̱ kasa ndivi i̱ ña kóni ún. Ta xa̱'a̱ ña ké'é i̱ saá, na ndíko̱n yi̱'i̱ nduu na ni̱vi na nataxi ndino'o xí'in mi̱i ña kasa ndivi na ña kóni ún.
43017020	’O̱n si̱ví ndasaá kuiti xa̱'a̱ ni̱vi na ndíko̱n yi̱'i̱ vitin kúu ña xáku ndá'ví i̱ no̱o̱ ún, ta xáku ndá'ví i̱ no̱o̱ ún xa̱'a̱ ni̱vi na kundiko̱n yi̱'i̱ ki̱vi̱ ña va̱xi, chi nayó'o kúu na kandixa to̱'on ña ndato̱'on na ndíko̱n yi̱'i̱ vitin.
43017021	Xáku ndá'ví i̱ no̱o̱ ún xa̱'a̱ ndi'i ni̱vi na kundiko̱n yi̱'i̱ ña chindeé ún na ña ñii kuu ndi'i na. Nda̱tán yó'ó táku̱ ún ini mi̱i i̱, ta yi̱'i̱ táku̱ i̱ ini mi̱i ún, ñii ki̱'va saá kóni i̱ ndí ni̱vi yó'o kutaku̱ na ini mi̱i yó. Saá ná koo ña xa̱'a̱ ña kunda̱a̱ ini ni̱vi ñoyívi yó'o ndí ndixa yó'ó kúu ta̱a ta̱ ti̱'ví yi̱'i̱ ki̱xaa̱ i̱ ñoyívi yó'o.
43017022	Mi̱i ñava̱'a ká'no ña ta̱xi ún nda'a̱ i̱ kúu ñava̱'a ká'no táxi i̱ nda'a̱ ni̱vi na ndíko̱n yi̱'i̱ xa̱'a̱ ña ñii kuu ndi'i na, ñii ki̱'va nda̱tán ñii kúu mi̱i yó.
43017023	Chi yi̱'i̱ kutaku̱ i̱ ini ni̱vi yó'o, nda̱tán yó'ó táku̱ ún ini mi̱i i̱. Ta saá ñii nduu ini ndi'i yó, ta xa̱'a̱ ñayó'o ni̱vi ñoyívi yó'o kunda̱a̱ ini na ndí yó'ó kúu ta̱a ta̱ ti̱'ví yi̱'i̱ ki̱xaa̱ i̱ ñoyívi yó'o, ta kunda̱a̱ ini na ndí ndixa ñii ki̱'va nda̱tán kí'vi ini ún xíni ún yi̱'i̱, saá kí'vi ini ún xíni ún ni̱vi na ndíko̱n yi̱'i̱.
43017024	’Tata Yivá i̱, ndúkú i̱ no̱o̱ ún xa̱'a̱ ndi'i ni̱vi na ta̱xi ún nda'a̱ i̱, chi kóni i̱ ña xaa̱ nayó'o kutaku̱ na xí'in i̱ ñoyívi ni̱no. Ndixa kóni i̱ ña koto na ñava̱'a ká'no ña livi yé'e ña kómí i̱ chi ta̱xi ún ñava̱'a yó'o nda'a̱ i̱. Saá ke̱'é ún xí'in i̱, chi si'na tá o̱n ta̱'án kuva̱'a ñoyívi, ta xa kí'vi ini ún xíni ún yi̱'i̱.
43017025	Tata Yivá i̱, yó'ó kúu ta̱a ta̱ ndino'o nda̱a̱. Vará ni̱vi na ndíko̱n yichi̱ o̱n vá'a ñoyívi yó'o o̱n vása xíni̱ na yó'ó, ta yi̱'i̱ xíni̱ va̱'a i̱ yó'ó, ta ni̱vi na ndíko̱n sa̱ta̱ i̱ xíni̱ na ña ti̱'ví ún yi̱'i̱ ki̱xaa̱ i̱ ñoyívi yó'o.
43017026	Xa sa̱ná'a i̱ nayó'o ndi'i ña kúu ña xíni̱ ñó'ó kunda̱a̱ ini na xa̱'a̱ ún, ta o̱n vása sandakoo i̱ ña saná'a i̱ na ndi'i ña xíni̱ ñó'ó kunda̱a̱ ini na xa̱'a̱ ún. Ta xa̱'a̱ ñayó'o nda̱tán ñii ki̱'va kí'vi ini ún xíni ún yi̱'i̱, ñii ki̱'va saá kuki'vi ini na koni tá'an na. Ta saá tuku yi̱'i̱ kutaku̱ i̱ ini na ―káchí ta̱Jesús xí'in Ndios.
43018001	Tá ndi̱'i ni̱ka̱'a̱n ta̱Jesús xí'in Ndios, ta ke̱e ra kua̱'a̱n ra, ta naxíka xí'in ra ke̱e na ndíko̱n na kua̱'a̱n na sa̱ta̱ ra. Ni̱ya'a na ñii yivi̱ na̱ní ña Cedrón. Ta inka̱ tá'ví yu'u̱ yivi̱ yó'o yóo ñii jardín, ta ki̱xaa̱ ta̱Jesús xí'in naxíka xí'in ra, ta ni̱ki̱'vi na jardín yó'o.
43018002	Ta ta̱Judas, ta̱ kúu ta̱ ni̱si̱kó kuí'ná ta̱Jesús nda'a̱ na sáa̱ ini xíni ña'á, xa xíni̱ ra no̱o̱ yóo jardín yó'o, chi yó'o kúu xiiña no̱o̱ kua̱'a̱ ní yichi̱ xi̱xa̱'a̱n ta̱Jesús xí'in naxíka xí'in ra.
43018003	Ta saá ta̱Judas ki̱xaa̱ ra yó'o, ta ñii ti'vi natropa xí'in napolicía na ndáa ve'e ño̱'o ká'no ki̱xaa̱ na xí'in ra. Sava nafariseo xí'in sava naná'no no̱o̱ nasu̱tu̱ ti̱'ví na napolicía yó'o ña tiin na ta̱Jesús. Sava nayó'o ní'i na candil no̱o̱ xíxi̱ ño'o̱, sava na ní'i na yito̱n no̱o̱ kánóo ño'o̱ ña xíxi̱, ta sava na ní'i espada.
43018004	Ta ta̱Jesús xa kúnda̱a̱ ndi'i ini ra yukía̱ xíni̱ ñó'ó kundo'o ra, ta na̱kundichi ra kua̱'a̱n ra nakutá'an ra xí'in na ki̱xaa̱ yó'o, ta ni̱nda̱ka̱ to̱'on ra na, káchí ra saá xí'in na: ―¿Yukú ta̱ ndúkú ndó? ―káchí ra xí'in na.
43018005	Ta nda̱kuii̱n na: ―Ndúkú ndi̱ ta̱Jesús, ta̱ñoo Nazaret ―káchí na. ―Yi̱'i̱ Kúu i̱ ―káchí ta̱Jesús xí'in na. Ta ta̱Judas, ta̱ kúu ta̱ ni̱si̱kó kuí'ná ta̱Jesús, ñíndichi ra xí'in na.
43018006	Tá xi̱ni̱ so̱'o na to̱'on ni̱ka̱'a̱n ta̱Jesús: “Yi̱'i̱ kúu i̱”, káchí ra, ta kama ki̱xá'á na kua̱'a̱n símá na chí sa̱ta̱, ta ndi̱va na ni̱ko̱yo na no̱o̱ ño'o̱.
43018007	Ta saá tuku ni̱nda̱ka̱ to̱'on ta̱Jesús na, káchí ra saá xí'in na: ―¿Yukú ta̱ ndúkú ndó? ―káchí ra. Ta tuku nda̱kuii̱n na, káchí na saá: ―Ndi̱'i̱ ndúkú ndi̱ ta̱Jesús, ta̱ñoo Nazaret ―káchí na.
43018008	―Xa ni̱ka̱'a̱n i̱ xí'in ndó yi̱'i̱ kúu ra ―káchí ta̱Jesús xí'in na. ―Tá yi̱'i̱ kúu ta̱a ta̱ ndúkú ndó, ta saá taxi ndó ndí ni̱vi na yóo xí'in i̱ ná ko̱'o̱n ndíka̱ na ―káchí ta̱Jesús xí'in na.
43018009	Xí'in to̱'on yó'o ku̱ndivi to̱'on ña sa̱kán ni̱ka̱'a̱n ta̱Jesús xí'in Ndios, chi ni̱ka̱'a̱n ra, káchí ra saá: “Tata Yivá i̱, nda̱ ñii ni̱vi na ta̱xi ún nda'a̱ i̱, o̱n vása ní‑sandañó'ó i̱ na”, káchí ta̱Jesús xí'in Ndios.
43018010	Ta ta̱Simón Pedro ta̱va ra espada, ta ka̱ndoso va̱'a ra so̱'o kua'á ñii ta̱a ta̱ na̱ní Malco, ta̱ kúu ta̱a ta̱ kísa chiño no̱o̱ ta̱ká'no no̱o̱ nasu̱tu̱.
43018011	Ta saá ta̱Jesús xa̱'nda chiño ra no̱o̱ ta̱Pedro, ni̱ka̱'a̱n ra xí'in ra: ―Chikaa̱ va̱'a ún espada ún, saá chi Ndios chi̱tóni̱ ra ña yo̱'vi̱ xo̱'vi̱ i̱, ta ndixa kasa ndivi i̱ ndi'i ña yo̱'vi̱ yó'o ―káchí ta̱Jesús xí'in ta̱Pedro.
43018012	Ta saá natropa xí'in ta̱ ndíso chiño xí'in na, ta xí'in napolicía na ndáa ve'e ño̱'o ká'no, ti̱in na ta̱Jesús, ta ka̱tón na ra.
43018013	Ta saá ni̱xa̱'a̱n ra xí'in na no̱o̱ ñii ta̱su̱tu̱ ká'no ta̱ na̱ní Anás, ta̱ kúu si̱so ta̱Caifás. Ta kui̱ya̱ yó'o ta̱Caifás kúu ta̱ká'no no̱o̱ ndi'i nasu̱tu̱ ñoo Israel.
43018014	Ta mi̱i ta̱Caifás yó'o kúu ta̱a ta̱ xa si'na nda̱to̱'on xí'in najudío ndí va̱'a ka̱ xíni̱ ñó'ó ñii la̱á ta̱a kivi̱ xa̱'a̱ ni̱vi nañoo Israel, ko̱to̱ ndi'i na ndi'i xa̱'a̱.
43018015	O̱vi̱ ta̱a ta̱xíka xí'in ta̱Jesús ndíko̱n na sa̱ta̱ ra kua̱'a̱n na, ta ni̱xaa̱ na ve'e ta̱su̱tu̱ ká'no ta̱Anás. Ñii ta̱yó'o kúu ta̱Simón Pedro, ta inka̱ ra kúu ta̱a ta̱ xíni̱ tá'an xí'in ta̱su̱tu̱ ká'no yó'o, ña̱kán ta̱xi na ni̱ki̱'vi ta̱yó'o xí'in ta̱Jesús ke̱'e ve'e ta̱su̱tu̱ yó'o.
43018016	Ta ta̱Pedro ni̱ndo̱o ra ñíndichi ra yatin yé'é. Ta saá ta̱tá'an ra yó'o, ta̱xíka xí'in ta̱Jesús, ta̱ kúu ta̱ xíni̱ tá'an xí'in ta̱su̱tu̱, ke̱ta ra ta ni̱ka̱'a̱n ra xí'in ñáña'a̱ ñá ndáa yé'é. Ta saá ta̱xi ñá ni̱ki̱'vi ta̱Pedro.
43018017	Ta ñáña'a̱ ñá ndáa yé'é yó'o ni̱nda̱ka̱ to̱'on ñá ta̱Pedro, káchí ñá saá xí'in ra: ―¿Án o̱n si̱ví yó'ó kúu ún ñii ta̱xíka xí'in ta̱a ta̱ ñíndichi kaa̱? ―káchí ñá. Ta nda̱kuii̱n ta̱Pedro: ―¡O̱n vása! O̱n si̱ví yi̱'i̱ kúu ra ―káchí ra.
43018018	Ta ndeé ní vi̱xin ñoó yó'o, ta na kísa chiño no̱o̱ nave'e su̱tu̱ yó'o xí'in inka̱ napolicía na ndáa ve'e ño̱'o ká'no, xá'mi na ño'o̱, ta yíta na yatin no̱o̱ xíxi̱ ño'o̱ ña nasaa̱ na. Ta ta̱Pedro ñíndichi ra xí'in na násaa̱ ra.
43018019	Ta ta̱su̱tu̱ ká'no ki̱xá'á ra ndáka̱ to̱'on ra ta̱Jesús xa̱'a̱ ni̱vi naxíka xí'in ra, ta ndáka̱ to̱'on ña'á ra xa̱'a̱ to̱'on ña sa̱ná'a ra ni̱vi.
43018020	Ta nda̱kuii̱n ta̱Jesús, ni̱ka̱'a̱n ra, káchí ra saá: ―Ki̱vi̱ sa̱ná'a i̱ ni̱vi, ta o̱n vása ní‑saná'a se'é i̱ na, chi sa̱ná'a i̱ na ve'e ño̱'o válí sinagoga xí'in ve'e ño̱'o ká'no no̱o̱ nákutá'an ndi'i najudío, ta nda̱ ñii to̱'on se'é ni̱‑ka'a̱n i̱ xí'in na.
43018021	¿Nda̱chun ndáka̱ to̱'on ún yi̱'i̱ ndá to̱'on kúu ña sa̱ná'a i̱ ni̱vi? Va̱'a ka̱ ná nda̱ka̱ to̱'on ún ni̱vi na xi̱ni̱ so̱'o ña sa̱ná'a i̱, chi nayó'o xíni̱ na yu kúu ña ni̱ka̱'a̱n i̱ xí'in na ―káchí ta̱Jesús xí'in ta̱su̱tu̱ ká'no.
43018022	Tá ndi̱'i xi̱ni̱ so̱'o ra ñayó'o, ta ñii ta̱policía ta̱ ndáa ve'e ño̱'o ká'no, ta̱ kúu ta̱ ñíndichi yatin sii̱n ta̱Jesús, ka̱ni ra no̱o̱ ta̱Jesús xí'in xa̱'nda̱ nda'a̱ ra, ta ni̱ka̱'a̱n ra xí'in ra: ―¿Nda̱chun ndákuii̱n ún saá yu'u̱ ta̱su̱tu̱ ká'no? ―káchí ra.
43018023	Ta nda̱kuii̱n ta̱Jesús, ni̱ka̱'a̱n ra xí'in ta̱yó'o: ―Tá o̱n vá'a ni̱ka̱'a̱n i̱, ta vitin yó'ó ka̱'a̱n ún xí'in i̱ yu kúu to̱'on o̱n vá'a ni̱ka̱'a̱n i̱. Ta tá to̱'on va̱'a ni̱ka̱'a̱n i̱, ta, ¿nda̱chun ka̱ni ún yi̱'i̱? ―káchí ra xí'in ra.
43018024	Ta saá ta̱su̱tu̱ Anás ti̱'ví ra ta̱Jesús, nó'ni ka̱ ra, kua̱'a̱n ra xí'in na no̱o̱ ta̱Caifás, ta̱ kúu ta̱su̱tu̱ ká'no no̱o̱ ndi'i inka̱ nasu̱tu̱ no̱o̱ najudío.
43018025	Ta yóo ta̱Simón Pedro no̱o̱ ke̱'e ve'e ta̱Anás, ñíndichi ra násaa̱ ra yatin no̱o̱ xíxi̱ ño'o̱. Ta ñii ta̱a ni̱nda̱ka̱ to̱'on ra ta̱Pedro, káchí ra saá: ―¿Án o̱n si̱ví yó'ó kúu ñii ta̱xíka xí'in ta̱yó'o? ―káchí ra xí'in ta̱Pedro. Ta nda̱kuii̱n ta̱Pedro: ―¡O̱n vása! O̱n si̱ví yi̱'i̱ kúu ra ―káchí ra.
43018026	Ta ñíndichi yatin ñii ta̱ kísa chiño no̱o̱ ta̱su̱tu̱ ká'no, ta ta̱yó'o kúu ñii ta̱ve'e ta̱a ta̱ xa̱'nda ta̱Pedro so̱'o. Ta ta̱ kísa chiño yó'o ni̱nda̱ka̱ to̱'on ra ta̱Pedro, káchí ra saá: ―¿Án o̱n ndixa yó'ó kúu ñii ta̱a ta̱ xi̱ni i̱ xí'in ta̱Jesús no̱o̱ yóo jardín? ―káchí ra xí'in ta̱Pedro.
43018027	Ta nda̱kuii̱n ta̱Pedro, káchí ra saá: ―O̱n si̱ví yi̱'i̱ kúu ra ―káchí ra. Ta xa̱ndi̱ko̱n mií saá ka̱na nduxú chée.
43018028	Ta xita̱a̱n ní kúu ña, ta napolicía xí'in ta̱Jesús, ke̱e na ve'e ta̱Caifás ta kua̱'a̱n na ve'e ká'no no̱o̱ yóo ta̱Pilato, ta̱a ta̱ñoo Roma kúu ra, ta kúu ra ta̱gobernador ta̱ xá'nda chiño no̱o̱ najudío. Ta najudío na chíkaa̱ kua̱chi sa̱ta̱ ta̱Jesús, ndíko̱n na kua̱'a̱n na xí'in napolicía yó'o, ta ni̱xaa̱ na ke̱'e ve'e ká'no yó'o. Ta najudío yó'o ni̱‑xiin na ki̱'vi na ini ve'e yó'o, ta yíta na ke̱'e. Saá chi yóo nda̱yí najudío ña káchí ndí o̱n ki̱ví ki̱'vi na ve'e ni̱vi na o̱n vása kúu najudío. Chi tá ya'a ndoso na nda̱yí yó'o, ta nduu na ni̱vi ya̱kua̱ no̱o̱ Ndios, ta o̱n kuchiño na kuxu na viko̱ Pascua.
43018029	Ta saá ta̱Pilato ke̱e ra ve'e ra ta ki̱xaa̱ ra nda̱ ke̱'e no̱o̱ yíta najudío yó'o, ta ni̱nda̱ka̱ to̱'on ra na xa̱'a̱ ta̱Jesús, káchí ra saá xí'in na: ―¿Ndá kua̱chi kúu ña sákuiso ndó ta̱yó'o? ―káchí ta̱Pilato xí'in na.
43018030	Ta nda̱kuii̱n na, káchí na saá: ―Tá o̱n si̱ví ñii ta̱a ta̱ kómí kua̱chi kúu ra, ta o̱n vása kixi ndi̱ nataxi ndi̱ ra nda'a̱ ún, níkúu ―káchí na xí'in ta̱Pilato.
43018031	Ta nda̱kuii̱n ta̱Pilato, ni̱ka̱'a̱n ra saá: ―Va̱'a ka̱ naki'in ndó ra ko̱'o̱n ra xí'in ndó ña kasa nani mi̱i ndó xa̱'a̱ kua̱chi ra, nda̱tán yóo nda̱yí mi̱i ndó najudío ―káchí ra xí'in na. Ta nda̱kuii̱n najudío, ni̱ka̱'a̱n na: ―Ta̱Jesús yó'o xíni̱ ñó'ó kivi̱ ra, ta mi̱i ndi̱ najudío, o̱n vása kómí ndi̱ nda̱yí taxi ndi̱ kivi̱ ni̱vi na kómí kua̱chi, chi ndasaá kuiti nachiño ñoo Roma kúu na kómí nda̱yí taxi ña kivi̱ ni̱vi na kómí kua̱chi ―káchí na xí'in ta̱Pilato.
43018032	Xí'in ña ni̱ka̱'a̱n na to̱'on yó'o, ku̱ndivi to̱'on ña ni̱ka̱'a̱n ta̱Jesús ndasaá koo kivi̱ ra. Saá chi tá nachiño ñoo Roma káchí na ndí ni̱vi ndíso na kua̱chi ña táxi kivi̱ na, ta saá katakaa̱ ndaa na ni̱vi yó'o nda'a̱ tón cruz nda̱ kivi̱ na.
43018033	Ta saá ta̱Pilato ndi̱kó ra ni̱ki̱'vi ra ini ve'e ra, ta xa̱'nda chiño ra ná kixi ta̱Jesús no̱o̱ ra. Ta saá ki̱xaa̱ ta̱Jesús no̱o̱ ra, ta ni̱nda̱ka̱ to̱'on ña'á ra, káchí ra saá: ―¿Án ndixa yó'ó kúu ún Rey no̱o̱ najudío? ―káchí ra xí'in ra.
43018034	Ta nda̱kuii̱n ta̱Jesús: ―¿Án káku to̱'on yó'o si̱ni̱ mi̱i ún ña ká'a̱n ún xí'in i̱ saá? ¿Án káku to̱'on yó'o si̱ni̱ inka̱ ni̱vi, ta xi̱ni̱ so̱'o ún ña, ta saá ká'a̱n ún xí'in i̱? ―káchí ta̱Jesús xí'in ra.
43018035	Ta nda̱kuii̱n ta̱Pilato, káchí ra saá: ―¿Án xáni si̱ni̱ ún ta̱judío kúu i̱? Ta yó'ó, ta̱judío kúu mi̱i ún, ta ni̱vi nañoo mi̱i ún xí'in nasu̱tu̱ ná'no ve'e ño̱'o ñoo ún kúu na táxi kua̱chi xa̱'a̱ ún no̱o̱ i̱ vitin. ¿Ndá kua̱chi kúu ña ni̱ki̱'vi ún? ―káchí ta̱Pilato xí'in ta̱Jesús.
43018036	Ta nda̱kuii̱n ta̱Jesús, ni̱ka̱'a̱n ra saá: ―O̱n si̱ví ñoyívi yó'o kúu no̱o̱ xá'nda chiño i̱. Tá ñoyívi yó'o kúu no̱o̱ xá'nda chiño i̱, níkúu, ta saá ni̱vi na ndíko̱n yi̱'i̱ kani tá'an na xa̱'a̱ i̱, ña o̱n taxi na yi̱'i̱ nda'a̱ ni̱vi na sáa̱ ini xíni yi̱'i̱. Ta ndixa ñoo ká'no no̱o̱ xá'nda chiño i̱ o̱n vása ndá'vi ndaa ña ñoyívi yó'o ―káchí ta̱Jesús xí'in ta̱Pilato.
43018037	Ta tuku ni̱ka̱'a̱n ta̱Pilato xí'in ra: ―¿Án kóni kachí to̱'on yó'o ndí ndixa ñii ta̱rey kúu yó'ó? ―káchí ra xí'in ta̱Jesús. Ta nda̱kuii̱n ta̱Jesús, ni̱ka̱'a̱n ra saá: ―To̱'on mi̱i ún káchí yi̱'i̱ kúu ta̱rey. Ta yi̱'i̱ ndákuii̱n i̱ xa̱'a̱ i̱, ká'a̱n i̱ ndí ki̱xaa̱ i̱ ñoyívi yó'o ta ka̱ku i̱ xa̱'a̱ ña saná'a i̱ yu kúu ñanda̱a̱. Ta ndi'i ni̱vi na ñii yu'ú yóo xí'in ñanda̱a̱ chíkaa̱ so̱'o na to̱'on ña ká'a̱n i̱ xí'in na ―káchí ta̱Jesús xí'in ta̱Pilato.
43018038	Ta nda̱kuii̱n ta̱Pilato, káchí ra saá: ―¿Yu kúu mi̱i ñanda̱a̱? ―káchí ra. Ta saá tuku ke̱ta ta̱Pilato, ta ni̱ka̱'a̱n ra xí'in najudío, káchí ra saá: ―Nda̱ ñii kua̱chi ta̱yó'o ni̱‑kuchiño naní'i i̱ xa̱'a̱ ña kivi̱ ra.
43018039	Ta vitin kixaa̱ viko̱ Pascua, ta ndi'i saá viko̱ yó'o sáña i̱ ñii ta̱a ta̱ nákaa̱ ini ve'e ka̱a ña kee ra ko̱'o̱n ndíka̱ ra. ¿Án kóni ndó ña saña i̱ ta̱yó'o, ta̱ kúu Rey no̱o̱ ndó'ó najudío? ―káchí ta̱Pilato xí'in na.
43018040	Ta nda̱kuii̱n na, ta xí'in ndi'i ndee̱ na, ni̱ka̱'a̱n na, káchí na saá: ―Ó'on, o̱n saña ún ta̱yó'o. Va̱'a ka̱ saña ún ta̱Barrabás ná ko̱'o̱n ndíka̱ ra ―káchí na xí'in ta̱Pilato. Ta ta̱Barrabás yó'o xi̱kuu ñii ta̱a ta̱kuí'ná.
43019001	Ta saá ta̱Pilato xa̱'nda chiño ra no̱o̱ natropa kani na ta̱Jesús xí'in kuártá ña nó'ni ka̱a si̱i̱n no̱o̱.
43019002	Ta saá natropa ki̱sa va̱'a na ñii corona ñiño̱ chi̱nóo na si̱ni̱ ra. Ta sa̱kundixin na ra xí'in ñii tiko̱to̱ ndí'í to̱ón, nda̱tán yóo tiko̱to̱ capa ndíxin ta̱rey. Ta ke̱'é na saá xa̱'a̱ ña kuaku̱ ndaa na ra ta xa̱'a̱ ña kusiki na ta̱Jesús.
43019003	Ta natropa yó'o ni̱ka̱'a̱n na xí'in ra, káchí na saá ña kusiki na ra: ―¡Ná koo va̱'a ta̱Rey no̱o̱ nañoo judío! ―káchí na, kúsiki na ta̱Jesús. Ta natropa yó'o tuku tuku ká'a̱n na xí'in ra kúsiki na ra saá, ta xí'in xa̱'nda̱ nda'a̱ na ka̱ni na no̱o̱ ra.
43019004	Ta tuku ke̱ta ta̱Pilato ni̱ka̱'a̱n ra xí'in najudío, káchí ra saá: ―Koto ndó yó'o, va̱xi ra xí'in i̱. Ta saá kuchiño kunda̱a̱ ini ndó ndí nda̱ ñii kua̱chi o̱n vása ní‑naní'i i̱ kómí ra ―káchí ra xí'in na.
43019005	Ta ki̱xaa̱ ta̱Jesús ndíxin ra tiko̱to̱ capa ndí'í to̱ón, ta kánóo corona ñiño̱ si̱ni̱ ra, ta ñíndichi ra no̱o̱ ni̱vi yó'o. Ta ni̱ka̱'a̱n ka̱ ta̱Pilato, káchí ra saá: ―Koto ndó, yó'o yóo ra ―káchí ra xí'in na.
43019006	Tá nasu̱tu̱ ná'no xí'in na ndáa ve'e ño̱'o xi̱to na ñíndichi ta̱Jesús, ta xí'in ndi'i ndee̱ na, ni̱ka̱'a̱n na, káchí na saá: ―¡Katakaa̱ ndaa ún ra nda'a̱ tón cruz! ¡Katakaa̱ ndaa ún ra nda'a̱ tón cruz! ―káchí na, ká'a̱n na xí'in ndi'i ndee̱ na. Ta nda̱kuii̱n ta̱Pilato, ni̱ka̱'a̱n ra xí'in na: ―Ndó'ó, ná ki'in mi̱i ndó ra, ta ná ko̱'o̱n ra xí'in ndó, ta katakaa̱ ndaa ndó ra nda'a̱ tón cruz. Saá chi yi̱'i̱, nda̱ ñii kua̱chi ni̱‑kuchiño naní'i i̱ kómí ra ―káchí ra xí'in na.
43019007	Ta ñii toon ká'a̱n najudío, káchí na saá: ―Kómí ndi̱ nda̱yí ña káchí xíni̱ ñó'ó kivi̱ ra, chi ká'a̱n ra ndí mi̱i ra kúu Sa̱'ya Ndios ―káchí na xí'in ta̱Pilato.
43019008	Tá xi̱ni̱ so̱'o ta̱Pilato to̱'on yó'o ña ni̱ka̱'a̱n na, ta ni̱yi̱'ví ní ra.
43019009	Ta saá tuku ndi̱kó ta̱Pilato ni̱ndi̱'vi ra ini ve'e ra, ta ka̱na ra ta̱Jesús ta ki̱xaa̱ ra no̱o̱ ra, ta ni̱nda̱ka̱ to̱'on ña'á ra, káchí ra xí'in ra saá: ―¿Míchí ke̱e ún? ―káchí ra. Ta ta̱Jesús, nda̱ lo'o o̱n vása ní‑ndakuii̱n ra.
43019010	Ta tuku ni̱nda̱ka̱ to̱'on ta̱Pilato ra: ―¿Án o̱n xi̱in ún ndakuii̱n ún yu'u̱ i̱? ¿Án o̱n vása xíni̱ ún yi̱'i̱ kómí i̱ nda̱yí ña saña i̱ yó'ó ko̱'o̱n ndíka̱ ún, ta kómí i̱ nda̱yí ka'ni i̱ yó'ó nda'a̱ tón cruz? ―káchí ra xí'in ta̱Jesús.
43019011	Ta saá nda̱kuii̱n ta̱Jesús ni̱ka̱'a̱n ra xí'in ta̱Pilato: ―Tá o̱n ko̱ó nda̱yí ña ta̱xi Ndios nda'a̱ ún, ta o̱n ki̱ví ka'nda chiño ún no̱o̱ i̱. Ta saá ta̱a ta̱ na̱taxi yi̱'i̱ nda'a̱ ún kúu ta̱a ta̱ ndíso kua̱chi ndeé ní ka̱ no̱o̱ kua̱chi ña ndíso yó'ó ―káchí ta̱Jesús xí'in ta̱Pilato.
43019012	Tá xi̱ni̱ so̱'o ta̱Pilato ñayó'o, ta saá ndu̱kú ra ndasaá koo kuchiño saña ra ta̱Jesús ko̱'o̱n ndíka̱ ra. Ta najudío tuku tuku ká'a̱n na xí'in ndi'i ndee̱ na, káchí na saá: ―Táná saña ún ta̱yó'o, ta saá o̱n si̱ví ka̱ ta̱migo ta̱rey César kúu ún, chi ndi'i ni̱vi na ndása rey xí'in mi̱i, nda̱tán ke̱'é ta̱yó'o, kúu na ni̱vi na sáa̱ ini xíni ta̱rey César ―káchí najudío xí'in ta̱Pilato.
43019013	Tá xi̱ni̱ so̱'o ta̱Pilato ñayó'o, ta saá ta̱va ra ta̱Jesús nda̱ ke̱'e no̱o̱ ni̱vi ña kuchiño koto na ra. Ta saá xi̱koo ta̱Pilato no̱o̱ ñii táyi̱ tón to̱'ó, tón ñíndichi ñii xiiña ña na̱ní Yoso̱ Ndíka̱, ta tuku na̱ní ña Gabata to̱'on hebreo.
43019014	Ta xa yatin ma̱'ñó ndiví kúu ña, ta ki̱vi̱ yó'o xa yatin kixá'á viko̱ Pascua. Ta saá ta̱Pilato ni̱ka̱'a̱n ra xí'in najudío, káchí ra saá: ―Yó'o yóo ta̱Rey ta̱ká'no no̱o̱ ndó ―káchí ra xí'in na.
43019015	Ta nda̱kuii̱n na xí'in ndi'i ndee̱ na, ni̱ka̱'a̱n na, káchí na saá: ―¡Ná kivi̱ ra! ¡Ná kivi̱ ra! ¡Katakaa̱ ndaa ún ra nda'a̱ tón cruz! ―káchí na. Ta ta̱Pilato ni̱nda̱ka̱ to̱'on ra na, káchí ra saá: ―¿Án kóni ndó yi̱'i̱ katakaa̱ ndaa i̱ ta̱Rey no̱o̱ ndó nda'a̱ tón cruz? ―káchí ra xí'in na. Ta nda̱kuii̱n nasu̱tu̱ ná'no, káchí na saá: ―Ñii la̱á rey no̱o̱ ndi̱ kúu ta̱rey César ―káchí na.
43019016	Ta saá, ta̱Pilato na̱taxi ra ta̱Jesús nda'a̱ natropa ña katakaa̱ ndaa na ra nda'a̱ tón cruz.
43019017	Ta saá ti̱in na ta̱Jesús, ta sa̱kuiso na ra yito̱n tón cruz ña kua̱'a̱n ra xí'in na no̱o̱ kivi̱ ra. Ta ni̱xaa̱ ra ñii xiiña no̱o̱ na̱ní Leke Si̱ni̱ Ndi̱í, ta to̱'on hebreo na̱ní ña Gólgota.
43019018	Ta yó'o kúu no̱o̱ ka̱takaa̱ ndaa na ta̱Jesús nda'a̱ tón cruz. Ta saá tuku ni̱xi̱yo ka̱ o̱vi̱ ta̱a, ta ñii ta̱yó'o, ka̱takaa̱ ndaa na ra nda'a̱ tón cruz tón ñíndichi sii̱n kua'á ta̱Jesús, ta inka̱ ta̱yó'o ka̱takaa̱ ndaa na ra nda'a̱ tón cruz tón ñíndichi sii̱n yitin ta̱Jesús.
43019019	Ta ta̱Pilato xa̱'nda chiño ra ña chinóo ndaa na ñii vi̱ti̱ si̱ni̱ tón cruz no̱o̱ tákaa̱ ndaa ta̱Jesús. Ta káchí letra ña ni̱ka̱'yi̱ no̱o̱ tón vi̱ti̱ saá: “Ta̱yó'o kúu ta̱Jesús, ta̱ñoo Nazaret, ta̱Rey no̱o̱ najudío”, káchí ña.
43019020	Kua̱'a̱ ní najudío ká'vi na letra yó'o, chi yatin ní ñoo Jerusalén kúu no̱o̱ ka̱takaa̱ ndaa na ta̱Jesús nda'a̱ tón cruz. U̱ni̱ no̱o̱ to̱'on kúu ña ni̱ka̱'yi̱ no̱o̱ tón vi̱ti̱ yó'o, ña kúu to̱'on hebreo, to̱'on latín, xí'in to̱'on griego, ta ñii káchí ká'a̱n to̱'on yó'o.
43019021	Ta saá nasu̱tu̱ ná'no no̱o̱ najudío kua̱'a̱n na ka̱'a̱n kua̱chi na no̱o̱ ta̱Pilato. Tá ni̱xaa̱ na, ta ni̱ka̱'a̱n na, káchí na saá xí'in ra: ―O̱n vása va̱'a ká'a̱n letra ña káchí ta̱Jesús yó'o kúu ta̱Rey no̱o̱ ndi̱ najudío. Va̱'a ka̱ ka'yi ún inka̱ letra ña kachí: “Ta̱yó'o káchí ra mi̱i ra kúu Rey” ―káchí na, ká'a̱n na xí'in ta̱Pilato.
43019022	Ta nda̱kuii̱n ta̱Pilato ni̱ka̱'a̱n ra xí'in na: ―To̱'on ña xa ni̱ka̱'yi̱ yó'o, saá koo ña, o̱n nasama ka̱ i̱ ña ―káchí ta̱Pilato xí'in na.
43019023	Tá ndi̱'i ka̱takaa̱ ndaa na ta̱Jesús nda'a̱ tón cruz, ta saá ko̱mi̱ natropa yó'o na̱ta'ví na tiko̱to̱ ra, ta ñii ñii na na̱ki'in lo'o ña. Ta ki̱ndo̱o ñii tiko̱to̱ káni̱ ta̱Jesús, ta ni̱‑xiin na ndata na ña, chi kúu ña ñii níí ká'no tiko̱to̱, ña o̱n vása ní‑kuku na.
43019024	Ta natropa ni̱ka̱'a̱n tá'an na, káchí na saá: ―O̱n ndata yó tiko̱to̱ yó'o. Va̱'a ka̱ chikaa̱ yó ndati̱, ta ka'nda chiño ña yukú yó naki'in tiko̱to̱ yó'o ―káchí na. Saá ni̱xi̱yo ña ke̱'é na, ta ku̱ndivi ña ká'a̱n to̱'on Ndios, ña ni̱taa na xi̱na̱'á, ña káchí saá: “Nata'ví na tiko̱to̱ i̱, ta chikaa̱ na ndati̱ xa̱'a̱ tiko̱to̱ níí ká'no ña xi̱noo sa̱ta̱ tiko̱to̱ xi̱ndixin i̱”, káchí to̱'on Ndios, ña ni̱taa na xi̱na̱'á, ta nda̱tán ká'a̱n to̱'on yó'o saá ke̱'é natropa xí'in tiko̱to̱ ta̱Jesús.
43019025	Yatin xa̱'a̱ tón cruz no̱o̱ tákaa̱ ndaa ta̱Jesús, yíta sava násí'í. Ñii ñá kúu ñáMaría, si'í ta̱Jesús, inka̱ ñá kúu ki̱'vi̱ ñáMaría yó'o, inka̱ ñá kúu ñásí'í ta̱Cleofas, na̱ní ñá María, ta inka̱ ñá na̱ní María Magdalena.
43019026	Tá ta̱Jesús xi̱ni ra si'í ra ñíndichi ñá yó'o ta xi̱ni ra ñii ta̱xíka xí'in ra, ta̱ kúu ta̱a ta̱ kí'vi ní ini ra xíni ra. Ta saá ta̱Jesús ni̱ka̱'a̱n ra xí'in si'í ra, káchí ra saá: ―Nana, ta̱yó'o kuu sa̱'ya ún ―káchí ra xí'in ñá.
43019027	Ta saá ni̱ka̱'a̱n ra xí'in ta̱xíka xí'in ra: ―Tata, ñáyó'o kuu si'í ún ―káchí ra xí'in ra. Ta̱nda̱ ki̱vi̱ yó'o ndu̱u ñáMaría si'í ra, ta̱nda̱ ki̱vi̱ saá ki̱xá'á ñá táku̱ ñá ve'e ta̱yó'o.
43019028	Tá ndi̱'i ni̱ya'a ñayó'o, ta ta̱Jesús kúnda̱a̱ ini ra ndí xa ki̱sa ndivi ra ndi'i chiño ña ta̱xi Ndios nda'a̱ ra kasa ndivi ra, ta saá ni̱ka̱'a̱n ra to̱'on xa̱'a̱ ña kundivi to̱'on Ndios ña ni̱taa na xi̱na̱'á, káchí ra saá: ―Yíchi̱ ní i̱ takuií ―káchí ra.
43019029	Yóo ñii ki̱si ña ñó'o vino yiyá, ta saá sa̱chii na ñii tiko̱to̱ kuíkon xí'in vino yiyá ta ka̱tón na ña no̱o̱ ñii yito̱n káni̱, na̱ní nó hisopo, ta nda̱ní'i na nó, ta chi̱kaa̱ na ña yu'u̱ ta̱Jesús, ta xi̱to ndoso ña'á ra.
43019030	Tá ndi̱'i xi̱'i ra lo'o vino yiyá yó'o, ta saá ni̱ka̱'a̱n ta̱Jesús: ―Ni̱xi̱no̱ chiño i̱ ―káchí ra. Ta saá na̱kuiko si̱ni̱ ra ta ni̱xi'i̱ ra.
43019031	Ki̱vi̱ yó'o kísa ndivi najudío ña kana viko̱ Pascua inka̱ ki̱vi̱ ña kúu ñayi̱i̱ ní. Ta xa̱'a̱ ñayó'o najudío ni̱‑xiin na kindo̱o yi̱kí ko̱ñu ndi̱í ni̱vi na ni̱xi'i̱ ña kutakaa̱ ndaa ka̱ ña nda'a̱ tón cruz. Ta saá ni̱xa̱'a̱n na ndu̱kú na no̱o̱ ta̱Pilato ña ka'nda chiño ra no̱o̱ natropa ña ko̱'o̱n na ka'no na yi̱kí xa̱'a̱ nata̱a na tákaa̱ ndaa ka̱ nda'a̱ tón cruz, ña kama ní kivi̱ na. Ta saá kuchiño sanoo na yi̱kí ko̱ñu nayó'o ña o̱n ta̱'án ka̱ kixá'á ki̱vi̱ yi̱i̱.
43019032	Ta saá natropa na̱ki'in na nda̱yí ta ki̱xaa̱ na, ta ki̱xá'á na xá'no na yi̱kí xa̱'a̱ ñii ñii ta̱a ta̱ tákaa̱ ndaa ka̱ sii̱n ta̱Jesús.
43019033	Ta ki̱xaa̱ na kóni na ka'no na yi̱kí xa̱'a̱ ta̱Jesús, ta na̱koto na xa ni̱xi'i̱ ra, ta saá o̱n vása ní‑xa'no na yi̱kí xa̱'a̱ ra.
43019034	Ta ñii ta̱tropa yó'o ti̱vi ra tón lanza sii̱n kándíká yi̱kí ko̱ñu ta̱Jesús. Ta ña ke̱'é ra saá, ke̱e kua̱'a̱ ní ni̱i̱ xí'in takuií no̱o̱ ti̱vi ra tón lanza yó'o.
43019035	Ta yi̱'i̱, ta̱a ta̱ ndáto̱'on to̱'on yó'o xí'in ndó, ni̱xi̱yo i̱ xi̱ni i̱ ndi'i ñayó'o, ta ña ndixa nda̱a̱ kúu to̱'on ña ká'a̱n i̱ xí'in ndó. Ta xíni̱ va̱'a i̱ ndí ñandixa kúu to̱'on yó'o, ta ndáto̱'on i̱ ña xí'in ndó xa̱'a̱ ña kandixa ndó ndí ta̱Jesús kúu ta̱a ta̱ ti̱'ví Ndios saka̱ku ra mi̱i yó.
43019036	O̱n vása ní‑xa'no na yi̱kí xa̱'a̱ ta̱Jesús chi xíni̱ ñó'ó kundivi to̱'on Ndios, ña ni̱taa na xi̱na̱'á, káchí ña saá: “Nda̱ ñii yi̱ki̱ ra, ni̱‑xa'no na”, káchí ña.
43019037	Ta inka̱ xiiña no̱o̱ to̱'on Ndios káchí saá: “Koto ndaa na ta̱a ta̱ ti̱vi na tón lanza sii̱n kándíká”, saá káchí to̱'on Ndios.
43019038	Tá ndi̱'i ni̱ya'a ñayó'o, ta ñii ta̱a na̱ní ra José, ta̱ñoo Arimatea kúu ra, ni̱xaa̱ ra ni̱ka̱'a̱n ra xí'in ta̱Pilato, ndu̱kú ra no̱o̱ ra ña taxi ra yi̱kí ko̱ñu ta̱Jesús xa̱'a̱ ña sandúxu̱n ra ña. Ta ta̱José yó'o, vará kúu ra ta̱a ta̱ kándixa ta̱Jesús, ta ta̱yó'o ni̱‑taxi ra ña kunda̱a̱ ini ni̱vi ña kándixa ra ta̱Jesús, chi yí'ví ra no̱o̱ naná'no no̱o̱ najudío. Ta saá ta̱xi ta̱Pilato nda̱yí nda'a̱ ta̱José, ta na̱ki'in ra yi̱kí ko̱ñu ta̱Jesús, ta kua̱'a̱n ña xí'in ra ña sandúxu̱n ra ña.
43019039	Ta saá tuku ki̱xaa̱ ta̱Nicodemo no̱o̱ yóo ta̱José. Ta̱Nicodemo yó'o kúu ra ta̱a ta̱ ñii ñoó naa ni̱xa̱'a̱n ra no̱o̱ ta̱Jesús ña ni̱nda̱ka̱ to̱'on ña'á ra. Ta vitin ta̱Nicodemo yó'o ní'i ra o̱ko̱ u̱xu̱ kilo ña xá'an támi, ña na̱ní mirra xí'in inka̱ ña na̱ní áloe.
43019040	Ta saá ta̱Nicodemo xí'in ta̱José na̱ki'in na yi̱kí ko̱ñu ta̱Jesús, ta chi̱súku ndaa na ña xí'in tiko̱to̱ va̱'a ña na̱ní lino. Ta tiko̱to̱ yó'o, si'na sa̱kuchu na ña xí'in ña xá'an támi ña ní'i ta̱Nicodemo, chi saá kísa ndivi najudío xí'in yi̱kí ko̱ñu na ni̱xi'i̱ xa̱'a̱ ña sandúxu̱n na ña.
43019041	Ta yatin no̱o̱ xi̱takaa̱ ndaa ta̱Jesús nda'a̱ tón cruz ni̱xi̱yo ñii jardín no̱o̱ ni̱xi̱yo ñii kavua̱ no̱o̱ va̱'a ndu̱xu̱n ni̱vi. Ta kavua̱ yó'o kúu ña xa̱á, chi nda̱ ñii ni̱vi o̱n ta̱'án ndu̱xu̱n na ini ña.
43019042	Ta ini kavua̱ xa̱á yó'o sa̱ndúxu̱n na yi̱kí ko̱ñu ta̱Jesús, chi nákaa̱ kavua̱ yó'o yatin no̱o̱ yíta tón cruz. Ta kama ní ke̱'é na saá, chi salo'o ní kúma̱ni̱ ta kixá'á ki̱vi̱ yi̱i̱ viko̱ Pascua, ta ki̱vi̱ nákindée najudío kúu ñayó'o.
43020001	Ta xita̱a̱n ki̱vi̱ no̱ó semana, ña kúu domingo, tá'an naa ka̱ kúu ña, ta ñáMaría Magdalena ni̱xaa̱ ñá no̱o̱ yóo kavua̱ no̱o̱ ni̱ndu̱xu̱n ta̱Jesús. Ta na̱koto ñá o̱n ko̱ó ka̱ yu̱u̱ ña xi̱nda̱si̱ yé'é kavua̱ yó'o, xa ku̱ta'a ña.
43020002	Ta saá ndi̱kó ñá, xíno ñá kua̱no'o̱ ñá ndato̱'on ñá xí'in ta̱Simón Pedro xí'in inka̱ ta̱a ta̱ ni̱xika xí'in ta̱Jesús. Ta ta̱yó'o kúu ta̱a ta̱ kí'vi ní ini ta̱Jesús xíni ra. Ta ni̱ka̱'a̱n ñáMaría Magdalena xí'in o̱vi̱ na saá: ―Ni̱vi xa ni̱tava na yi̱kí ko̱ñu Ta̱a ta̱Ká'no no̱o̱ yó, o̱n ko̱ó ka̱ ña yóo no̱o̱ ni̱ndu̱xu̱n ra. Ta o̱n vása xíni̱ ndi̱ míchí ni̱xa̱'a̱n na chi̱nóo na ña ―káchí ñá xí'in o̱vi̱ ta̱yó'o.
43020003	Ta saá ta̱Pedro xí'in inka̱ ta̱ ni̱xika xí'in ta̱Jesús kama ke̱e na kua̱'a̱n na koto na no̱o̱ ni̱ndu̱xu̱n ta̱Jesús.
43020004	O̱vi̱ na saá xíno ní na kua̱'a̱n na, ta ñii ra ndeé ka̱ xíno kua̱'a̱n, ta ta̱yó'o kúu ta̱ ni̱xaa̱ si'na ka̱ no̱o̱ ta̱Pedro.
43020005	Ta ta̱ si'na ka̱ ni̱xaa̱ yó'o, xi̱kundee ra xíto ra ti̱xin kavua̱ no̱o̱ ni̱ndu̱xu̱n yi̱kí ko̱ñu ta̱Jesús, ta xi̱ni ra tiko̱to̱ ñalino va̱'a ña chi̱súku ndaa na yi̱kí ko̱ñu ta̱Jesús, ñayó'o kuiti xi̱ni ra, ta saá ni, ni̱‑ki'vi ra ini kavua̱ yó'o.
43020006	Ta saá ni̱xaa̱ ta̱Pedro, ta ni̱ki̱'vi ra ini kavua̱, ta saá tuku xi̱ni ra tiko̱to̱ ña chi̱súku ndaa na yi̱kí ko̱ñu ta̱Jesús.
43020007	Ta saá tuku xi̱ni ra tiko̱to̱ ña chi̱súku ndaa na si̱ko̱n ra ta̱nda̱ si̱ni̱ ta̱Jesús. Ta tiko̱to̱ yó'o, vivíi ni̱ta'no va̱'a ña, kándú'u̱ síín ña ñii xiiña.
43020008	Ta saá, ta̱a ta̱ si'na ni̱xaa̱ no̱o̱ nákaa̱ kavua̱, ni̱ki̱'vi ra ti̱xin kavua̱ yó'o. Tá xi̱ni ra tiko̱to̱ kándú'u̱ síín ña ñii xiiña yó'o, ta saá ka̱ndixa ra ña ndixa na̱taku̱ ta̱Jesús.
43020009	Ta ki̱vi̱ yó'o nata̱a na ni̱xika xí'in ta̱Jesús o̱n ta̱'án kunda̱a̱ ini na to̱'on Ndios ña ni̱taa na xi̱na̱'á ña káchí ndí xíni̱ ñó'ó kivi̱ ta̱Jesús, ta saá nataku̱ ra, káchí to̱'on yó'o.
43020010	Ta saá ndi̱kó ta̱Pedro xí'in inka̱ ta̱ ni̱xika xí'in ta̱Jesús, kua̱no'o̱ na ve'e na.
43020011	Ta ñáMaría Magdalena ni̱ndo̱o ñá yé'é kavua̱, ta xáku ñá chi kúchuchú ní ini ñá xa̱'a̱ ta̱Jesús. Ta saá xi̱kundee ñá xi̱to ñá ti̱xin kavua̱,
43020012	ta xi̱ni ñá o̱vi̱ naángel ndíxin na tiko̱to̱ yaa ní, ta ndóo na no̱o̱ xi̱ndoso yi̱kí ko̱ñu ta̱Jesús. Ñii ñaángel yóo ña chi no̱o̱ ni̱xi̱yo xa̱'a̱ ta̱Jesús, ta inka̱ ñaángel yóo ña chi no̱o̱ ni̱xi̱yo si̱ni̱ ra.
43020013	Ta ni̱ka̱'a̱n naángel xí'in ñáMaría Magdalena, káchí na saá: ―Nana, ¿nda̱chun xáku ún? ―káchí na xí'in ñá. Ta nda̱kuii̱n ñá, ni̱ka̱'a̱n ñá: ―Ni̱vi na̱ki'in na yi̱kí ko̱ñu Ta̱a ta̱Ká'no no̱o̱ i̱, ta o̱n vása xíni̱ i̱ míchí ni̱xa̱'a̱n na chi̱nóo na ña ―káchí ñá.
43020014	Ta saá na̱ndikó koo ñá, na̱koto ñá chí sa̱ta̱ ñá, ta xi̱ni ñá ñíndichi ta̱Jesús yó'o, ta o̱n vása ní‑nakoni ñá ta̱Jesús kúu ra.
43020015	Ta ni̱ka̱'a̱n ra xí'in ñá, káchí ra saá: ―Nana, ¿nda̱chun xáku ún? ¿Yu kúu na nándukú ún? ―káchí ra xí'in ñá. Ta xáni si̱ni̱ ñá ta̱yó'o kúu ta̱a ta̱ ndáa jardín, ta ni̱ka̱'a̱n ñá xí'in ra: ―Tata, ¿án yó'ó kúu ta̱a ta̱ na̱ki'in yi̱kí ko̱ñu ta̱ ni̱ndu̱xu̱n yó'o?, ta ka̱'a̱n ún xí'in i̱ míchí ni̱xa̱'a̱n ún chi̱nóo ún ña, ta ko̱'o̱n i̱ naki'in i̱ ña ta sandúxu̱n i̱ ña ―káchí ñá xí'in ra.
43020016	Ta saá ni̱ka̱'a̱n ta̱Jesús ki̱vi̱ ñá: ―¡María! ―káchí ra xí'in ñá. Ta tuku na̱koto ñá no̱o̱ ra, ta na̱koni ñá ndí ta̱Jesús kúu ra, ta ni̱ka̱'a̱n ñá xí'in ra: ―¡Tata Raboni! ―káchí ñá xí'in ra. (To̱'on “Raboni” kúu to̱'on hebreo ña kóni kachí Maestro.)
43020017	Ta ni̱ka̱'a̱n ta̱Jesús xí'in ñá, káchí ra: ―O̱n tiin ún yi̱'i̱ vitin, chi o̱n ta̱'án ndikó i̱ no̱o̱ yóo Yivá i̱. Va̱'a ko̱'o̱n ún ndato̱'on ún xí'in inka̱ na ndíko̱n yi̱'i̱ ndí xa yatin ní ndikó i̱ ko̱'o̱n i̱ nakutá'an i̱ xí'in Yivá i̱. Ta Yivá i̱ kúu Yivá ndó'ó, ta mi̱i ra kúu Ndios mi̱i i̱, ta kúu ra Ndios mi̱i ndó, saá kachí ún xí'in na ―káchí ta̱Jesús xí'in ñáMaría Magdalena.
43020018	Ta saá ñáMaría Magdalena ndi̱kó ñá kua̱no'o̱ ñá ndato̱'on ñá xí'in na ni̱xika xí'in ta̱Jesús. Tá ni̱xaa̱ ñá no̱o̱ na, ta ni̱ka̱'a̱n ñá xí'in na, káchí ñá saá: ―¡Xi̱ni i̱ ta̱Jesús Ta̱a ta̱Ká'no no̱o̱ yó! ―káchí ñá, ta nda̱to̱'on ñá xí'in na ndi'i to̱'on ña ni̱ka̱'a̱n ta̱Jesús xí'in ñá.
43020019	Ta mi̱i ki̱vi̱ yó'o, ña kúu ki̱vi̱ domingo, xa kua̱'a̱n kunaa kúu ña, ta na ni̱xika xí'in ta̱Jesús, na̱kutá'an na ini ñii ve'e, ta na̱kasi kútu̱ na yé'é ve'e yó'o, chi yí'ví na no̱o̱ naná'no no̱o̱ najudío. Ta saá xati'va ki̱xaa̱ ta̱Jesús xi̱kundichi ra ma̱'ñó na, ta chi̱ndeé ra na, káchí ra saá xí'in na: ―¡Ná koo ñava̱'a ini ndó! ―káchí ra.
43020020	Ta saá ta̱Jesús sa̱ná'a ra nda'a̱ ra, ta sa̱ná'a ra sii̱n kándíká ra no̱o̱ ta̱kué'e̱ ra. Ta kúsii̱ ní ini na ña xíni na ra, ta̱a ta̱ kúu ta̱Ká'no no̱o̱ na.
43020021	Ta tuku ni̱ka̱'a̱n ta̱Jesús xí'in na: ―¡Ná koo ñava̱'a ini ndó! Nda̱tán ti̱'ví Yivá i̱ yi̱'i̱, saá ti'ví i̱ ndó'ó ko̱'o̱n ndó kasa ndivi ndó chiño no̱o̱ i̱.
43020022	Ta saá ta̱Jesús ti̱vi ra ta̱chi̱ yu'u̱ ra no̱o̱ yíta na, ta ni̱ka̱'a̱n ra xí'in na, káchí ra saá: ―Naki'in ndó Níma̱ Ndios ini ndó.
43020023	Ta saá tá kísa ká'no ini ndó xa̱'a̱ kua̱chi ni̱vi, ta saá o̱n kóo ka̱ kua̱chi kuiso na. Tá o̱n vása kísa ká'no ini ndó xa̱'a̱ kua̱chi ni̱vi, ta saá nayó'o ndíso ka̱ na kua̱chi na ―káchí ta̱Jesús xí'in na ni̱xika xí'in ra.
43020024	Ta ñii ta̱tá'an na u̱xu̱ o̱vi̱ ta̱a na ni̱xika xí'in ta̱Jesús na̱ní ra Tomás, ta saá tuku sa̱kunaní na ra ta̱Kuátí, ta ta̱yó'o o̱n ko̱ó ra ní‑xiyo xí'in natá'an ra ki̱vi̱ ki̱xi ta̱Jesús no̱o̱ na.
43020025	Ta natá'an ra yó'o ni̱ka̱'a̱n na xí'in ra, káchí na saá: ―¡Xa xi̱ni ndi̱ mi̱i Ta̱a ta̱Ká'no no̱o̱ yó! ―káchí na xí'in ra. Ta ta̱Tomás nda̱kuii̱n ra, káchí ra saá: ―Nda̱ ki̱'va koni i̱ yavi̱ no̱o̱ xi̱nakaa̱ clavo nda'a̱ ra, ta̱nda̱ ki̱'va saki̱'vi i̱ nduku nda'a̱ i̱ yavi̱ yó'o, ta saki̱'vi i̱ nduku nda'a̱ i̱ no̱o̱ yóo yavi̱ sii̱n kándíká ra, ta̱nda̱ saá kandixa i̱ ña ká'a̱n ndó xí'in i̱ ―káchí ta̱Tomás xí'in na.
43020026	Ta saá ni̱ya'a o̱na̱ ki̱vi̱, ta tuku na̱kutá'an na ni̱xika xí'in ta̱Jesús mi̱i ve'e no̱o̱ si'na ni̱ti̱vi ra no̱o̱ na ki̱vi̱ na̱taku̱ ra. Ta vitin yóo ta̱Tomás xí'in na. Ta tuku ndási̱ kútu̱ yé'é ve'e no̱o̱ na̱kutá'an na, ta saá tuku xati'va ki̱xaa̱ ta̱Jesús no̱o̱ na, ta chi̱ndeé ra na, káchí ra saá xí'in ra: ―¡Ná koo ñava̱'a ini ndó!
43020027	Ta saá ni̱ka̱'a̱n ra xí'in ta̱Tomás, káchí ra: ―Na'a kixi ún, ta chikaa̱ ún nduku nda'a̱ ún yó'o, no̱o̱ yóo yavi̱ nda'a̱ i̱, ta koto ún ña. Ta chikaa̱ ún nduku nda'a̱ ún no̱o̱ yóo yavi̱ sii̱n kándíká i̱. Ta saá o̱n kuu ka̱ ún ta̱a ta̱ o̱n vása kándixa, ta va̱'a kuu ún ta̱a ta̱ kándixa ñanda̱a̱ ―káchí ta̱Jesús xí'in ta̱Tomás.
43020028	Ta saá nda̱kuii̱n ta̱Tomás, ni̱ka̱'a̱n ra, káchí ra saá: ―¡Yó'ó kúu Ta̱a ta̱Ká'no no̱o̱ i̱! ¡Yó'ó kúu Ndios mi̱i i̱, ta̱ ndíko̱n i̱! ―káchí ra xí'in ta̱Jesús.
43020029	Ta ni̱ka̱'a̱n ta̱Jesús xí'in ra: ―Xa̱'a̱ ña xi̱ni ún yi̱'i̱, vitin kándixa ún yi̱'i̱. Ta nákaa̱ ñasi̱i̱ ini ni̱vi na o̱n ta̱'án koni yi̱'i̱, ta saá ni, kándixa na yi̱'i̱ ―káchí ta̱Jesús xí'in ta̱Tomás.
43020030	Ta ta̱Jesús ke̱'é ra kua̱'a̱ ní ka̱ milagro, xi̱ni ni̱vi na ndíko̱n sa̱ta̱ ra, ta o̱n vása ní‑taa i̱ no̱o̱ tutu yó'o xa̱'a̱ ndi'i ñava̱'a ke̱'é ra.
43020031	Ta ndi'i to̱'on ña va̱xi no̱o̱ tutu yó'o, ni̱taa i̱ ña xa̱'a̱ ña kunda̱a̱ ini ndó'ó ndí ta̱Jesús kúu Cristo, ta kúu ra Sa̱'ya Ndios. Táná ndixa kandixa ndó ra, ta saá ndee̱ ra xí'in nda̱yí ña kómí ki̱vi̱ ra taxi ña kutaku̱ ndino'o ndó'ó.
43021001	Tá ndi̱'i ni̱ya'a ñayó'o, ta inka̱ yichi̱ ki̱xaa̱ ta̱Jesús no̱o̱ na ni̱xika xí'in ra yu'u̱ mi̱ni ña na̱ní Tiberias. Si'a ni̱xi̱yo ki̱vi̱ ki̱xaa̱ ra no̱o̱ na:
43021002	Na̱kutá'an sava na ni̱xika xí'in ta̱Jesús yu'u̱ mi̱ni yó'o, ndóo na. Nayó'o kúu ta̱Simón Pedro, xí'in ta̱Tomás ta̱ sa̱kunaní na ta̱Kuátí, xí'in ta̱Natanael, ta̱ kúu ta̱ñoo Caná estado Galilea, xí'in o̱vi̱ sa̱'ya ta̱Zebedeo, xí'in inka̱ o̱vi̱ ta̱a ta̱ kúu ta̱ ni̱xika xí'in ta̱Jesús.
43021003	Ta ni̱ka̱'a̱n ta̱Simón Pedro xí'in na, káchí ra saá: ―Ko̱'o̱n i̱ tava i̱ tia̱ká xí'in ñono̱ ―káchí ra. Ta nda̱kuii̱n na, ni̱ka̱'a̱n na xí'in ra: ―Ko̱'o̱n ndi̱ xí'in ún ―káchí na. Ta saá nda̱a na tón barco, ta kua̱'a̱n na no̱o̱ takuií mi̱ni. Ta ñii níí ñoó ndúkú na tava na tia̱ká xí'in ñono̱, ta nda̱ ñii rí ni̱‑kuchiño na tava na.
43021004	Ta xa kua̱'a̱n kixá'á ti̱vi xita̱a̱n kúu ña, ta saá ñíndichi ta̱Jesús yu'u̱ takuií mi̱ni, ta na ni̱xika xí'in ra yó'o o̱n vása ní‑kuchiño na nakoni na ndí ta̱Jesús kúu ra.
43021005	Ta nda̱ xíká ka̱ no̱o̱ ñíndichi ta̱Jesús, ni̱ka̱'a̱n ra xí'in na: ―Nañani yó, ¿án kómí ndó tia̱ká kuxu yó? ―káchí ra xí'in na. Ta nda̱kuii̱n na: ―Ó'on, nda̱ ñii tia̱ká ni̱‑kuchiño ndi̱ tava ndi̱, tata ―káchí na.
43021006	Ta saá ni̱ka̱'a̱n tuku ta̱Jesús xí'in na, káchí ra: ―Sakana ni'ni ndó ñono̱ ini takuií, chí sii̱n kua'á tón barco, ta saá tava ndó tia̱ká ―káchí ra xí'in na. Tá ke̱'é na saá, nda̱tán ni̱ka̱'a̱n ra xí'in na, ta kua̱'a̱ ní tia̱ká chútú ini ñono̱, ta o̱n vása ní‑kundeé na tava na ñono̱, chi kua̱'a̱ ní tia̱ká ñó'o ini ña.
43021007	Ta ñii ta̱ ni̱xika xí'in ta̱Jesús, ta̱ kúu ta̱ kí'vi ní ini ta̱Jesús xíni ra, ni̱ka̱'a̱n ra xí'in ta̱Simón Pedro, káchí ra: ―¡Mi̱i Ta̱a ta̱Ká'no no̱o̱ yó kúu ra! ―káchí ra. Tá xi̱ni̱ so̱'o ta̱Simón Pedro ñayó'o, ta saá kama na̱kundixin ra tiko̱to̱ ra, ña kúu ña ta̱va ra xa̱'a̱ ña ki̱sa chiño ra, ta sa̱kana xí'in mi̱i ra no̱o̱ takuií ña kama ko̱'o̱n ra ta xaa̱ ra no̱o̱ ñíndichi ta̱Jesús.
43021008	Ta inka̱ ni̱vi na ñó'o ini tón barco, síta na ñono̱ no̱o̱ chútú tia̱ká, ta kua̱'a̱n na xí'in tón barco sa̱ta̱ ta̱Pedro. Saá chi yatin yu'u̱ takuií yó'o xi̱ndichi tón barco: ñaxíká xi̱ndichi nó xi̱kuu ñii ciento metro.
43021009	Tá ki̱xaa̱ na xí'in tón barco yu'u̱ takuií, ta no̱o na tón barco yó'o, ta xi̱ni na ñii ño'o̱ xíxi̱ no̱o̱ kánóo ñii tia̱ká yátan rí, ta saá tuku xi̱ni na si̱ta̱ va̱'a.
43021010	Ta ni̱ka̱'a̱n ta̱Jesús xí'in na, káchí ra saá: ―Taxi ndó lo'o tia̱ká tí sa̱kán ta̱va ndó xí'in ñono̱ ña kuxu yó ―káchí ra xí'in na.
43021011	Ta ta̱Simón Pedro, nda̱a tuku ra tón barco, ta na̱sita ra ñono̱ no̱o̱ ñó'o tia̱ká, na̱sita ra ña nda̱ yu'u̱ takuií no̱o̱ yóo ño'o̱ yi̱chí. Ta kua̱'a̱ ní tia̱ká, ta nina tí ná'no ñó'o ini ñono̱, ta kúu rí nda̱ ñii ciento o̱vi̱ si̱ko̱ u̱xu̱ u̱ni̱ tia̱ká ná'no. Vará kua̱'a̱ ní tia̱ká ñó'o, ta veé ní, ta o̱n vása ní‑ta'nda̱ ñono̱ yó'o.
43021012	Ta ta̱Jesús ni̱ka̱'a̱n ra, káchí ra xí'in na: ―Na'a ndó kuxu yó ―káchí ra. Ta nda̱ ñii na ni̱xika xí'in ra ni̱‑ndaka̱ to̱'on na ra yu kúu ra, chi xa na̱koni na ta̱Jesús, Ta̱a ta̱Ká'no no̱o̱ na kúu ra.
43021013	Ta saá ta̱Jesús ti̱in ra si̱ta̱ va̱'a, ta ta̱xi ra lo'o ña nda'a̱ ñii ñii na ni̱xika xí'in ra. Ta saá ta̱'ví ra tia̱ká, ta ta̱xi ra lo'o rí nda'a̱ ñii ñii na.
43021014	Nda̱ ki̱vi̱ na̱taku̱ ta̱Jesús ta̱nda̱ vitin, ñayó'o kúu yichi̱ u̱ni̱ ña ki̱xaa̱ ra no̱o̱ na ni̱xika xí'in ra.
43021015	Tá ndi̱'i xi̱xi na, ta ta̱Jesús ni̱nda̱ka̱ to̱'on ra ta̱Simón Pedro, káchí ra saá: ―Yó'ó ta̱Simón, sa̱'ya ta̱Jonás, ¿án kí'vi ka̱ ini ún xíni ún yi̱'i̱ no̱o̱ ña kí'vi ini nayó'o xíni na yi̱'i̱? ―káchí ra. Ta nda̱kuii̱n ta̱Simón Pedro, káchí ra saá: ―Oon, Tata, Ta̱a ta̱Ká'no no̱o̱ i̱ kúu ún, xíni̱ ún ndí kí'vi ini i̱ xíni i̱ yó'ó ―káchí ra xí'in ta̱Jesús. Ta nda̱kuii̱n ta̱Jesús, ni̱ka̱'a̱n ra xí'in ra: ―Taxi ún ñava̱'a ña xíni̱ ñó'ó ña kixá'an tíndikachi válí sa̱na̱ i̱ ―káchí ra xí'in ta̱Simón Pedro.
43021016	Ta tuku yichi̱ ta̱Jesús ni̱nda̱ka̱ to̱'on ña'á ra, káchí ra saá: ―Yó'ó ta̱Simón, sa̱'ya ta̱Jonás, ¿án kí'vi ini ún xíni ún yi̱'i̱? ―káchí ra. Ta tuku nda̱kuii̱n ta̱Pedro, ni̱ka̱'a̱n ra, káchí ra saá: ―Oon, Tata, Ta̱a ta̱Ká'no no̱o̱ i̱ kúu ún, xíni̱ ún ndí kí'vi ní ini i̱ xíni i̱ yó'ó ―káchí ra. Ta saá ta̱Jesús nda̱kuii̱n ra: ―Vivíi kundaa ún tíndikachi sa̱na̱ i̱ ―káchí ra.
43021017	Ta ña yichi̱ u̱ni̱ ta̱Jesús ni̱nda̱ka̱ to̱'on ra ta̱Simón Pedro, káchí ra saá: ―Yó'ó ta̱Simón, sa̱'ya ta̱Jonás, ¿án kí'vi ini ún xíni ún yi̱'i̱? ―káchí ra. Ta ta̱Pedro kúchuchú ní ini ra, chi u̱ni̱ yichi̱ ta̱Jesús ni̱nda̱ka̱ to̱'on ña'á ra, káchí ra: “¿Án ndixa kí'vi ini ún xíni ún yi̱'i̱?” Ta saá nda̱kuii̱n ra, ni̱ka̱'a̱n ra xí'in ta̱Jesús, káchí ra saá: ―Tata, Ta̱a ta̱Ká'no no̱o̱ i̱ kúu ún, yó'ó kúu ta̱a ta̱ xíni̱ ndi'i ña yóo ini ni̱vi, ta xíni̱ ún ña ndixa kí'vi ini i̱ xíni i̱ yó'ó ―káchí ra. Ta tuku ni̱ka̱'a̱n ta̱Jesús xí'in ra: ―Taxi ún ñava̱'a ña xíni̱ ñó'ó kixá'an tíndikachi sa̱na̱ i̱ ―káchí ra.
43021018	Ta ni̱ka̱'a̱n ka̱ ra xí'in ta̱Pedro, káchí ra saá: ―Ñanda̱a̱ ká'a̱n i̱ xí'in ún, tá ki̱vi̱ xi̱kuu ún ta̱lo'o, ta xa̱'nda chiño ún ndá tiko̱to̱ xi̱koni mi̱i ún xi̱ndixin ún, ta ñii ki̱'va saá xa̱'nda chiño ún ndá mí kóni mi̱i ún ko̱'o̱n ún xi̱xa̱'a̱n ún. Ta ki̱vi̱ kuu ún ta̱a ta̱ xi̱kua̱'a̱ ní, ta inka̱ ni̱vi kuu na ka'nda chiño no̱o̱ ún xa̱'a̱ ña nandika ún nda'a̱ ún, ta ni̱vi yó'o sakundixin na yó'ó tiko̱to̱, ta xí'in ñandu̱xa̱ ko̱'o̱n ún xí'in nayó'o no̱o̱ o̱n vása kóni ún ko̱'o̱n ún ―káchí ta̱Jesús xí'in ta̱Pedro.
43021019	Ta xí'in to̱'on yó'o ta̱Jesús sa̱ná'a ña'á ra ndasaá koo kivi̱ ta̱Pedro, ta xa̱'a̱ ña kivi̱ ra yó'o chinóo síkón ra ñato̱'ó Ndios. Ta saá tuku ni̱ka̱'a̱n ta̱Jesús xí'in ta̱Pedro, káchí ra saá: ―Na'a, kundiko̱n ún sa̱ta̱ i̱ ―káchí ra.
43021020	Ta ta̱Pedro ndi̱kó koo ra na̱koto ra sa̱ta̱ ra, ta xi̱ni ra ndí ndíko̱n ñii ta̱a ta̱ kúu inka̱ ta̱ ni̱xika xí'in ta̱Jesús, ta̱a ta̱ kí'vi ní ini ta̱Jesús xíni ra kúu ta̱yó'o. Ta ta̱yó'o kúu ta̱a ta̱ sa̱kán lo'o ki̱vi̱ ni̱ya'a xi̱noo si̱ni̱ ra mi̱i kándíká ta̱Jesús, ta ni̱nda̱ka̱ to̱'on ra ta̱Jesús, ka̱chí ra: “¿Yu kúu ta̱a ta̱ si̱kó kuí'ná yó'ó no̱o̱ ni̱vi?”, ka̱chí ra xí'in ta̱Jesús.
43021021	Ta ta̱Pedro xi̱ni ra ta̱yó'o va̱xi ra, ta ni̱nda̱ka̱ to̱'on ra ta̱Jesús, káchí ra saá: ―Tata, ta̱Ká'no no̱o̱ i̱, ¿yukía̱ kundo'o ta̱yó'o? ―káchí ra.
43021022	Ta nda̱kuii̱n ta̱Jesús: ―Tá kóni i̱ ña kutaku̱ ra nda̱ ki̱vi̱ ndikó i̱ ñoyívi yó'o, ¿yukía̱ ndó'o ún ndíni ún xa̱'a̱ ta̱yó'o? Ta yó'ó, xíni̱ ñó'ó kundiko̱n ún yi̱'i̱ ―káchí ra xí'in ta̱Pedro.
43021023	Ña̱kán kía̱ ni̱xi̱ta̱ ní'nó to̱'on xa̱'a̱ ta̱yó'o ña o̱n kivi̱ ra, chi saá nda̱to̱'on xí'in tá'an inka̱ na ni̱xika xí'in ta̱Jesús. Ta ta̱Jesús o̱n vása ní‑ka'a̱n ra ña o̱n kivi̱ ta̱yó'o. Saá chi ni̱ka̱'a̱n ra: “Tá kóni i̱ ña kutaku̱ ta̱yó'o nda̱ ki̱vi̱ ndikó i̱ ñoyívi yó'o, ta, ¿yukía̱ ndó'o ún ndíni ún xa̱'a̱ ta̱yó'o?”, ka̱chí ta̱Jesús.
43021024	Ta yi̱'i̱ kúu ta̱yó'o, ta̱a ta̱ ni̱xika xí'in ta̱Jesús, ta ndákuii̱n i̱ xa̱'a̱ ndi'i ñayó'o, ta yi̱'i̱ kúu ta̱a ta̱ ni̱taa to̱'on yó'o, ta xíni̱ yó ndi'i ña nda̱kuii̱n i̱ xa̱'a̱ kúu ñanda̱a̱.
43021025	Yóo kua̱'a̱ ní inka̱ chiño ki̱sa ndivi ta̱Jesús ñoyívi yó'o, ta o̱n vása ní‑taa i̱ ndi'i ña ki̱sa ndivi ra. Saá chi táná taa i̱ ndi'i ñayó'o, níkúu, ta xíni̱ ñó'ó kuu ña kua̱'a̱ ní tutu, ta xáni si̱ni̱ i̱ ndí o̱n vása kunani ñoyívi yó'o ña kutú tutu yó'o. Saá ná koo ña.
44001001	Ñayó'o kúu tutu ñao̱vi̱ tí'ví i̱ xaa̱ nda'a̱ ún, tata Teófilo. Tutu ñano̱ó ni̱taa i̱ nda̱to̱'on i̱ xa̱'a̱ ndi'i ña ke̱'é ta̱Jesús, ta xí'in ndi'i ña sa̱ná'a ra, nda̱ ki̱vi̱ ki̱xaa̱ ra ñoyívi yó'o
44001002	ta̱nda̱ ki̱vi̱ nda̱a ra kua̱no'o̱ ra ñoyívi ni̱no. Ta saá ki̱vi̱ o̱n ta̱'án ndaa ra ñoyívi ni̱no, ta xí'in ndee̱ Níma̱ Ndios, ta̱Jesús ni̱ka̱'a̱n ra xa̱'nda chiño ra no̱o̱ nata̱a na na̱ka̱xin ra kuu naapóstol ña kasa chiño na no̱o̱ ra.
44001003	Tá ndi̱'i ña ni̱xo̱'vi̱ ní ta̱Jesús ta ni̱xi'i̱ ra ta na̱taku̱ ra, ta saá o̱vi̱ si̱ko̱ ka̱ ki̱vi̱ ni̱xi̱yo ra ñoyívi yó'o, ta ni̱ti̱vi ra kua̱'a̱ ní yichi̱ no̱o̱ naapóstol yó'o, ta xí'in mi̱i ra sa̱ná'a káxín ra no̱o̱ na ndí ña nda̱a̱ na̱taku̱ ra, ta ndixa kúu ra ta̱ táku̱, ta nda̱to̱'on ra xí'in na xa̱'a̱ yichi̱ no̱o̱ xá'nda chiño Ndios.
44001004	Ñii ki̱vi̱ ña na̱kutá'an ta̱Jesús xí'in naapóstol yó'o, ta xa̱'nda chiño ra no̱o̱ na, ni̱ka̱'a̱n ra, káchí ra saá xí'in na: ―O̱n kee ndó ñoo Jerusalén yó'o vitin, ta kundati ndó nda̱ ná kixaa̱ mi̱i ñava̱'a ña ki̱ndo̱o Ndios xí'in ndó ti'ví ra kixaa̱ ña no̱o̱ ndó. Mi̱i ñava̱'a yó'o kúu ña xa nda̱to̱'on i̱ xí'in ndó xa̱'a̱.
44001005	Xíni̱ ndó ndí sa̱kán lo'o kui̱ya̱ ni̱ya'a, ta̱Juan ni̱xi̱yo ra sa̱kuchu ra ni̱vi xí'in takuií, ta ti̱xin ña lo'o ní ki̱vi̱ va̱xi, ta ndó'ó kuchu ndó xí'in Níma̱ Ndios ―káchí ta̱Jesús xí'in na.
44001006	Ñii ki̱vi̱ na̱kutá'an ta̱Jesús xí'in naapóstol, ta ni̱nda̱ka̱ to̱'on na ra, káchí na saá xí'in ra: ―Tata, ¿án vitin xa ni̱to̱nda̱a ki̱vi̱ kindaa ún ndee̱ nda'a̱ nañoo Roma, ta kixá'á mi̱i ún ka'nda chiño ún no̱o̱ nañoo yó naIsrael? Ta saá ñoo mi̱i yó tuku kukomí ña ndee̱ ña ka'nda chiño ña no̱o̱ mi̱i yó.
44001007	Ta nda̱kuii̱n ta̱Jesús, ni̱ka̱'a̱n ra xí'in na: ―Ndios o̱n taxi ra ña kunda̱a̱ ini ndó ama kasa ndivi ra chiño ra. Ñii la̱á mi̱i Ndios kómí ra nda̱yí ka'nda chiño ra ndá ki̱vi̱ ta ndá hora kundivi ña chi̱tóni̱ ra kasa ndivi ra xí'in ni̱vi ñoyívi yó'o.
44001008	Ta ndó'ó, ki̱vi̱ ña kixaa̱ Níma̱ Ndios ña kutaku̱ ña ini ndó, ta saá naki'in ndó ndee̱ Ndios, ta kuu ndó ni̱vi na ndakuii̱n xa̱'a̱ i̱. Si'na kixá'á ndó ndato̱'on ndó xa̱'a̱ i̱ xí'in ni̱vi na táku̱ ñoo Jerusalén, ta saá ko̱'o̱n ndó ndi'i ñoo ña yóo estado Judea, ta saá ko̱'o̱n ndó ndi'i ñoo ña yóo estado Samaria, ta saá ko̱'o̱n ndó ndi'i ñoo ña yóo ndi'i xiiña ñoyívi yó'o. Ta ndi'i ñoo yó'o ndato̱'on ndó xí'in ni̱vi xa̱'a̱ i̱ ―káchí ta̱Jesús xí'in na.
44001009	Ta ndi̱'i ni̱ka̱'a̱n ra, ta saá Ndios sa̱ndaa ra ta̱Jesús kua̱'a̱n no'o̱ ra ñoyívi ni̱no. Ta naapóstol na ni̱yita xí'in ra yó'o, xíto na kua̱'a̱n ndaa ra nda̱ ni̱no, ta̱nda̱ ni̱xaa̱ ra nda̱ no̱o̱ kánóo vi̱ko̱ yaa. Ta saá ni̱‑taxi ka̱ vi̱ko̱ yó'o koto na ra.
44001010	Tá yíta na xíto ndaa ka̱ na ñoyívi ni̱no, ta xati'va na̱koto na yíta o̱vi̱ ta̱a xí'in na, ndíxin nata̱a yó'o tiko̱to̱ yaa ní,
44001011	ta o̱vi̱ nata̱a yó'o ni̱ka̱'a̱n na xí'in na, káchí na saá: ―Ndó'ó, nata̱a nañoo estado Galilea, ¿nda̱chun yíta ndó xíto ndaa ndó ñoyívi ni̱no? Chi Ndios xa na̱ki'in tuku ra ta̱Jesús, kua̱no'o̱ ra ñoyívi ni̱no vitin. Ta nda̱tán nda̱a ra kua̱no'o̱ ra ñoyívi ni̱no vitin, ñii ki̱'va saá ñii ki̱vi̱ va̱xi tuku ndikó ra kixi ra ñoyívi yó'o ―káchí o̱vi̱ nata̱a yó'o xí'in naapóstol na yíta yó'o.
44001012	Ta saá naapóstol yó'o no̱o na no̱o̱ xi̱ki̱ tón Olivo ta kua̱no'o̱ na nda̱ ñoo Jerusalén. Xi̱ki̱ tón Olivo yó'o yatin yóo ña ñoo Jerusalén: ñaxíká yóo ña kúu ñii kilómetro.
44001013	Tá ni̱ki̱'vi na ñoo Jerusalén, ta saá na̱xaa̱ na ñii ve'e, ta nda̱a na ñii cuarto ña kánóo no̱o̱ yóo piso o̱vi̱ no̱o̱ ndóo na. Ta naapóstol na ndóo yó'o kúu ta̱Pedro, ta̱Jacobo, ta̱Juan, ta̱Andrés, ta̱Felipe, ta̱Tomás, ta̱Bartolomé, ta̱Mateo, ta̱Jacobo ta̱ kúu sa̱'ya ta̱Alfeo, xí'in ta̱Simón ta̱ kúu ta̱tá'an napartido zelote, xí'in ta̱Judas ta̱ kúu sa̱'ya inka̱ ta̱ na̱ní Jacobo.
44001014	Ndi'i nata̱a yó'o nákutá'an na xí'in nañani ta̱Jesús xí'in si'í ra ñáMaría xí'in inka̱ násí'í ná xi̱ndiko̱n sa̱ta̱ ta̱Jesús. Ta ndi'i ni̱vi yó'o, nákutá'an na ndi'i saá ki̱vi̱, ta ñii yu'ú yóo na ká'a̱n na xí'in Ndios.
44001015	Ta ki̱xaa̱ ñii ki̱vi̱ ña na̱kutá'an ñii ciento o̱ko̱ ni̱vi na kándixa ta̱Jesús, ta yóo na ká'a̱n na xí'in Ndios. Ta saá na̱kundichi ta̱Pedro, ta ni̱ka̱'a̱n ra, káchí ra xí'in na saá:
44001016	―Natá'an yó, xíni̱ ñó'ó kundivi nda̱tán káchí to̱'on Ndios ña ni̱taa ta̱rey David kui̱ya̱ xi̱na̱'á, chi Níma̱ Ndios ta̱xi ña to̱'on ña ni̱taa ra ña ká'a̱n xa̱'a̱ ta̱Judas Iscariote, ta̱ xi̱kuu ta̱ xi̱ni'i yichi̱ ni̱vi na ti̱in ta̱Jesús.
44001017	Ta ta̱Judas xi̱kuu ra ñii ta̱tá'an mi̱i ndi̱, na kúu ta̱a na ni̱xika xí'in ta̱Jesús, ta ñii káchí ki̱sa chiño ra xí'in ndi̱.
44001018	Ta saá ni, ni̱si̱kó ra ta̱Jesús, ta ki̱'in ra si̱'ún xa̱'a̱ ña ke̱'é ra ña o̱n vá'a yó'o, ta xí'in si̱'ún yó'o sa̱ta ra ñii ño'o̱. Ta saá ni̱xaa̱ ra no̱o̱ yóo ño'o̱ sa̱ta ra yó'o, ta xa̱'ni xí'in mi̱i ra, ta na̱kava ra no̱o̱ ño'o̱ yó'o. Tá na̱kava ra, ta si̱ni̱ ra ka̱ni ña no̱o̱ ño'o̱, ta ni̱nda̱ta̱ ti̱xin ra nda̱ ke̱e xiti ra.
44001019	Ta ndi'i ni̱vi nañoo Jerusalén xi̱ni̱ so̱'o na ña ndo̱'o ta̱Judas ni̱xi'i̱ ra. Ña̱kán sa̱kunaní na ño'o̱ ña sa̱ta ra Acéldama, ta ki̱vi̱ yó'o kóni kachí ña: Ño'o̱ no̱o̱ ni̱xi̱ta̱ ni̱i̱.
44001020	Xí'in ñayó'o ku̱ndivi ña káchí to̱'on Ndios ña ni̱taa na kui̱ya̱ xi̱na̱'á, saá chi ñii xiiña no̱o̱ tutu ña na̱ní Salmos, káchí ña saá: Va̱'a ka̱ ná koo vi̱chí ve'e ra, nda̱ ñii ni̱vi ná o̱n kutaku̱ ka̱ na ini ve'e ra, káchí to̱'on Ndios. Ta inka̱ xiiña no̱o̱ to̱'on Ndios káchí ña saá: Xíni̱ ñó'ó inka̱ ta̱a nakuiso chiño no̱o̱ ra, káchí to̱'on Ndios ―káchí ta̱Pedro ká'a̱n ra.
44001021	Ta tuku ni̱ka̱'a̱n ta̱Pedro, káchí ra saá: ―Ta vitin xíni̱ ñó'ó naka̱xin yó ñii ta̱a ta̱ nakuiso chiño no̱o̱ ta̱Judas. Ta ta̱a yó'o xíni̱ ñó'ó kuu ra ñii ta̱a ta̱ ñii káchí ni̱xika xí'in yó ki̱vi̱ xi̱ndiko̱n yó sa̱ta̱ ta̱Jesús,
44001022	nda̱ ki̱vi̱ ta̱Juan sa̱kuchu ra ta̱Jesús, ta̱nda̱ ki̱vi̱ nda̱a ta̱Jesús ñoyívi ni̱no. Saá chi ta̱a ta̱ naka̱xin yó xíni̱ ñó'ó kuu ra ñii ta̱a ta̱ ñii káchí kuchiño ndakuii̱n xí'in yó no̱o̱ ni̱vi, ña ndato̱'on ra ndí ndixa na̱taku̱ ta̱Jesús ―káchí ta̱Pedro, ká'a̱n ra.
44001023	Ta saá ni̱ka̱'a̱n na ki̱vi̱ o̱vi̱ ta̱a ta̱ kuchiño nakuiso chiño no̱o̱ ta̱Judas. Ta ñii ra na̱ní Matías, inka̱ ra na̱ní José. Ta ta̱José yó'o yóo inka̱ ki̱vi̱ ra ña kúu Barsabás; ta inka̱ ki̱vi̱ sa̱kunaní na ra kúu Justo.
44001024	Ta saá ndi'i ni̱vi na na̱kutá'an yó'o ni̱ka̱'a̱n na xí'in Ndios, káchí na saá: ―Tata Ndios, yó'ó kúu Ta̱a ta̱Ká'no no̱o̱ ndi̱, ta xíni̱ ún níma̱ ndi'i ni̱vi, ña̱kán ndúkú ndi̱ no̱o̱ ún saná'a ún no̱o̱ ndi̱, yukú ñii ta̱ o̱vi̱ yó'o na̱ka̱xin ún
44001025	kuu ñii ta̱apóstol ta̱ nakuiso chiño no̱o̱ ta̱Judas, chi xa̱'a̱ ña o̱n vá'a ke̱'é ta̱Judas sa̱ndakoo ra chiño ña sa̱kuiso chiño ún ra, ta ni̱xi'i̱ ra, ta saá kua̱'a̱n ra ñii xiiña no̱o̱ xíni̱ ñó'ó ko̱'o̱n ra ―káchí na, ká'a̱n na xí'in Ndios.
44001026	Ta saá chi̱kaa̱ na suerte ña kunda̱a̱ ini na yu kuu ta̱a ta̱ nakuiso chiño no̱o̱ ta̱Judas. Ta saá ta̱a ta̱ ke̱ta nakuiso chiño kúu ta̱Matías. Ta saá ndu̱u ra ñii ta̱tá'an naapóstol. Ta saá tuku ndu̱u na u̱xu̱ o̱vi̱ naapóstol.
44002001	Xa ni̱ya'a u̱xa̱ semana na̱taku̱ ta̱Jesús, ta ki̱xaa̱ ki̱vi̱ ña kána viko̱ ña na̱ní Pentecostés. Ta ndi'i ni̱vi na kándixa ta̱Jesús na̱kutá'an na ndóo na ini ñii ve'e.
44002002	Ta xati'va xi̱ni̱ so̱'o na ña ní'i̱, va̱xi noo ña ñoyívi ni̱no. Ta nda̱tán ní'i̱ ta̱chi̱ ndeé ní, saá ní'i̱ ña. Tá ki̱xaa̱ ña, ta sa̱kutú ña xí'in ña ní'i̱ yó'o ini ve'e no̱o̱ ndóo ni̱vi yó'o.
44002003	Ta saá xi̱ni na nda̱tán yóo yáa̱ ño'o̱ xíxi̱, saá yóo ña xíto na. Ta ni̱ta̱'vi̱ yáa̱ ño'o̱ yó'o, xi̱kundoso ña ni̱no yatin si̱ni̱ ñii ñii ni̱vi na ndóo yó'o.
44002004	Ta saá Níma̱ Ndios, ni̱ki̱'vi ña ta sa̱kutú ña ini ñii ñii ni̱vi yó'o, ta ki̱xá'á na ká'a̱n na kua̱'a̱ ní no̱o̱ to̱'on ña ká'a̱n ni̱vi inka̱ ñoo xíká, to̱'on ña o̱n vása ní‑sakuá'á na ká'a̱n na, chi Níma̱ Ndios ta̱xi ña ká'a̱n na to̱'on yó'o.
44002005	Ta mi̱i ki̱vi̱ yó'o, ñoo Jerusalén na̱kutá'an kua̱'a̱ ní ni̱vi najudío na kúu na ndíko̱n Ndios xí'in ña ndino'o ní ini na. Ni̱vi yó'o ki̱xi na ndi'i saá ñoo ña ndá'vi ndaa ñoo Roma, ta kua̱'a̱ ní no̱o̱ to̱'on ká'a̱n na.
44002006	Tá nayó'o xi̱ni̱ so̱'o na ña ndeé ní ní'i̱ ini ve'e no̱o̱ nákutá'an ni̱vi na xi̱ndiko̱n sa̱ta̱ ta̱Jesús, ta saá na̱kutá'an kua̱'a̱ ní ni̱vi yó'o, ta kua̱'a̱n na koto na yu kúu ña ndeé ní ní'i̱, chi o̱n vása kúnda̱a̱ ini na nda̱chun ní'i̱ ña saá. Ta náka'nda ní ini ndi'i nayó'o no̱o̱ to̱'on ña xíni̱ so̱'o na, saá chi ñii ñii ni̱vi yó'o xíni̱ so̱'o na to̱'on ña ká'a̱n mi̱i nañoo na.
44002007	Ndixa náka'nda ini na no̱o̱ ña xíni̱ so̱'o na, ta ká'a̱n xí'in tá'an na, káchí na saá: ―¿Nda̱chun va̱'a ní ká'a̱n nayó'o to̱'on mi̱i yó? ¿Án o̱n ndixa kúu nayó'o ni̱vi nañoo estado Galilea?
44002008	¿Ndasaá va̱'a kúchiño ka̱'a̱n nayó'o kua̱'a̱ ní no̱o̱ to̱'on ña kúu to̱'on ñii ñii ñoo no̱o̱ ki̱xi yó?
44002009	Saá chi ki̱xi yó kua̱'a̱ ní ñoo ña ñó'o kua̱'a̱ ní xiiña, ña na̱ní: Partia, Media, Elam, Mesopotamia, Judea, Capadocia, Ponto, Asia,
44002010	Frigia, Panfilia, xí'in Egipto. Ta inka̱ yó ki̱xi ñii xiiña ña na̱ní Libia, ke̱e yó ñoo ña nákaa̱ yatin ñoo Cirene. Ta inka̱ yó kúu ni̱vi na ki̱xi ñoo Roma. Sava yó kúu ni̱vi najudío, ta inka̱ yó kúu ni̱vi na xi̱ndiko̱n inka̱ yichi̱, ta chi̱kaa̱ ini yó ndíko̱n yó yichi̱ najudío, ta ñii ki̱'va nda̱tán yóo ña kísa to̱'ó najudío Ndios, saá ké'é yó vitin.
44002011	Sava yó ki̱xi ñoo ña na̱ní isla Creta, ta sava yó ki̱xi yó ñii xiiña ña xíká na̱ní Arabia. Vará ni̱vi na ki̱xi kua̱'a̱ ní ñoo xíká kúu yó, ta saá ni, vitin ñii ñii mi̱i yó va̱'a xíni̱ so̱'o yó to̱'on ña ká'a̱n nañoo mi̱i yó, ta kúnda̱a̱ ini yó to̱'on ña ká'a̱n ni̱vi yó'o xa̱'a̱ ñava̱'a ká'no ña livi xa ke̱'é Ndios ―saá káchí ni̱vi na ki̱xi ndi'i saá ñoo ña yóo ndi'i xiiña ña ndá'vi ndaa ñoo Roma.
44002012	Tá na̱ka'nda ini na ndóo na, ta ká'a̱n na ndáka̱ to̱'on xí'in tá'an na, káchí na saá: ―¿Yukía̱ kóni kachí ñayó'o?, chi o̱n ko̱ó ñayó'o ní‑xiyo ―káchí na.
44002013	Ta saá ni, sava ni̱vi yó'o xáku̱ ndaa na, xíto na ni̱vi na ká'a̱n kua̱'a̱ ní no̱o̱ to̱'on, ta tuku ká'a̱n na, káchí na saá: ―Nayó'o va xi̱'i ní na, ña̱kán xíini ní na vitin ―káchí na.
44002014	Ta saá ta̱Pedro na̱kundichi ra xí'in inka̱ u̱xu̱ ñii naapóstol, ta ki̱xá'á ra ndeé ní ká'a̱n ndoso ra no̱o̱ ndi'i ni̱vi na ndóo yó'o, ta káchí ra saá: ―Natá'an yó, ndó'ó na kúu najudío, ta inka̱ ndó'ó na ke̱e inka̱ xiiña ta ki̱xaa̱ ndó ñoo Jerusalén yó'o, vitin koni̱ so̱'o ndó ña ndato̱'on i̱ xí'in ndó,
44002015	chi sava ndó'ó xáni si̱ni̱ ndó ndí naxíini kúu ndi̱, ta o̱n si̱ví ñanda̱a̱ kúu ña xáni si̱ni̱ ndó saá, chi xita̱a̱n ní kúu ña, ni o̱n ta̱'án to̱nda̱a ka̱a i̱i̱n xita̱a̱n kúu ña.
44002016	Ta ña xíto ndó yó'o kúu ña ku̱ndivi to̱'on Ndios ña ni̱taa ta̱profeta Joel, ta̱a ta̱ ni̱ka̱'a̱n ndoso to̱'on Ndios kui̱ya̱ xi̱na̱'á. Ni̱taa ta̱Joel, ka̱chí ra saá:
44002017	Saá ká'a̱n Ndios: Tá xa yatin va̱xi ki̱vi̱ ñasondí'í ñoyívi yó'o, ta saá ti'ví i̱ Níma̱ i̱ ko̱'o̱n ña koo ña xí'in ni̱vi ndi'i saá xiiña ñoyívi. Ta yi̱'i̱ taxi i̱ ña ka̱'a̱n ni̱vi to̱'on ña káku Níma̱ i̱, ta ka̱'a̱n ndoso na to̱'on yó'o no̱o̱ inka̱ ni̱vi. Án sa̱'ya ndó ña'a̱ kúu ná, án sa̱'ya ndó ta̱a kúu na, ta yi̱'i̱ Ndios taxi i̱ ndee̱ ña ka̱'a̱n ndoso na to̱'on i̱ no̱o̱ inka̱ ni̱vi. Ta ndó'ó na kúu ni̱vi nakuáchí, ta taxi i̱ ña ti̱vi no̱o̱ ndó koto ndó ña kóni i̱ kunda̱a̱ ini ndó. Ta ndó'ó na kúu ni̱vi naxi̱kua̱'a̱, ta taxi i̱ ña xa̱ní ndó ña saná'a i̱ ndó'ó ña kóni i̱ kunda̱a̱ ini ndó.
44002018	Ta ki̱vi̱ saá ti'ví i̱ Níma̱ i̱ ko̱'o̱n ña koo ña xí'in ndi'i ni̱vi na kúu na kísa chiño no̱o̱ i̱, ta saá ka̱'a̱n ndoso na no̱o̱ inka̱ ni̱vi to̱'on ña káku Níma̱ i̱.
44002019	Ta ke'é i̱ ñaná'no ñoyívi ni̱no ña koto ni̱vi, ta o̱n vása kunda̱a̱ ini na yukía̱ kóni kachí ña, ta naka'nda ní ini ni̱vi koto na ña. Ta ke'é i̱ inka̱ ñaná'no ñoyívi ño'o̱ ña koto ni̱vi xa̱'a̱ ña saná'a i̱ ndee̱ i̱ no̱o̱ na. Saá chi koto na kua̱'a̱ ní ni̱i̱ kui̱ta̱ no̱o̱ ño'o̱, ta koto na ndeé ní xíxi̱ ño'o̱, ta koto na kua̱'a̱ ní ñi̱'ma̱ koo.
44002020	Ta ño̱'o ká'no ña yé'e ndiví kunaa no̱o̱ ña. Ta yo̱o̱ tí yé'e ñoó naa kukuá'á no̱o̱ rí, ta nda̱tán yóo ni̱i̱ kuá'á, saá kuá'á koo no̱o̱ rí. Tá ndi̱'i ku̱ndivi ndi'i ñayó'o, ta saá kixaa̱ mi̱i ki̱vi̱ ká'no ña kasa nani i̱ xa̱'a̱ kua̱chi ndi'i ni̱vi, káchí Ndios.
44002021	Ta ki̱vi̱ saá ndi'i ni̱vi na ka̱'a̱n ndukú no̱o̱ Ndios ña chindeé ra na, ta Ndios koni̱ so̱'o ra ña ka̱'a̱n na, ta saka̱ku ra ni̱vi yó'o, káchí to̱'on Ndios ña ni̱taa ta̱profeta Joel kui̱ya̱ xi̱na̱'á.
44002022	’Natá'an yó nañoo i̱ Israel, chikaa̱ so̱'o ndó to̱'on yó'o ña ka̱'a̱n i̱ xí'in ndó xa̱'a̱ ta̱Jesús ta̱ xi̱taku̱ ñoo Nazaret. Mi̱i Ndios ti̱'ví ra ta̱Jesús, ta ta̱xi ra ndee̱ nda'a̱ ra ña ke̱'é ra kua̱'a̱ ní chiño ná'no, ke̱'é ra ñava̱'a ña chi̱ndeé ra ni̱vi, ta na̱ka'nda ini ni̱vi xi̱to na ñava̱'a yó'o, ta ke̱'é ra ñava̱'a ña ki̱sa nda̱a̱ no̱o̱ ni̱vi ndixa kómí ra nda̱yí Ndios ke̱'é ra saá.
44002023	Ndios xa xi̱ni̱ ra yukía̱ kundo'o ta̱Jesús ñoyívi yó'o, ta nda̱tán chi̱tóni̱ Ndios, saá ku̱ndivi ña. Ta sava ndó'ó, na kúu nañoo i̱ najudío ti̱in ndó ra, ta ni̱xa̱'a̱n ndó, ta na̱taxi ndó ra nda'a̱ ni̱vi na sáa̱ ini xíni ña'á. Ta ñii yu'ú ni̱xi̱yo ndó xí'in ni̱vi na o̱n vá'a yó'o ña xa̱'ni na ra xí'in ña ka̱takaa̱ ndaa na ra nda'a̱ tón cruz.
44002024	Ta Ndios ni̱‑taxi ra ña kindo̱o ta̱Jesús kuu ra ta̱ndi̱í ndi'i saá ki̱vi̱, ta saá Ndios sa̱nataku̱ ña'á ra. Ndee̱ ña xá'ni ni̱vi ni̱‑kuchiño kundeé ña no̱o̱ ta̱Jesús, saá chi lo'o kuiti ki̱vi̱ xi̱kuu ra ta̱a ta̱ ni̱xi'i̱, ta saá na̱taku̱ ra.
44002025	Ñayó'o yóo yu'ú ña xí'in to̱'on ña ni̱ka̱'a̱n ta̱rey David kui̱ya̱ xi̱na̱'á xa̱'a̱ ta̱Jesús, chi ka̱chí ra saá: Ndi'i saá ki̱vi̱ xíto i̱ Ta̱a ta̱Ká'no no̱o̱ i̱, yóo ra xí'in i̱, ta xa yóo ti'va ra chindeé ra yi̱'i̱. Va̱'a ndáa ra yi̱'i̱ ña o̱n nakava i̱ ke'é i̱ ña o̱n vá'a.
44002026	Ta saá kúsii̱ ní ini i̱ ta ká'a̱n i̱ to̱'on si̱i̱ ní. Vará ñii ki̱vi̱ kivi̱ i̱ nda̱tán ndi'i ni̱vi kivi̱ na, yóo va̱'a ini i̱, ta o̱n vása kúchuchú ini i̱. Saá chi ndáa ini i̱ yó'ó, Tata Ndios.
44002027	Ña o̱n vása taxi ún koo níma̱ i̱ ndi'i saá ki̱vi̱ no̱o̱ ndóo ni̱vi na ni̱xi'i̱, ni o̱n taxi ún ña ta̱'yi̱ yi̱kí ko̱ñu i̱ ti̱xin ñáñá. Chi ta̱a ta̱ na̱ka̱xin ún kasa chiño no̱o̱ ún kúu i̱, ta ta̱a ta̱yi̱i̱ kúu i̱.
44002028	Yó'ó Tata Ndios, xa sa̱ná'a ún yi̱'i̱ yichi̱ va̱'a no̱o̱ kúsii̱ ini ún kutaku̱ i̱. Ta sakutú ún ini i̱ xí'in ñasi̱i̱ mi̱i ún, chi ndi'i saá ki̱vi̱ yóo ún xí'in i̱, saá káchí to̱'on ña ni̱taa ta̱David kui̱ya̱ xi̱na̱'á ―káchí ta̱Pedro xí'in ni̱vi na na̱kutá'an yó'o.
44002029	Ta saá ni̱ka̱'a̱n ka̱ ta̱Pedro xí'in na ña saná'a ra na yukía̱ kóni kachí to̱'on yó'o: ―Natá'an yó, najudío, ndato̱'on káxín i̱ xí'in ndó xa̱'a̱ ta̱David chi xi̱i̱ síkuá yó kúu ra. Xíni̱ yó ñanda̱a̱ kúu ña ni̱xi'i̱ ta̱David ta ni̱ndu̱xu̱n ra. Ta̱nda̱ ki̱vi̱ vitin yatin ní nákaa̱ ño'o̱ no̱o̱ ni̱ndu̱xu̱n ra, ta ndixa xa ni̱ta̱'yi̱ ko̱ñu ra ti̱xin ñáñá. Ña̱kán kía̱ kúnda̱a̱ ini yó ndí o̱n si̱ví xa̱'a̱ ta̱David kúu ña ká'a̱n to̱'on ña káchí o̱n ta̱'yi̱ yi̱kí ko̱ñu ra. Saá chi xí'in to̱'on yó'o ni̱ka̱'a̱n ta̱David xa̱'a̱ ta̱Jesús.
44002030	Ta̱David xi̱kuu ta̱profeta, ta̱a ta̱ ni̱ka̱'a̱n to̱'on ña ta̱xi Níma̱ Ndios nda'a̱ ra ka̱'a̱n ra. Ta ta̱David xíni̱ ra ndí ndixa ñii ki̱vi̱ kundivi to̱'on ña ki̱ndo̱o Ndios xí'in ra, chi to̱'on ña chi̱ná'a mi̱i Ndios kasa ndivi ra kúu ña. Ni̱ka̱'a̱n Ndios xí'in ta̱David, ka̱chí ra saá: “Ndixa kía̱ ñii ki̱vi̱ ke'é i̱ ña ñii sa̱'ya ñani síkuá ún kuu ra ta̱Rey ñoo Israel, nda̱tán yóo ún vitin saá koo ra”, ka̱chí Ndios xí'in ta̱David xi̱na̱'á.
44002031	Ta Ndios sa̱ná'a ra saá no̱o̱ ta̱David ña ku̱nda̱a̱ ini ra ndasaá kundo'o Cristo, ta̱a ta̱ ti'ví Ndios saka̱ku ra ni̱vi ñii ki̱vi̱ va̱xi. Saá ni̱taa ta̱David to̱'on ña káchí saá: Ndios o̱n vása taxi ra ña ndi'i saá ki̱vi̱ koo níma̱ ra no̱o̱ ndóo ni̱vi na ni̱xi'i̱, ni o̱n taxi ra ña ta̱'yi̱ yi̱kí ko̱ñu ra ti̱xin ñáñá yó'o, ka̱chí ta̱rey David.
44002032	Ta vitin xa ku̱ndivi to̱'on ña ni̱taa ta̱David xi̱na̱'á, chi Ndios xa sa̱nataku̱ ra ta̱Jesús, ta mi̱i ta̱Jesús yó'o kúu ta̱a ta̱ ni̱taa ta̱David xa̱'a̱. Ta ndixa xa na̱taku̱ ta̱Jesús, saá chi mi̱i ndi̱, na ni̱xika xí'in ra ndákuii̱n ndi̱ xa̱'a̱ ña xi̱ni ndi̱ ni̱xi'i̱ ra ta na̱taku̱ ra, ta xi̱ni ndi̱ ra táku̱ ra.
44002033	Ta xi̱ni ndi̱ ta̱Jesús kua̱'a̱n ndaa ra ta kua̱no'o̱ ra ñoyívi ni̱no, ta xi̱koo ra tón táyi̱ ká'no, tón ñíndichi sii̱n kua'á Ndios. Ta saá na̱ki'in ra Níma̱ Ndios ña ta̱xi Yivá yó Ndios nda'a̱ ra, ta ta̱Jesús ti̱'ví ra Níma̱ Ndios yó'o ki̱xaa̱ ña koo ña xí'in ndi̱'i̱, ni̱vi na kándixa ña'á, nda̱tán yóo ña ki̱ndo̱o ra xí'in ndi̱. Ta vitin ña xíni ndó xí'in ña xíni̱ so̱'o ndó yó'o kúu ña ki̱sa ndivi ra to̱'on ña ki̱ndo̱o ra xí'in ndi̱.
44002034	Ta xíni̱ yó ndí o̱n si̱ví ta̱David xí'in yi̱kí ko̱ñu ra kúu ta̱a ta̱ nda̱a ñoyívi ni̱no. Saá chi ni̱taa ta̱rey David to̱'on Ndios ña ká'a̱n xa̱'a̱ ta̱a ta̱ ti'ví Ndios saka̱ku ra mi̱i yó, ta ka̱chí ta̱David saá: Ndios ni̱ka̱'a̱n ra xí'in ta̱Ká'no no̱o̱ i̱, ka̱chí ra saá: “Koo ún táyi̱ ká'no yó'o, tón ñíndichi sii̱n kua'á i̱,
44002035	ta̱nda̱ to̱nda̱a ki̱vi̱ sako̱yo i̱ ti̱xin xa̱'a̱ ún ndi'i na káni tá'an xí'in ún”, saá ka̱chí Ndios, ni̱taa ta̱David kui̱ya̱ xi̱na̱'á.
44002036	’Ta saá ndi'i ndó'ó nañoo i̱ naIsrael, vará sava ndó'ó xa̱'ni ndó ta̱Jesús, chi ka̱takaa̱ ndaa ndó ra nda'a̱ tón cruz, ta vitin xíni̱ ñó'ó kunda̱a̱ va̱'a ini ndó ndí Ndios xa ta̱xi ra nda̱yí nda'a̱ mi̱i ta̱Jesús yó'o ña kúu ra Ta̱a ta̱Ká'no no̱o̱ ndi'i yó, ta kúu ra Cristo, ta̱a ta̱ xi̱ndati yó ti'ví Ndios ña saka̱ku ra mi̱i yó ―káchí ta̱Pedro, ká'a̱n ra xí'in na.
44002037	Tá ni̱vi na xi̱ni̱ so̱'o ña ká'a̱n ta̱Pedro yó'o, ki̱xá'á na ndí'i ní ini na, ta̱nda̱ ni̱ta̱'vi̱ sava níma̱ na xa̱'a̱ ña xi̱ni̱ so̱'o na ká'a̱n ra xí'in na. Ta saá ni̱nda̱ka̱ to̱'on na ta̱Pedro xí'in inka̱ naapóstol tá'an ra, káchí na saá: ―Natá'an yó, ka̱'a̱n ndó xí'in ndi̱, ¿yukía̱ kasa ndivi ndi̱ vitin? ―káchí na.
44002038	Ta nda̱kuii̱n ta̱Pedro: ―Xíni̱ ñó'ó nandikó ini ndó ta sandakoo ndó kua̱chi ndó ta ki̱'vi ndó yichi̱ no̱o̱ xá'nda chiño Ndios. Ta saá ki̱'vi ndó kuchu ndó xí'in nda̱yí ki̱vi̱ ta̱Jesús ta̱a ta̱ kúu Cristo. Ta saá Ndios kasa ká'no ini ra xa̱'a̱ kua̱chi ndó ta naki'in ndó Níma̱ ra kutaku̱ ña ini ndó,
44002039	chi saá ki̱ndo̱o Ndios ke'é ra xí'in ndó ta xí'in sa̱'ya ndó ta xí'in ni̱vi na ndóo kua̱'a̱ ní ñoo xíká. Ndixa Ndios taxi ra Níma̱ ra kutaku̱ ña ini ndi'i ni̱vi na kúu na kana Ndios ña kundiko̱n na yichi̱ ra ―káchí ta̱Pedro xí'in na.
44002040	Si'a nda̱to̱'on ta̱Pedro, ta ká'a̱n ka̱ ra xí'in na, ndúkú ra no̱o̱ na ña chikaa̱ so̱'o na to̱'on ña ká'a̱n ra. Ta káchí ra saá: ―Taxi ndó ña saka̱ku Ndios ndó'ó ko̱to̱ ñii káchí xo̱'vi̱ ndó xí'in ni̱vi na toon ní ini, na kúu na táku̱ yichi̱ o̱n vá'a ―káchí ta̱Pedro xí'in na.
44002041	Ta saá mi̱i ki̱vi̱ nda̱to̱'on ta̱Pedro saá xí'in na, ta ñii u̱ni̱ mil ni̱vi ka̱ndixa na to̱'on ña ni̱ka̱'a̱n ra xí'in na. Ta saá chi̱chi na xí'in takuií chi ka̱ndixa na ta̱Jesús, ta chi̱kaa̱ ini na kundiko̱n na yichi̱ ra. Ta xí'in ni̱vi yó'o, ndu̱u kua̱'a̱ ní ka̱ ni̱vi na kándixa ta̱Jesús.
44002042	Ta saá ñii ñii ki̱vi̱ ndíko̱n ka̱ na sákuá'á na ta kísa ndivi na ña sáná'a naapóstol, ta táxi xí'in mi̱i na ña vivíi kutaku̱ xí'in tá'an na, ta kua̱'a̱ ní yichi̱ nákutá'an na xíxi na, ta tá'ví na si̱ta̱ va̱'a xíxi na ña náká'án na ta̱Jesús ndasaá ni̱xi'i̱ ra xa̱'a̱ na, ta táxi xí'in mi̱i na nakutá'an na ña ka̱'a̱n na xí'in Ndios.
44002043	Ta ndi'i ni̱vi na̱ka'nda ini na xíto na ñava̱'a ná'no ke̱'é naapóstol no̱o̱ na, chi xí'in ndee̱ Ndios naapóstol ke̱'é na kua̱'a̱ ní chiño va̱'a xi̱to na.
44002044	Ta ndi'i ni̱vi na kándixa ta̱Jesús ñii yu'ú yóo ndi'i nayó'o. Ta ñii ñii na ta̱xi na ña xi̱komí na xa̱'a̱ ña koni̱ ñó'ó ndi'i natá'an na, ta o̱n vása sí'nda̱ ni̱xi̱yo ini na.
44002045	Tá xíto na ndí yóo natá'an na na kándixa ta̱Jesús, ta yóo ní ña kúma̱ni̱ no̱o̱ nayó'o, ta saá síkó na ña kómí na, ta náki'in na si̱'ún, ta náta'ví na si̱'ún nda'a̱ ni̱vi na xíni̱ ñó'ó ña. Ta táxi na nda'a̱ ni̱vi yó'o ñii ki̱'va nda̱tán yóo ña kúma̱ni̱ kuiti nda'a̱ ñii ñii na.
44002046	Ta saá ndi'i saá ki̱vi̱ nákutá'an na ve'e ño̱'o ká'no ña yóo ñoo Jerusalén no̱o̱ kísa ká'no na Ndios. Ta saá tuku nákutá'an na sava ve'e natá'an na, ta tá'ví na si̱ta̱ va̱'a xíxi na xa̱'a̱ ña náká'án na ndasaá ni̱xi'i̱ ta̱Jesús xa̱'a̱ na. Ta xí'in ñasi̱i̱ ní ini na, ta xí'in ña ndino'o ní ini na nákutá'an na ta xíxi na xí'in tá'an na.
44002047	Ñii ñii ki̱vi̱ nákutá'an na kísa ká'no na Ndios, ta kánóo va̱'a ní ñato̱'ó na no̱o̱ inka̱ ni̱vi. Ta ñii ñii ki̱vi̱ Ndios sáka̱ku ra ni̱vi na kúu na ka̱na ra ña kandixa na ta̱Jesús ta kundiko̱n na yichi̱ ra. Ta saá kua̱'a̱ ka̱ ndu̱u ni̱vi na kándixa ta̱Jesús.
44003001	Ñii ki̱vi̱ ka̱a u̱ni̱ xikuaa kúu ña, ta ta̱Pedro xí'in ta̱Juan kua̱'a̱n na ve'e ño̱'o ká'no ñoo Jerusalén, chi hora yó'o kúu ña nákutá'an najudío ndi'i saá ki̱vi̱ xa̱'a̱ ña ká'a̱n na xí'in Ndios.
44003002	Ta saá ni̱xaa̱ na ñii yé'é ña na̱ní Yé'é Livi no̱o̱ kí'vi ni̱vi yoso̱ ndíka̱ ña yóo ke̱'e ve'e ño̱'o ká'no. Ta xi̱ni na ñii ta̱a ta̱ o̱n ki̱ví kanda xa̱'a̱, chi saá ka̱ku ra. Ta ta̱yó'o kándú'u̱ ra yé'é yó'o, saá chi ndi'i saá ki̱vi̱ natá'an ra ndíso na ra, ki̱xaa̱ na chi̱ndú'u̱ na ra yó'o xa̱'a̱ ña nda̱ka̱ chi'ña ra si̱'ún no̱o̱ ni̱vi na yá'a yé'é yó'o.
44003003	Ta saá ta̱a ta̱ o̱n ki̱ví kanda xa̱'a̱ yó'o, xi̱ni ra ta̱Pedro xí'in ta̱Juan kua̱'a̱n ki̱'vi na yé'é yó'o, ta saá ni̱nda̱ka̱ chi'ña ra si̱'ún no̱o̱ na.
44003004	Ta ta̱Pedro xí'in ta̱Juan xi̱to káxín na nduchu̱ no̱o̱ ta̱a ta̱ o̱n ki̱ví kanda xa̱'a̱ yó'o, ta ni̱ka̱'a̱n ta̱Pedro xí'in ra, káchí ra saá: ―Tata, koto káxín ún no̱o̱ ndi̱ ―káchí ra.
44003005	Ta saá ta̱a yó'o xi̱to káxín ra no̱o̱ na, chi xáni si̱ni̱ ra ndí taxi na si̱'ún nda'a̱ ra.
44003006	Ta ta̱Pedro ni̱ka̱'a̱n ra xí'in ra: ―O̱n ko̱ó si̱'ún ní'i i̱ taxi i̱ nda'a̱ ún, ta saá ni, yóo ña kómí i̱ ña taxi i̱ nda'a̱ ún vitin. Xí'in nda̱yí ki̱vi̱ Jesucristo ta̱ñoo Nazaret, xá'nda chiño i̱ no̱o̱ ún nakundichi ún, ta kixá'á ún ko̱'o̱n xá'á ún vitin ―káchí ta̱Pedro xí'in ra.
44003007	Ta ta̱Pedro ti̱in ra nda'a̱ kua'á ta̱a yó'o, ta ki̱xá'á ra ndání'i ña'á ra, tá mií saá xa̱ndi̱ko̱n na̱ko'on ndee̱ xa̱'a̱ ra, ta na̱ko'on ndee̱ si̱ko̱n xa̱'a̱ ra, ta na̱kundichi ra,
44003008	ta kama ní ki̱xá'á ra xíka ra. Ta na̱ki'in ra kua̱'a̱n ra xí'in ta̱Pedro, ta xí'in ta̱Juan, no̱o̱ yoso̱ ndíka̱ ña yóo ke̱'e yé'é ve'e ño̱'o ká'no. Ta na̱kutú ñasi̱i̱ ini ra, ta ki̱xá'á ra kándeta ni'ni ra xí'in ña kúsii̱ ní ini ra, ta xíka ra kísa ká'no ra Ndios.
44003009	Ta saá ni̱vi na ndóo no̱o̱ yóo yoso̱ ndíka̱ ke̱'e ve'e ño̱'o ká'no yó'o, xíto na ta̱yó'o, ta va̱'a xíka xá'á ra, ta kísa ká'no ra Ndios.
44003010	Ta xí'in ña xíto ni̱vi ndu̱va̱'a ta̱a yó'o, ta ndixa na̱ka'nda ini na, ta̱nda̱ yí'ví na ndóo na, chi na̱koni na ta̱yó'o xi̱kuu ta̱a ta̱ o̱n vása ní‑kivi kanda xa̱'a̱, ta xi̱ndú'u̱ ra yé'é ña na̱ní Yé'é Livi, ña xi̱nda̱ka̱ chi'ña ra si̱'ún no̱o̱ ni̱vi.
44003011	Ta ta̱a ta̱ ndu̱va̱'a yó'o ti̱in ra nda'a̱ ta̱Pedro xí'in nda'a̱ ta̱Juan, ta ni̱‑xiin ra saña ña'á ra. Ta ndi'i ni̱vi náka'nda ini na xíni̱ so̱'o na ña ndu̱va̱'a ta̱yó'o, ta xíno na va̱xi na koto na no̱o̱ yóo ra xí'in ta̱Pedro ta xí'in ta̱Juan, ñii xiiña corredor, ña na̱ní Corredor ta̱Salomón. Ta corredor yó'o xi̱no nduu ña yoso̱ ndíka̱ ke̱'e ve'e ño̱'o ká'no.
44003012	Tá xíto ta̱Pedro na̱kutá'an ni̱vi yó'o, ta ni̱ka̱'a̱n ra xí'in na, káchí ra saá: ―Natá'an yó naIsrael, ¿nda̱chun náka'nda ini ndó xíto ndó ña ndu̱va̱'a ta̱yó'o? ¿Nda̱chun xíto ndó no̱o̱ ndi̱? ¿Án xáni si̱ni̱ ndó xí'in ndee̱ mi̱i ndi̱ kúu ña sa̱nda'a ndi̱ ta̱yó'o, chi va̱'a ní ni̱vi kúu ndi̱? O̱n vása saá, chi xí'in ndee̱ ta̱Jesús ndu̱va̱'a ta̱yó'o.
44003013	Ta mi̱i Ndios ta̱a ta̱ ki̱sa to̱'ó naxi̱i̱ síkuá yó, na kúu ta̱Abraham, ta̱Isaac xí'in ta̱Jacob, mi̱i Ndios yó'o kúu ta̱a ta̱ chi̱nóo síkón ñato̱'ó Sa̱'ya ra ta̱Jesús, ta̱a ta̱ ki̱sa ndivi chiño ña ndáya̱'ví ní. Ta saá ni, sava ndó'ó kúu ni̱vi na na̱taxi ta̱Jesús yó'o nda'a̱ nachiño ñoo Roma ña ka'ni na ra. Ta ki̱vi̱ ni̱xaa̱ ra no̱o̱ ta̱gobernador Pilato, ta ni̱ka̱'a̱n ndó ña o̱n vá'a xa̱'a̱ ra. Vará ni̱ka̱'a̱n ta̱Pilato ndí kóni ra saña ra ta̱Jesús ko̱'o̱n ndíka̱ ra, ta ndó'ó ni̱‑xiin ndó ke'é ra saá.
44003014	O̱n vása ní‑xiin ndó naki'in va̱'a ndó ta̱Jesús, ta̱a ta̱ kúu ta̱Nda̱a̱, ta̱ kúu ta̱Yi̱i̱, ta nda̱ víka̱ ndu̱kú ndó no̱o̱ ta̱Pilato ña saña ra inka̱ ta̱a, ta̱ kúu ta̱ xá'ni ni̱vi.
44003015	Ta saá xa̱'ni ndó ta̱a ta̱ kúu ñii la̱á kuiti ta̱ kúchiño sakutaku̱ ndino'o mi̱i yó ndi'i saá ki̱vi̱. Ta̱Jesús yó'o, vará ni̱xi'i̱ ra, ta Ndios sa̱nataku̱ ña'á ra, ta mi̱i ndi̱ kúu ni̱vi na xi̱ni ña na̱taku̱ ra, ta ndákuii̱n ndi̱ xa̱'a̱ ra ña ndixa na̱taku̱ ra.
44003016	Ta xa̱'a̱ ña kándixa ndi̱ ta̱Jesús ta ndáa ini ndi̱ nda̱yí ki̱vi̱ ra, ta xa̱'a̱ ñayó'o ndu̱va̱'a ta̱yó'o, ta̱a ta̱ xi̱kuu ta̱ o̱n ki̱ví kanda xa̱'a̱. Ndixa xa̱'a̱ ña ndáa ini ndi̱ ta̱Jesús, sa̱nda'a ndino'o ra ta̱yó'o, ta̱a ta̱ xíto ndó ñíndichi ra no̱o̱ ndó yó'o.
44003017	’Natá'an yó, xíni̱ i̱ ndí ndó'ó, ta xí'in naná'no no̱o̱ ndó, o̱n vása ní‑kunda̱a̱ ini ndó yu kúu ta̱Jesús, ña̱kán xa̱'ni ndó ra.
44003018	Ta saá ni, ndi'i ña ni̱xo̱'vi̱ ta̱Jesús kúu ña ku̱ndivi to̱'on Ndios ña ni̱taa naprofeta xi̱na̱'á, chi ñii káchí ni̱taa ndi'i naprofeta na ni̱ka̱'a̱n ndoso to̱'on Ndios xi̱na̱'á, ni̱taa na ka̱chí na ndí xíni̱ ñó'ó xo̱'vi̱ ní Cristo, ta̱a ta̱ ti'ví Ndios saka̱ku ra mi̱i yó, ka̱chí naprofeta xi̱na̱'á.
44003019	Ta vitin ndó'ó, xíni̱ ñó'ó nandikó ini ndó, ta sandakoo ndó kua̱chi ndó, ta ki̱'vi ndó yichi̱ Ndios. Ta saá kasa ká'no ini ra xa̱'a̱ kua̱chi ndó. Ta saá ndixa kixaa̱ ki̱vi̱ ña Ndios taxi ra ña nakindée ndó.
44003020	Ta ñii ki̱vi̱ Ndios ti'ví tuku ra ta̱Jesús, ndikó ra ñoyívi yó'o. Saá chi nda̱ si'na Ndios chi̱ndú'u̱ ra ta̱Jesús kuu ra Cristo, ta̱a ta̱ saka̱ku ni̱vi no̱o̱ ña o̱n vá'a.
44003021	Ña̱kán xíni̱ ñó'ó kundati ka̱ ta̱Jesús, ta̱a ta̱ kúu Cristo, ñoyívi ni̱no nda̱ kixaa̱ ki̱vi̱ ña Ndios ndasa xa̱á ra ndi'i ña ku̱va̱'a yóo ñoyívi. Nda̱tán ni̱xi̱yo ki̱vi̱ xi̱na̱'á tá o̱n ta̱'án ka̱ ki̱'vi ni̱vi kua̱chi saá koo ña. Saá chi xí'in ñayó'o kundivi to̱'on Ndios ña ni̱ka̱'a̱n ndoso naprofeta kui̱ya̱ xi̱na̱'á.
44003022	Ñii ta̱profeta ta̱ ni̱taa to̱'on Ndios xi̱na̱'á xi̱kuu ta̱Moisés, ta ta̱yó'o ni̱taa ra xa̱'a̱ Cristo, ka̱chí ra saá: “Ñii ki̱vi̱ ña va̱xi Ndios ti'ví ra ñii ta̱profeta nda̱tán yóo yi̱'i̱. Ta ta̱yó'o kixi ra ñoo yó Israel, ta ka̱'a̱n ndoso ra to̱'on Ndios no̱o̱ ni̱vi ñii ki̱'va nda̱tán yi̱'i̱ ni̱ka̱'a̱n ndoso i̱ to̱'on Ndios no̱o̱ ndó. Ta saá xíni̱ ñó'ó chikaa̱ so̱'o va̱'a ndó ndi'i ña ka̱'a̱n ra xí'in ndó.
44003023	Táná koo ni̱vi na o̱n kua'a chikaa̱ so̱'o to̱'on ka̱'a̱n ra, ta tava yó ni̱vi yó'o ña o̱n kuu ka̱ na ni̱vi nañoo Ndios”, saá ni̱taa ta̱Moisés xi̱na̱'á.
44003024	’Ta ta̱profeta Samuel, ta xí'in ndi'i saá naprofeta na ki̱xi sa̱ta̱ ra, ndi'i nayó'o ni̱ka̱'a̱n ndoso na to̱'on Ndios ña káchí xa̱'a̱ ndasaá koo ki̱vi̱ ña táku̱ yó vitin.
44003025	Ta ndó'ó kúu sa̱'ya ñani síkuá naprofeta yó'o, ta saá vitin ndó'ó kúchiño naki'in ndó ñava̱'a ña kúu ña ki̱ndo̱o Ndios xí'in naxi̱i̱ síkuá yó ña kasa ndivi ra xí'in na. Saá chi kui̱ya̱ xi̱na̱'á Ndios ni̱ka̱'a̱n ra xí'in ta̱xi̱i̱ síkuá yó ta̱Abraham, ka̱chí ra saá: “Xa̱'a̱ ña ke'é ta̱a ta̱sa̱'ya ñani síkuá ún, yi̱'i̱ ndixa ke'é i̱ ña ndi'i ni̱vi ñoyívi naki'in na ñava̱'a”, ka̱chí Ndios xí'in ra. Ta vitin mi̱i yó kúu ni̱vi na xa na̱ki'in ñava̱'a ní nda'a̱ Ndios, nda̱tán yóo ña ki̱ndo̱o ra xí'in ta̱Abraham.
44003026	Ki̱vi̱ Ndios ti̱'ví ra Sa̱'ya ra ta̱Jesús kixaa̱ ra ñoyívi yó'o, ta saá si'na ki̱xaa̱ ra no̱o̱ mi̱i yó najudío xa̱'a̱ ña ke'é ra ñava̱'a xí'in yó. Saá chi ki̱xaa̱ ra xa̱'a̱ ña chindeé ra mi̱i yó ña nandikó ini yó ta sandakoo yó ña o̱n vá'a, ta kundiko̱n yó yichi̱ Ndios ―káchí ta̱Pedro xí'in ni̱vi na na̱kutá'an yó'o.
44004001	Tá mií yóo ka̱ ta̱Pedro xí'in ta̱Juan, ká'a̱n ndoso na to̱'on Ndios no̱o̱ ni̱vi, ta ki̱xaa̱ sava nasu̱tu̱ xí'in ta̱ká'no no̱o̱ napolicía na kúu na ndáa ve'e ño̱'o ká'no, ta ki̱xaa̱ inka̱ naná'no na kúu nasaduceo.
44004002	Sáa̱ ní ini na ki̱xaa̱ na, chi ta̱Pedro xí'in ta̱Juan ndáto̱'on na sáná'a na ni̱vi ndí ndixa na̱taku̱ ta̱Jesús, ta káchí na ká'a̱n na ndí ndi'i ni̱vi na kándixa ta̱Jesús, ni̱vi yó'o, nda̱tán xa na̱taku̱ ta̱Jesús saá nataku̱ na ki̱vi̱ ña va̱xi.
44004003	Ta saá napolicía ti̱in na ta̱Pedro xí'in ta̱Juan, ta ta̱an ña'á na ini ve'e ka̱a, no̱o̱ xi̱ño'o na nda̱ inka̱ ki̱vi̱, saá chi xa ni̱kuaa ní kúu ña, ta o̱n vása ní‑kuna'a ka̱ kasa nani na kua̱chi xa̱'a̱ nayó'o.
44004004	Ta saá ni, xa kua̱'a̱ ní ni̱vi kúu na xi̱ni̱ so̱'o to̱'on ña ni̱ka̱'a̱n ta̱Pedro, ta ni̱vi yó'o ki̱xá'á na kándixa na ta̱Jesús. Ta saá xa̱'no ti'vi ni̱vi na kándixa ta̱Jesús, ta ni̱to̱nda̱a o̱'o̱n mil kúu nata̱a na xa ka̱ndixa.
44004005	Ta ni̱ti̱vi inka̱ ki̱vi̱, ta na̱kutá'an naná'no no̱o̱ naIsrael xí'in naxi̱kua̱'a̱ ta xí'in namaestro na sáná'a nda̱yí Ndios ña ni̱taa ta̱Moisés, na̱kutá'an na ña koo junta ñoo Jerusalén.
44004006	Ta ta̱ká'no no̱o̱ ndi'i nasu̱tu̱, na̱ní ra Anás yóo ra xí'in na. Ta ndóo nave'e ra na kúu ta̱Caifás, ta̱Juan, ta̱Alejandro xí'in sava ka̱ inka̱ nave'e ta̱su̱tu̱ ká'no yó'o.
44004007	Ta saá ti̱'ví na napolicía ko̱'o̱n na tava na ta̱Pedro xí'in ta̱Juan ve'e ka̱a. Ta ni̱xa̱'a̱n napolicía ta na̱ki'in na na ñó'o ve'e ka̱a, ta ndi̱kó napolicía, ta va̱xi ta̱Pedro xí'in ta̱Juan xí'in na, ta ki̱xaa̱ na no̱o̱ yóo nachiño. Ta saá nachiño ki̱xá'á na nda̱ka̱ to̱'on na ta̱Pedro xí'in ta̱Juan, káchí na saá: ―¿Ndasaá ke̱'é ndó sa̱nda'a ndó ta̱yó'o, ta̱a ta̱ o̱n ki̱ví kanda xa̱'a̱ xi̱kuu ra? ¿Yu kúu na ta̱xi ndee̱ án nda̱yí nda'a̱ ndó ke'é ndó saá? ―káchí nachiño xí'in ta̱Pedro ta xí'in ta̱Juan.
44004008	Ta ta̱Pedro, chútú ini ra xí'in Níma̱ Ndios, ta nda̱kuii̱n ra ni̱ka̱'a̱n ra, káchí ra saá: ―Nachiño xí'in naxi̱kua̱'a̱ ñoo yó Israel, ká'a̱n i̱ xí'in ndó vitin.
44004009	¿Án ndixa táxi ndó kua̱chi xa̱'a̱ ndi̱ chi ke̱'é ndi̱ ñava̱'a xí'in ñii ta̱a ta̱ xi̱kuu ta̱ o̱n ki̱ví kanda xa̱'a̱? ¿Án ndixa kóni ndó kunda̱a̱ ini ndó ndasaá ndu̱va̱'a xa̱'a̱ ra?
44004010	Ta saá vitin ká'a̱n ndi̱ ndáto̱'on káxín ndi̱ xí'in ndó'ó ña kunda̱a̱ ini mi̱i ndó ta kunda̱a̱ ini ndi'i nañoo yó naIsrael ndí xí'in ndee̱ ta̱Jesús ta̱ñoo Nazaret ndu̱va̱'a ta̱yó'o. Mi̱i ta̱Jesús yó'o kúu ta̱a ta̱ ka̱takaa̱ ndaa ndó nda'a̱ tón cruz, ta ni̱xi'i̱ ra, ta Ndios sa̱nataku̱ ña'á ra.
44004011	Ta xa̱'a̱ ta̱Jesús yó'o káchí to̱'on Ndios ña ni̱taa na xi̱na̱'á, káchí ña saá: “Yóo ñii yu̱u̱ ña ni̱‑xiin ni̱vi na kísa va̱'a ve'e koni̱ ñó'ó na, ta vitin mi̱i yu̱u̱ yó'o ndu̱u ña yu̱u̱ ká'no ní ka̱, chi nákaa̱ ña xa̱'a̱ ve'e ta ndíso ña ve'e”, káchí to̱'on Ndios. Ta nda̱tán yóo yu̱u̱ yó'o, saá yóo ta̱Jesús vitin.
44004012	Ta ñii la̱á ta̱Jesús kúchiño saka̱ku ra mi̱i yó, chi nda'a̱ ñii la̱á ta̱Jesús Ndios ta̱xi ra ndee̱ ña saka̱ku ra ni̱vi. Ta ndixa o̱n ko̱ó ka̱ nda̱ ñii ni̱vi, ni nda̱ ñii inka̱ ña yóo ñoyívi kómí ndee̱ Ndios ña kúchiño saka̱ku ña mi̱i yó ―saá ni̱ka̱'a̱n ta̱Pedro xí'in nachiño.
44004013	Ta ndi'i nachiño yó'o, na̱ka'nda ini na ndóo na, xíni̱ so̱'o na to̱'on ká'a̱n ta̱Pedro xí'in to̱'on ká'a̱n ta̱Juan. Saá chi o̱n vása yí'ví o̱vi̱ ta̱a yó'o, ta xí'in ña ndino'o ní ini na ni̱ka̱'a̱n ndoso na to̱'on no̱o̱ nachiño ná'no yó'o. Ta nachiño yó'o kúnda̱a̱ ini na ndí ta̱Pedro xí'in ta̱Juan lo'o ní ka̱'vi na escuela, ta saá ni, va̱'a ní ká'a̱n na. Ta saá nachiño yó'o na̱ká'án na ndí ta̱Pedro xí'in ta̱Juan xi̱kuu nata̱a na ni̱xika xí'in ta̱Jesús.
44004014	Ta nachiño yó'o xíto na ña ñíndichi ta̱a ta̱ xi̱kuu ta̱ o̱n ki̱ví kanda xa̱'a̱, ta vitin ndu̱va̱'a ra. Ta saá o̱n vása ní‑ni'i na to̱'on ña ndakuii̱n na, ta ndá tási̱ín kuiti ndóo na.
44004015	Ta saá xa̱'nda chiño na no̱o̱ ta̱Pedro xí'in ta̱Juan kee na ko̱'o̱n na ke̱'e ña kuchiño ka̱'a̱n tá'an mi̱i nachiño yó'o na kúu naJunta Suprema.
44004016	Ta ni̱ka̱'a̱n tá'an na, káchí na saá: ―¿Yukía̱ ke'é yó xí'in o̱vi̱ ta̱a yó'o vitin? Chi ndi'i ni̱vi na táku̱ ñoo Jerusalén yó'o xíni̱ na ña ke̱'é na o̱vi̱ ta̱a yó'o ñii ñava̱'a ká'no ní. Ta mi̱i yó o̱n ki̱ví ka̱'a̱n yó kachí yó ndí o̱n si̱ví ñanda̱a̱ kúu ña ke̱'é na ñava̱'a yó'o.
44004017	¿Yukía̱ kúchiño yó ke'é yó ña o̱n kui̱ta̱ ní'nó to̱'on ndi'i saá xiiña xa̱'a̱ ta̱a ta̱ ndu̱va̱'a yó'o? Va̱'a ka̱ ná ka̱'a̱n yó xí'in na o̱vi̱ ta̱a yó'o ña sandakoo na ká'a̱n ka̱ na xa̱'a̱ ta̱Jesús xí'in ni̱vi, chi tá o̱n xi̱in na chikaa̱ so̱'o na ña xá'nda chiño yó no̱o̱ na, ta saá saxo̱'vi̱ yó na ―káchí nachiño, ká'a̱n na.
44004018	Ta ka̱na na ta̱Pedro xí'in ta̱Juan ña ndikó nayó'o. Ta saá ki̱xaa̱ na, ta nachiño xa̱'nda chiño na no̱o̱ nayó'o, káchí na saá: ―Nda̱ ñii ka̱ ki̱vi̱ o̱n ka̱'a̱n ka̱ ndó nda̱ ñii to̱'on xa̱'a̱ ta̱Jesús, ta nda̱ ñii ka̱ ni̱vi o̱n saná'a ka̱ ndó na xí'in nda̱yí ki̱vi̱ ta̱Jesús ―káchí nachiño ná'no xí'in ta̱Pedro ta xí'in ta̱Juan.
44004019	Ta saá ta̱Pedro xí'in ta̱Juan nda̱kuii̱n na, káchí na saá: ―Kani si̱ni̱ ndó ta ndakuii̱n ndó, ¿yu kúu ña nda̱a̱ ka̱ no̱o̱ Ndios? ¿Án va̱'a ka̱ kasa ndivi ndi̱ ña kóni ndó'ó, án va̱'a ka̱ kasa ndivi ndi̱ ña kóni Ndios?
44004020	Saá chi ndi̱'i̱, o̱n kúchiño sandakoo ndi̱ ká'a̱n ndi̱ xí'in ni̱vi xa̱'a̱ ña xi̱ni ndi̱, ta xa̱'a̱ ña xi̱ni̱ so̱'o ndi̱ ―káchí na xí'in nachiño ná'no yó'o.
44004021	Ta nda̱kuii̱n nachiño ni̱ka̱'a̱n na, káchí na saá: ―Táná ka̱'a̱n ka̱ ndó xa̱'a̱ ta̱Jesús, ta ndixa saxo̱'vi̱ ní ndi̱ ndó'ó ―káchí na. Ta saá sa̱ña na ta̱Pedro xí'in ta̱Juan kua̱'a̱n ndíka̱ nayó'o. Saá chi nachiño ni̱‑ni'i na yichi̱ ndasaá kuchiño saxo̱'vi̱ ña'á na, chi ndi'i inka̱ ni̱vi kúsii̱ ní ini na ña ndu̱va̱'a ta̱a ta̱ xi̱kuu ta̱ o̱n ki̱ví kanda xa̱'a̱. Ta xa̱'a̱ ñava̱'a ká'no yó'o, ni̱vi ki̱sa ká'no ní na Ndios.
44004022	Saá chi ta̱a ta̱ xi̱kuu ta̱ o̱n ki̱ví kanda xa̱'a̱ ta ndu̱va̱'a ra, yá'a o̱vi̱ si̱ko̱ kui̱ya̱ kómí ra.
44004023	Tá nachiño sa̱ña na ta̱Pedro xí'in ta̱Juan, ta ke̱e na kua̱'a̱n na, ta ni̱xaa̱ na ñii ve'e no̱o̱ nákutá'an natá'an na na kúu ni̱vi na kándixa ta̱Jesús. Ta saá ta̱Pedro xí'in ta̱Juan nda̱to̱'on na xí'in na ndí nachiño ná'no xí'in nasu̱tu̱ ná'no ndeé ní xa̱'nda chiño na no̱o̱ na ña o̱n vása ka̱'a̱n ka̱ na to̱'on xa̱'a̱ ta̱Jesús.
44004024	Tá ndi̱'i xi̱ni̱ so̱'o na to̱'on yó'o, ta saá ndi'i ni̱vi na na̱kutá'an yó'o ki̱xá'á na ká'a̱n na xí'in Ndios, káchí na saá: ―Tata Yivá yó Ndios, yó'ó kúu Ta̱a ta̱Ká'no no̱o̱ ndi̱, ta yó'ó kúu ta̱a ta̱ ki̱sa va̱'a ñoyívi ni̱no xí'in ñoyívi yó'o, ta ki̱sa va̱'a ún takuií mi̱ni. Ta yó'ó kúu ta̱a ta̱ ki̱sa va̱'a ndi'i ña yóo ñoyívi yó'o, xí'in ndi'i ña yóo ñoyívi ni̱no, xí'in ndi'i ña yóo ini takuií.
44004025	Ta xi̱i̱ síkuá ndi̱ ta̱David xi̱kuu ñii ta̱a ta̱ ki̱sa chiño no̱o̱ yó'ó, ta Níma̱ ún ni̱ka̱'a̱n ña ini ra, ta ni̱taa ra to̱'on yó'o: Ña ma̱ni̱ kúu ña sáa̱ ini ni̱vi na ñoo xíyo xíni na Ndios, ta ña ma̱ni̱ kúu ña xáni si̱ni̱ ni̱vi ndasaá koo ña kundeé na no̱o̱ ra.
44004026	Narey xí'in inka̱ naná'no na xá'nda chiño no̱o̱ ni̱vi ñoyívi yó'o na̱kutá'an na, ta na̱koo yu'ú na xa̱'a̱ ña kani tá'an na xí'in Ndios. Ta na̱koo yu'ú na xa̱'a̱ ña kani tá'an na xí'in ta̱a ta̱ sakuiso chiño Ndios kuu ra Cristo, ta̱a ta̱ saka̱ku ni̱vi, ka̱chí ta̱David xi̱na̱'á.
44004027	’Ta xa ku̱ndivi ña ni̱ka̱'a̱n ta̱David, chi ñoo Jerusalén yó'o na̱kutá'an ta̱rey Herodes xí'in ta̱gobernador Pilato xí'in inka̱ ni̱vi na ñoo xíyo, ta xí'in sava nañoo yó naIsrael, ta ndi'i nayó'o na̱koo yu'ú na ña ka'ni na Sa̱'ya ún ta̱yi̱i̱ ta̱Jesús, ta̱a ta̱ na̱ka̱xin ún ta sa̱kuiso chiño ún ra ña saka̱ku ra ni̱vi.
44004028	Ta saá nachiño ná'no xí'in inka̱ naná'no yó'o ki̱sa ndivi na nda̱tán yóo ña nda̱ xa si'na chi̱tóni̱ ún kundivi, Tata Yivá yó Ndios. Ta xí'in nda̱yí ún ku̱ndivi ndi'i ña ni̱xo̱'vi̱ ní ta̱Jesús.
44004029	Ta vitin ndúkú ndi̱ no̱o̱ ún ña koni̱ so̱'o ún ndá to̱'on kúu ña ká'a̱n nachiño xa̱'a̱ ndi̱, chi káchí na ndí saxo̱'vi̱ ní na ndi̱'i̱ xa̱'a̱ ña ndato̱'on ndi̱ to̱'on xa̱'a̱ ta̱Jesús. Ta xa̱'a̱ ñayó'o, vitin ndúkú ndi̱ no̱o̱ ún ña chikaa̱ ún ndee̱ ún ini ndi̱ ña o̱n kuyi̱'ví ndi̱ ka̱'a̱n ndoso ndi̱ to̱'on ún no̱o̱ ni̱vi.
44004030	Ta ndúkú ndi̱ no̱o̱ ún ña saná'a ún ndee̱ ún no̱o̱ ni̱vi xí'in ña sanda'a ún kua̱'a̱ ní ni̱vi na ndeé ndó'o. Ta taxi ún nda'a̱ ndi̱ ndee̱ ta̱Jesús, ta̱ kúu Sa̱'ya ún ta̱yi̱i̱, xa̱'a̱ ña ke'é ndi̱ milagro xí'in inka̱ ñava̱'a ná'no ña taxi naka'nda ini ni̱vi ―káchí na, ndu̱kú na no̱o̱ Ndios.
44004031	Tá ndi̱'i ni̱ka̱'a̱n na xí'in Ndios, ta ki̱xá'á táan ní no̱o̱ yóo ve'e nákutá'an na. Ta Ndios sa̱kutú ra xí'in Níma̱ ra ini ndi'i ni̱vi na na̱kutá'an yó'o. Ta saá chútú Níma̱ Ndios ini na, ta nda̱ lo'o o̱n vása yí'ví na, ta ki̱xá'á na ká'a̱n ndoso na to̱'on Ndios no̱o̱ ni̱vi.
44004032	Ndi'i ni̱vi na kándixa ta̱Jesús, ñii yu'ú ta ñii níma̱ xi̱kuu na, ta nda̱ ñii ni̱vi yó'o ni̱‑ka'a̱n na káchí na ndí ndi'i ñava̱'a kómí na ña koni̱ ñó'ó mi̱i na kuiti kúu ña. Nda̱ víka̱, ta̱xi na ndi'i ñava̱'a kómí na, ña koni̱ ñó'ó ndi'i natá'an na.
44004033	Ta xí'in ndee̱ Ndios, ndi'i naapóstol o̱n vása sándakoo na ña ndáto̱'on na xí'in ni̱vi ña ndixa na̱taku̱ ta̱Jesús. Ta Ndios ke̱'é ra kua̱'a̱ ní ñava̱'a xí'in ni̱vi na kándixa ta̱Jesús.
44004034	Ta saá nda̱ ñii ni̱vi na kándixa ta̱Jesús o̱n vása ní‑kisa ma̱ni̱ ka̱ ña xíni̱ ñó'ó no̱o̱ na. Saá chi ni̱vi na xi̱komí ve'e, án ni̱vi na xi̱komí ño'o̱, nayó'o ni̱si̱kó na ña xi̱komí na, ta na̱ki'in na ndi'i si̱'ún,
44004035	ta ta̱xi na ña nda'a̱ naapóstol xa̱'a̱ ña nata'ví na si̱'ún yó'o. Ta naapóstol yó'o ta̱xi na ña nda'a̱ ni̱vi, ñii ki̱'va nda̱tán yóo ña xíni̱ ñó'ó ñii ñii na.
44004036	Ni̱xi̱yo ñii ta̱a na̱ní ra José, ta kúu ra sa̱'ya ñani síkuá ta̱Leví. Ke̱e ra ñoo isla Chipre, ta naapóstol sa̱kunaní na ra Bernabé, chi ki̱vi̱ Bernabé kóni kachí ña: Ta̱a ta̱ sándúva̱'a ini ni̱vi.
44004037	Ta ta̱Bernabé yó'o ni̱si̱kó ra ñii ño'o̱ ra, ta ta̱xi ra ndi'i si̱'ún nda'a̱ naapóstol ña nata'ví na ña ta taxi na ña nda'a̱ ni̱vi na xíni̱ ñó'ó si̱'ún yó'o.
44005001	Ta ñii ta̱a na̱ní ra Ananías xí'in ñásí'í ra na̱ní ñá Safira ni̱si̱kó na ñii ño'o̱ na.
44005002	Ta si̱'ún ña na̱ki'in na xa̱'a̱ ño'o̱ ni̱si̱kó na, ñii tá'ví si̱'ún yó'o chi̱kaa̱ va̱'a na. Ta inka̱ tá'ví si̱'ún, ta̱Ananías ta̱xi ra ña nda'a̱ naapóstol xa̱'a̱ ña koni̱ ñó'ó ni̱vi nandá'ví. Ta saá ta̱Ananías ki̱xaa̱ ra taxi ra si̱'ún yó'o nda'a̱ ta̱Pedro, ta ni̱ka̱'a̱n ra xí'in ra, káchí ra saá: ―Ñayó'o kúu ndi'i si̱'ún na̱ki'in ndi̱ xa̱'a̱ ño'o̱ ni̱si̱kó ndi̱ ―káchí ra. Ta ñásí'í ra ñáSafira ni̱xi̱yo yu'ú ñá xí'in ra ña ke̱'é ra saá.
44005003	Ta ni̱ka̱'a̱n ta̱Pedro xí'in ta̱Ananías: ―Tata, ¿nda̱chun ta̱xi ún ña ni̱ki̱'vi níma̱ ndiva̱'a ká'no Satanás ini ún ña xá'nda chiño ña no̱o̱ ún ña ka̱'a̱n ún to̱'on vatá xí'in Níma̱ Ndios? Chi ka̱chí ún ñayó'o kúu ndi'i si̱'ún ña na̱ki'in ún xa̱'a̱ ño'o̱ ni̱si̱kó ún, ta o̱n si̱ví ñanda̱a̱ kúu ña ni̱ka̱'a̱n ún, chi ki̱ndo̱o ñii tá'ví si̱'ún nda'a̱ ún.
44005004	Tá o̱n ta̱'án ka̱ si̱kó ún ño'o̱ ún, ¿án o̱n ndixa xi̱komí ún nda̱yí si̱kó ún ña án o̱n si̱kó ún ña?, chi ño'o̱ mi̱i ún xi̱kuu ña. Ta vitin xa ni̱si̱kó ún ña ta na̱ki'in ún si̱'ún xa̱'a̱ ña, ta, ¿án o̱n si̱ví si̱'ún mi̱i ún kúu ndi'i ña na̱ki'in ún? Ta xi̱komí ún nda̱yí ke'é ún xí'in si̱'ún yó'o ñii ki̱'va nda̱tán kóni ún. Ta saá, ¿nda̱chun ni̱ka̱'a̱n ún to̱'on vatá xí'in ndi̱? Ta o̱n si̱ví ndasaá kuiti ndi̱'i̱ kúu na ni̱ka̱'a̱n ún to̱'on vatá xí'in, ta xí'in mi̱i Ndios ni̱ka̱'a̱n ún to̱'on vatá ―káchí ta̱Pedro xí'in ta̱Ananías.
44005005	Tá ndi̱'i xi̱ni̱ so̱'o ta̱Ananías to̱'on yó'o, ta ni̱xi'i̱ ra, ta na̱kava yi̱kí ko̱ñu ra nda̱ no̱o̱ ño'o̱. Ta ndi'i ni̱vi na xi̱ni̱ so̱'o ña ndo̱'o ta̱Ananías ni̱yi̱'ví ní na.
44005006	Ta saá na̱kuita sava ta̱a kuáchí, ta chi̱tíví na yi̱kí ko̱ñu ta̱Ananías xí'in tiko̱to̱, ta kua̱'a̱n na sandúxu̱n na ña.
44005007	Sa̱kán ni̱ya'a u̱ni̱ hora ni̱xi'i̱ ta̱Ananías, ta ki̱xaa̱ ñásí'í ra, ta ñáyó'o, o̱n ta̱'án koni̱ ñá yukía̱ ndo̱'o yii̱ ñá.
44005008	Ta ta̱Pedro ni̱nda̱ka̱ to̱'on ña'á ra, káchí ra saá xí'in ñá: ―¿Án ñanda̱a̱ si̱'ún yó'o kúu ndi'i ña na̱ki'in ndó xa̱'a̱ ño'o̱ ni̱si̱kó ndó? ―káchí ta̱Pedro xí'in ñáSafira. Ta nda̱kuii̱n ñá, ni̱ka̱'a̱n ñá: ―Ñanda̱a̱ va ñayó'o kúu ndi'i si̱'ún na̱ki'in ndi̱, tata ―káchí ñá.
44005009	Ta ni̱ka̱'a̱n ta̱Pedro xí'in ñá: ―¿Nda̱chun yó'ó xí'in yii̱ ún ni̱xi̱yo yu'ú ndó ña koto ndoso ndó Níma̱ Ndios? Ta vitin nata̱a kuáchí na ni̱xa̱'a̱n sa̱ndúxu̱n yi̱kí ko̱ñu yii̱ ún xa ndi̱kó na ki̱xaa̱ na ta yíta na yé'é. Ta saá tuku nata̱a kuáchí yó'o yíta ti'va na naki'in na yi̱kí ko̱ñu mi̱i ún ko̱'o̱n ña xí'in na ña sandúxu̱n na ña ―káchí ta̱Pedro xí'in ñá.
44005010	Ta xa̱ndi̱ko̱n ni̱xi'i̱ ñá, ta na̱kava yi̱kí ko̱ñu ñá nda̱ no̱o̱ ño'o̱. Ta tuku ni̱ki̱'vi nata̱a kuáchí, ta xi̱to na ña ndixa ni̱xi'i̱ ñá, ta saá na̱ki'in na yi̱kí ko̱ñu ñá, ta kua̱'a̱n na sandúxu̱n na ña ñii xiiña sii̱n no̱o̱ ni̱ndu̱xu̱n yi̱kí ko̱ñu yii̱ ñá.
44005011	Ta ndi'i ni̱vi na kándixa ta̱Jesús, ta xí'in inka̱ ni̱vi na xi̱ni̱ so̱'o ndasaá ni̱xi̱yo ña ni̱xi'i̱ ta̱Ananías xí'in ñásí'í ra, ta ni̱yi̱'ví ní ndi'i ni̱vi yó'o.
44005012	Ta saá xí'in ndee̱ Ndios, naapóstol ki̱xá'á na ké'é na kua̱'a̱ ní milagro xí'in inka̱ ñava̱'a ná'no ña náka'nda ini ni̱vi xíto na. Ta ñii ñii ki̱vi̱ ndi'i ni̱vi na kándixa ta̱Jesús nákutá'an na Corredor ta̱Salomón ña kúu ñii tá'ví corredor ña xi̱no nduu yoso̱ ndíka̱ ke̱'e ve'e ño̱'o ká'no ñoo Jerusalén.
44005013	Ta inka̱ ni̱vi yí'ví na nakutá'an na xí'in nayó'o. Ta saá ni, kánóo síkón ní ñato̱'ó ni̱vi na kándixa ta̱Jesús.
44005014	Ta ñii ñii ki̱vi̱ ndu̱u kua̱'a̱ ní ka̱ nata̱a xí'in náña'a̱ na kúu na ka̱ndixa ta̱Jesús, ta ni̱to̱nda̱a kúu na ñii ti'vi ká'no ní ni̱vi.
44005015	Ta saá kua̱'a̱ ní ni̱vi ta̱va na ndi'i nave'e na na kúu na ndeé ndó'o, ta ndíso ña'á na, ta kua̱'a̱n na, ta chi̱ndoo na ni̱vi na ndeé ndó'o yó'o no̱o̱ xi̱to án no̱o̱ yivi̱, ña yóo na ndáti na yu'u̱ yichi̱ no̱o̱ ya'a naapóstol. Chi xáni ini na vará nda̱ ku̱nda̱ti̱ ta̱Pedro ná ya'a sa̱ta̱ ni̱vi na ndeé ndó'o yó'o, ta saá nduva̱'a na.
44005016	Kua̱'a̱ ní ni̱vi na ke̱e ndi'i saá ñoo ña yóo yatin ñoo Jerusalén, va̱xi na ndíso na nave'e na, na kúu na ndeé ndó'o, án kúu na na xó'vi̱ xa̱'a̱ ña ké'é ñaníma̱ ndiva̱'a xí'in na, ta ki̱xaa̱ na no̱o̱ yóo naapóstol, ta ndu̱va̱'a ndi'i nayó'o.
44005017	Ta ta̱a ta̱ká'no no̱o̱ ndi'i nasu̱tu̱, ta xí'in nata̱a nasaduceo, na kúu naxíka xí'in ra, na̱kutú ini na xí'in ña kuíni̱ na xíni na naapóstol.
44005018	Ta saá nachiño yó'o xa̱'nda chiño na no̱o̱ napolicía, ta nayó'o ti̱in na naapóstol ta ta̱an ña'á na ini ve'e ka̱a.
44005019	Ta saá tá xa ñoó kúu ña, ta Ndios ti̱'ví ra ñii ñaángel ña nakoná ña yé'é ve'e ka̱a, ña kee naapóstol ko̱'o̱n ndíka̱ na. Ta ke̱e na kua̱'a̱n na xí'in ñaángel, ta ni̱ka̱'a̱n ñaángel xí'in na, káchí ña saá:
44005020	―Ko̱'o̱n ndó ve'e ño̱'o ká'no, ta ka̱'a̱n ndoso ndó to̱'on va̱'a no̱o̱ ni̱vi na na̱kutá'an no̱o̱ yóo yoso̱ ndíka̱ ke̱'e ve'e ño̱'o yó'o, ta ndato̱'on ndó xí'in na ndasaá kuchiño kutaku̱ ndino'o na no̱o̱ Ndios ndi'i saá ki̱vi̱ ―káchí ñaángel xí'in naapóstol.
44005021	Tá ni̱ti̱vi inka̱ ki̱vi̱, ta kua̱'a̱n naapóstol no̱o̱ yóo yoso̱ ndíka̱ ke̱'e ve'e ño̱'o ká'no, ta ki̱xá'á na sáná'a na ndi'i ni̱vi, ñii ki̱'va nda̱tán ni̱ka̱'a̱n ñaángel xí'in na. Ta saá ki̱xaa̱ ta̱ká'no no̱o̱ nasu̱tu̱ xí'in ndi'i natá'an ra, ñii xiiña no̱o̱ ki̱ndo̱o na nakutá'an na. Ta ka̱na na inka̱ naxi̱kua̱'a̱ na kúu naJunta Suprema ña kixaa̱ na nakutá'an na xí'in na. Tá na̱kutá'an nayó'o, ta saá ti̱'ví na napolicía na ndáa ve'e ño̱'o ká'no ña ko̱'o̱n na tava na naapóstol ta kixaa̱ na no̱o̱ naJunta Suprema yó'o. Saá chi nachiño yó'o xáni si̱ni̱ na ndí naapóstol ñó'o ka̱ na ini ve'e ka̱a.
44005022	Tá napolicía ni̱xaa̱ na no̱o̱ yóo ve'e ka̱a, ta o̱n ko̱ó ka̱ naapóstol ní‑naní'i na. Ta saá kama ní ndi̱kó na ki̱xaa̱ na no̱o̱ naJunta Suprema, ta nda̱to̱'on na xí'in nayó'o,
44005023	káchí na saá: ―Ni̱xa̱'a̱n ndi̱ no̱o̱ yóo ve'e ka̱a, ta ndási̱ kútu̱ yé'é ve'e ka̱a yó'o, ta xi̱ni ndi̱ natropa yíta na ndáa na yé'é. Ta saá na̱koná ndi̱ yé'é, ta o̱n ko̱ó ka̱ ni̱vi ñó'o ini ve'e ka̱a yó'o ―káchí na, nda̱to̱'on na xí'in naJunta Suprema.
44005024	Tá ta̱ká'no no̱o̱ nasu̱tu̱ xí'in natá'an ra, ta xí'in ta̱ká'no no̱o̱ napolicía xi̱ni̱ so̱'o na ña nda̱to̱'on napolicía yó'o, ta na̱ka'nda ní ini na. Ta xáni si̱ni̱ na yukía̱ koo yó'o vitin, ta ká'a̱n na ndáka̱ to̱'on tá'an na, káchí na ndasaá keta ñayó'o vitin.
44005025	Tá mií saá ki̱xaa̱ ñii ta̱a no̱o̱ yóo naJunta Suprema, ta nda̱to̱'on ra xí'in na, káchí ra saá: ―Koto ndó ví, mi̱i nata̱a na ta̱an ndó ini ve'e ka̱a, vitin yíta na no̱o̱ yóo yoso̱ ndíka̱ ke̱'e ve'e ño̱'o ká'no, ta sáná'a na ni̱vi ―káchí ra xí'in na.
44005026	Ta saá napolicía na ndáa ve'e ño̱'o xí'in ta̱ká'no no̱o̱ napolicía yó'o, ke̱e na kua̱'a̱n na no̱o̱ yóo yoso̱ yó'o, no̱o̱ yíta naapóstol sáná'a na ni̱vi. Ta saá napolicía xí'in ñato̱'ó ki̱sa ndivi na chiño ña ti̱in na naapóstol, saá chi yí'ví na ko̱to̱ sasaa̱ na ni̱vi na xíto ña ké'é na, chi táná saa̱ ni̱vi yó'o, ta koon na yu̱u̱ sa̱ta̱ napolicía.
44005027	Ta saá naapóstol kua̱'a̱n na xí'in napolicía yó'o, ta ki̱xaa̱ na no̱o̱ naJunta Suprema. Ta ta̱ká'no no̱o̱ nasu̱tu̱ ni̱ka̱'a̱n ra xí'in na, káchí ra saá:
44005028	―Xa xa̱'nda chiño ndi̱ no̱o̱ ndó ña o̱n ka̱'a̱n ka̱ ndó xí'in nda̱yí ki̱vi̱ ta̱Jesús. Ta, ¿nda̱chun só'ó ní ndó ña o̱n xi̱in ndó kasa ndivi ndó to̱'on ña ni̱ka̱'a̱n ndi̱? Ta vitin ni̱vi na ndóo ndi'i saá xiiña ñoo Jerusalén xa xi̱ni̱ so̱'o na to̱'on ña sáná'a ndó xa̱'a̱ ta̱Jesús. Ta ndó'ó ndúkú ndó sakuiso ndó kua̱chi sa̱ta̱ ndi̱ ña xa̱'ni ndi̱ ta̱Jesús yó'o ―káchí ta̱ká'no no̱o̱ nasu̱tu̱ xí'in naapóstol.
44005029	Ta nda̱kuii̱n ta̱Pedro xí'in inka̱ naapóstol, ta ni̱ka̱'a̱n na, káchí na saá: ―Ña xíni̱ ñó'ó ní ka̱ kía̱ kasa ndivi ndi̱ ña kóni Ndios no̱o̱ ña kasa ndivi ndi̱ ña kóni ni̱vi.
44005030	Mi̱i Ndios, ta̱a ta̱ ki̱sa to̱'ó naxi̱i̱ síkuá yó kui̱ya̱ xi̱na̱'á, kúu ta̱a ta̱ sa̱nataku̱ ta̱Jesús, ta̱a ta̱ xi̱kuu ta̱ ni̱xi'i̱ chi ndó'ó ka̱takaa̱ ndaa ndó ra nda'a̱ tón cruz, ta ni̱xi'i̱ ra.
44005031	Tá ndi̱'i na̱taku̱ ta̱Jesús ta nda̱a ra ñoyívi ni̱no, ta Ndios ta̱xi ra xi̱koo ta̱Jesús no̱o̱ táyi̱ tón to̱'ó, tón ñíndichi no̱o̱ yóo nda'a̱ kua'á Ndios ñoyívi ni̱no, ta ta̱xi ra nda̱yí nda'a̱ ta̱Jesús ña kúu ra Ta̱a ta̱Ká'no no̱o̱ ndi'i ni̱vi ñoyívi yó'o. Mi̱i Ndios ta̱xi ra nda̱yí nda'a̱ ta̱Jesús kúu ra Ta̱a ta̱ Sáka̱ku ni̱vi no̱o̱ ña o̱n vá'a. Ta ta̱Jesús ke̱'é ra saá chi kóni ra ndí nañoo yó naIsrael nandikó ini na ta sandakoo na kua̱chi na, ta saá kasa ká'no ini ra xa̱'a̱ kua̱chi na.
44005032	Ta mi̱i ndi̱ kúu ni̱vi na ndákuii̱n ká'a̱n ndi̱ ñandixa xa̱'a̱ ta̱Jesús. Ta Níma̱ Ndios kúu ña ñii káchí ndákuii̱n xí'in ndi̱ ká'a̱n ña ñanda̱a̱ xa̱'a̱ ta̱Jesús. Ta mi̱i Níma̱ Ndios yó'o kúu ña xa ta̱xi Ndios ña táku̱ ini ndi'i ni̱vi na kísa ndivi ña kóni Ndios ―káchí ta̱Pedro xí'in nachiño Junta Suprema.
44005033	Tá naJunta Suprema yó'o xi̱ni̱ so̱'o na ña ni̱ka̱'a̱n ta̱Pedro xí'in na, ta ni̱saa̱ ní ini na, ta̱nda̱ kóni na ka'ni na ndi'i naapóstol yó'o.
44005034	Ta saá yóo ñii ta̱fariseo na̱ní ra Gamaliel, ta̱a ta̱tá'an naJunta Suprema kúu ra, ta kúu ra ta̱a ta̱ sáná'a nda̱yí Ndios ña ni̱taa ta̱Moisés xi̱na̱'á, ta ndi'i ni̱vi kísa to̱'ó na ra. Ta̱Gamaliel yó'o na̱kundichi ra, ta xa̱'nda chiño ra ña kee naapóstol ko̱'o̱n na ke̱'e ñii káni̱ lo'o,
44005035	ta saá ni̱ka̱'a̱n ra xí'in ndi'i ni̱vi na kúu naJunta Suprema, káchí ra saá: ―Natá'an yó, nata̱a ñoo Israel, va̱'a vivíi ná kani si̱ni̱ ndó yu kúu ña xíni̱ ñó'ó ke'é ndó xí'in nata̱a yó'o.
44005036	Náká'án ndó sa̱kán lo'o kui̱ya̱ ni̱ya'a ni̱xi̱yo ñii ta̱a xi̱naní ra Teudas, ta ni̱ka̱'a̱n ra xi̱kuu ra ñii ta̱a ta̱ ká'no ní, káchí ra xa̱'a̱ mi̱i ra. Ta sa̱nakutá'an ra kua̱'a̱ ní ni̱vi, ta̱nda̱ ni̱to̱nda̱a na xi̱kuu na ko̱mi̱ ciento ta̱a na kúu na xi̱ndiko̱n sa̱ta̱ ra. Ta ki̱xaa̱ ñii ki̱vi̱, ta xa̱'ni na ta̱Teudas yó'o, ta saá ndi'i nata̱a na xi̱ndiko̱n sa̱ta̱ ra ni̱xi̱ta̱ ní'nó na ta kua̱'a̱n na inka̱ ñoo. Ta saá nda̱ ñii ni̱vi o̱n vása ní‑ka'a̱n ka̱ na xa̱'a̱ ta̱Teudas, ta ña ma̱ni̱ xi̱kuu ndi'i ña ke̱'é ra.
44005037	Ta saá ni̱ya'a lo'o kui̱ya̱, ta saá ni̱to̱nda̱a kui̱ya̱ ña nda̱ní'i na censo, ta ni̱xi̱yo inka̱ ta̱a xi̱naní ra Judas. Ta̱yó'o ke̱e ra ñoo estado Galilea, ta xi̱kuu ra ñii ta̱ká'no, ta kua̱'a̱ ní ni̱vi xi̱ndiko̱n na sa̱ta̱ ra. Ta saá ki̱xaa̱ ñii ki̱vi̱, ta xa̱'ni na ta̱Judas yó'o, ta saá tuku ndi'i nata̱a na xi̱ndiko̱n sa̱ta̱ ra, ni̱xi̱ta̱ ní'nó ndi'i na.
44005038	Ta xa̱'a̱ ña kúnda̱a̱ ini yó ña ni̱ndo'o nata̱a yó'o, ndáto̱'on i̱ xí'in ndó vitin ndí va̱'a ka̱ ná saña ndó nata̱a yó'o ko̱'o̱n ndíka̱ na, ta o̱n sandi'i ka̱ ndó na. Saá chi, tá ndasaá kuiti to̱'on ta̱a kúu ña sáná'a na no̱o̱ ni̱vi, ta saá ña ké'é nata̱a yó'o o̱n kundeé ña, ta kama ní ndi'i xa̱'a̱ ña.
44005039	Ta saá ni, tá to̱'on Ndios kúu ña sáná'a na, ta ndó'ó o̱n kuchiño kundeé ndó no̱o̱ ña, ta ña ma̱ni̱ kúu ña ndukú ndeé ndó kasi ndó no̱o̱ nata̱a yó'o, chi ko̱to̱ yóo ndó saá káni tá'an ndó xí'in mi̱i Ndios ―káchí ta̱Gamaliel xí'in naJunta Suprema.
44005040	Ta saá naJunta Suprema chi̱kaa̱ so̱'o na ña nda̱to̱'on ta̱Gamaliel xí'in na. Ta xa̱'nda chiño na no̱o̱ napolicía na ndáa ve'e ño̱'o ká'no ña tuku kana na naapóstol ña kixaa̱ na no̱o̱ nachiño yó'o. Ta saá nachiño xa̱'nda chiño na no̱o̱ napolicía ña kani na naapóstol yó'o xí'in kuártá. Ta saá xa̱'nda chiño na no̱o̱ naapóstol ña o̱n ka̱'a̱n ka̱ na nda̱ ñii to̱'on xa̱'a̱ ta̱Jesús, ta sa̱ña ña'á na ña ko̱'o̱n ndíka̱ na.
44005041	Ta saá naapóstol, xí'in ñasi̱i̱ ní ini na, ke̱e na kua̱'a̱n na. Saá chi xáni si̱ni̱ na ndí ká'no ní ñato̱'ó ta̱xi Ndios nda'a̱ na, ña ta̱xi ra ña ni̱xo̱'vi̱ na xa̱'a̱ ña nda̱to̱'on na no̱o̱ ni̱vi to̱'on va̱'a xa̱'a̱ ta̱Jesús.
44005042	Ta ndi'i saá ki̱vi̱ xíka naapóstol sáná'a na ni̱vi na kúu na na̱kutá'an no̱o̱ yóo yoso̱ ndíka̱ ke̱'e ve'e ño̱'o ká'no. Ta ndi'i ki̱vi̱ kée na kua̱'a̱n na kua̱'a̱ ní ve'e no̱o̱ na̱kutá'an ni̱vi ña koni̱ so̱'o na to̱'on xa̱'a̱ ta̱Jesús. Ta nda̱ lo'o o̱n vása sándakoo na ká'a̱n ndoso na to̱'on va̱'a ña káchí ndí ta̱Jesús kúu ra Cristo, ta̱a ta̱ ti̱'ví Ndios saka̱ku ra ni̱vi.
44006001	Ta ki̱vi̱ saá, tá va̱xi kua'no kua̱'a̱ ní ka̱ ni̱vi na ndíko̱n yichi̱ ta̱Jesús, ta saá ki̱xá'á káku ñii kua̱chi chi sava ni̱vi najudío na kándixa ta̱Jesús kúu ni̱vi na ká'a̱n to̱'on hebreo, ta inka̱ sava na ká'a̱n na to̱'on griego. Ta ni̱vi na ká'a̱n to̱'on griego ká'a̱n kuáchí na xa̱'a̱ ni̱vi na ká'a̱n to̱'on hebreo, ta ni̱ka̱'a̱n na xí'in naapóstol, káchí na saá: ―Ñii ñii ki̱vi̱ ña náta'ví na ñaxíxi nda'a̱ náña'a̱ ndá'ví ná ni̱xi'i̱ yii̱, ta o̱n si̱ví ñanda̱a̱ kúu ña ké'é na, chi kua̱'a̱ ka̱ ñaxíxi táxi na nda'a̱ náña'a̱ ndá'ví ná kúu nátá'an mi̱i na, ná ká'a̱n to̱'on hebreo, ta lo'o ní kuiti ñaxíxi táxi na nda'a̱ náña'a̱ ndá'ví ná kúu nátá'an mi̱i ndi̱ ná ká'a̱n to̱'on griego ―saá ká'a̱n na, ndáto̱'on kuáchí na xí'in naapóstol.
44006002	Ta saá ndi'i na u̱xu̱ o̱vi̱ naapóstol na̱kana na ndi'i ni̱vi na kándixa ta̱Jesús va̱xi na nakutá'an na, ta saá ki̱xaa̱ na. Ta naapóstol ni̱ka̱'a̱n na xí'in na, káchí na saá: ―Chiño ña sa̱kuiso chiño Ndios ndi̱'i̱ kúu ña ka̱'a̱n ndoso ndi̱ to̱'on Ndios no̱o̱ ni̱vi. Ta saá o̱n vá'a sandakoo ndi̱ chiño yó'o xa̱'a̱ ña kasa ndivi ndi̱ inka̱ chiño ña kúu ña náta'ví ndi̱ ña xíxi ni̱vi ta táxi ndi̱ ña nda'a̱ nandá'ví.
44006003	Ta vitin, ñayó'o kúu ña ndáto̱'on ndi̱ xí'in ndó'ó, nañani yó xí'in náki̱'va̱ yó na kándixa ta̱Jesús. Nandukú ndó u̱xa̱ ta̱a, na kúu nata̱a na kánóo va̱'a ñato̱'ó xa̱'a̱, ta kúu nata̱a na ndíchí si̱ni̱, ta kúu nata̱a na chútú ini xí'in Níma̱ Ndios. Tá naka̱xin ndó u̱xa̱ ta̱a yó'o, ta mi̱i ndi̱ naapóstol sakuiso chiño ndi̱ nayó'o ña kasa ndivi na chiño ña kúu ña nata'ví na ñaxíxi, ta taxi na ña nda'a̱ ni̱vi nandá'ví.
44006004	Ta saá mi̱i ndi̱ ndi'i saá ki̱vi̱ nataxi xí'in mi̱i ndi̱ ña ka̱'a̱n ndi̱ xí'in Ndios, ta ka̱'a̱n ndoso ndi̱ no̱o̱ ni̱vi to̱'on Ndios ―káchí naapóstol xí'in ni̱vi na na̱kutá'an yó'o.
44006005	Ta ndi'i ni̱vi na na̱kutá'an yó'o kúsii̱ ini na xa̱'a̱ ña xi̱ni̱ so̱'o na to̱'on ni̱ka̱'a̱n naapóstol, ta na̱koo yu'ú na ke'é na saá. Ta saá na̱ka̱xin na u̱xa̱ ta̱a ña kasa ndivi na chiño ña nata'ví na ñaxíxi ta taxi na ña nda'a̱ nandá'ví. Ta ta̱a ta̱no̱ó na̱ka̱xin na na̱ní ra Esteban, ta̱a ta̱ chútú ní Níma̱ Ndios ini, ta kúu ra ta̱a ta̱ xí'in ndino'o ní ini kándixa Ndios. Inka̱ ta̱a ta̱ na̱ka̱xin na na̱ní ra Felipe, inka̱ ra na̱ní Prócoro, inka̱ ra na̱ní Nicanor, inka̱ ra na̱ní Timón, inka̱ ra na̱ní Parmenas, inka̱ ra na̱ní Nicolás. Ta̱Nicolás yó'o kúu ta̱ñoo Antioquía, ta o̱n vása kúu ra ta̱judío, ta xi̱na̱'á chi̱kaa̱ ini ra xa̱'a̱ ña ndíko̱n ra yichi̱ najudío, ta saá ka̱ndixa ra to̱'on xa̱'a̱ ta̱Jesús ta vitin ndíko̱n ra yichi̱ ra.
44006006	Tá ndi̱'i na̱ka̱xin na u̱xa̱ ta̱a yó'o, ta saá ke̱e na kua̱'a̱n na, ta kua̱'a̱n na u̱xa̱ ta̱a yó'o xí'in na, ta ki̱xaa̱ na no̱o̱ naapóstol. Ta naapóstol yó'o chi̱so na nda'a̱ na si̱ni̱ na u̱xa̱ ta̱a yó'o, ta ni̱ka̱'a̱n na ndu̱kú na no̱o̱ Ndios xa̱'a̱ na.
44006007	Ta saá ni̱xi̱ta̱ ní'nó to̱'on Ndios, ta kua̱'a̱ ní ka̱ ni̱vi nañoo Jerusalén na̱ndikó ini na, ta ka̱ndixa na ta̱Jesús, ta saá tuku kua̱'a̱ ní nasu̱tu̱ judío ka̱ndixa na ta̱Jesús ta ni̱ki̱'vi na yichi̱ ra.
44006008	Ta ta̱Esteban kúu ñii ta̱a ta̱ kómí ndee̱ Ndios, ta Ndios ta̱xi ra ñava̱'a nda'a̱ ra ña kúchiño ke'é ra kua̱'a̱ ní milagro ná'no xí'in inka̱ ñava̱'a ña ta̱xi na̱ka'nda ní ini ni̱vi.
44006009	Ta saá ni, ñii ti'vi ni̱vi na kúu na ve'e ño̱'o sinagoga ña na̱ní Ve'e Ño̱'o Esclavos Libertados, nayó'o o̱n vása yóo yu'ú na xí'in ña ká'a̱n ta̱Esteban, ta ki̱xá'á na náa na xí'in ra. Vará najudío kúu ndi'i nayó'o, ta si'na sava nayó'o xi̱taku̱ na ñoo Cirene, inka̱ na xi̱taku̱ ñoo Alejandría, inka̱ na xi̱taku̱ estado Cilicia, inka̱ na xi̱taku̱ estado Asia, ta vitin na̱kutá'an ndi'i na ñoo Jerusalén.
44006010	Ta Níma̱ Ndios yóo ña ini ta̱Esteban, ta nina to̱'on ndíchí Ndios ká'a̱n ra xí'in ni̱vi yó'o na náa xí'in ra, ta ni̱‑kuchiño na naní'i na to̱'on ña ndakuii̱n na yu'u̱ ra.
44006011	Ta saá cha̱'vi se'é na inka̱ ni̱vi ña ka̱'a̱n na ndakuii̱n na to̱'on vatá xa̱'a̱ ta̱Esteban. Ta ni̱ka̱'a̱n na to̱'on vatá, káchí na saá: ―Xi̱ni̱ so̱'o ndi̱ ta̱Esteban kándiva̱'a ra xa̱'a̱ to̱'on ña sa̱ná'a xi̱i̱ síkuá yó ta̱Moisés, ta kándiva̱'a ra xa̱'a̱ mi̱i Ndios ―káchí ni̱vi, ká'a̱n na to̱'on vatá.
44006012	Ta xí'in to̱'on yó'o sa̱saa̱ na ini namaestro na sáná'a nda̱yí ña ni̱taa ta̱Moisés, ta sa̱saa̱ na ini naxi̱kua̱'a̱ naná'no no̱o̱ najudío, ta sa̱saa̱ na ini kua̱'a̱ ní inka̱ ni̱vi. Ta saá ti̱in na ta̱Esteban ta kua̱'a̱n ra xí'in na no̱o̱ naJunta Suprema, na kúu nachiño ná'no no̱o̱ najudío.
44006013	Ta saá ti̱'ví na ni̱vi na vatá, kua̱'a̱n na ta ki̱xaa̱ na no̱o̱ naJunta Suprema, ta nda̱kuii̱n na, ni̱ka̱'a̱n na to̱'on vatá, káchí na saá: ―Ndi'i saá ki̱vi̱ ta̱Esteban yó'o nda̱ lo'o o̱n vása sándakoo ra ká'a̱n ra to̱'on ndiva̱'a xa̱'a̱ ve'e ño̱'o ká'no yi̱i̱, ta ñii ki̱'va saá o̱n vása sándakoo ra ká'a̱n ra to̱'on ndiva̱'a xa̱'a̱ nda̱yí Ndios ña ni̱taa ta̱Moisés xi̱na̱'á.
44006014	Ta xi̱ni̱ so̱'o ndi̱ ña ni̱ka̱'a̱n ra káchí ra ndí ta̱Jesús ta̱ñoo Nazaret sandi'i ra xa̱'a̱ ve'e ño̱'o ká'no ñoo Jerusalén yó'o, ta nasama ndi'i ra yichi̱ ña ndíko̱n mi̱i yó najudío, ta yichi̱ yó'o kúu ña sa̱ná'a ta̱xi̱i̱ síkuá yó ta̱Moisés ―káchí ni̱vi na vatá xí'in nachiño Junta Suprema.
44006015	Ta ndi'i nachiño yó'o na̱koto káxín na no̱o̱ ta̱Esteban, ta xi̱ni na no̱o̱ ra nda̱tán káa no̱o̱ ñii ñaángel saá káa no̱o̱ ra.
44007001	Ta saá ta̱ká'no no̱o̱ nasu̱tu̱ ni̱nda̱ka̱ to̱'on ra ta̱Esteban, káchí ra saá: ―Tata, ¿án ndixa kía̱ ká'a̱n nayó'o ndákuii̱n na táxi na kua̱chi xa̱'a̱ ún?
44007002	Ta nda̱kuii̱n ta̱Esteban, káchí ra saá: ―Ndó'ó, nañani yó ta naxi̱kua̱'a̱ ná'no yivá ñoo yó, vivíi koni̱ so̱'o ndó ña ka̱'a̱n i̱ xí'in ndó vitin. Xíni̱ yó ndí mi̱i Ndios, ta̱a ta̱ kúu ta̱Ká'no ndino'o, ni̱ti̱vi ra no̱o̱ xi̱i̱ síkuá yó ta̱Abraham ki̱vi̱ xi̱taku̱ ta̱yó'o ñoo estado Mesopotamia, ta o̱n ta̱'án ka̱ kee ra ko̱'o̱n ra kutaku̱ ra ñoo Harán,
44007003	ta ni̱ka̱'a̱n Ndios xí'in ra, ka̱chí ra saá: “Ta vitin kee ún ñoo ún, sandakoo ún natá'an ún, ta ko̱'o̱n ún kutaku̱ ún inka̱ xiiña ña saná'a i̱ no̱o̱ ún”, ka̱chí Ndios xí'in ta̱Abraham.
44007004	Ta ke̱e ta̱Abraham ñoo ra ña na̱ní Caldea ta kua̱'a̱n ra ña kutaku̱ ra ñii ñoo ña na̱ní Harán. Ta saá ni̱xi'i̱ yivá ra, ta Ndios ti̱'ví ra ta̱Abraham kee ra ñoo Harán yó'o ta ki̱xaa̱ ra ñoo no̱o̱ táku̱ yó vitin.
44007005	Ta Ndios o̱n vása ní‑taxi ra nda̱ lo'o ño'o̱ nda'a̱ ta̱Abraham ña kuu ña ño'o̱ mi̱i ra, ta saá ni, ni̱ka̱'a̱n ra xí'in ra, ka̱chí ra saá: “Ñii ki̱vi̱ ndi'i saá ño'o̱ ña kúu ño'o̱ Canaán nduu ña ño'o̱ mi̱i nasa̱'ya ñani síkuá ún”, ka̱chí Ndios xí'in ta̱Abraham xi̱na̱'á. Ta ki̱vi̱ ni̱ka̱'a̱n Ndios saá, ta ta̱Abraham o̱n ko̱ó nda̱ ñii sa̱'ya ra kómí ra.
44007006	Ta ni̱ka̱'a̱n Ndios inka̱ yichi̱ xí'in ta̱Abraham, ka̱chí ra saá: “Nasa̱'ya ñani síkuá ún kutaku̱ na inka̱ ñoo xíyo, ta ko̱mi̱ ciento kui̱ya̱ xo̱'vi̱ na ñoo yó'o. Saá chi nduu na esclavo ña kasa chiño na no̱o̱ napatrón na, ta o̱n vása kukomí na nda̱yí ña sandakoo na chiño yó'o.
44007007	Tá ndi'i ya'a ko̱mi̱ ciento kui̱ya̱, ta yi̱'i̱ Ndios saxo̱'vi̱ i̱ ni̱vi na ñoo xíyo yó'o, na kúu na saxo̱'vi̱ nasa̱'ya ñani síkuá ún. Ta saá taxi i̱ ña kee nasa̱'ya ñani síkuá ún ña ko̱'o̱n ndíka̱ na, ta kixaa̱ na no̱o̱ i̱ ñoo yó'o xa̱'a̱ ña kasa ká'no na yi̱'i̱”, ka̱chí Ndios xí'in ta̱Abraham.
44007008	Ta saá Ndios xa̱'nda chiño ra no̱o̱ ta̱Abraham ña kasa ndivi ra costumbre ña na̱ní circuncisión. Ta ñacircuncisión yó'o kúu ñii seña ña kóni kachí ndí ta̱Abraham xí'in nasa̱'ya ra ta xí'in ndi'i nasa̱'ya ñani síkuá ra kuu na ni̱vi nañoo Ndios. Ta saá tá sa̱'ya ra ta̱Isaac ni̱xi̱no̱ ra o̱na̱ ki̱vi̱ ra, ta ta̱Abraham ki̱sa ndivi ra costumbre circuncisión xí'in ra. Ta ñii ki̱'va saá ki̱sa ndivi ta̱Isaac costumbre circuncisión xí'in sa̱'ya ra ta̱Jacob, ta ta̱Jacob ki̱sa ndivi ra costumbre circuncisión xí'in na u̱xu̱ o̱vi̱ ta̱a sa̱'ya ra, ta nayó'o kúu naxi̱i̱ síkuá yó na u̱xu̱ o̱vi̱ ti'vi naIsrael.
44007009	’Ta ni̱ya'a lo'o kui̱ya̱, ta saá sava nasa̱'ya ta̱Jacob ki̱sa kuíni̱ ini na xíni na ñani na ta̱José, ta̱nda̱ ni̱to̱nda̱a na ni̱si̱kó na ra nda'a̱ ni̱vi nañoo Egipto ña ko̱'o̱n ra kuu ra esclavo ta o̱n vása kukomí ra nda̱yí ña sandakoo ra chiño ta̱patrón ra ta̱Egipto. Ta saá ni, Ndios ni̱xi̱yo ra xí'in ta̱José,
44007010	ta sa̱ka̱ku ra ta̱José no̱o̱ ndi'i ñayo̱'vi̱ ni̱xo̱'vi̱ ra. Ta Ndios ke̱'é ra ñava̱'a xí'in ta̱José, chi ta̱xi ra ñandíchí si̱ni̱ ta̱José, ta ta̱xi ra ña ta̱rey Faraón kúsii̱ ini ra xíni ra ta̱José yó'o. Ta xa̱'a̱ ñayó'o ta̱rey yó'o sa̱kuiso chiño ra ta̱José ña xa̱'nda chiño ra no̱o̱ ndi'i ni̱vi na xi̱taku̱ ndi'i ñoo ña ndá'vi ndaa Egipto, ta tuku sa̱kuiso chiño ra ta̱José ña xi̱kuu ra ta̱ká'no no̱o̱ ndi'i ni̱vi na kísa chiño ve'e ta̱rey Faraón.
44007011	’Ta saá ki̱xaa̱ ki̱vi̱ ña ni̱vi nañoo Egipto xí'in ni̱vi na táku̱ no̱o̱ ño'o̱ Canaán, ndeé ní ni̱xo̱'vi̱ na so̱ko, chi o̱n vása yóo ka̱ ña kuxu na. Ta ñii ki̱'va saá ni̱xo̱'vi̱ na so̱ko naxi̱i̱ síkuá yó ta̱Jacob xí'in nave'e ra chi ki̱vi̱ saá xi̱taku̱ na no̱o̱ ño'o̱ Canaán.
44007012	Ta ki̱vi̱ xi̱ni̱ so̱'o ta̱Jacob yóo ña xíxi ni̱vi ñoo Egipto, ta ti̱'ví ra nasa̱'ya ra ko̱'o̱n na ñoo Egipto xa̱'a̱ ña sata na ña kuxu na. Ñayó'o xi̱kuu yichi̱ no̱ó ni̱xa̱'a̱n na ñoo Egipto.
44007013	Ta yichi̱ o̱vi̱ ni̱xa̱'a̱n nañani ta̱José, ta ni̱xaa̱ na ñoo Egipto ña sata na ña kuxu na no̱o̱ ta̱José, ta ni̱ka̱'a̱n ta̱José xí'in na, ka̱chí ra saá: “Yi̱'i̱ kúu ñani ndó ta̱José”, ka̱chí ra xí'in na. Ta saá inka̱ ni̱vi na xi̱ni̱ so̱'o ñayó'o kua̱'a̱n na ta ni̱xaa̱ na no̱o̱ ta̱rey Faraón, ta nda̱to̱'on na xí'in ra ndí nata̱a na ki̱xaa̱ ñoo Egipto yó'o kúu nañani ta̱José.
44007014	Ta saá ta̱José ka̱na ra yivá ra ta̱Jacob, ña kixi ra kutaku̱ ra ñoo Egipto xí'in ndi'i nave'e ra. Ta ndi'i nave'e ra xi̱kuu na u̱ni̱ si̱ko̱ xa̱'o̱n ni̱vi.
44007015	Ta saá ta̱Jacob xí'in ndi'i nave'e ra sa̱ndakoo na ñoo na, ta ki̱xaa̱ na kutaku̱ na ñoo Egipto. Ta sa̱'ya ta̱Jacob xí'in sa̱'ya ñani síkuá ra xi̱kuu naxi̱i̱ síkuá yó naIsrael. Ta ni̱ya'a kua̱'a̱ ní kui̱ya̱, ta ni̱xi'i̱ ta̱Jacob, ta saá tuku ni̱ya'a kua̱'a̱ ní kui̱ya̱, ta ni̱xi'i̱ nasa̱'ya ra na ki̱xaa̱ xí'in ra ñoo Egipto.
44007016	Ta saá sa̱ndúxu̱n na yi̱kí ko̱ñu ta̱Jacob, ta sa̱ndúxu̱n na yi̱kí ko̱ñu sa̱'ya ra no̱o̱ ño'o̱ ña xa sa̱ta ta̱Abraham xí'in si̱'ún cha̱'vi ra no̱o̱ sa̱'ya ta̱Hamor xi̱na̱'á. Ta ño'o̱ no̱o̱ ni̱ndu̱xu̱n yi̱kí ko̱ñu nayó'o yóo ña ñoo Siquem ña ndá'vi ndaa ñoo mi̱i yó naIsrael vitin.
44007017	’Tá xa yatin tónda̱a ki̱vi̱ ña Ndios kasa ndivi ra to̱'on ña ki̱ndo̱o ra xí'in xi̱i̱ síkuá yó ta̱Abraham, ta xa ni̱xi̱na̱ ní ni̱vi naIsrael na táku̱ ñoo Egipto, ta xa kua̱'a̱ ní ni̱vi kúu na.
44007018	Ta saá ki̱xá'á xá'nda chiño ñii ta̱rey ñoo Egipto, ta ta̱rey yó'o o̱n vása ní‑xini̱ so̱'o ra to̱'on xa̱'a̱ ñava̱'a ke̱'é ta̱José kui̱ya̱ xi̱na̱'á.
44007019	Ta xí'in ñandíchí si̱ni̱ ra, ta̱rey yó'o sa̱ndá'ví ra ndi'i ni̱vi nañoo Israel, naxi̱i̱ síkuá yó, ta ki̱sa ndu̱xa̱ ra xí'in na ña tiin na naválí chíchín sa̱'ya na, ta ko̱'o̱n na xí'in na ña sandakoo mi̱i na naválí yó'o nda̱ ñii no̱o̱ xíká xa̱'a̱ ña kivi̱ na.
44007020	Ta mi̱i kui̱ya̱ saá ka̱ku ta̱Moisés, ta Ndios kúsii̱ ini ra xíni ra ta̱lo'o yó'o. Ta nave'e ta̱lo'o Moisés yó'o xi̱ndaa na ra u̱ni̱ yo̱o̱ kuiti,
44007021	ta saá xa̱'a̱ ña kasa ndivi na nda̱yí ta̱rey, ti̱in na ra ña ni̱xa̱'a̱n na ñii xiiña no̱o̱ sa̱ndakoo na ra. Ta ñii ña'a̱ ñá kúu sa̱'ya ta̱rey Faraón, na̱ní'i ñá ta̱Moisés lo'o yó'o, ta na̱ki'in ñá ra, ta kua̱no'o̱ ra xí'in ñá ve'e ñá, ta nda̱tán yóo sa̱'ya mi̱i ñá saá ndu̱u ra.
44007022	Ta saá naEgipto sa̱ná'a va̱'a na ra ndi'i ñandíchí mi̱i na, ta ta̱Moisés sa̱kuá'á ra ndi'i ña sa̱ná'a na ra. Ta saá ta̱Moisés ni̱to̱nda̱a ra xi̱kuu ra ñii ta̱a ta̱ká'no ní, ta ndíchí ní ra ta ti'va ní ra ka̱'a̱n ra xí'in ni̱vi, ta ñii ki̱'va saá ti'va ní ra kasa ndivi ra ndi'i no̱o̱ chiño.
44007023	’Tá ni̱xi̱no̱ ta̱Moisés o̱vi̱ si̱ko̱ kui̱ya̱, ta chi̱kaa̱ ini ra ko̱'o̱n ra koto ra nañoo ra naIsrael.
44007024	Ta saá ke̱e ra ta ni̱xaa̱ ra no̱o̱ kísa chiño nañoo ra no̱o̱ naEgipto. Ta xi̱ni ra ñii ta̱Egipto káni ní ra ñii ta̱Israel. Ta saá ta̱Moisés ni̱ki̱'vi ra ña chi̱ndeé ra ta̱Israel, ta xa̱'ni ra ta̱Egipto yó'o.
44007025	Ta xa̱ni si̱ni̱ ta̱Moisés ndí ni̱vi naIsrael va̱'a kuchiño kunda̱a̱ ini na ndí Ndios ti̱'ví ña'á ra va̱xi ra saka̱ku ra na no̱o̱ naEgipto. Saá xa̱ni si̱ni̱ ta̱Moisés, ta ni̱vi naIsrael o̱n vása ní‑kunda̱a̱ ini na ñayó'o.
44007026	Tá ni̱ti̱vi inka̱ ki̱vi̱, ta kua̱'a̱n ta̱Moisés, koto ra nañoo ra naIsrael, ta ni̱xaa̱ ra, ta xi̱ni ra o̱vi̱ naIsrael káni tá'an na, ta ni̱ka̱'a̱n ra xí'in na: “Koto ndó ví. Ndó'ó, nata̱a Israel, nda̱tán yóo ñani mi̱i ndó saá yóo ndó xí'in tá'an ndó. Ta saá, ¿nda̱chun káni tá'an ndó? ¿Nda̱chun kóni ndó satakué'e̱ ndó tá'an ndó?”, ka̱chí ta̱Moisés xí'in na.
44007027	Ta nda̱kuii̱n ta̱a ta̱ ka̱ni ní ta̱tá'an ra, ni̱ka̱'a̱n kue̱'e̱ ra xí'in ta̱Moisés, ka̱chí ra saá: “¿Yu kúu na ta̱xi ndee̱ nda'a̱ ún ña kuu ún ta̱a ta̱ká'no ta̱ xá'nda chiño no̱o̱ ndi̱? ¿Yu kúu na ta̱xi nda̱yí nda'a̱ ún ña kuu ún ta̱juez ña kasa nani ún xa̱'a̱ kua̱chi ndi̱?
44007028	¿Án vitin kóni ún ka'ni ún yi̱'i̱ nda̱tán xa̱'ni ún ta̱Egipto ki̱vi̱ koni?”, ka̱chí ra xí'in ta̱Moisés.
44007029	Tá xi̱ni̱ so̱'o ta̱Moisés ña ni̱ka̱'a̱n ta̱yó'o, ta ni̱yi̱'ví ra, ta kama ke̱e ra kua̱'a̱n xíká ra ñii xiiña ña na̱ní Madián, ña nákaa̱ ñoo xíyo. Ta yó'o ni̱xi̱yo ra, xi̱taku̱ ra, ta saá to̱nda̱'a̱ ra xí'in ñii ña'a̱, ta ka̱ku o̱vi̱ sa̱'ya na.
44007030	’Ta saá ni̱ya'a o̱vi̱ si̱ko̱ kui̱ya̱, ta ñii ki̱vi̱ yóo ta̱Moisés no̱o̱ ño'o̱ yi̱chí ña nákaa̱ yatin no̱o̱ yóo yuku̱ ña na̱ní Sinaí. Ta no̱o̱ ño'o̱ yi̱chí yó'o ñíndichi ñii tón ñiño̱ ndíxin níí nó xí'in ña kua̱'a̱ yáa̱ ño'o̱ ña xíxi̱, ta ma̱'ñó ño'o̱ yó'o ni̱ti̱vi ñii ñaángel no̱o̱ ta̱Moisés.
44007031	Ta na̱ka'nda ní ini ra xi̱to ra ñayó'o. Ta ni̱to̱nda̱a yatin ka̱ ra ña koto va̱'a ra ña xíxi̱ yó'o, ta xi̱ni̱ so̱'o ra to̱'on Ndios ña ki̱xi mi̱i no̱o̱ xíxi̱ ño'o̱.
44007032	Ta ni̱ka̱'a̱n ña, ka̱chí ña saá: “Yi̱'i̱ kúu i̱ Ndios, ta naxi̱i̱ síkuá ún ta̱Abraham, ta̱Isaac xí'in ta̱Jacob ki̱sa to̱'ó na yi̱'i̱”, ka̱chí Ndios xí'in ta̱Moisés. Ta ni̱yi̱'ví ní ta̱Moisés, ta̱nda̱ ki̱xá'á ra kísin ni̱no mi̱i ra, ñíndichi ra, ta ni̱‑xiin ra koto ka̱ ra no̱o̱ yóo ño'o̱ xíxi̱.
44007033	Ta saá ni̱ka̱'a̱n Ndios xí'in ra: “Tava ún ndu̱xa̱n ún ña ñó'o xa̱'a̱ ún, chi ño'o̱ no̱o̱ ñíndichi ún ño'o̱ yi̱i̱ kúu ña.
44007034	Ndixa ñanda̱a̱ kía̱ xa xíto i̱ ña ndasaá ndeé ní xó'vi̱ ni̱vi naIsrael, na kúu nañoo i̱, na táku̱ ñoo Egipto, ta xa xíni̱ so̱'o i̱ ña ndeé ní tána na ta ndá'yi na xí'in ña yo̱'vi̱ ní xó'vi̱ na, ña̱kán ki̱xaa̱ i̱ ña saka̱ku i̱ na no̱o̱ ni̱vi na sáxo̱'vi̱ ña'á. Ta vitin kixi yatin ún no̱o̱ i̱, ta ti'ví i̱ yó'ó no'o̱ ún ñoo Egipto”, ka̱chí Ndios xí'in ta̱Moisés.
44007035	’Tá ndi̱kó ta̱Moisés na̱xaa̱ ra ñoo Egipto, ta naxi̱i̱ síkuá yó ni̱‑xiin na naki'in va̱'a na ra, ta ni̱ka̱'a̱n na xí'in ra, ka̱chí na saá: “¿Yu kúu na ta̱xi nda̱yí nda'a̱ ún kuu ún ta̱ká'no ta̱ ka'nda chiño no̱o̱ ndi̱? Ta, ¿yu kúu na ta̱xi nda̱yí nda'a̱ ún kuu ún ta̱juez ña kasa nani ún xa̱'a̱ kua̱chi ndi̱?”, ka̱chí na xí'in ra. Ta ta̱Moisés yó'o kúu ta̱a ta̱ ti̱'ví Ndios ña kuu ra ta̱ ka'nda chiño no̱o̱ naxi̱i̱ síkuá yó nañoo Israel ta saka̱ku ra na no̱o̱ nañoo Egipto. Ta mi̱i Ndios sa̱kuiso chiño ra ta̱Moisés ke'é ra saá, ki̱vi̱ ni̱ti̱vi ñaángel no̱o̱ ra no̱o̱ ñíndichi tón ñiño̱ xíxi̱.
44007036	Ta ta̱Moisés ta̱va ra ni̱vi nañoo Israel ti̱xin ñoo Egipto, ta ke̱e na kua̱'a̱n na xí'in ra. Ta saá tá o̱n ta̱'án ka̱ kee na, ta Ndios ta̱xi ra ndee̱ nda'a̱ ta̱Moisés ña ke̱'é ra kua̱'a̱ ní milagro ña sa̱ná'a ra no̱o̱ naEgipto ndí ta̱ndeé ní kúu Ndios. Ta ki̱vi̱ ni̱xaa̱ nañoo Israel yatin no̱o̱ yóo yu'u̱ takuií mi̱ni, ña na̱ní Mar Rojo, ta Ndios ke̱'é ra inka̱ milagro xa̱'a̱ ña kuchiño ya'a naIsrael, ta xaa̱ na nda̱ inka̱ xiiña yu'u̱ mi̱ni. Ta saá ki̱vi̱ xi̱taku̱ nañoo Israel o̱vi̱ si̱ko̱ kui̱ya̱ no̱o̱ yóo ño'o̱ yi̱chí, ta Ndios ta̱xi ra ndee̱ nda'a̱ ta̱Moisés ña ke̱'é ra ví'í ní ka̱ milagro xa̱'a̱ ña chindeé ra nañoo Israel.
44007037	Ta ta̱Moisés yó'o ni̱ka̱'a̱n ra xí'in naxi̱i̱ síkuá yó, ka̱chí ra saá: “Ñii ki̱vi̱ ña va̱xi Ndios ke'é ra ña ñii ta̱Israel, kuu ra ñii ta̱profeta, nda̱tán yóo yi̱'i̱”, ka̱chí ta̱Moisés xí'in na.
44007038	Ta mi̱i ta̱Moisés yó'o kúu ta̱a ta̱ xi̱taku̱ xí'in naxi̱i̱ síkuá yó o̱vi̱ si̱ko̱ kui̱ya̱ no̱o̱ ño'o̱ yi̱chí. Ta ñii ñaángel Ndios ni̱ka̱'a̱n ña xí'in ta̱Moisés no̱o̱ yuku̱ ña na̱ní Sinaí, ta ta̱xi ña to̱'on Ndios nda'a̱ ra, ta to̱'on yó'o ni̱taa ra, ta ta̱xi ra ña nda'a̱ naxi̱i̱ síkuá yó, ña nayó'o ta̱xi na ña nda'a̱ nasa̱'ya na, ta saá nda̱ vitin nayivá mi̱i yó ta̱xi na to̱'on Ndios yó'o nda'a̱ yó. Ta to̱'on Ndios yó'o kúu ña táxi ndino'o kutaku̱ yó nda̱tán kóni Ndios.
44007039	’Ta naxi̱i̱ síkuá yó o̱n vása ní‑xiin na kasa ndivi na to̱'on ña ni̱ka̱'a̱n ta̱Moisés xí'in na, nda̱ víka̱ ki̱sa toon ní ini na no̱o̱ ra, ta̱nda̱ ku̱too ní na ndikó na ñoo Egipto, chi níma̱ na xa ndi̱kó ña ñoo kán.
44007040	Ta saá ni̱ka̱'a̱n na xí'in ta̱Aarón, ta̱a ta̱ kúu ñani ta̱Moisés, ka̱chí na saá: “Kasa va̱'a ún ídolo ña kuu ndios válí xa̱'a̱ ña ko̱'o̱n si'na ña no̱o̱ yó ña kuni'i ña yichi̱ yó no̱o̱ ko̱'o̱n yó xí'in ña, saá chi o̱n vása xíni̱ ndi̱ yukía̱ ndo̱'o ta̱Moisés ta̱a ta̱ ta̱va yó ke̱e yó ñoo Egipto ta ki̱xaa̱ yó yó'o vitin”, ka̱chí na xí'in ta̱Aarón.
44007041	Ta saá ki̱sa va̱'a na ñii na̱'ná si̱ndi̱ki̱ ña xi̱kuu ndios ña ki̱sa to̱'ó na. Ta saá xa̱'ni na kiti̱ tí kúu tí ni̱so̱ko̱ na no̱o̱ na̱'ná si̱ndi̱ki̱ yó'o. Ta saá sa̱kana na ñii viko̱ ká'no ña ki̱sa to̱'ó na na̱'ná si̱ndi̱ki̱, ta kúsii̱ ní ini na xíni na ñandios vatá yó'o ña kúu ña ki̱sa va̱'a mi̱i na.
44007042	Xa̱'a̱ ñayó'o Ndios sa̱ña ra na ke'é na ña kóni na, ta ta̱xi ra ña kasa ká'no na ndi'i ña ki̱sa va̱'a Ndios ña chi̱ndú'u̱ ra koo ñoyívi kaa̱. Ta saá ki̱sa ká'no na ki̱mi xí'in yo̱o̱ ta xí'in ño̱'o ña yé'e ndiví. Kui̱ya̱ xi̱na̱'á ta̱profeta Amós ni̱taa ra to̱'on Ndios xa̱'a̱ ña ke̱'é na, ta to̱'on Ndios yó'o káchí ña saá: Ndios ká'a̱n ra xí'in ni̱vi nañoo Israel, káchí ra saá: “Ña o̱vi̱ si̱ko̱ kui̱ya̱ xi̱taku̱ ndó no̱o̱ ño'o̱ yi̱chí, ¿án ndixa no̱o̱ yi̱'i̱ ni̱so̱ko̱ ndó kiti̱ sa̱na̱ ndó xí'in inka̱ ña kómí ndó?
44007043	O̱n si̱ví saá, chi ve'e ño̱'o tia̱'va ñaídolo Moloc, ña kúu ndios vatá, kúu ña xi̱ndiso ndó ni̱xika ndó no̱o̱ ño'o̱ yi̱chí. Ta saá tuku xi̱ndiso ndó inka̱ ñaídolo na̱ní ña Renfán, ña kúu na̱'ná ki̱mi. Ta ñaídolo Moloc xí'in ñaídolo Renfán yó'o kúu ñandios vatá ña ki̱sa va̱'a mi̱i ndó xa̱'a̱ ña kasa to̱'ó ndó ña. Ña̱kán kía̱ saxo̱'vi̱ i̱ ndó'ó, nañoo Israel, chi taxi i̱ nda̱yí nda'a̱ na ñoo xíká ña kundeé na no̱o̱ ndó, ta tiin na ndó'ó, ta xí'in ñandu̱xa̱ ko̱'o̱n ndó xí'in na inka̱ ño'o̱ xíyo, ña nákaa̱ nda̱ xíká ka̱ no̱o̱ ñoo Babilonia. Saá ke'é i̱ xí'in ndó ña saxo̱'vi̱ i̱ ndó'ó”, ka̱chí Ndios xí'in naIsrael, káchí to̱'on ña ni̱taa ta̱profeta xi̱na̱'á ―káchí ta̱Esteban ká'a̱n ra xí'in na.
44007044	Ta saá ni̱ka̱'a̱n ka̱ ta̱Esteban xí'in na, káchí ra saá: ―Kui̱ya̱ xi̱taku̱ naxi̱i̱ síkuá yó no̱o̱ ño'o̱ yi̱chí, ta ni̱xi̱yo ve'e ño̱'o mandiado xí'in na. Ta ve'e ño̱'o yó'o xi̱kuu seña ña sáná'a ndí Ndios yóo ra xí'in na. Ta mi̱i Ndios xi̱kuu ta̱ sa̱ná'a ta̱Moisés ndasaá koo ña kasa va̱'a ra ve'e ño̱'o mandiado yó'o, ta ni̱vi naIsrael ki̱sa va̱'a na ña ñii ki̱'va nda̱tán Ndios sa̱ná'a ra na.
44007045	Ta saá, tá o̱n ko̱ó ka̱ ta̱Moisés táku̱ ra xí'in na, ta ta̱Josué kúu ta̱ na̱kuiso chiño xí'in na, ta naxi̱i̱ síkuá yó na̱kuiso na ve'e ño̱'o mandiado, ta kua̱'a̱n ña xí'in na, ta saá ni̱xaa̱ na no̱o̱ ño'o̱ Canaán. Ta ni̱xi̱yo ve'e ño̱'o mandiado yó'o xí'in na ki̱vi̱ ka̱ni tá'an na xí'in ni̱vi na xi̱taku̱ no̱o̱ ño'o̱ Canaán yó'o. Ta Ndios chi̱ndeé ra naxi̱i̱ síkuá yó, ta ku̱ndeé na no̱o̱ ni̱vi naCanaán ta na̱ki'in na ño'o̱ na ña kutaku̱ na. Ta ve'e ño̱'o mandiado yó'o ki̱ndo̱o ña xí'in naxi̱i̱ síkuá yó ta̱nda̱ ki̱vi̱ xá'nda chiño ta̱rey David no̱o̱ naIsrael.
44007046	Ndios kúsii̱ ní ini ra xíni ra ta̱David, ta ta̱David ndu̱kú ra ñava̱'a no̱o̱ Ndios ña taxi ra kasa va̱'a ra inka̱ ve'e ño̱'o Ndios ña na'á ní kundichi. Ta ve'e ño̱'o yó'o kuu no̱o̱ ni̱vi naIsrael kasa to̱'ó na Ndios ndino'o.
44007047	Ta o̱n si̱ví ta̱rey David xi̱kuu ta̱a ta̱ ki̱sa va̱'a ve'e ño̱'o ká'no yó'o xa̱'a̱ Ndios, chi ta̱Salomón sa̱'ya ta̱rey David xi̱kuu ta̱a ta̱ ki̱sa va̱'a ña.
44007048	Ta saá ni, Ndios o̱n vása xíni̱ ñó'ó ra ñii ve'e ño̱'o ña kísa va̱'a ni̱vi ña kutaku̱ ra ini ña, chi Ndios yóo ra ndi'i saá xiiña ñoyívi. Saá ni̱taa ñii ta̱profeta kui̱ya̱ xi̱na̱'á to̱'on ña ka̱chí Ndios saá:
44007049	Nda̱tán yóo táyi̱ tón to̱'ó ká'no, saá yóo ñoyívi ni̱no, chi nda̱ ñoyívi ni̱no kúu no̱o̱ xá'nda chiño i̱ no̱o̱ ndi'i ni̱vi xí'in ndi'i inka̱ ña yóo. Ta nda̱tán yóo ñii xiiña no̱o̱ nákindée xa̱'a̱ i̱, saá yóo ñoyívi no̱o̱ ño'o̱ no̱o̱ táku̱ ni̱vi. Ta, ¿ndasaá ví kuchiño koo ñii ve'e ño̱'o ña ki̱sa va̱'a ni̱vi ña taxi na kutaku̱ i̱? Ta, ¿ndasaá ví kuchiño ni̱vi kasa va̱'a na ñii ve'e no̱o̱ koo i̱ nakindée i̱?
44007050	Saá chi yi̱'i̱ kúu ta̱a ta̱ ki̱sa va̱'a ndi'i ña yóo ñoyívi ni̱no xí'in ndi'i ña yóo ñoyívi no̱o̱ ño'o̱”, ka̱chí Ndios, ni̱taa ñii ta̱profeta xi̱na̱'á.
44007051	Ta saá ni̱ka̱'a̱n ka̱ ta̱Esteban xí'in nachiño Junta Suprema, káchí ra saá xí'in na: ―¡Nda̱chun só'ó ní ndó!, ta xíká ní yóo ini ndó no̱o̱ Ndios, chi o̱n xi̱in ndó koni̱ so̱'o ndó to̱'on ra. Ta nda̱tán ke̱'é naxi̱i̱ síkuá yó xi̱na̱'á, ñii ki̱'va saá ké'é ndó vitin, chi kísa toon ndó no̱o̱ Ndios. Ndi'i saá yichi̱ o̱n xi̱in ndó chikaa̱ so̱'o ndó to̱'on ña ká'a̱n Níma̱ Ndios xí'in ndó.
44007052	Ta kui̱ya̱ xi̱na̱'á naxi̱i̱ síkuá yó sa̱xo̱'vi̱ na ndi'i naprofeta na ni̱ka̱'a̱n ndoso to̱'on Ndios, ta̱nda̱ xa̱'ni na ndi'i ni̱vi na nda̱to̱'on xí'in na ndí ñii ki̱vi̱ Ndios ti'ví ra ñii ta̱a ta̱ kúu ta̱Nda̱a̱ ña kixi ra ñoyívi yó'o ña saka̱ku ra ni̱vi. Ta ki̱vi̱ ki̱xi ta̱a ta̱Nda̱a̱ yó'o, ta mi̱i ndó ki̱sa kuíni̱ ini ndó xi̱ni ndó ra ta na̱taxi ndó ra nda'a̱ nachiño, ta xa̱'ni na ra.
44007053	Vará mi̱i naángel na ki̱xi no̱o̱ Ndios xi̱kuu na ta̱xi to̱'on Ndios nda'a̱ naxi̱i̱ síkuá yó, ta vitin o̱n xi̱in ndó chikaa̱ so̱'o ndó to̱'on yó'o ―káchí ta̱Esteban xí'in nachiño Junta Suprema.
44007054	Tá xíni̱ so̱'o nayó'o ña ká'a̱n ta̱Esteban xí'in na, ta ki̱xá'á na sáa̱ ní ka̱ ini na xíni na ra, ta̱nda̱ nákaxi na no̱o̱ no̱'o na xí'in ñasáa̱ na.
44007055	Ta chútú ini ta̱Esteban xí'in Níma̱ Ndios, ta na̱koto ndaa ra ñoyívi ni̱no, ta xi̱ni ra mi̱i ña livi ní ká'no ña yé'e no̱o̱ yóo Ndios, ta xi̱ni ra ta̱Jesús ñíndichi ra no̱o̱ yóo nda'a̱ kua'á Ndios,
44007056	ta ni̱ka̱'a̱n ta̱Esteban xí'in nachiño, káchí ra saá: ―¡Koto ndó ví! Na̱no̱na̱ ñoyívi ni̱no, ta xíto ndaa i̱, ta xíni i̱ ta̱Jesús, ta̱a ta̱ ki̱xi no̱o̱ Ndios, ñíndichi ra no̱o̱ yóo nda'a̱ kua'á Ndios ―káchí ta̱Esteban.
44007057	Tá xíni̱ so̱'o na to̱'on ña ká'a̱n ta̱Esteban, ta xí'in nda'a̱ na na̱kasi na so̱'o na chi o̱n xi̱in na koni̱ so̱'o ka̱ na to̱'on ña ká'a̱n ra xí'in na. Ta xí'in ña sáa̱ ini na, ndeé ní ni̱nda̱'yi na, ta ñii na̱kuita ndi'i na, ta ti̱in na ra.
44007058	Ta ño̱o na ta̱Esteban kua̱'a̱n ra xí'in na, ta ke̱e na ñoo yó'o, nda̱ ni̱xaa̱ ra xí'in na ñii xiiña no̱o̱ o̱n ko̱ó ni̱vi, ta ki̱xá'á na kóon na yu̱u̱ ta̱Esteban ña ka'ni na ra. Ta̱nda̱ ta̱va na tiko̱to̱ na, ta̱nda̱ ndasaá kuiti tiko̱to̱ ma̱á na ndíxin na, ña va̱'a ka̱ kuchiño koon na yu̱u̱ ta̱Esteban. Ta tiko̱to̱ ña ta̱va na, chi̱ndoo na ña no̱o̱ yóo xa̱'a̱ ñii ta̱a ta̱ na̱ní Saulo, ta ta̱yó'o ndáa ra tiko̱to̱ na.
44007059	Tá'an ndeé kóon ka̱ na yu̱u̱ ta̱Esteban, ta ni̱ka̱'a̱n ra, káchí ra saá: ―Tata Jesús, yó'ó kúu Ta̱a ta̱Ká'no no̱o̱ i̱, ta vitin ndúkú i̱ no̱o̱ ún ña naki'in ún níma̱ i̱ ―káchí ta̱Esteban xí'in ta̱Jesús.
44007060	Ta saá xi̱kuxítí ra ta xí'in ndi'i ndee̱ ra ni̱ka̱'a̱n ra: ―Tata Jesús, vitin ná kasa ká'no ini ún xa̱'a̱ ña o̱n vá'a yó'o ña ké'é na xí'in i̱ ―káchí ra. Tá ndi̱'i ni̱ka̱'a̱n ra to̱'on yó'o, ta saá ni̱xi'i̱ ra.
44008001	Tá ta̱Saulo xi̱ni ra ña xa̱'ni na ta̱Esteban, ta yóo yu'ú ra xí'in ni̱vi na xa̱'ni ta̱yó'o. Ta mi̱i ki̱vi̱ ña xa̱'ni na ta̱Esteban, ta ñoo Jerusalén kua̱'a̱ ní ni̱vi ki̱xá'á na ndeé ní sáxo̱'vi̱ na ni̱vi na ndíko̱n yichi̱ ta̱Jesús. Ña̱kán kía̱ ni̱xi̱ta̱ ní'nó na, ta sava na kua̱'a̱n na kutaku̱ na inka̱ ñoo ña ñó'o estado Judea, ta sava na kua̱'a̱n na kutaku̱ na inka̱ ñoo ña ñó'o estado Samaria. Ta ndákuiti naapóstol kúu na ni̱ndo̱o ñoo Jerusalén.
44008002	Ta sava nata̱a na kúu na ndino'o ini kísa to̱'ó Ndios, ni̱xa̱'a̱n na ta na̱ki'in na yi̱kí ko̱ñu ta̱Esteban ta sa̱ndúxu̱n na ña, ta saá ndeé ní xáku na xa̱'a̱ ña ni̱xi'i̱ ra.
44008003	Ta ta̱Saulo ki̱xá'á ra ndeé ní sáxo̱'vi̱ ra ni̱vi na ndíko̱n yichi̱ ta̱Jesús. Kí'vi ra ñii ñii ve'e no̱o̱ táku̱ ni̱vi yó'o, án ta̱a kúu na, án ña'a̱ kúu ná, ta táva ra na ve'e na, ta yo̱'vi̱ ñóo ra na, ta táan ra na ini ve'e ka̱a.
44008004	Ta ni̱vi na kándixa ta̱Jesús na kúu na ni̱xi̱ta̱ ní'nó, tá kua̱'a̱n nayó'o inka̱ xiiña, ta ki̱xá'á na ká'a̱n ndoso na to̱'on va̱'a xa̱'a̱ ta̱Jesús no̱o̱ ni̱vi na táku̱ ñoo no̱o̱ kua̱'a̱n na.
44008005	Ta saá tuku ta̱Felipe ke̱e ra ñoo Jerusalén ta kua̱'a̱n ra ta ni̱xaa̱ ra ñoo Samaria. Ta saá ki̱xá'á ra ká'a̱n ndoso ra to̱'on va̱'a no̱o̱ ni̱vi ñoo yó'o, káchí ra ndí ta̱Jesús kúu Cristo ta̱a ta̱ ti̱'ví Ndios ki̱xaa̱ ra saka̱ku ra ni̱vi.
44008006	Ta kua̱'a̱ ní ni̱vi na̱kutá'an na, ta xí'in ña ndino'o ini na xíni̱ so̱'o na to̱'on ña ká'a̱n ta̱Felipe xí'in na, saá chi xa xi̱ni na kua̱'a̱ ní milagro ke̱'é ta̱Felipe no̱o̱ na xí'in ndee̱ Ndios.
44008007	Ta̱Felipe ta̱va ra níma̱ ndiva̱'a kua̱'a̱ ní ni̱vi, ta ki̱vi̱ kée ñaníma̱ ndiva̱'a ña xi̱komí ni̱vi, ta ndá'yi ní ña kée ña. Ta saá tuku ta̱Felipe sa̱nda'a ra kua̱'a̱ ní ni̱vi, ta sava nayó'o xi̱kuu ni̱vi na o̱n ki̱ví kanda, ta sava na xi̱kuu ni̱vi na o̱n ki̱ví kaka xá'á.
44008008	Ta xa̱'a̱ ña kua̱'a̱ ní ñava̱'a ké'é ta̱Felipe, kúsii̱ ní ini ni̱vi ñoo yó'o.
44008009	Ta ñoo yó'o táku̱ ñii ta̱a na̱ní ra Simón, ta̱a ta̱ kísa chiño xí'in magia kúu ra, ta xa̱'a̱ ñaná'no ña ke̱'é ra no̱o̱ ni̱vi nañoo Samaria, na̱ka'nda ini na xíni na ña. Ta xí'in ñayó'o sa̱ndá'ví ra ni̱vi, chi xáni si̱ni̱ ni̱vi yó'o ndí ta̱Simón yó'o kúu ñii ta̱a ta̱ ká'no ní.
44008010	Ndi'i ni̱vi nañoo yó'o, án nakuíká kúu na, án nandá'ví kúu na, ta xí'in ña ndino'o ini na xíni̱ so̱'o na ña nda̱to̱'on ta̱Simón yó'o xí'in na. Ta ni̱vi yó'o nda̱ ni̱to̱nda̱a na ni̱ka̱'a̱n na, káchí na saá: ―Ta̱Simón yó'o ndixa kómí ra ndee̱ ká'no Ndios ―káchí na.
44008011	Ta xa kua̱'a̱ ní kui̱ya̱ ni̱vi yó'o kándixa na to̱'on ña ká'a̱n ta̱Simón chi na̱ka'nda ini ndi'i na xíni na ñaná'no ke̱'é ra ña kúu ña sa̱ndá'ví ra na.
44008012	Ta ki̱vi̱ ki̱xaa̱ ta̱Felipe ñoo yó'o, ta ki̱xá'á ra ká'a̱n ndoso ra to̱'on va̱'a xa̱'a̱ yichi̱ no̱o̱ xá'nda chiño Ndios, ta nda̱to̱'on ra xí'in ni̱vi xa̱'a̱ Jesucristo. Ta saá kua̱'a̱ ní nata̱a, ta kua̱'a̱ ní náña'a̱, ka̱ndixa na to̱'on ña ni̱ka̱'a̱n ta̱Felipe xí'in na, ta saá sa̱kuchu ra ndi'i ni̱vi yó'o.
44008013	Ta̱nda̱ mi̱i ta̱Simón ka̱ndixa ra to̱'on xa̱'a̱ Jesucristo, ta ta̱Felipe sa̱kuchu ra ta̱yó'o. Ta saá ta̱Simón nda̱ mí xiiña kua̱'a̱n ta̱Felipe, ta saá ndíko̱n ra kua̱'a̱n ra xí'in ra, ta náka'nda ní ini ra xíni ra milagro ná'no ké'é ta̱Felipe xí'in ndee̱ Ndios.
44008014	Tá naapóstol na ndóo ñoo Jerusalén xi̱ni̱ so̱'o na ndí xa na̱ki'in va̱'a ni̱vi nañoo Samaria to̱'on Ndios, ta saá ti̱'ví na ta̱Pedro xí'in ta̱Juan, ta kua̱'a̱n nayó'o ñoo Samaria.
44008015	Tá ni̱xaa̱ ta̱Pedro xí'in ta̱Juan ñoo yó'o, ta ni̱ka̱'a̱n o̱vi̱ nata̱a yó'o xí'in Ndios, ndu̱kú na no̱o̱ ra ña ti'ví ra Níma̱ ra kixaa̱ ña kutaku̱ ña ini ni̱vi na nákutá'an yó'o.
44008016	Saá chi ni̱vi yó'o o̱n ta̱'án naki'in na Níma̱ Ndios, ta ndasaá kuiti chi̱chi na xí'in nda̱yí ki̱vi̱ ta̱Jesús.
44008017	Ta̱Pedro xí'in ta̱Juan chi̱so ra nda'a̱ ra si̱ni̱ ñii ñii ni̱vi yó'o na ka̱ndixa ta̱Jesús, ta saá na̱ki'in na Níma̱ Ndios kutaku̱ ña ini ñii ñii na.
44008018	Ta ta̱Simón xi̱ni ra ña chi̱so naapóstol nda'a̱ na si̱ni̱ ñii ñii ni̱vi yó'o, ta saá Ndios ta̱xi ra Níma̱ ra kutaku̱ ña ini na.
44008019	Ta xa̱'a̱ ñayó'o, ni̱ka̱'a̱n ta̱Simón xí'in naapóstol, káchí ra saá: ―Vitin ní'i i̱ si̱'ún ña cha'vi i̱ ndó'ó, tá taxi ndó ndee̱ nda'a̱ i̱ ña ñii ki̱'va saá chiso i̱ nda'a̱ i̱ si̱ni̱ ni̱vi ta saá ni̱vi yó'o naki'in na Níma̱ Ndios ―káchí ra xí'in naapóstol.
44008020	Ta nda̱kuii̱n ta̱Pedro ni̱ka̱'a̱n ra xí'in ra: ―Ta, ¡va̱'a ka̱ Ndios ná sandi'i ra xa̱'a̱ si̱'ún mi̱i ún! Ta, ¡ná sandi'i ra xa̱'a̱ mi̱i ún xí'in si̱'ún! Saá chi ñii ña o̱n vá'a ká'no kúu ña xáni ini ún ña kúchiño ún sata ún Níma̱ Ndios xí'in si̱'ún, chi Níma̱ Ndios o̱n si̱ví ñakía'vi kúu ña, ta ña sání'i Ndios kuiti kúu ña.
44008021	Ta yó'ó, nda̱ lo'o o̱n vása kómí ún nda̱yí ña kasa chiño ún xí'in ndi̱ no̱o̱ Ndios, chi o̱n vá'a yóo níma̱ ún no̱o̱ Ndios.
44008022	Ta vitin nandikó ini ún, ta sandakoo ún ña o̱n vá'a ké'é ún, ta xí'in ña ndino'o ini ún kuaku ndá'ví ún no̱o̱ Ndios, ta saá ndásana kuiti kuchiño Ndios kasa ká'no ini ra xa̱'a̱ ña o̱n vá'a ní xa̱ni ini ún.
44008023	Chi xíto i̱ no̱o̱ ún ndí kónó ní nákaa̱ ña sáa̱ ini ún, ta nákaa̱ ña kuíni̱ ini ún, ta ña o̱n vá'a kúu ña xá'nda chiño no̱o̱ ún, ta nda̱ lo'o o̱n vása yóo ndee̱ mi̱i ún ña sandakoo ún ké'é ún ña o̱n vá'a ―káchí ta̱Pedro xí'in ta̱Simón yó'o.
44008024	Ta nda̱kuii̱n ta̱Simón, káchí ra saá: ―Vitin ndúkú i̱ no̱o̱ ndó ña kuaku ndá'ví ndó no̱o̱ Ndios xa̱'a̱ i̱ ña kasa ká'no ini ra xa̱'a̱ i̱ ko̱to̱ kundivi to̱'on ña ni̱ka̱'a̱n ndó xa̱'a̱ i̱ ―káchí ta̱Simón xí'in naapóstol.
44008025	Ta saá naapóstol yó'o nda̱to̱'on ka̱ na to̱'on ña ndákuii̱n ñanda̱a̱ xa̱'a̱ ta̱Jesús, ta̱a ta̱ kúu Cristo, ta ni̱ka̱'a̱n ndoso na to̱'on Ndios yó'o no̱o̱ ni̱vi nañoo Samaria yó'o. Ta ke̱e naapóstol kua̱'a̱n na kua̱'a̱ ní ñoo válí ña ñó'o yatin ñoo Samaria, ta ñii ki̱'va saá ki̱sa ndivi na chiño ña ndáto̱'on na ñava̱'a xa̱'a̱ ta̱Jesús no̱o̱ ni̱vi. Ta ndi̱'i ki̱sa ndivi na chiño yó'o, ta naapóstol tuku ndi̱kó na kua̱'a̱n no'o̱ na ñoo Jerusalén.
44008026	Ñii ki̱vi̱ ñii ñaángel ña ki̱xi no̱o̱ Ndios ni̱xaa̱ ña, ni̱ka̱'a̱n ña xí'in ta̱Felipe, káchí ña saá: ―Nakundichi ún, ta ko̱'o̱n ún chí sur, ta ko̱'o̱n ún yichi̱ ña yá'a no̱o̱ ño'o̱ yi̱chí, ña kúu yichi̱ ña kée ñoo Jerusalén ta kua̱'a̱n ña nda̱ ñoo Gaza ―káchí ñaángel xí'in ta̱Felipe.
44008027	Ta saá na̱kundichi ta̱Felipe, ta ke̱e ra kua̱'a̱n ra. Ta mi̱i yichi̱ no̱o̱ kua̱'a̱n ra yó'o, na̱kutá'an ra xí'in ñii ta̱a ta̱ ki̱xi ñii xiiña ña na̱ní Etiopía. Ta̱yó'o kúu ra ñii ta̱ká'no, chi ndíso chiño ra xí'in ndi'i si̱'ún ñáreina ñá na̱ní Candace, ñá xá'nda chiño no̱o̱ ndi'i ni̱vi na táku̱ ndi'i ñoo ña yóo Etiopía yó'o. Ta ta̱a ta̱ká'no yó'o xa ni̱xa̱'a̱n ra ñoo Jerusalén ña ki̱sa ká'no ra Ndios,
44008028	ta vitin ndi̱kó ra kua̱'a̱n no'o̱ ra ñoo ra. Ta yóo ra ini ñii tón carreta, tón síta kuáyí kua̱'a̱n rí. Ta ta̱a ta̱Etiopía yó'o ká'vi ra ñii tutu ña kúu to̱'on Ndios, ta mi̱i no̱o̱ ká'vi ra kúu to̱'on ña ni̱taa ta̱profeta Isaías xi̱na̱'á.
44008029	Ta saá ni̱ka̱'a̱n Níma̱ Ndios xí'in ta̱Felipe, káchí ña saá: ―Vitin kua̱'a̱n ún, ta ná kutá'an yatin ún xí'in tón carreta kaa̱ ―káchí ña.
44008030	Ta ta̱Felipe xíno ra kua̱'a̱n ra, ta ni̱xaa̱ ra na̱kutá'an ra xí'in tón carreta, ta xi̱ni̱ so̱'o ra to̱'on Ndios ña ni̱taa ta̱profeta Isaías ña ká'vi ta̱Etiopía yó'o. Ta ta̱Felipe ni̱nda̱ka̱ to̱'on ra ta̱ ká'vi yó'o, káchí ra saá xí'in ra: ―¿Án kúnda̱a̱ va̱'a ini ún yu kúu ña kóni kachí to̱'on ña ká'vi ún, tata? ―káchí ra.
44008031	Ta nda̱kuii̱n ta̱Etiopía, ni̱ka̱'a̱n ra: ―¿Ndasaá kuchiño i̱ kunda̱a̱ va̱'a ini i̱ ña ká'vi i̱?, tata, chi o̱n vása nání'i i̱ nda̱ ñii ni̱vi na kúchiño nandaxin to̱'on yó'o no̱o̱ i̱ ―káchí ta̱Etiopía xí'in ta̱Felipe. Ta saá ni̱ka̱'a̱n ra xí'in ta̱Felipe ña ná ndaa ra tón carreta, ta ko̱'o̱n ra xí'in ra.
44008032	Ta mi̱i xiiña no̱o̱ to̱'on Ndios ña ká'vi ta̱Etiopía kúu ña káchí saá: Nda̱tán kua̱'a̱n ñii ndikachi xí'in xito'o rí no̱o̱ ka'ni na rí, saá kua̱'a̱n ra. Ta nda̱tán tási̱ín yóo ñii ndikachi ki̱vi̱ xátá na yisi̱ rí, saá yóo ra, chi nda̱ ñii to̱'on o̱n vása ní‑ka'a̱n ra.
44008033	Ta sa̱kuka'an na no̱o̱ ra, ta nda̱ lo'o o̱n vása ní‑kisa ndivi na ñanda̱a̱ xí'in ra. O̱n ko̱ó sa̱'ya ra ní‑xiyo, saá chi ya̱chi̱ ní xa̱'ni na ra ta o̱n vása ní‑xitaku̱ ka̱ ra ñoyívi no̱o̱ ño'o̱, káchí to̱'on Ndios ña ni̱taa ta̱profeta Isaías kui̱ya̱ xi̱na̱'á, ña kúu ña ká'vi ta̱Etiopía yó'o.
44008034	Ta ni̱nda̱ka̱ to̱'on ra ta̱Felipe, káchí ra saá: ―Vitin ka̱'a̱n ún xí'in i̱, ¿yo xa̱'a̱ ká'a̱n ta̱profeta Isaías yó'o?, ¿án ká'a̱n ra xa̱'a̱ mi̱i ra?, ¿án xa̱'a̱ inka̱ ni̱vi ká'a̱n ra? ―káchí ra, ni̱nda̱ka̱ to̱'on ra ta̱Felipe.
44008035	Ta saá ta̱Felipe ki̱xá'á ra sáná'a ra ta̱Etiopía yó'o, ña nandaxin ra yukía̱ kóni kachí to̱'on ña ni̱taa ta̱profeta Isaías ña kúu ña ká'vi ra yó'o, ta sáná'a ra ña nandaxin ra yukía̱ kóni kachí kua̱'a̱ ní inka̱ to̱'on Ndios ña ni̱taa na xi̱na̱'á, ta̱nda̱ ni̱xaa̱ ra ndáto̱'on ra to̱'on va̱'a xa̱'a̱ ta̱Jesús.
44008036	Ta saá kua̱'a̱n ka̱ na yichi̱ xí'in tón carreta, ta ni̱xaa̱ na ñii xiiña no̱o̱ ñó'o takuií. Ta ni̱ka̱'a̱n ta̱Etiopía, káchí ra saá: ―Yó'o ñó'o takuií. ¿Án yóo ka̱ inka̱ chiño kúma̱ni̱ kasa ndivi i̱, ta saá va̱'a kuchiño kuchu i̱ vitin? ―káchí ra xí'in ta̱Felipe.
44008037	Ta ni̱ka̱'a̱n ta̱Felipe: ―Tá ndixa xí'in ña ndino'o ini ún kándixa ún Jesucristo, ta̱a ta̱ nda̱to̱'on i̱ xí'in ún xa̱'a̱, ta saá va̱'a kuchu ún vitin ―káchí ta̱Felipe xí'in ra. Ta nda̱kuii̱n ra ni̱ka̱'a̱n ra: ―Ndixa xí'in ña ndino'o ini i̱ kándixa i̱ ndí Jesucristo kúu Sa̱'ya Ndios ―káchí ta̱Etiopía.
44008038	Ta saá ni̱ka̱'a̱n ra xí'in ta̱a ta̱ xá'nda chiño no̱o̱ kuáyí ña nakundichi tón carreta. Ta saá xi̱kuiin tón carreta, ta no̱o ta̱Felipe xí'in ta̱Etiopía, ta ni̱ki̱'vi na ini takuií. Ta saá ta̱Felipe sa̱kuchu ra ta̱yó'o.
44008039	Tá ndi̱'i ku̱ndivi ñayó'o, ta ke̱e na ini takuií, ta xa̱ndi̱ko̱n saá Níma̱ Ndios na̱ki'in ña ta̱Felipe kua̱'a̱n ra xí'in ña inka̱ xiiña. Ta ta̱Etiopía yó'o ni̱‑xini ka̱ ra ta̱Felipe, ta saá na̱ki'in ra kua̱'a̱n no'o̱ ra, ta chútú ñasi̱i̱ ini ra.
44008040	Ta saá ni̱ti̱vi ta̱Felipe ñii ñoo na̱ní Azoto. Ta ki̱xá'á ra ndáto̱'on ra to̱'on va̱'a xa̱'a̱ ta̱Jesús no̱o̱ ndi'i ni̱vi ñoo yó'o, ta ñii ki̱'va saá nda̱to̱'on ra xí'in ni̱vi ndi'i saá ñoo no̱o̱ yá'a ra, kua̱'a̱n ra, ta̱nda̱ ni̱xaa̱ ra nda̱ ñoo Cesarea.
44009001	Ta ta̱Saulo xí'in ña sáa̱ ini ra xíka ra ká'a̱n ra ña yo̱'vi̱ saxo̱'vi̱ ra ni̱vi na ndíko̱n yichi̱ ta̱Jesús, ta ká'a̱n ra ndí xíni̱ ñó'ó kivi̱ ndi'i na. Ta saá ni̱xa̱'a̱n ra no̱o̱ ta̱ká'no no̱o̱ nasu̱tu̱,
44009002	ta ndu̱kú ra tutu ña taxi nda̱yí nda'a̱ ra ko̱'o̱n ra ve'e ño̱'o sinagoga ñoo Damasco, ta tiin ra ndi'i nata̱a xí'in ndi'i náña'a̱ na kúu na ndíko̱n yichi̱ ta̱Jesús. Ta saá ndikó na xí'in ra ñoo Jerusalén, no̱o̱ taan ra ndi'i na ini ve'e ka̱a.
44009003	Ta saá ta̱Saulo ke̱e ra kua̱'a̱n ra. Tá xa yatin xaa̱ ra ñoo Damasco, ta ñii kama ke̱e ño'o̱ ñoyívi ni̱no, ta ndeé ní náye'e ña ra, ta xi̱no nduu ña no̱o̱ ñíndichi ra.
44009004	Ta ta̱Saulo na̱kava ra nda̱ no̱o̱ ño'o̱, ta xi̱ni̱ so̱'o ra to̱'on ña ni̱ka̱'a̱n xí'in ra, káchí ña saá: ―Saulo, Saulo, ¿nda̱chun ndíko̱n ún ña sáxo̱'vi̱ ún yi̱'i̱? ―káchí to̱'on xí'in ra.
44009005	Ta nda̱kuii̱n ta̱Saulo, ni̱nda̱ka̱ to̱'on ña'á ra: ―¿Yu kúu yó'ó, Tata? ―káchí ra. Ta ni̱ka̱'a̱n to̱'on yó'o: ―Yi̱'i̱ kúu i̱ Jesús, ta̱a ta̱ ndíko̱n ún sáxo̱'vi̱ ún. Ta xí'in ña kísa toon ún no̱o̱ i̱, kuiti sátakué'e̱ xí'in mi̱i ún ―káchí ra.
44009006	Ta saá ta̱Saulo ñii kísin ni̱no ra, ta yí'ví ní ra, ta ni̱nda̱ka̱ to̱'on ra, káchí ra saá: ―Tata, ¿yukía̱ kóni ún ke'é i̱ vitin? ―káchí ra. Ta nda̱kuii̱n ta̱Jesús, káchí ra saá: ―Ta vitin nakundichi ún ta ko̱'o̱n ún ki̱'vi ún ñoo Damasco, ta saá ti'ví i̱ ñii ta̱a xaa̱ ra ndato̱'on ra xí'in ún xa̱'a̱ ña xíni̱ ñó'ó ke'é ún ―káchí ta̱Jesús xí'in ta̱Saulo.
44009007	Ta natá'an ta̱Saulo na kua̱'a̱n xí'in ra, ñii na̱ka'nda ini na yóo na, chi xi̱ni̱ so̱'o na to̱'on ña ká'a̱n ta o̱n vása ní‑kunda̱a̱ ini na yukía̱ káchí ña, ni o̱n ko̱ó nda̱ ñii ni̱vi ní‑xini na.
44009008	Ta ta̱Saulo na̱kundichi ra ta na̱kuiná ra nduchu̱ no̱o̱ ra, ta o̱n vása kivi ka̱ koto ra, chi ku̱kuáá nduchu̱ no̱o̱ ra. Ta saá nata̱a tá'an ra ti̱in na nda'a̱ ra ta kua̱'a̱n ra xí'in na nda̱ ñoo Damasco.
44009009	Ta u̱ni̱ ki̱vi̱ ni̱‑kivi koto ra ta nda̱ lo'o ni̱‑xixi ra, ni nda̱ lo'o nduta̱ ni̱‑xi'i ra.
44009010	Ta ñoo Damasco yó'o táku̱ ñii ta̱a, ta̱ ndíko̱n yichi̱ ta̱Jesús kúu ra, ta na̱ní ra Ananías. Ta ni̱ti̱vi ta̱Jesús no̱o̱ ra ta ni̱ka̱'a̱n ra xí'in ra, káchí ra saá: ―¡Tata Ananías! Ta nda̱kuii̱n ta̱Ananías, ni̱ka̱'a̱n ra: ―Yó'o yóo i̱, Tata ―káchí ra.
44009011	Ta ni̱ka̱'a̱n ta̱Jesús xí'in ra: ―Kua̱'a̱n ún yichi̱ ña na̱ní Yichi̱ Nda̱kú ta xaa̱ ún ve'e ñii ta̱a ta̱ na̱ní Judas, ta ve'e yó'o nda̱ka̱ to̱'on ún ni̱vi án xíni̱ na mí yóo ñii ta̱a ta̱ na̱ní Saulo, ta ta̱ñoo Tarso kúu ra. Saá chi ta̱Saulo yó'o yóo ra ve'e ta̱Judas, ta vitin xa ká'a̱n ra xí'in i̱.
44009012	Ta xa ta̱xi i̱ ña ni̱ti̱vi no̱o̱ ra ñii ta̱a ta̱ na̱ní Ananías ña ki̱xaa̱ ra no̱o̱ ra, ta chi̱so ra nda'a̱ ra si̱ni̱ ra ña kivi nakoto nduchu̱ no̱o̱ ra ―káchí ta̱Jesús xí'in ta̱Ananías.
44009013	Ta ta̱Ananías ni̱ka̱'a̱n ra xí'in ta̱Jesús, káchí ra saá: ―Tata, xa kua̱'a̱ ní ni̱vi nda̱to̱'on na xí'in i̱ ndí ta̱Saulo yó'o xa ke̱'é ra kua̱'a̱ ní ña o̱n vá'a xí'in ni̱vi nañoo Jerusalén, na kúu na ndíko̱n yichi̱ ún.
44009014	Ta vitin ki̱xaa̱ ra ñoo yó'o, ta kómí ra nda̱yí ña ta̱xi naná'no no̱o̱ nasu̱tu̱ nda'a̱ ra xa̱'a̱ ña tiin ra ndi'i ni̱vi na ndíko̱n yichi̱ ún na táku̱ ñoo Damasco yó'o, ta taan ra na ini ve'e ka̱a ―káchí ta̱Ananías xí'in ta̱Jesús.
44009015	Ta ni̱ka̱'a̱n ta̱Jesús xí'in ra: ―Kua̱'a̱n ún koto ún ta̱Saulo, chi ta̱yó'o kúu ta̱a ta̱ na̱ka̱xin i̱ ña koni̱ ñó'ó i̱ ña ko̱'o̱n ra ka̱'a̱n ndoso ra to̱'on xa̱'a̱ i̱ no̱o̱ ni̱vi na o̱n vása kúu najudío, ta ko̱'o̱n ra no̱o̱ ni̱vi na kúu narey ñoo xíyo, ta ko̱'o̱n ra no̱o̱ najudío ña ndato̱'on ra xí'in na xa̱'a̱ i̱.
44009016	Ta yi̱'i̱ saná'a ndi'i i̱ ra xa̱'a̱ ña kua̱'a̱ ní yo̱'vi̱ xíni̱ ñó'ó xo̱'vi̱ ra xa̱'a̱ i̱ ―káchí ta̱Jesús xí'in ta̱Ananías.
44009017	Ta saá ke̱e ta̱Ananías kua̱'a̱n ra ta ni̱xaa̱ ra ve'e no̱o̱ yóo ta̱Saulo, ta ni̱ki̱'vi ra ini ve'e yó'o. Tá xi̱ni ra ta̱Saulo, ta chi̱so ra nda'a̱ ra si̱ni̱ ra, ta ni̱ka̱'a̱n ra xí'in ra, káchí ra saá: ―Ñani i̱ Saulo, ta̱Jesús, Ta̱a ta̱Ká'no no̱o̱ yó, kúu ta̱a ta̱ na̱kutá'an xí'in ún yichi̱, ta mi̱i ta̱Jesús yó'o ti̱'ví ra yi̱'i̱ va̱xi i̱ xa̱'a̱ ña va̱'a nakoto tuku nduchu̱ no̱o̱ ún, ta ti̱'ví ra yi̱'i̱ xa̱'a̱ ña sakutú ra ini ún xí'in Níma̱ Ndios ―káchí ta̱Ananías xí'in ta̱Saulo.
44009018	Ta xati'va nda̱tán yóo nduchu sa̱ta̱ tia̱ká saá yóo ña ke̱e nduchu̱ no̱o̱ ta̱Saulo, ta ni̱ko̱yo ña nda̱ no̱o̱ ño'o̱, ta saá va̱'a na̱koto tuku nduchu̱ no̱o̱ ra. Ta na̱kundichi ra, ta ta̱Ananías sa̱kuchu ña'á ra chi xa ka̱ndixa ra ta̱Jesús.
44009019	Ta saá ta̱Saulo xi̱xi ra, ta na̱ki'in ra ndee̱ ra. Ta ni̱xi̱yo ta̱Saulo xí'in ni̱vi na ndíko̱n yichi̱ ta̱Jesús ñoo Damasco lo'o ka̱ ki̱vi̱.
44009020	Ta saá ta̱Saulo kama ní ki̱xá'á ra kua̱'a̱n ra ñii ñii ve'e ño̱'o sinagoga ñoo Damasco yó'o, ta ká'a̱n ndoso ra to̱'on va̱'a xa̱'a̱ ta̱Jesús no̱o̱ ni̱vi. Ndáto̱'on ra xí'in na ndí ndixa ñanda̱a̱ ta̱Jesús kúu Sa̱'ya Ndios.
44009021	Ta ndi'i ni̱vi na xi̱ni̱ so̱'o ña ká'a̱n ta̱Saulo, na̱ka'nda ini nayó'o, ta ká'a̱n na xí'in tá'an na, káchí na saá: ―¿Án o̱n si̱ví ta̱yó'o kúu ta̱a ta̱ xíka sáxo̱'vi̱ ní ni̱vi ñoo Jerusalén na kúu na ndíko̱n yichi̱ ta̱Jesús? ¿Án o̱n si̱ví ta̱yó'o kúu ta̱a ta̱ ki̱xaa̱ ñoo Damasco yó'o chi kóni ra tiin ra ni̱vi na ndíko̱n yichi̱ ta̱Jesús xa̱'a̱ ña ko̱'o̱n na xí'in ra ña taxi ra kua̱chi xa̱'a̱ na no̱o̱ nasu̱tu̱ ná'no ñoo Jerusalén? ―saá káchí na, ká'a̱n na xa̱'a̱ ta̱Saulo.
44009022	Vará saá ká'a̱n na xa̱'a̱ ra, ta ñii ñii ki̱vi̱ Níma̱ Ndios táxi ka̱ ndee̱, ta táxi ka̱ ñandíchí nda'a̱ ta̱Saulo, xa̱'a̱ ña va̱'a ní ndato̱'on ra xí'in ni̱vi xa̱'a̱ ta̱Jesús. Ta najudío na táku̱ ñoo Damasco, na kúu na xi̱ni̱ so̱'o ña ká'a̱n ra, o̱n vása nání'i na to̱'on ndasaá ndakuii̱n na yu'u̱ ra. Saá chi to̱'on ndáto̱'on ra káxín ní na̱ndaxin ña ndí ta̱Jesús kúu Cristo, ta̱a ta̱ ti̱'ví Ndios saka̱ku ni̱vi.
44009023	Ta ni̱ya'a kua̱'a̱ ní ki̱vi̱, ta najudío na̱kutá'an na ta chi̱kaa̱ ini na ka'ni na ta̱Saulo.
44009024	Yóo yé'é ná'no na̱ma̱ yu̱u̱ ña xi̱no nduu ñoo Damasco, ta ndiví ñoó ni̱vi na kóni ka'ni ta̱Saulo yóo na, ndáa na yé'é ná'no yó'o, chi ndáti na ya'a ta̱Saulo ñii yé'é yó'o ña kee ra ko̱'o̱n ra, ta saá kuchiño tiin na ra ta ka'ni na ra. Ta saá ni, inka̱ ni̱vi nda̱to̱'on na xí'in ta̱Saulo ña chi̱kaa̱ ini najudío yó'o ke'é na xí'in ra.
44009025	Ta saá ñii ñoó nata̱a na sákuá'á no̱o̱ ta̱Saulo, chi̱ndeé na ra ña ni̱ki̱'vi ra ini ñii chikiva ká'no, ta chi̱ko'ni na ña, ta sa̱noo na chikiva yó'o sa̱ta̱ na̱ma̱ yu̱u̱, ta ni̱xaa̱ ña nda̱ no̱o̱ ño'o̱, ta ni̱ka̱ku ra kua̱'a̱n ra.
44009026	Ta saá na̱ki'in ta̱Saulo ndi̱kó ra kua̱'a̱n ra nda̱ ñoo Jerusalén, ta ndu̱kú ra nakutá'an ra xí'in ni̱vi na ndíko̱n yichi̱ ta̱Jesús ñoo kán, ta ni̱vi yó'o yí'ví ní na no̱o̱ ra. Ta ni̱‑taxi na ki̱'vi ra nakutá'an ra xí'in na, chi o̱n vása kándixa na ndí ta̱Saulo xí'in ña ndino'o ini ra ndíko̱n ra yichi̱ ta̱Jesús vitin.
44009027	Ta saá ta̱Bernabé chi̱ndeé ra ta̱Saulo ña kuchiño nakutá'an ra xí'in naapóstol. Saá chi ta̱Bernabé yó'o ka̱na ra ta̱Saulo ko̱'o̱n ra xí'in ra no̱o̱ naapóstol ña koni na ra. Ta saá ta̱Bernabé nda̱to̱'on ra xí'in naapóstol xa̱'a̱ ña ndo̱'o ta̱Saulo yichi̱ ki̱vi̱ kua̱'a̱n ra ñoo Damasco, ta káchí ta̱Bernabé saá: ―Ki̱vi̱ kua̱'a̱n ta̱Saulo yó'o yichi̱ ña kua̱'a̱n ñoo Damasco, ta no̱o̱ ra ni̱ti̱vi ta̱Jesús Ta̱a ta̱Ká'no no̱o̱ yó, ta ni̱ka̱'a̱n ta̱Jesús xí'in ra. Ta xa̱'a̱ ñayó'o, ta̱Saulo na̱sama ini ra ta xa̱ndi̱ko̱n ndu̱u ra ñii ta̱a ta̱ ñii káchí kándixa ta̱Jesús xí'in yó. Ta saá ki̱vi̱ ni̱xi̱yo ka̱ ta̱Saulo ñoo Damasco, ta o̱n vása ní‑yi'ví ra ndáto̱'on ra xí'in ni̱vi to̱'on va̱'a xa̱'a̱ ta̱Jesús ―káchí ta̱Bernabé, nda̱to̱'on ra xí'in naapóstol.
44009028	Tá xi̱ni̱ so̱'o naapóstol ña nda̱to̱'on ta̱Bernabé, ta saá va̱'a ta̱xi na ña ni̱ki̱'vi ta̱Saulo nakutá'an ra xí'in na ndíko̱n yichi̱ ta̱Jesús na táku̱ ñoo Jerusalén yó'o. Ta saá ta̱Saulo ki̱xá'á ra xíka ra xí'in naapóstol, ta kua̱'a̱n ra ndi'i saá xiiña ñoo Jerusalén,
44009029	ta o̱n vása yí'ví ra ndáto̱'on ra to̱'on va̱'a xa̱'a̱ ta̱Jesús no̱o̱ ni̱vi. Ta ká'a̱n ra xa̱'a̱ ta̱Jesús xí'in najudío na kúu na ká'a̱n to̱'on griego, ta nayó'o ki̱xá'á na sáa̱ ní ini na xíni na ra, ta̱nda̱ kóni na ka'ni na ra.
44009030	Ta saá xi̱ni̱ so̱'o naapóstol ndí kóni ni̱vi ka'ni na ta̱Saulo, ta ni̱ka̱'a̱n na xí'in ra ña va̱'a ka̱ ná kee ra ko̱'o̱n ra xí'in na nda̱ inka̱ ñoo ña na̱ní Cesarea. Tá ni̱xaa̱ ra xí'in na ñoo yó'o ta tuku ti̱'ví na ra ña no'o̱ ra nda̱ ñoo ra ña na̱ní Tarso, no̱o̱ ka̱ku ra.
44009031	Ta saá, ni̱ya'a kua̱'a̱ ní ki̱vi̱ ña va̱'a xi̱ndo̱o ni̱vi na ndíko̱n yichi̱ ta̱Jesús, na kúu na táku̱ ñoo ña ñó'o estado Judea xí'in estado Galilea ta xí'in estado Samaria. Saá chi o̱n ko̱ó ni̱vi na saxo̱'vi̱ ña'á, ta Níma̱ Ndios chi̱ndeé ña ndi'i ni̱vi na kándixa ta̱Jesús ña ñii ñii ki̱vi̱ vivíi ka̱ ta ndino'o ka̱ ini na kua̱'a̱n na yichi̱ ra. Ta kua̱'a̱ ní ka̱ ni̱vi ka̱ndixa na ta̱Jesús. Ta saá ni̱vi na kándixa ta̱Jesús ndu̱u na ñii ti'vi ká'no ní ka̱.
44009032	Ta ta̱apóstol Pedro ke̱e ra kua̱'a̱n ra ta xáa̱ ra ñii ñii ñoo ña xíto ra ni̱vi na kándixa ta̱Jesús. Ta saá ni̱xaa̱ ra ñii ñoo ña na̱ní Lida ña koto ra ni̱vi na ndíko̱n yichi̱ ta̱Jesús.
44009033	Ta ñoo yó'o ni̱xaa̱ ra no̱o̱ kándú'u̱ ñii ta̱a ta̱ na̱ní Eneas, ta ta̱yó'o kúu ñii ta̱a ta̱ o̱n ki̱ví kanda, ta xa o̱na̱ kui̱ya̱ kúu ña o̱n ki̱ví kaka xá'á ra, ta kuiti kándú'u̱ ra no̱o̱ xi̱to ra.
44009034	Ta ni̱ka̱'a̱n ta̱Pedro xí'in ta̱Eneas yó'o, káchí ra saá: ―Tata Eneas, vitin Jesucristo sánda'a ra yó'ó. Nakundichi ún, ta ndasa vi̱i̱ ún xi̱to ún ―káchí ta̱Pedro xí'in ra. Ta saá xa̱ndi̱ko̱n na̱kundichi ra.
44009035	Ta ndi'i ni̱vi na táku̱ ñoo Lida xí'in ndi'i ni̱vi na táku̱ ñii xiiña yatin, ña na̱ní Sarón, na kúu na xi̱ni ndasaá ndu̱va̱'a ta̱Eneas, ndi'i ni̱vi yó'o ndi̱kó ini na ta ka̱ndixa na ta̱Jesús.
44009036	Ta ñoo Jope táku̱ ñii ña'a̱ ñá ndíko̱n yichi̱ ta̱Jesús, ta na̱ní ñá Tabita (ta ki̱vi̱ Tabita to̱'on griego kúu Dorcas). Ndi'i saá ki̱vi̱ ñáyó'o táxi xí'in mi̱i ñá ké'é ñá chiño va̱'a, ta chíndeé ñá ni̱vi na kúu nandá'ví.
44009037	Ta saá ñii ki̱vi̱ ki̱xá'á ndeé ní ndó'o ñá ta ni̱xi'i̱ ñá. Ta ni̱vi na kúu natá'an ñá sa̱kuchu na yi̱kí ko̱ñu ndi̱í ñá ta na̱chinóo na ña no̱o̱ xi̱to tón ñíndichi piso o̱vi̱ ve'e ñá.
44009038	Yatin ñoo Jope yó'o nákaa̱ ñoo Lida, no̱o̱ yóo ta̱Pedro. Tá xi̱ni̱ so̱'o ni̱vi na ndíko̱n yichi̱ ta̱Jesús ndí yatin yóo ta̱Pedro, ta saá ti̱'ví na o̱vi̱ ta̱a kua̱'a̱n na ña ka̱'a̱n na xí'in ta̱Pedro. Ta saá ni̱xaa̱ na no̱o̱ yóo ra, ta xa̱ku ndá'ví na no̱o̱ ra, káchí na saá xí'in ra: ―Kama ní kixi ún xí'in ndi̱ ñoo Jope ―káchí na.
44009039	Ta saá ke̱e ta̱Pedro kua̱'a̱n ra xí'in na, ta ni̱xaa̱ na ve'e ñáTabita, ta ni̱ka̱'a̱n na xí'in ta̱Pedro, káchí na saá: ―Ndaa ún xí'in ndi̱ piso o̱vi̱ ―káchí na. Ta saá ni̱xaa̱ na no̱o̱ kándú'u̱ yi̱kí ko̱ñu ñáTabita ñá ni̱xi'i̱. Ta kua̱'a̱ ní náña'a̱ ndá'ví ná ni̱xi'i̱ yii̱ ki̱xaa̱ ná no̱o̱ ta̱Pedro, ta xáku ní ná xa̱'a̱ ñá ni̱xi'i̱ yó'o, ta sa̱ná'a ná no̱o̱ ta̱Pedro kua̱'a̱ ní tiko̱to̱ ña ki̱sa va̱'a ñáTabita ki̱vi̱ xi̱taku̱ ñá, ta sa̱ní'i ñá ná tiko̱to̱ yó'o.
44009040	Ta saá ta̱Pedro xa̱'nda chiño ra no̱o̱ ndi'i ni̱vi na yíta yó'o ña kee na ko̱'o̱n na ke̱'e. Ta ki̱ndo̱o ta̱Pedro mató'ón mi̱i ra xí'in yi̱kí ko̱ñu ndi̱í ñá ni̱xi'i̱ yó'o. Ta saá xi̱kuxítí ra ta ni̱ka̱'a̱n ra xí'in Ndios. Ta ndi̱'i ni̱ka̱'a̱n ra xí'in Ndios, saá ndi̱kó koo ra na̱koto ra no̱o̱ yóo yi̱kí ko̱ñu ñá ni̱xi'i̱ yó'o, ta ni̱ka̱'a̱n ra, káchí ra saá: ―Nana Tabita, vitin nakundichi ún ―káchí ra. Ta saá na̱koná ñá nduchu̱ no̱o̱ ñá, ta xi̱ni ñá ta̱Pedro, ta nda̱ní'i lo'o xí'in mi̱i ñá, ta xi̱koo ñá.
44009041	Ta ti̱in ta̱Pedro nda'a̱ ñáyó'o ña chi̱ndeé ra ñá na̱kundichi ñá. Ta saá ka̱na ra ndi'i ni̱vi na yíta ke̱'e, na kúu na ndíko̱n yichi̱ ta̱Jesús, ta xí'in náña'a̱ nándá'ví ná ni̱xi'i̱ yii̱, ta ndu̱kú ra no̱o̱ na ña ki̱'vi na ini ve'e, ta ni̱ka̱'a̱n ra xí'in na, káchí ra saá: ―Yó'o yóo ñáTabita, táku̱ ñá vitin.
44009042	Ta saá ni̱xi̱ta̱ ní'nó to̱'on ndi'i xiiña ñoo Jope xa̱'a̱ ña ndo̱'o ñáTabita, chi ni̱xi'i̱ ñá ta xí'in ndee̱ ta̱Jesús, ta̱Pedro sa̱nataku̱ ra ñá. Ta xa̱'a̱ ña xi̱ni̱ so̱'o na to̱'on yó'o, kua̱'a̱ ní ni̱vi ka̱ndixa na ta̱Jesús.
44009043	Ta saá kua̱'a̱ ní ka̱ ki̱vi̱ ni̱xi̱yo ta̱Pedro ve'e ta̱Simón ñoo Jope. Ta chiño ta̱Simón yó'o kúu ña ndása va̱'a ra ñii̱ kiti̱.
44010001	Ta ñoo Cesarea táku̱ ñii ta̱a na̱ní ra Cornelio, ta̱a ta̱ xá'nda chiño no̱o̱ ñii ciento natropa kúu ra. Ta ñii ciento natropa yó'o kúu ñii tá'ví ña ñii ti'vi ká'no natropa, ña na̱ní Batallón Italiano.
44010002	Ta ta̱Cornelio xí'in ña ndino'o ini ra kándixa ra Ndios ta kísa ká'no ña'á ra. Ta ñii káchí ndi'i nave'e ra kándixa na Ndios ta kísa ká'no ña'á na. Ta̱Cornelio o̱n si̱ví ta̱a ta̱ sí'nda̱ kúu ra, ta táxi ní ra si̱'ún nda'a̱ ni̱vi na kúu nandá'ví xa̱'a̱ ña chi̱ndeé ra na ña sata na ña xíni̱ ñó'ó no̱o̱ na. Ta ndi'i saá ki̱vi̱ ká'a̱n ní ra xí'in Ndios, saá táku̱ ra.
44010003	Ta saá ñii ki̱vi̱ xa xikuaa ta ka̱a u̱ni̱ kúu ña, ta ñii ñaángel ña ki̱xi no̱o̱ Ndios ni̱ti̱vi ña no̱o̱ ra, ta xi̱ni ra ña ni̱ki̱'vi ña ini cuarto no̱o̱ yóo ra, ta ni̱ka̱'a̱n ña xí'in ra, káchí ña saá: ―¡Tata Cornelio! ―káchí ña xí'in ra.
44010004	Ta xí'in ña yí'ví ní ini ra na̱koto káxín ra no̱o̱ ñaángel, ta ni̱ka̱'a̱n ra xí'in ña, káchí ra saá: ―Tata, ¿yukía̱ kóni ún kasa ndivi i̱? ―káchí ra xí'in ña. Ta nda̱kuii̱n ñaángel, ni̱ka̱'a̱n ña káchí ña saá: ―Ndi'i saá ki̱vi̱ Ndios xa xíni̱ so̱'o ra to̱'on ña ni̱ka̱'a̱n ún xí'in ra, ta xíto ra ndi'i ñava̱'a ña ke̱'é ún xí'in nandá'ví.
44010005	Ta vitin ti'ví ún sava nata̱a ko̱'o̱n na ñoo Jope ña naní'i na ñii ta̱a ta̱ na̱ní Simón Pedro, ta ná kixi ra xí'in na nda̱ ve'e ún yó'o.
44010006	Ta yóo ra ve'e ñii ta̱a ta̱ ndása va̱'a ñii̱ kiti̱, ta̱yó'o na̱ní ra Simón, ta ve'e ra yóo ña yatin yu'u̱ takuií mi̱ni ―káchí ñaángel xí'in ta̱Cornelio.
44010007	Tá ndi̱'i ni̱ka̱'a̱n ñaángel to̱'on yó'o, ta ndi̱kó ña kua̱'a̱n no'o̱ ña ñoyívi ni̱no. Ta saá ta̱Cornelio kama ka̱na ra o̱vi̱ nata̱a mozo ra xí'in ñii ta̱tropa ta̱ kúu ta̱ kísa to̱'ó Ndios, ta ki̱xaa̱ na no̱o̱ ra.
44010008	Ta nda̱to̱'on ndi'i ta̱Cornelio xí'in na yukía̱ ni̱ka̱'a̱n ñaángel xí'in ra, ki̱vi̱ ni̱ti̱vi ña no̱o̱ ra. Ta saá ti̱'ví ra nata̱a yó'o kua̱'a̱n na ñoo Jope no̱o̱ yóo ta̱Pedro.
44010009	Ta inka̱ ki̱vi̱ xa ma̱'ñó ndiví kúu ña, ta xa yatin xaa̱ nata̱a yó'o ñoo Jope, ta saá ta̱Pedro nda̱a ra si̱ni̱ ve'e no̱o̱ yóo ra, ta ki̱xá'á ra ká'a̱n ra xí'in Ndios.
44010010	Ta ni̱ya'a ñii káni̱ lo'o, ta ki̱xá'á xí'i̱ ní ra so̱ko, ta yóo ka̱ ra ndáti ra ña kasa va̱'a na ña kuxu ra, ta saá ni̱ti̱vi no̱o̱ ra ña ti̱'ví Ndios koni ra.
44010011	Ta saá ta̱Pedro xi̱ni ra ndasaá ni̱xo̱na̱ lo'o ñoyívi ni̱no, ta xi̱to ra no̱o ñii ña nda̱tán káa manta, saá káa ña. Yóo ko̱mi̱ ti̱to̱n manta yó'o, ta va̱'a vivíi ndíka̱ no̱o̱ ña, chi yóo ña nda̱tán yóo ña tíin na ñii ñii ti̱to̱n ña, saá káa ña, va̱xi noo ña nda̱ no̱o̱ ño'o̱.
44010012	Ta kua̱'a̱ ní no̱o̱ kiti̱ nándoso rí no̱o̱ manta yó'o. Tíyó'o kúu kiti̱ tí yóo ko̱mi̱ xa̱'a̱, ta xí'in kiti̱ tí ñóo ti̱xin xíka no̱o̱ ño'o̱, ta xí'in kiti̱ tí ndáchí ñoyívi kaa̱.
44010013	Ta saá xi̱ni̱ so̱'o ta̱Pedro to̱'on ña ni̱ka̱'a̱n xí'in ra, káchí ña saá: ―Tata Pedro, nakundichi ún, ta koto ún ndi'i kiti̱ yó'o, ta tiin ún ñii rí, ka'ni ún rí, ta kasa va̱'a ún rí, ta kuxu ún rí ―káchí to̱'on ña ni̱ka̱'a̱n xí'in ta̱Pedro.
44010014	Ta nda̱kuii̱n ta̱Pedro, ni̱ka̱'a̱n ra: ―Tata, o̱n ki̱ví ke'é i̱ saá ña kuxu i̱ kiti̱ yó'o, chi nda̱ ki̱vi̱ vitin nda̱ lo'o o̱n vása ní‑xixi i̱ ko̱ñu kiti̱ tí ká'a̱n nda̱yí ña ni̱taa ta̱Moisés ndí kúu rí kiti̱ tí kini no̱o̱ Ndios ―káchí ta̱Pedro.
44010015	Ta nda̱kuii̱n to̱'on, ni̱ka̱'a̱n tuku ña xí'in ra saá: ―Ta vitin Ndios xa nda̱sa ndii ra ndi'i kiti̱. Ta saá, o̱n vá'a ka̱ ka̱'a̱n ún ndí yóo kiti̱ kini no̱o̱ Ndios ―káchí to̱'on xí'in ta̱Pedro.
44010016	Ta o̱vi̱ ka̱ yichi̱ ñii ki̱'va saá ni̱ti̱vi ñayó'o no̱o̱ ta̱Pedro, ta ni̱ka̱'a̱n to̱'on xí'in ra. Ta saá ña ni̱ti̱vi no̱o̱ ta̱Pedro ña kúu ña káa nda̱tán yóo manta xí'in kiti̱ saá káa ña, ta xa̱ndi̱ko̱n nda̱a ña ñoyívi ni̱no.
44010017	Ta saá ñii náka'nda ini ta̱Pedro, xáni si̱ni̱ ra: ―¿Yukía̱ kóni kachí ña ni̱ti̱vi no̱o̱ yó yó'o? Tá mií saá na u̱ni̱ ta̱a na ti̱'ví ta̱Cornelio ni̱xaa̱ na ñoo Jope, ta ni̱nda̱ka̱ to̱'on na míkía̱ yóo ve'e ta̱Simón, ta̱a ta̱ kísa chiño ndása va̱'a ñii̱ kiti̱. Tá ku̱nda̱a̱ ini nata̱a yó'o míchí yóo ve'e ra, ta kua̱'a̱n na, ta ni̱xaa̱ na,
44010018	ta xi̱kuita na yé'é ve'e ra, ta ni̱nda̱ka̱ to̱'on na, káchí na saá: ―¿Án ve'e yó'o yóo ñii ta̱a ta̱ na̱ní Simón Pedro? ―káchí na.
44010019	Ta ta̱Pedro yóo ka̱ ra xáni ini ra yukía̱ kóni kachí ña ni̱ti̱vi no̱o̱ ra. Ta Níma̱ Ndios ni̱ka̱'a̱n ña xí'in ra, káchí ña saá: ―¡Tata, koto ví! Vitin ki̱xaa̱ u̱ni̱ nata̱a ta nándukú na yó'ó.
44010020	Nakundichi ún ta noo ún nakutá'an ún xí'in na, ta nda̱ lo'o o̱n kuyi̱'ví ún ko̱'o̱n ún xí'in na, chi yi̱'i̱ ti̱'ví i̱ na va̱xi na no̱o̱ ún ―káchí Níma̱ Ndios xí'in ta̱Pedro.
44010021	Ta saá no̱o ta̱Pedro ta na̱kutá'an ra xí'in na, ta ni̱ka̱'a̱n ra xí'in na, káchí ra saá: ―Yi̱'i̱ kúu ta̱a ta̱ nándukú ndó. ¿Ndá chiño kúu ña va̱xi ndó no̱o̱ i̱, tata? ―káchí ta̱Pedro xí'in na.
44010022	Ta ni̱ka̱'a̱n na xí'in ra: ―Ta̱ká'no no̱o̱ ndi̱ ta̱ na̱ní Cornelio, ti̱'ví ra ndi̱'i̱ va̱xi ndi̱ no̱o̱ ún. Ta̱Cornelio yó'o kúu ta̱ xá'nda chiño no̱o̱ ñii ciento natropa, ta ta̱a ta̱ va̱'a ní ini kúu ra, ta xí'in ndino'o ini ra kándixa ra Ndios, ta kánóo va̱'a ní ñato̱'ó ra no̱o̱ ndi'i ni̱vi najudío. Ta ñii ñaángel ña ki̱xi no̱o̱ Ndios ni̱ti̱vi ña no̱o̱ ra, ta ni̱ka̱'a̱n ña xí'in ra ndí xíni̱ ñó'ó kana ra yó'ó ña ko̱'o̱n ún ve'e ra xa̱'a̱ ña koni̱ so̱'o ra to̱'on ña ndato̱'on ún xí'in ra ―káchí na xí'in ta̱Pedro.
44010023	Ta saá ta̱Pedro ni̱ka̱'a̱n ra xí'in na ña ki̱'vi na ve'e, ta saá ki̱ndo̱o na ini ve'e yó'o ta̱nda̱ inka̱ ki̱vi̱ ke̱e na kua̱'a̱n na. Ta ta̱Pedro xí'in inka̱ nata̱a ñoo Jope na kúu na kándixa ta̱Jesús, ke̱e na kua̱'a̱n na xí'in u̱ni̱ nata̱a yó'o.
44010024	Ta inka̱ ki̱vi̱ ni̱xaa̱ na ñoo Cesarea no̱o̱ yóo ta̱Cornelio ndáti ra kixaa̱ na. Ta ta̱yó'o xa yóo ti'va ra naki'in ra ta̱Pedro, chi xa na̱kana ra ndi'i nave'e ra xí'in ni̱vi na náta'an yatin xí'in ra, ta xa na̱kutá'an ndi'i nayó'o ve'e ra ña koni̱ so̱'o na to̱'on ña ndato̱'on ta̱Pedro xí'in na.
44010025	Tá ki̱xaa̱ ta̱Pedro ve'e ta̱Cornelio, ta saá ke̱ta ta̱Cornelio naki'in ra ta̱Pedro, ta xi̱kuxítí ra no̱o̱ ta̱yó'o ña ki̱sa to̱'ó ña'á ra.
44010026	Ta ta̱Pedro ti̱in ra nda'a̱ ta̱Cornelio ña na̱kundichi ra, ta ni̱ka̱'a̱n ra xí'in ra, káchí ra saá: ―Nakundichi ún, tata, o̱n kasa ká'no ún yi̱'i̱, chi o̱n si̱ví ñii ndios kúu i̱, kuiti ni̱vi va kúu i̱, nda̱tán yóo mi̱i ún, saá yóo i̱ ―káchí ta̱Pedro xí'in ta̱Cornelio.
44010027	Tá ta̱Pedro xí'in ta̱Cornelio ká'a̱n tá'an na saá, ta ni̱ki̱'vi na ini ve'e, no̱o̱ chútú ní ni̱vi na kúu na na̱kaya ta̱Cornelio.
44010028	Ta ni̱ka̱'a̱n ta̱Pedro xí'in na: ―Xíni̱ va̱'a ndó yóo nda̱yí ña kísa ndivi ndi̱ najudío ña káchí saá: O̱n vá'a nakutá'an ni̱vi najudío xí'in inka̱ ni̱vi na o̱n vása kúu najudío, káchí nda̱yí yó'o. Ta vitin Ndios sa̱ná'a ra no̱o̱ i̱, ndí nda̱ ñii ni̱vi o̱n vása kúu na nakini no̱o̱ ra, ta saá o̱n vá'a kani si̱ni̱ i̱ ndí ni̱vi na o̱n vása kúu najudío kúu ni̱vi na kini.
44010029	Ña̱kán kía̱, tata Cornelio, ki̱vi̱ ti̱'ví ún nata̱a ña ka̱na na yi̱'i̱ va̱xi i̱ xí'in na, ta o̱n vása ní‑ndaka̱ to̱'on ní i̱ yu kuu ña ke'é i̱, ta xa̱ndi̱ko̱n va̱xi i̱ xí'in na. Ta vitin kóni i̱ kunda̱a̱ ini i̱, tata, ¿nda̱chun ka̱na ún yi̱'i̱? ―káchí ta̱Pedro xí'in ta̱Cornelio.
44010030	Ta nda̱kuii̱n ta̱Cornelio, ni̱ka̱'a̱n ra: ―Xa yóo ko̱mi̱ ki̱vi̱ kúu ña, tá mi̱i hora yó'o kúu ña, ña kúu ka̱a u̱ni̱ xikuaa, ta yóo i̱ ini ve'e i̱ ká'a̱n i̱ xí'in Ndios. Ta xati'va ni̱ti̱vi ñii ñaángel no̱o̱ i̱ ndíxin ña tiko̱to̱ yé'e ní.
44010031	Ta ni̱ka̱'a̱n ña xí'in i̱, ka̱chí ña saá: “Tata Cornelio, Ndios xi̱ni̱ so̱'o ra to̱'on ña ni̱ka̱'a̱n ún xí'in ra, ta xi̱to ra ndi'i ñava̱'a ña ke̱'é ún xa̱'a̱ ña chi̱ndeé ún ndi'i ni̱vi nandá'ví.
44010032	Ta vitin ti'ví ún sava nata̱a ña ko̱'o̱n na ñoo Jope ña naní'i na ñii ta̱a ta̱ na̱ní Simón Pedro. Ta̱yó'o yóo ra ve'e ñii ta̱a ta̱ ndása va̱'a ñii̱ kiti̱, ta ta̱yó'o na̱ní ra Simón, ta ve'e ra yóo ña yatin yu'u̱ takuií mi̱ni. Ta nata̱a na ti'ví ún xíni̱ ñó'ó ka̱'a̱n na xí'in ta̱Pedro ta kixi ra xí'in na ve'e ún”, ka̱chí ñaángel xí'in i̱.
44010033	Ña̱kán ya̱chi̱ ní ti̱'ví i̱ nata̱a yó'o ko̱'o̱n na nandukú na yó'ó. Ta táxa'vi ña'á ún xa̱'a̱ ña ki̱xaa̱ ún, tata. Ta vitin na̱kutá'an ndi'i yó yó'o, ta Ndios yóo ra xí'in yó. Xa ndóo ti'va ndi̱, chi kóni ndi̱ koni̱ so̱'o ndi̱ ndi'i to̱'on ña xa̱'nda chiño Ndios no̱o̱ ún ña ndato̱'on ún xí'in ndi̱ ―káchí ta̱Cornelio xí'in ta̱Pedro.
44010034	Ta saá ta̱Pedro ki̱xá'á ra ká'a̱n ra, káchí ra saá xí'in na: ―Vitin kúnda̱a̱ va̱'a ini i̱ ndí Ndios o̱n vása náka̱xin ra ni̱vi, ta ñii káchí kí'vi ini ra xíni ra ndi'i saá ni̱vi.
44010035	Ta ni̱vi na ndi'i saá ñoo na kúu na kísa to̱'ó Ndios ta táku̱ na kísa ndivi na ñanda̱a̱, ta Ndios náki'in va̱'a ra ni̱vi yó'o.
44010036	Ndios si'na ti̱'ví ra ni̱vi ña ka̱'a̱n ndoso na to̱'on ra no̱o̱ ni̱vi na kúu sa̱'ya ñani síkuá ta̱Israel. Ta to̱'on va̱'a ra yó'o káchí ña ndí xa̱'a̱ ña ki̱sa ndivi Jesucristo, ta̱a ta̱ kúu ta̱Ká'no no̱o̱ ndi'i ña yóo, ndi'i ni̱vi kúchiño nakutá'an va̱'a na xí'in Ndios, saá chi Jesucristo ni̱xi'i̱ ra nda'a̱ tón cruz xa̱'a̱ kua̱chi ndi'i ni̱vi.
44010037	Ta ndó'ó xa xi̱ni̱ so̱'o ndó yu kúu ña ki̱xá'á ñoo estado Galilea sa̱kán lo'o kui̱ya̱ ni̱ya'a, ta saá to̱'on yó'o ni̱xi̱ta̱ ní'nó ña ndi'i ñoo válí xí'in ndi'i ñoo ná'no ña ndá'vi ndaa estado Judea. Saá chi si'na ta̱Juan ni̱ka̱'a̱n ndoso ra no̱o̱ ni̱vi ña xíni̱ ñó'ó nandikó ini na xa̱'a̱ ña o̱n vá'a ké'é na, ta kandixa na Ndios ta saá kuchu na.
44010038	Ta ni̱ya'a lo'o, ta Ndios sa̱kutú ra Níma̱ ra ini ta̱Jesús, ta̱a ta̱ kúu ta̱ñoo Nazaret, ta xí'in ñayó'o, Ndios ta̱xi ra ndee̱ ra nda'a̱ ta̱Jesús ta sa̱kuiso chiño ña'á ra ña kasa ndivi ra chiño ra. Ta saá ta̱Jesús ni̱xika ra kua̱'a̱ ní ñoo no̱o̱ ké'é ra kua̱'a̱ ní chiño va̱'a, ta sa̱nda'a ra ni̱vi na ni̱xo̱'vi̱ ní xa̱'a̱ ña o̱n vá'a ke̱'é ñaníma̱ ndiva̱'a xí'in na. Ta̱Jesús ke̱'é ra ndi'i ñava̱'a yó'o saá, chi Ndios yóo ra xí'in ra.
44010039	Ta mi̱i ndi̱, xí'in nduchu̱ no̱o̱ ndi̱ xi̱ni ndi̱ ta̱Jesús, ta ndákuii̱n ndi̱ xa̱'a̱ ndi'i ñava̱'a ke̱'é ra ñoo Jerusalén xí'in ndi'i inka̱ ñoo ña ñó'o no̱o̱ ño'o̱ estado Judea. Ta xi̱ni ndi̱ ña xa̱'ni na ta̱Jesús xí'in ña ka̱takaa̱ ndaa na ra nda'a̱ tón cruz.
44010040	Ta saá ni̱to̱nda̱a ki̱vi̱ u̱ni̱ ni̱xi'i̱ ta̱Jesús, ta Ndios sa̱nataku̱ ña'á ra, ta Ndios ta̱xi ra ña ni̱ti̱vi ra no̱o̱ ndi̱.
44010041	O̱n si̱ví ndi'i saá no̱o̱ ni̱vi kúu ña ni̱ti̱vi ta̱Jesús, ta ndasaá kuiti ni̱vi na na̱ka̱xin Ndios ña ndakuii̱n na xa̱'a̱ ra kúu ni̱vi na ni̱ti̱vi ra no̱o̱. Tá ndi̱'i ni̱xi'i̱ ra ta na̱taku̱ ra, ta mi̱i ndi̱ xi̱ni ndi̱ ra, ta xi̱xi ndi̱ xí'in ra, ña̱kán ndákuii̱n ndi̱ xa̱'a̱ ra ndí ndixa táku̱ ra.
44010042	Tá ni̱xi̱yo ka̱ ra lo'o ki̱vi̱ ñoyívi yó'o xí'in ndi̱, ta ta̱Jesús xa̱'nda chiño ra no̱o̱ ndi̱ ko̱'o̱n ndi̱ ndi'i ñoo ña ka̱'a̱n ndoso ndi̱ to̱'on va̱'a xa̱'a̱ ra no̱o̱ ni̱vi. Ta xa̱'nda chiño ra no̱o̱ ndi̱ ña ndato̱'on ndi̱ xí'in ni̱vi ndí Ndios sa̱kuiso chiño ra ta̱Jesús ña kúu ra ta̱juez ña kasa nani ra xa̱'a̱ kua̱chi ndi'i ni̱vi na kúu na táku̱, án na xa ni̱xi'i̱ kúu na.
44010043	Ta xa̱'a̱ ta̱Jesús yó'o ni̱taa ndi'i naprofeta na ni̱ka̱'a̱n ndoso to̱'on Ndios xi̱na̱'á. Ni̱ka̱'a̱n na ka̱chí na ndí ndi'i ni̱vi na kandixa ta̱Jesús, ta̱a ta̱ ni̱xi'i̱ xa̱'a̱ kua̱chi na, ta Ndios kasa ká'no ini ra xa̱'a̱ kua̱chi ni̱vi yó'o ―káchí ta̱Pedro xí'in na.
44010044	Tá o̱n ta̱'án ka̱ ndi'i ka̱'a̱n ta̱Pedro xí'in na, ta ki̱xaa̱ Níma̱ Ndios, ta sa̱kutú ña ini ndi'i ni̱vi na xíni̱ so̱'o to̱'on ña ká'a̱n ta̱Pedro.
44010045	Ta ni̱vi na ke̱e ñoo Jope xí'in ta̱Pedro kúu najudío na ndíko̱n yichi̱ ta̱Jesús, ta na̱ka'nda ini na ndóo na yó'o, chi Ndios ke̱'é ra ñava̱'a ña sa̱ní'i ra Níma̱ ra ña kutaku̱ ña ini ni̱vi na o̱n si̱ví najudío kúu.
44010046	Saá chi xi̱ni̱ so̱'o na ndí ni̱vi na na̱kutá'an ve'e ta̱Cornelio yó'o, ki̱xá'á na ká'a̱n na inka̱ no̱o̱ to̱'on ña o̱n vása ní‑sakuá'á na, ta xí'in to̱'on yó'o kísa ká'no ní na Ndios.
44010047	Ta ni̱ka̱'a̱n ta̱Pedro xí'in najudío tá'an ra, na ki̱xaa̱ xí'in ra yó'o: ―Ni̱vi yó'o na o̱n si̱ví najudío kúu, xa na̱ki'in na Níma̱ Ndios kutaku̱ ña ini na ñii ki̱'va nda̱tán mi̱i yó najudío na̱ki'in yó ña. Ta saá vitin, o̱n ko̱ó xa̱'a̱ ña nda̱ ñii ni̱vi kuchiño kasi na no̱o̱ nayó'o ña kuchu na ―káchí ta̱Pedro.
44010048	Ta saá xa̱'nda chiño ra kuchu ndi'i ni̱vi yó'o xí'in nda̱yí ki̱vi̱ ta̱Jesús. Ta ndi̱'i chi̱chi na saá, ta ni̱vi yó'o xa̱ku ndá'ví na no̱o̱ ta̱Pedro ta xa̱ku ndá'ví na no̱o̱ nata̱a tá'an ra ña kundo̱o ka̱ na xí'in na lo'o ka̱ ki̱vi̱.
44011001	Ta saá naapóstol xí'in inka̱ na ndíko̱n yichi̱ ta̱Jesús na táku̱ ñoo estado Judea xi̱ni̱ so̱'o na ndí ni̱vi na o̱n si̱ví najudío kúu, xa va̱'a na̱ki'in na to̱'on Ndios.
44011002	Ta saá ndi̱kó ta̱Pedro xí'in nata̱a na ni̱xa̱'a̱n xí'in ra, ta na̱xaa̱ na ñoo Jerusalén. Ta najudío na ndíko̱n yichi̱ ta̱Jesús na táku̱ ñoo yó'o, ki̱xá'á na ká'a̱n kuáchí na xí'in ta̱Pedro,
44011003	ta káchí na saá: ―¿Nda̱chun ke̱'é ún ña o̱n vá'a ña ni̱xa̱'a̱n ún ni̱ki̱'vi ún ve'e ni̱vi na o̱n vása kúu najudío, ta̱nda̱ xi̱xi ndó xí'in na? Saá chi ña ke̱'é ún saá kúu ña ni̱ya'a ndoso ún nda̱yí ña xa̱'nda chiño Ndios no̱o̱ xi̱i̱ síkuá yó ta̱Moisés ―káchí na, ká'a̱n kuáchí na xí'in ta̱Pedro.
44011004	Ta saá ta̱Pedro ki̱xá'á ra ndáto̱'on ndi'i ra ña ke̱'é Ndios xí'in ra, ta nda̱to̱'on ra yu kúu ña ke̱'é Ndios xí'in ni̱vi na o̱n si̱ví najudío kúu, káchí ta̱Pedro saá:
44011005	―Ñii ki̱vi̱ yóo i̱ ñoo Jope ta ká'a̱n i̱ xí'in Ndios, ta saá ni̱ti̱vi no̱o̱ i̱ ñii ña nda̱tán káa manta saá káa ña, ta yóo ko̱mi̱ ti̱to̱n manta yó'o, ta va̱'a vivíi ndíka̱ no̱o̱ ña, chi yóo ña nda̱tán yóo ña tíin na ñii ñii ti̱to̱n ña, saá káa ña, ta no̱o ña, nda̱ yatin no̱o̱ yóo i̱.
44011006	Ta na̱koto va̱'a i̱ no̱o̱ ña, ta xi̱ni i̱ kua̱'a̱ ní no̱o̱ kiti̱ nándoso rí no̱o̱ manta yó'o. Kiti̱ yó'o kúu tí yóo ko̱mi̱ xa̱'a̱, ta xí'in kiti̱ tíyukú, ta xí'in kiti̱ tí ñóo ti̱xin xíka no̱o̱ ño'o̱, ta xí'in kiti̱ tí ndáchí ñoyívi kaa̱.
44011007	Ta saá xi̱ni̱ so̱'o i̱ ñii to̱'on ña ni̱ka̱'a̱n xí'in i̱, ka̱chí ña: “Tata Pedro, nakundichi ún ta koto ún ndi'i kiti̱ yó'o, ta tiin ún ñii rí, ka'ni ún rí, ta kasa va̱'a ún rí, ta kuxu ún rí.”
44011008	Ta yi̱'i̱ nda̱kuii̱n i̱, ka̱chí i̱ saá: “Tata, o̱n ki̱ví ke'é i̱ saá ña kuxu i̱ kiti̱ yó'o, chi nda̱ lo'o o̱n vása ní‑xixi i̱ ko̱ñu kiti̱ tí ká'a̱n nda̱yí ña ni̱taa ta̱Moisés ña kúu rí kiti̱ tí kini no̱o̱ Ndios”, ka̱chí i̱ ni̱ka̱'a̱n i̱.
44011009	Ta ni̱ka̱'a̱n tuku to̱'on ña ki̱xi ñoyívi ni̱no xí'in i̱, ka̱chí ña saá: “O̱n vá'a ka̱ ka̱'a̱n ún ndí kiti̱ kini kúu rí, chi Ndios xa nda̱sa ndii ra ndi'i kiti̱”, ka̱chí to̱'on xí'in i̱.
44011010	Ta o̱vi̱ ka̱ yichi̱ ñii ki̱'va saá ni̱ti̱vi ñayó'o no̱o̱ i̱. Ta ndi̱'i xi̱ni i̱ ña, ta ndi̱kó ndi'i ña ni̱ti̱vi no̱o̱ i̱ yó'o kua̱'a̱n ndaa ña ñoyívi ni̱no.
44011011	Tá mií saá ta u̱ni̱ nata̱a na ke̱e ñoo Cesarea va̱xi na nándukú na yi̱'i̱, ta ki̱xaa̱ na ve'e no̱o̱ yóo i̱.
44011012	Ta ni̱ka̱'a̱n Níma̱ Ndios xí'in i̱: “Nda̱ lo'o o̱n kuyi̱'ví ún ko̱'o̱n ún xí'in nata̱a yó'o”, ka̱chí Níma̱ Ndios xí'in i̱. Ta i̱ño̱ nata̱a nañoo Jope na kúu na ndíko̱n yichi̱ ta̱Jesús, ni̱xa̱'a̱n na xí'in i̱ ñoo Cesarea ve'e ñii ta̱a ta̱ na̱ní Cornelio.
44011013	Ta ta̱yó'o nda̱to̱'on ra xí'in ndi̱ ni̱ti̱vi ñii ñaángel no̱o̱ ra, ta ni̱ka̱'a̱n ña xí'in ra, ka̱chí ña saá: “Ti'ví ún nata̱a ña ko̱'o̱n na ñoo Jope ña naní'i na ñii ta̱a ta̱ na̱ní Simón, ta inka̱ ki̱vi̱ ta̱yó'o kúu Pedro.
44011014	Ta ta̱yó'o ndato̱'on ra xí'in ún ta xí'in nave'e ún to̱'on ña ká'a̱n ndasaá kuchiño saka̱ku Ndios ndi'i ndó”, ka̱chí ñaángel xí'in ra.
44011015	Ta saá tá ki̱xaa̱ ndi̱ ve'e ta̱yó'o ñoo Cesarea, ta ki̱xá'á ká'a̱n i̱ xí'in ni̱vi yó'o, ta ki̱xaa̱ Níma̱ Ndios no̱o̱ ndi'i na. Ñii ki̱'va nda̱tán ki̱xaa̱ Níma̱ Ndios no̱o̱ mi̱i yó ña kutaku̱ ña ini yó, saá ki̱xaa̱ ña no̱o̱ nakán.
44011016	Ta saá na̱ká'án i̱ to̱'on ña ni̱ka̱'a̱n ta̱Jesús ki̱vi̱ ka̱chí ra saá: “Ndixa ta̱Juan sa̱kuchu ra ni̱vi xí'in takuií, ta ñii ki̱vi̱ ña va̱xi ndó'ó kuchu ndó xí'in Níma̱ Ndios”, ka̱chí ta̱Jesús.
44011017	Ta saá ku̱nda̱a̱ ini i̱ ñii ki̱'va nda̱tán sa̱ní'i Ndios Níma̱ ra ña kutaku̱ ña ini yó chi ka̱ndixa yó Jesucristo, Ta̱a ta̱Ká'no no̱o̱ yó, saá sa̱ní'i ra Níma̱ ra ni̱vi kán chi ka̱ndixa na Jesucristo. Ta o̱n ko̱ó nda̱yí kómí i̱ ña kasi i̱ no̱o̱ ña kóni Ndios ke'é ra ―káchí ta̱Pedro xí'in na.
44011018	Ki̱vi̱ ndi̱'i xi̱ni̱ so̱'o na to̱'on ña nda̱to̱'on ta̱Pedro xí'in na, ta saá ni̱ya̱a̱ yu'u̱ na, ta o̱n vása ká'a̱n kuáchí ka̱ na xí'in ra. Nda̱ víka̱, ki̱xá'á na kísa ká'no na Ndios, káchí na saá: ―Vitin Ndios ta̱xi ra nda̱yí nda'a̱ ni̱vi na o̱n si̱ví najudío kúu ña kúchiño ndikó ini na ta ki̱'vi na yichi̱ ra. Ta saá Ndios saka̱ku ra na ña kutaku̱ na xí'in ra ndi'i saá ki̱vi̱ ña va̱xi ―káchí nayó'o, na kúu na kándixa ta̱Jesús, na táku̱ ñoo Jerusalén.
44011019	Ta ndi̱'i ni̱xi'i̱ ta̱Esteban, ta najudío nañoo Jerusalén ki̱xá'á na sáxo̱'vi̱ ní na ni̱vi na ndíko̱n yichi̱ ta̱Jesús. Ta saá ni̱vi yó'o na kándixa ta̱Jesús, ke̱e na kua̱'a̱n na, ni̱xi̱ta̱ ní'nó na ña táku̱ na inka̱ ñoo. Ta sava na ni̱xaa̱ na táku̱ na kua̱'a̱ ní ñoo ña ñó'o estado Fenicia, sava na ni̱xaa̱ na táku̱ na isla ña na̱ní Chipre, ta sava na ni̱xaa̱ na táku̱ na ñoo Antioquía. Ta ñii ñii ñoo no̱o̱ ni̱xaa̱ na, ta ni̱ka̱'a̱n ndoso na to̱'on va̱'a xa̱'a̱ ta̱Jesús, ta nda̱to̱'on na to̱'on yó'o ndasaá kuiti xí'in najudío natá'an na, ta o̱n vása ní‑ka'a̱n na ña xí'in inka̱ ni̱vi na o̱n si̱ví najudío kúu.
44011020	Ta saá ni, sava ni̱vi na kándixa ta̱Jesús na táku̱ isla Chipre xí'in inka̱ na táku̱ ñoo Cirene, nayó'o ke̱e na kua̱'a̱n na nda̱ ñoo Antioquía. Tá ni̱xaa̱ na ñoo yó'o, ta ki̱xá'á na ká'a̱n ndoso na to̱'on va̱'a xa̱'a̱ ta̱Jesús no̱o̱ ni̱vi na o̱n vása kúu najudío.
44011021	Ta Ndios ta̱xi ra ndee̱ ra nda'a̱ ni̱vi yó'o ña va̱'a ka̱'a̱n ndoso na to̱'on ra no̱o̱ ni̱vi ñoo yó'o, ta saá kua̱'a̱ ní ni̱vi sa̱ndakoo na yichi̱ yatá xíka na, ta na̱ndikó ini na ta ka̱ndixa na ta̱Jesús.
44011022	Ta ni̱vi na ndíko̱n yichi̱ ta̱Jesús na táku̱ ñoo Jerusalén, ki̱vi̱ xi̱ni̱ so̱'o nayó'o ndí xa kua̱'a̱ ní ni̱vi na o̱n si̱ví najudío kúu, ka̱ndixa na ta̱Jesús, ta saá ti̱'ví na ta̱Bernabé kua̱'a̱n ra nda̱ ñoo Antioquía.
44011023	Tá ki̱xaa̱ ta̱Bernabé ñoo yó'o, ta xi̱ni ra ndi'i ñava̱'a xa ke̱'é Ndios xí'in ni̱vi na kándixa ta̱Jesús ñoo yó'o, ta kúsii̱ ní ini ra xíni ra ñayó'o. Ta ni̱ka̱'a̱n ra xí'in nayó'o, káchí ra saá: ―Ndino'o ini ndó kundiko̱n ndó ko̱'o̱n ndó yichi̱ ta̱Jesús, Ta̱a ta̱Ká'no no̱o̱ yó, ta o̱n sandakoo ndó yichi̱ ra, ta ñii ñii ki̱vi̱ vivíi ka̱ kundiko̱n ndó yichi̱ ra ―káchí ra xí'in na.
44011024	Ta ñii ta̱a ta̱ va̱'a ní kúu ta̱Bernabé, ndino'o ní ndáa ini ra Ndios, ta chútú ní Níma̱ Ndios ini ra. Ta saá kua̱'a̱ ní ni̱vi xi̱ni̱ so̱'o na to̱'on ña ni̱ka̱'a̱n ra, ta na̱ndikó ini na, ta ka̱ndixa na ta̱Jesús.
44011025	Ta saá ke̱e ta̱Bernabé kua̱'a̱n ra nda̱ ñoo Tarso ña nandukú ra ta̱Saulo. Tá ni̱xaa̱ ra ñoo yó'o ta na̱ní'i ra ta̱Saulo, ta ndi̱kó o̱vi̱ na saá, ki̱xaa̱ na ñoo Antioquía.
44011026	Ta ñii kui̱ya̱ ni̱xi̱yo ta̱Bernabé xí'in ta̱Saulo ñoo Antioquía yó'o, ta nákutá'an na xí'in ni̱vi na kándixa ta̱Jesús, ta o̱vi̱ na saá sáná'a na kua̱'a̱ ní ni̱vi xa̱'a̱ yichi̱ ta̱Jesús. Ta ñoo Antioquía yó'o kúu ñoo no̱ó ki̱xá'á ni̱vi sa̱kunaní na cristiano, ni̱vi na ndíko̱n yichi̱ ta̱Jesús.
44011027	Tá ta̱Bernabé xí'in ta̱Saulo yóo ka̱ na ñoo Antioquía, ta sava nata̱a na kúu naprofeta, ke̱e na ñoo Jerusalén ña kua̱'a̱n na ñoo Antioquía. Ta saá ki̱xaa̱ na ñoo yó'o.
44011028	Ñii ta̱profeta yó'o na̱ní ra Agabo, ta Níma̱ Ndios ni̱ka̱'a̱n ña xí'in ra, ta saá ta̱yó'o na̱kundichi ra ta ni̱ka̱'a̱n ndoso ra to̱'on Ndios ña na̱ki'in ra, ta káchí ra saá xí'in ni̱vi: ―Va̱xi ki̱vi̱ ña ndeé ní kunakaa̱ so̱ko ndi'i saá ñoo válí xí'in ndi'i saá ñoo ná'no ña ndá'vi ndaa ñoo Roma ―káchí ta̱Agabo xí'in na. Ta ndixa saá ku̱ndivi, chi ndeé ní xi̱nakaa̱ so̱ko kui̱ya̱ xa̱'nda chiño ta̱rey César Claudio no̱o̱ ndi'i ñoo ña ndá'vi ndaa ñoo Roma.
44011029	Ki̱vi̱ xi̱ni̱ so̱'o na to̱'on Ndios yó'o ña ni̱ka̱'a̱n ta̱Agabo, ta ni̱vi na ndíko̱n yichi̱ ta̱Jesús na̱koo yu'ú na ta chi̱kaa̱ ini na ña ti'ví na si̱'ún ko̱'o̱n nda'a̱ ni̱vi na ndíko̱n yichi̱ ta̱Jesús na táku̱ ñoo estado Judea ña chindeé ña'á na. Ta ñii ñii ni̱vi ta̱xi na si̱'ún yó'o nda̱tán yóo ña kómí na.
44011030	Ta saá ta̱xi na si̱'ún ña xa na̱kaya na nda'a̱ ta̱Bernabé xí'in ta̱Saulo, ta ti̱'ví na o̱vi̱ nata̱a yó'o kua̱'a̱n na xí'in si̱'ún nda̱ ñoo Jerusalén, ña taxi na ña nda'a̱ nata̱a naxi̱kua̱'a̱ na kúu na ndíso chiño xí'in ni̱vi na ndíko̱n yichi̱ ta̱Jesús na táku̱ ñoo yó'o.
44012001	Ta mi̱i kui̱ya̱ saá ta̱rey Herodes Agripa ki̱xá'á ra sáxo̱'vi̱ ní ra sava ni̱vi na ndíko̱n yichi̱ ta̱Jesús.
44012002	Ta xa̱'nda chiño ra ndí xí'in espada ka'ni na ta̱Jacobo, ta̱a ta̱ xi̱kuu ñii ta̱ u̱xu̱ o̱vi̱ ta̱ ni̱xika xí'in ta̱Jesús, ta xi̱kuu ra ñani ta̱apóstol Juan.
44012003	Tá ta̱rey Herodes ku̱nda̱a̱ ini ra ndí najudío na táku̱ ñoo Jerusalén kúsii̱ ní ini na xa̱'a̱ ña ni̱xi'i̱ ta̱Jacobo, ta saá xa̱'nda chiño ra ña tiin na ta̱Pedro ta chikaa̱ na ra ini ve'e ka̱a. Ñayó'o ke̱'é na tá xa ni̱to̱nda̱a yatin ki̱vi̱ ña sákana najudío viko̱ Pascua, ta ñii semana viko̱ yó'o najudío xíxi na si̱ta̱ va̱'a ña o̱n ko̱ó levadura kómí.
44012004	Ta saá ta̱rey Herodes xa̱'nda chiño ra no̱o̱ ko̱mi̱ ti'vi natropa ña kundaa va̱'a na ta̱Pedro ini ve'e ka̱a. Ko̱mi̱ natropa kúu ñii ti'vi, ta ñii ti'vi nayó'o yóo na ndáa na ta̱Pedro i̱ño̱ hora, ta saá ndíko̱n va̱xi inka̱ ti'vi, ta ñii ñii ti'vi natropa yó'o ndáa na ra i̱ño̱ hora, ta saá xi̱no̱ ñii ki̱vi̱. Xa̱ni si̱ni̱ ta̱rey Herodes táná ndi'i viko̱ Pascua, ta saá tava ra ta̱Pedro ve'e ka̱a, ta kasa nani ra xa̱'a̱ kua̱chi ra no̱o̱ ni̱vi.
44012005	Ta ta̱Pedro yóo ra nákaa̱ ra ini ve'e ka̱a, ta ni̱vi na ndíko̱n yichi̱ ta̱Jesús xí'in ña ndino'o ní ini na ká'a̱n na, xáku ndá'ví na no̱o̱ Ndios ña chindeé ra ta̱Pedro.
44012006	Ta ni̱to̱nda̱a ñoó, ta ta̱rey Herodes xa chi̱tóni̱ ra inka̱ ki̱vi̱ tava ra ta̱Pedro ini ve'e ka̱a, ña ko̱'o̱n ra kundichi ra no̱o̱ ni̱vi, ta kasa nani ta̱rey yó'o xa̱'a̱ kua̱chi ra. Ta mi̱i ñoó yó'o yóo ta̱Pedro kísi̱n ra ma̱'ñó o̱vi̱ natropa, chi nó'ni si̱ko̱n nda'a̱ kua'á ra xí'in cadena ña nó'ni si̱ko̱n nda'a̱ ñii ta̱tropa xí'in ra, ta nó'ni si̱ko̱n nda'a̱ yitin ra xí'in inka̱ cadena ña nó'ni si̱ko̱n nda'a̱ inka̱ ta̱tropa xí'in ra, ta inka̱ o̱vi̱ natropa yóo na ndáa na yé'é ve'e ka̱a yó'o.
44012007	Ta xati'va ni̱ti̱vi ñii ñaángel ña ki̱xi no̱o̱ Ndios, ta náye'e tívi ini ve'e ka̱a. Ta ñaángel xí'in nda'a̱ ña sa̱kanda lo'o ña sii̱n ta̱Pedro, ta sa̱nakáxín ña ini ra. Ta ni̱ka̱'a̱n ñaángel xí'in ra, káchí ña saá: ―¡Kama ún! ¡Nakundichi ún vitin! Ta saá xa̱ndi̱ko̱n na̱ko̱yo cadena ña xi̱no'ni si̱ko̱n nda'a̱ ta̱Pedro.
44012008	Ta ni̱ka̱'a̱n ñaángel xí'in ra: ―Nakundixin ún tiko̱to̱ ún, ta nataan ún ndu̱xa̱n xa̱'a̱ ún. Tá ke̱'é ta̱Pedro saá, ta tuku ni̱ka̱'a̱n ñaángel xí'in ra: ―Nakundixin ún capa ún, ta na'a, kixi ún sa̱ta̱ i̱ ―káchí ñaángel xí'in ta̱Pedro.
44012009	Ta saá xi̱ndiko̱n ta̱Pedro sa̱ta̱ ñaángel, ke̱ta ra ve'e ka̱a. Ta o̱n vása ní‑kunda̱a̱ ini ta̱Pedro án ña ndixa kúu ña ndí ñii ñaángel ki̱xaa̱ ña no̱o̱ ra ta chíndeé ña ra, chi kuiti xáni si̱ni̱ ra ndí ñii ña ni̱ti̱vi no̱o̱ ra kúu ña.
44012010	Ta ñaángel xí'in ta̱Pedro kua̱'a̱n na, ta ni̱ya'a na no̱o̱ yóo ta̱tropa ta̱no̱ó, ta saá ni̱ya'a na no̱o̱ yóo ta̱tropa ta̱o̱vi̱, ta saá yá'a na kua̱'a̱n na no̱o̱ yóo yé'é ve'e ka̱a, ta saá na̱xo̱na̱ mi̱i yé'é ka̱a ña ká'no yó'o, ta ke̱e na kua̱'a̱n ndíka̱ na yichi̱ ñoo yó'o. Tá kua̱'a̱n lo'o na, ta ñaángel sa̱ndakoo mató'ón ña ta̱Pedro.
44012011	Ta saá na̱káxín ini ta̱Pedro, ta ku̱nda̱a̱ va̱'a ini ra yu kúu ña ndo̱'o ra. Ta ni̱ka̱'a̱n ra xí'in mi̱i ra, káchí ra saá: ―Vitin kúnda̱a̱ va̱'a ini yó ndí Ndios ndixa ti̱'ví ra ñii ñaángel ña ki̱xi ña sa̱ka̱ku ña mi̱i yó no̱o̱ ndee̱ ta̱Herodes, ta no̱o̱ ña o̱n vá'a ña kóni ke'é najudío xí'in yó ―káchí ta̱Pedro, ká'a̱n ra xí'in mi̱i ra.
44012012	Tá ndi̱'i ku̱nda̱a̱ ini ra ñayó'o, ta saá na̱ki'in ra yichi̱ ta ni̱xaa̱ ra ve'e ñáMaría, ñá kúu si'í ta̱Juan Marcos. Ve'e ñáyó'o na̱kutá'an kua̱'a̱ ní ni̱vi na ndíko̱n yichi̱ ta̱Jesús, ta yóo na ká'a̱n na ndúkú na no̱o̱ Ndios xa̱'a̱ ta̱Pedro.
44012013	Ta ki̱xaa̱ ta̱Pedro ve'e yó'o, ta ka̱na ra ni̱vi na ve'e yó'o, ta ki̱xi ñii ña'a̱ ñá na̱ní Rode, ñá kísa chiño no̱o̱ nave'e yó'o kúu ñá. Ki̱xi ñá koto ñá yu kúu na kána.
44012014	Ta na̱koni ñá to̱'on ta̱Pedro kúu ña, ta na̱ndoso ñá nakuiná ñá yé'é, saá chi kúsii̱ ní ini ñá xa̱'a̱ ña ki̱xaa̱ ta̱Pedro. Ta kama ndi̱kó ñá kua̱'a̱n ñá ndato̱'on ñá xí'in na ndóo ini ve'e ndí ñíndichi ta̱Pedro yé'é.
44012015	Ta ni̱vi na yóo yó'o o̱n vása kándixa na to̱'on ña ká'a̱n ñá, ta ni̱ka̱'a̱n na xí'in ñá, káchí na saá: ―Ñá sána si̱ni̱ kúu yó'ó ―káchí na xí'in ñá. Ta nda̱kuii̱n ñá, ni̱ka̱'a̱n ñá: ―Mi̱i ña ndixa nda̱a̱ kúu ña ká'a̱n i̱ xí'in ndó ndí ta̱Pedro kúu ta̱ ñíndichi yé'é. Ta tuku nda̱kuii̱n na, ká'a̱n na xí'in ñá: ―O̱n si̱ví ta̱Pedro kúu ra. Ndá kuiti níma̱ ta̱Pedro kúu ña ―káchí na xí'in ñá.
44012016	Tá mií ká'a̱n ka̱ na, ta ta̱Pedro ñíndichi yé'é, ta o̱n vása sándakoo ra kána ra ni̱vi ve'e yó'o. Ta saá ni̱xa̱'a̱n na na̱koná na yé'é. Tá xi̱ni na ndí ndixa ta̱Pedro kúu ra, ta na̱ka'nda ní ini na xíto na no̱o̱ ra.
44012017	Ta ni̱xika nda'a̱ ta̱Pedro no̱o̱ na ña o̱n ka̱'a̱n ka̱ na nda̱ ñii to̱'on. Ta saá na̱kuiná na yé'é, ta ni̱ki̱'vi ra ini ve'e, ta ki̱xá'á ra ndáto̱'on ra xí'in na ndasaá ke̱'é Ndios ñava̱'a xí'in ra ña ku̱chiño kee ndíka̱ ra ve'e ka̱a. Tá ndi̱'i nda̱to̱'on ta̱Pedro to̱'on yó'o, ta ni̱ka̱'a̱n ka̱ ra xí'in na, káchí ra saá: ―Ta xí'in ta̱Santiago ta xí'in inka̱ nañani yó ta xí'in náki̱'va̱ yó na kándixa ta̱Jesús, ndato̱'on ndó ndi'i ña ndo̱'o i̱ ―káchí ta̱Pedro xí'in na. Tá ndi̱'i ñayó'o, ta ke̱e ta̱Pedro, kua̱'a̱n ra inka̱ xiiña.
44012018	Ni̱ti̱vi inka̱ ki̱vi̱, ta ndi'i natropa na ndáa ve'e ka̱a, na̱ka'nda ní ini na chi o̱n ko̱ó ka̱ ta̱Pedro ini ve'e ka̱a, ta ñii síso̱ na ndáka̱ to̱'on tá'an na ndasaá kúu ke̱ta ra ve'e ka̱a yó'o.
44012019	Ta ta̱rey Herodes xa̱'nda chiño ra no̱o̱ inka̱ natropa ña ko̱'o̱n na nandukú na ta̱Pedro. Ta ni̱xa̱'a̱n na, ta ni̱‑kuchiño naní'i na ra. Ta saá ta̱rey Herodes ka̱na ra natropa na xi̱kuu na xi̱ndaa ta̱Pedro, va̱xi na no̱o̱ ra. Tá ki̱xaa̱ na no̱o̱ ra, ta ni̱nda̱ka̱ to̱'on va̱'a ra na ndasaá kuchiño ke̱ta ta̱a ta̱ xi̱nakaa̱ ini ve'e ka̱a. Ta ndi̱'i ni̱ka̱'a̱n ra xí'in natropa yó'o, ta saá xa̱'nda chiño ra ña kivi̱ ndi'i nayó'o na xi̱kuu na xi̱ndaa ta̱Pedro ini ve'e ka̱a, chi xáni si̱ni̱ ra ndí nayó'o kúu na ta̱xi ke̱ta ta̱Pedro. Ta ni̱ya'a lo'o ki̱vi̱, ta saá ta̱rey Herodes ke̱e ra ñoo estado Judea ta kua̱'a̱n ra nda̱ ñoo Cesarea kutaku̱ ra.
44012020	Ta ta̱rey Herodes sáa̱ ní ini ra xíni ra ni̱vi nañoo Tiro xí'in nañoo Sidón. Ta saá nañoo yó'o na̱kutá'an na, ta ni̱ka̱'a̱n tá'an na ndasaá koo ke'é na ña tuku nakutá'an va̱'a na xí'in ta̱rey yó'o. Ta ni̱xi̱yo ñii ta̱ká'no, ta̱a ta̱ ndíso chiño xí'in kua̱'a̱ ní chiño ta̱rey Herodes kúu ra, ta ta̱yó'o na̱ní ra Blasto. Ta ni̱vi nañoo Tiro xí'in nañoo Sidón ni̱xaa̱ na no̱o̱ ta̱Blasto, ta ni̱ka̱'a̱n na xí'in ra ndúkú na no̱o̱ ra ña chindeé ra na ña kuchiño nakutá'an va̱'a na xí'in ta̱rey. Saá chi kua̱'a̱ ní ña xíni̱ ñó'ó ni̱vi nañoo Tiro xí'in nañoo Sidón kúu ña sáta na no̱o̱ ni̱vi na táku̱ ñoo no̱o̱ xá'nda chiño ta̱rey Herodes.
44012021	Ta saá ta̱rey Herodes ñii ki̱vi̱ na̱koo yu'ú ra ña nakutá'an ra xí'in ni̱vi nañoo Tiro xí'in nañoo Sidón, ta na̱kundixin ra tiko̱to̱ va̱'a ña livi ndíxin mi̱i narey, ta xi̱koo ra táyi̱ ká'no tón to̱'ó ta ni̱ka̱'a̱n ra xí'in ni̱vi na na̱kutá'an yó'o.
44012022	Tá xi̱ni̱ so̱'o na to̱'on ká'a̱n ra, ta xí'in ndi'i ndee̱ na ni̱ka̱'a̱n na, káchí na saá: ―O̱n si̱ví ta̱a ñoyívi yó'o kúu ta̱a ta̱ ká'a̱n yó'o, chi ñii ndios kúu ña ká'a̱n yó'o ―káchí na, ká'a̱n na xa̱'a̱ ta̱rey Herodes.
44012023	Tá mií xa̱ndi̱ko̱n saá ñii ñaángel sa̱takué'e̱ ña xí'in kue̱'e̱ tikusú ta̱Herodes yó'o, ta ni̱xi'i̱ ra. Saá ni̱ndo'o ra chi kóni ra naki'in ra ñato̱'ó ña kúu ñato̱'ó Ndios.
44012024	Ta to̱'on va̱'a Ndios ña ká'a̱n xa̱'a̱ Jesucristo ni̱xi̱ta̱ ní'nó ka̱ ña, ta kua̱'a̱ ní ka̱ ni̱vi ka̱ndixa na ña.
44012025	Tá ta̱Bernabé xí'in ta̱Saulo sa̱ndi'i na chiño ke̱'é na ñoo Jerusalén, ta ke̱e na kua̱no'o̱ na ñoo Antioquía, ta kua̱'a̱n ta̱Juan xí'in na, ta inka̱ ki̱vi̱ ta̱Juan yó'o kúu Marcos.
44013001	Ñoo Antioquía ni̱xi̱yo kua̱'a̱ ní ni̱vi na ndíko̱n yichi̱ ta̱Jesús ta nákutá'an na xa̱'a̱ ña kísa ká'no na Ndios. Sava ni̱vi yó'o kúu naprofeta, ta kúu na namaestro na sáná'a ni̱vi to̱'on Ndios. Ta saá ta̱Bernabé, ta̱Saulo, ta̱Simón (inka̱ ki̱vi̱ ká'a̱n na xí'in ta̱Simón kúu ta̱To̱ón), ta̱Lucio ta̱ñoo Cirene kúu ra, ta ta̱Manaén (ta̱a ta̱ ñii káchí xa̱'no xí'in ta̱rey Herodes Antipas kúu ra), ndi'i nata̱a yó'o kúu na naprofeta ta kúu na namaestro na kísa ndivi chiño no̱o̱ ni̱vi na kándixa ta̱Jesús na nákutá'an ñoo Antioquía yó'o.
44013002	Ta ni̱to̱nda̱a ñii ki̱vi̱ ni̱vi na kándixa ta̱Jesús na táku̱ ñoo Antioquía na̱kutá'an na xa̱'a̱ ña kísa ká'no na Ndios, ta yóo so'on na ká'a̱n na xí'in Ndios, ta saá ni̱ka̱'a̱n Níma̱ Ndios xí'in na, káchí ña: ―Xa ka̱na i̱ ta̱Bernabé xí'in ta̱Saulo ña kasa ndivi na chiño ña xíni̱ ñó'ó ní no̱o̱ i̱. Ta vitin ndó'ó, va̱'a sakuiso chiño ndó na ña ko̱'o̱n na kasa ndivi na chiño yó'o ―káchí Níma̱ Ndios xí'in ni̱vi na ndíko̱n yichi̱ ta̱Jesús na na̱kutá'an ñoo Antioquía.
44013003	Ta saá yóo so'on ka̱ na, ta ká'a̱n na ndúkú na no̱o̱ Ndios xa̱'a̱ ta̱Bernabé xí'in ta̱Saulo. Ta ndi̱'i ke̱'é na saá, ta chi̱so na nda'a̱ na si̱ni̱ ta̱Saulo xí'in si̱ni̱ ta̱Bernabé, ta ti̱'ví ña'á na ña ko̱'o̱n na kasa ndivi na chiño ña xa ka̱na Ndios na ke'é na.
44013004	Ta Níma̱ Ndios kúu ña ní'i yichi̱ na ña kua̱'a̱n na kasa ndivi na chiño Ndios. Ta saá ta̱Saulo xí'in ta̱Bernabé ke̱e na kua̱'a̱n na ta ni̱xaa̱ na ñoo Seleucia, ta nda̱a na ñii tón barco, ta kua̱'a̱n na ta ni̱xaa̱ na ñoo ña na̱ní Salamina. Ñoo yó'o nákaa̱ ña no̱o̱ ño'o̱ ña kúu isla Chipre.
44013005	Ta ni̱xaa̱ na ñoo yó'o, ta ni̱xa̱'a̱n na ñii ñii ve'e ño̱'o sinagoga najudío, ta ni̱ka̱'a̱n ndoso na to̱'on Ndios no̱o̱ ni̱vi na na̱kutá'an yó'o. Ta ndíko̱n tuku ta̱Juan Marcos kua̱'a̱n ra xí'in ta̱Saulo ta xí'in ta̱Bernabé ña chíndeé ña'á ra.
44013006	Ta saá na̱ki'in na kua̱'a̱n na ta ni̱ya'a na ñii ñii ñoo nda̱ ni̱xaa̱ na ñoo Pafos, ña nákaa̱ inka̱ tá'ví isla Chipre. Ta ñoo yó'o na̱kutá'an na xí'in ñii ta̱judío, ta̱a ta̱ kísa chiño xí'in magia kúu ra, ta kúu ra ñii ta̱profeta vatá ta̱ sándá'ví ni̱vi, ta na̱ní ra Barjesús.
44013007	Ta ta̱yó'o kúu ra ta̱a ta̱ yóo va̱'a xí'in ta̱gobernador Sergio Paulo, ta ta̱gobernador yó'o kúu ra ta̱a ta̱ ndíchí ní si̱ni̱. Ta saá ta̱gobernador yó'o ka̱na ra ta̱Bernabé xí'in ta̱Saulo ña kixi na no̱o̱ ra chi kóni ra koni̱ so̱'o ra to̱'on Ndios. Tá ki̱xaa̱ na no̱o̱ ta̱gobernador yó'o,
44013008	ta yóo ta̱mago Barjesús xí'in ra. (Ta inka̱ ki̱vi̱ Barjesús to̱'on griego kúu Elimas.) Ta ta̱mago yó'o chíkaa̱ ra ndee̱ ña kasi ra ña o̱n kandixa ta̱gobernador to̱'on Ndios ña ndato̱'on naapóstol xí'in ra, chi ta̱Elimas yó'o o̱n xi̱in ra taxi ra ña ta̱gobernador ki̱'vi ra yichi̱ ta̱Jesús.
44013009	Ta ta̱Saulo (ta inka̱ ki̱vi̱ ra kúu Pablo), chútú ní ini ra xí'in Níma̱ Ndios, ta saá na̱koto káxín ra no̱o̱ ta̱Elimas ta ni̱ka̱'a̱n ra xí'in ra,
44013010	káchí ra saá: ―¡Yó'ó kúu ta̱a ta̱ ndíko̱n yichi̱ ñaníma̱ ndiva̱'a ká'no! Yó'ó kúu ta̱a ta̱ kísa toon no̱o̱ ndi'i ñanda̱a̱. Ta̱a ta̱ sándá'ví ni̱vi kúu ún, ta̱a ta̱ vatá kúu ún. ¿Nda̱chun o̱n xi̱in ún sandakoo ún ña sándá'ví ún ni̱vi?, chi ndi'i saá ki̱vi̱ ndúkú ndeé ún ndasaá sati̱ví ún yichi̱ Ndios ña kúu ñanda̱a̱, ta kóni ún sanduu ún ña yichi̱ o̱n vá'a.
44013011	Ta xa̱'a̱ ñayó'o, vitin Ndios saxo̱'vi̱ ra yó'ó, ta kukuáá nduchu̱ no̱o̱ ún ña o̱n kívi ka̱ koto ún ndasaá yé'e ño̱'o ndiví, ta saá koo ún nda̱ kixaa̱ ki̱vi̱ ña chi̱tóni̱ Ndios sandúva̱'a ra nduchu̱ no̱o̱ ún ―káchí ta̱Pablo xí'in ta̱Elimas. Ta xa̱ndi̱ko̱n saá ki̱xaa̱ ña ku̱naa no̱o̱ ta̱Elimas, chi ku̱kuáá nduchu̱ no̱o̱ ra. Saá chi nda̱ lo'o ka̱ o̱n vása tívi xíto ra, ta̱nda̱ xíka kuáá nda'a̱ ra, ndúkú ra ni̱vi ña tiin na nda'a̱ ra ta kuni'i na yichi̱ ra ko̱'o̱n ra.
44013012	Tá xi̱ni ta̱gobernador ña ndo̱'o ta̱Elimas, ta saá na̱ndikó ini ra, ta ka̱ndixa ra ta̱Jesús ta ki̱xá'á ra ndíko̱n ra yichi̱ ra. Ta xí'in ñasi̱i̱ ini ra ta xí'in ña na̱ka'nda ini ra, xíni̱ so̱'o ra to̱'on ña sa̱ná'a ta̱Pablo xa̱'a̱ ta̱Jesús xí'in ra.
44013013	Ta saá ta̱Pablo ke̱e ra ñoo Pafos kua̱'a̱n ra xí'in natá'an ra, ta nda̱a na ñii tón barco, ta kua̱'a̱n na nda̱ ñoo Perge, ña nákaa̱ estado Panfilia. Ta ñoo yó'o ta̱Juan Marcos sa̱ndakoo ra naapóstol, ta na̱ndikó ra kua̱no'o̱ ra ñoo Jerusalén.
44013014	Ta saá na̱ki'in ta̱Pablo kua̱'a̱n ra xí'in natá'an ra nda̱ ñoo Antioquía ña nákaa̱ estado Pisidia. Tá ni̱to̱nda̱a ki̱vi̱ yi̱i̱ ña nákindée najudío, ta saá kua̱'a̱n naapóstol yó'o ve'e ño̱'o sinagoga ña nákaa̱ ñoo yó'o, ta ni̱xaa̱ na ta xi̱kundo̱o na.
44013015	Ta saá ñii ta̱a na̱kundichi ra ta ka̱'vi ra lo'o to̱'on Ndios ña ni̱taa ta̱Moisés, ta ka̱'vi ra lo'o to̱'on Ndios ña ni̱taa inka̱ ta̱profeta xi̱na̱'á ña xi̱ni̱ so̱'o ni̱vi na ndóo yó'o. Ta ndi̱'i ka̱'vi ta̱yó'o, ta naná'no ve'e ño̱'o sinagoga yó'o ni̱ka̱'a̱n na xí'in naapóstol, káchí na saá xí'in na: ―Tata natá'an yó, tá yóo ka̱ to̱'on ña ka̱'a̱n ndó ña chikaa̱ ndó ndee̱ ini ndi̱, ta saá vitin ndúkú ndi̱ no̱o̱ ndó ña ka̱'a̱n ndó ndato̱'on ndó xí'in ndi̱ ―káchí naná'no ve'e ño̱'o sinagoga xí'in ta̱Pablo ta xí'in ta̱Bernabé.
44013016	Ta saá ta̱Pablo na̱kundichi ra ta ni̱xika nda'a̱ ra no̱o̱ ni̱vi na na̱kutá'an yó'o ña tási̱ín koo yu'u̱ na. Ta saá ki̱xá'á ra ka̱'a̱n ra, nda̱to̱'on ra xí'in na: ―Tata natá'an yó, ndó'ó na kúu ni̱vi sa̱'ya ñani síkuá ta̱Israel, ta xí'in ndó'ó, ni̱vi na kísa to̱'ó Ndios, vará o̱n vása kúu ndó ni̱vi nañoo Israel, ndúkú i̱ no̱o̱ ndi'i ndó ña koni̱ so̱'o ndó to̱'on ña ka̱'a̱n i̱ ndato̱'on i̱ xí'in ndó vitin.
44013017	Ndato̱'on i̱ xí'in ndó ndasaá ke̱'é Ndios kui̱ya̱ xi̱na̱'á xí'in naxi̱i̱ síkuá mi̱i yó ni̱vi naIsrael. Saá chi Ndios na̱ka̱xin ra naIsrael ña kuu na ni̱vi na ndíko̱n ña'á. Ta ki̱vi̱ xi̱taku̱ na ñoo Egipto, ta Ndios ke̱'é ra ñava̱'a xí'in na ña kui̱na̱ na, ta ndu̱u na kua̱'a̱ ní ni̱vi. Ta saá xi̱kuu na naesclavo, na o̱n vása xi̱komí nda̱yí ña sandakoo na ña yo̱'vi̱ ki̱sa chiño na no̱o̱ napatrón na, ta ni̱xo̱'vi̱ ní na. Ta saá xí'in ndee̱ ra, Ndios ta̱va ra ndi'i naIsrael ña ke̱e na ñoo Egipto, ta kua̱'a̱n ndíka̱ na.
44013018	Ta saá o̱vi̱ si̱ko̱ kui̱ya̱ ku̱ndeé ini Ndios no̱o̱ ña o̱n vá'a ke̱'é na ki̱vi̱ ni̱xika na yuku̱ yi̱chí. Ta saá ni, xi̱ndaa ra na ta ki̱sa ma̱ni̱ ra na.
44013019	Ta saá ki̱xaa̱ na no̱o̱ ño'o̱ ña na̱ní Canaán, ta Ndios chi̱ndeé ra naIsrael ña sa̱ndi'i na xa̱'a̱ ni̱vi na kúu u̱xa̱ ti'vi ná'no na xi̱taku̱ no̱o̱ ño'o̱ Canaán yó'o, ta ta̱xi ra ño'o̱ Canaán yó'o ndu̱u ña ño'o̱ ni̱vi naIsrael na xi̱kuu xi̱i̱ síkuá yó.
44013020	Ta saá, ko̱mi̱ ciento o̱vi̱ si̱ko̱ u̱xu̱ kui̱ya̱, najuez xi̱kuu ni̱vi naná'no no̱o̱ naIsrael, ta xa̱'nda chiño na no̱o̱ na. Ta saá ta̱profeta Samuel xi̱kuu ra ta̱chiño ká'no no̱o̱ naIsrael.
44013021	Ta saá naIsrael na̱kuita na, ta ñii toon ndu̱kú na no̱o̱ ta̱Samuel ña taxi ra ñii ta̱a kuu ra ta̱rey no̱o̱ na. Ña̱kán Ndios ta̱xi ra nda̱yí nda'a̱ ta̱Saúl ña xi̱kuu ra ta̱rey ta xa̱'nda chiño ra no̱o̱ na. Ta ta̱Saúl yó'o xi̱kuu ra sa̱'ya ta̱Cis, ta kúu ra ta̱tá'an ñii ti'vi ni̱vi naIsrael, ña na̱ní tribu Benjamín. Ta ta̱rey Saúl xa̱'nda chiño ra no̱o̱ naIsrael o̱vi̱ si̱ko̱ kui̱ya̱.
44013022	Ta saá Ndios ki̱ndaa ra nda̱yí nda'a̱ ta̱Saúl, ta ta̱xi ra nda̱yí yó'o nda'a̱ ta̱David, ta xi̱kuu ra ta̱rey ta̱ xa̱'nda chiño no̱o̱ naIsrael. Ta ni̱ka̱'a̱n Ndios xa̱'a̱ ta̱David, ka̱chí ra saá: “Nda̱tán yóo ini i̱, saá yóo ini ta̱David, ta̱ kúu sa̱'ya ta̱Isaí, ta kúsii̱ ní ini i̱ xíni i̱ ra, ta ndixa kasa ndivi ndi'i ra ña kóni i̱”, ka̱chí Ndios xa̱'a̱ ta̱rey David.
44013023	Ta̱rey David yó'o xi̱kuu xi̱i̱ síkuá ta̱Jesús, ta̱a ta̱ ti̱'ví Ndios ña saka̱ku ra ni̱vi naIsrael. Ta xí'in ña ke̱'é ra saá, Ndios ki̱sa ndivi ra ña ki̱ndo̱o ra xí'in naxi̱i̱ síkuá yó.
44013024	Tá o̱n ta̱'án ka̱ kixaa̱ ta̱Jesús ña kasa ndivi ra chiño ña ta̱xi Ndios nda'a̱ ra, ta ki̱xi si'na ta̱Juan, ta ni̱ka̱'a̱n ndoso ra to̱'on Ndios no̱o̱ ni̱vi nañoo Israel. Ni̱ka̱'a̱n ra xí'in na ndí xíni̱ ñó'ó nandikó ini na, ta sandakoo na yichi̱ ña o̱n vá'a xíka na, ta saá kixi na kuchu na.
44013025	Tá xa yatin ni̱to̱nda̱a ki̱vi̱ ña ndi̱'i chiño ta̱Juan, ta saá ni̱nda̱ka̱ to̱'on ra ni̱vi, ka̱chí ra saá xí'in na: “¿Yukía̱ xáni si̱ni̱ ndó xa̱'a̱ i̱? ¿Yu kúu i̱, káchí ndó? Chi o̱n si̱ví yi̱'i̱ kúu ta̱a ta̱ ti̱'ví Ndios va̱xi saka̱ku ni̱vi ñoyívi yó'o. Saá chi ta̱a ta̱ ti̱'ví Ndios va̱xi saka̱ku mi̱i yó va̱xi ra sa̱ta̱ i̱. Ta̱a ta̱ ká'no ní ka̱ no̱o̱ i̱ kúu ra, ta yi̱'i̱ kúu ta̱a ta̱ ni̱no̱ ní ka̱ no̱o̱ ra. Yi̱'i̱ kúu ta̱a ta̱ kísa chiño kuiti no̱o̱ ra”, ka̱chí ta̱Juan xí'in na.
44013026	’Ndó'ó, nañoo i̱, najudío na kúu sa̱'ya ñani síkuá ta̱Abraham, ta ndó'ó ni̱vi na kísa to̱'ó Ndios, ta o̱n si̱ví najudío kúu ndó, vitin ká'a̱n ndoso i̱ no̱o̱ ndi'i ndó ndí Ndios xa ti̱'ví ra to̱'on ra ki̱xaa̱ ña no̱o̱ yó, ta to̱'on yó'o ká'a̱n ña ndasaá ta̱Jesús kuchiño saka̱ku ra ndi'i yó.
44013027	Ta saá ni, ni̱vi nañoo Jerusalén ta xí'in nachiño ná'no no̱o̱ na, ni̱‑kunda̱a̱ ini na yu kúu ta̱Jesús, ni o̱n vása ní‑kunda̱a̱ ini na yukía̱ káchí to̱'on Ndios ña ni̱taa na xi̱na̱'á xa̱'a̱ ta̱a ta̱ ti'ví Ndios saka̱ku ra mi̱i yó. Vará mi̱i to̱'on Ndios yó'o ká'vi najudío ve'e ño̱'o sinagoga ñii ñii ki̱vi̱ yi̱i̱ ña nákindée na, ta o̱n vása ní‑kunda̱a̱ ini na ndí ta̱Jesús kúu ta̱a ta̱ ká'a̱n to̱'on Ndios xa̱'a̱. Ña̱kán ni̱ka̱'a̱n na ndí xíni̱ ñó'ó kivi̱ ta̱Jesús. Ta xí'in ña ke̱'é na saá, ki̱sa ndivi na to̱'on Ndios ña ni̱taa naprofeta xi̱na̱'á.
44013028	Vará o̱n vása ní‑naní'i na kua̱chi ta̱Jesús ña taxi ka'ni na ra, ta ndu̱kú na no̱o̱ ta̱gobernador Pilato taxi ra nda̱yí nda'a̱ na ña ka'ni na ta̱Jesús.
44013029	Ta saá, tá ndi̱'i ku̱ndivi ndi'i to̱'on Ndios ña ká'a̱n xa̱'a̱ ña kundo'o ta̱Jesús, ta saá ni̱xi'i̱ ra, ta sa̱noo na yi̱kí ko̱ñu ra nda'a̱ tón cruz ta sa̱ndúxu̱n na ña ti̱xin kavua̱.
44013030	Tá ni̱ya'a lo'o ki̱vi̱, ta Ndios sa̱nataku̱ ra ta̱Jesús.
44013031	Tá ndi̱'i na̱taku̱ ra, ta kua̱'a̱ ki̱vi̱ ni̱xi̱yo ra ñoyívi yó'o, ta kua̱'a̱ yichi̱ ni̱ti̱vi ra no̱o̱ ni̱vi na kúu na xa ni̱xika xí'in ra estado Galilea ta̱nda̱ ñoo Jerusalén ki̱vi̱ tá o̱n ta̱'án kivi̱ ra nda'a̱ tón cruz. Ta vitin ni̱vi yó'o kúu na ndákuii̱n ndí ndixa na̱taku̱ ra, ta ndáto̱'on na xa̱'a̱ ra no̱o̱ ndi'i nañoo Israel.
44013032	’Ta vitin ndáto̱'on ndi̱ xí'in ndó to̱'on va̱'a ndí Ndios xa ki̱sa ndivi ra ña ki̱ndo̱o ra xi̱na̱'á xí'in naxi̱i̱ síkuá mi̱i yó na kúu naIsrael.
44013033	Saá chi sa̱nataku̱ ra ta̱Jesús, ta xí'in ñayó'o sáná'a ra ndí ta̱Jesús kúu ta̱a ta̱ na̱ka̱xin ra saka̱ku ni̱vi. Ñii ki̱'va saá sáná'a ñii xiiña no̱o̱ to̱'on Ndios ña kúu Salmo o̱vi̱, no̱o̱ ni̱taa na to̱'on ña ni̱ka̱'a̱n Ndios xí'in ta̱a ta̱ na̱ka̱xin ra. To̱'on Ndios yó'o káchí ña saá: “Yó'ó kúu Sa̱'ya i̱, ta chi̱tóni̱ i̱ ndí ki̱vi̱ vitin xí'in ndi'i ki̱vi̱ ña va̱xi kúu i̱ Yivá ún”, ka̱chí Ndios, ni̱taa na xi̱na̱'á.
44013034	Ndios sa̱nataku̱ ra ta̱Jesús, ta nda̱ ñii ki̱vi̱ ña va̱xi o̱n kivi̱ ka̱ ra ni o̱n ta̱'yi̱ yi̱kí ko̱ñu ra. Ta xí'in ña sa̱nataku̱ ra ta̱Jesús saá, Ndios ki̱sa ndivi ra to̱'on ra ña ni̱taa na xi̱na̱'á, ka̱chí ra saá: “Ndixa xa̱'a̱ mi̱i ndó kasa ndivi i̱ ñava̱'a ña kúu ña ki̱ndo̱o i̱ xí'in ta̱rey David”, ka̱chí Ndios.
44013035	Ta inka̱ xiiña no̱o̱ to̱'on Ndios ña na̱ní Salmos, va̱xi to̱'on ña káchí saá: “Tata Ndios, tá kixaa̱ ki̱vi̱ ña kivi̱ ta̱a ta̱yi̱i̱ ta̱ kísa chiño no̱o̱ ún, ta ndu̱xu̱n ra, ta ndixa o̱n taxi ún ña ta̱'yi̱ yi̱kí ko̱ñu ra”, káchí ña.
44013036	Ta kúnda̱a̱ ini yó ndí to̱'on yó'o o̱n vása ká'a̱n ña xa̱'a̱ ta̱rey David. Saá chi tá ndi̱'i ki̱sa ndivi ta̱rey David ña chi̱tóni̱ Ndios, ta saá ni̱xi'i̱ ra, ta sa̱ndúxu̱n na yi̱kí ko̱ñu ra, ta ni̱ta̱'yi̱ yi̱kí ko̱ñu ra.
44013037	Ta ta̱Jesús, vará ni̱xi'i̱ ra, ta o̱n vása ní‑ta'yi̱ yi̱kí ko̱ñu ra, chi Ndios sa̱nataku̱ ña'á ra.
44013038	Natá'an yó, xíni̱ ñó'ó kunda̱a̱ ini ndó to̱'on yó'o: Ndixa ta̱Jesús ni̱xi'i̱ ra xa̱'a̱ kua̱chi yó, ta xa̱'a̱ ña ke̱'é ra saá, Ndios kúchiño kasa ká'no ini ra xa̱'a̱ kua̱chi yó.
44013039	Saá chi tá kandixa yó ta̱Jesús, Ndios kasa ká'no ini ra xa̱'a̱ kua̱chi yó ta sanduu ra yó ni̱vi na ndii no̱o̱ ra. Ta xa̱'a̱ ñayó'o kúnda̱a̱ ini yó ndí ta̱Jesús xa ki̱sa ndivi ra chiño ña o̱n vása kúchiño kasa ndivi nda̱yí Ndios ña kúu ña ni̱taa ta̱Moisés xi̱na̱'á.
44013040	Vitin kuenda ní koo ndó ko̱to̱ o̱n kua'a ndó kandixa ndó to̱'on yó'o, ta saá kundivi xí'in ndó ña ni̱ka̱'a̱n Ndios xa̱'a̱ ni̱vi na toon ní ini, chi naprofeta ni̱taa na to̱'on Ndios ña káchí saá:
44013041	Ndó'ó, tá kúu ndó ni̱vi na xáku̱ ndaa yi̱'i̱, ta̱a ta̱ kúu Ndios, vitin kuyi̱'ví ndó ta naka'nda ini ndó. Ta va̱'a kono ndó ko̱'o̱n xíká ndó ko̱to̱ yo̱'vi̱ ní xo̱'vi̱ ndó ña va̱xi. Saá chi yi̱'i̱ ke'é i̱ ñii chiño ká'no ní ki̱vi̱ táku̱ ka̱ ndó ñoyívi no̱o̱ ño'o̱. Chiño yó'o ká'no ní ña, ta saá, táná koo ni̱vi na ndato̱'on xí'in ndó xa̱'a̱ chiño yó'o, ta o̱n vása kuchiño ndó kandixa ndó ña ndato̱'on na, ka̱chí Ndios, ni̱taa ñii ta̱profeta xi̱na̱'á ―káchí ta̱Pablo, nda̱to̱'on ra xí'in ni̱vi na na̱kutá'an ve'e ño̱'o sinagoga yó'o.
44013042	Ta saá ta̱Pablo xí'in ta̱Bernabé ki̱xá'á na kée na ve'e ño̱'o yó'o. Ta ni̱vi na o̱n si̱ví najudío kúu, xa̱ku ndá'ví na no̱o̱ na ña kixi tuku na inka̱ yichi̱ ña kúu ki̱vi̱ yi̱i̱ ña nákutá'an nayó'o. Saá chi kóni na ña naapóstol yó'o nandaxin ka̱ na to̱'on ña ki̱xá'á na sáná'a na no̱o̱ ni̱vi yó'o.
44013043	Ta saá tá ke̱e ta̱Bernabé xí'in ta̱Pablo ve'e ño̱'o sinagoga yó'o, ta kua̱'a̱ ní ni̱vi ke̱e na ndíko̱n na sa̱ta̱ naapóstol yó'o no̱o̱ kua̱'a̱n nayó'o. Sava ni̱vi na kua̱'a̱n sa̱ta̱ na kúu najudío, ta sava na kúu ni̱vi na ndíko̱n yichi̱ najudío ta ñii káchí kísa to̱'ó na Ndios xí'in na, vará o̱n si̱ví najudío kúu na. Ta̱Pablo xí'in ta̱Bernabé nda̱to̱'on na xí'in ni̱vi na ndíko̱n sa̱ta̱ na yó'o, káchí na saá: ―Nda̱ ñii ki̱vi̱ o̱n sandakoo ndó yichi̱ ta̱Jesús no̱o̱ ndixa Ndios sání'i ra ndó'ó kua̱'a̱ ní ñava̱'a ―káchí naapóstol xí'in ni̱vi yó'o.
44013044	Ta saá ni̱ya'a u̱xa̱ ki̱vi̱, ta ni̱to̱nda̱a inka̱ ki̱vi̱ yi̱i̱ ña nákindée najudío. Ta saá ta̱Pablo xí'in ta̱Bernabé ki̱xaa̱ tuku na ve'e ño̱'o sinagoga no̱o̱ xa na̱kutá'an kua̱'a̱ ní ni̱vi. Saá chi ndi'i ni̱vi ñoo yó'o ki̱xaa̱ na ña koni̱ so̱'o na to̱'on Ndios.
44013045	Ta naná'no no̱o̱ najudío, ki̱vi̱ xi̱ni nayó'o ndí kua̱'a̱ ní ni̱vi na̱kutá'an na xa̱'a̱ ña koni̱ so̱'o na to̱'on ña saná'a naapóstol, ta chútú ní ini naná'no yó'o xí'in ñakuíni̱. Ta saá ki̱xá'á na kándiva̱'a na xí'in ta̱Pablo, ta ni̱ka̱'a̱n na xí'in ra ndí o̱n si̱ví ñanda̱a̱ kúu to̱'on sáná'a ra.
44013046	Ta saá nda̱kuii̱n ta̱Pablo xí'in ta̱Bernabé, ni̱ka̱'a̱n na, káchí na: ―Ndixa chiño no̱o̱ ndi̱ kúu ña si'na ndato̱'on ndi̱ to̱'on Ndios xí'in ndó'ó na kúu natá'an yó najudío. Ta saá ni, vitin ndó'ó o̱n xi̱in ndó kandixa ndó to̱'on yó'o. Saá chi ndó'ó xáni si̱ni̱ ndó ndí o̱n vása ndáya̱'ví ndó naki'in ndó ñava̱'a saní'i Ndios ndó'ó, ña kúu ña kutaku̱ ndó xí'in ra ndi'i saá ki̱vi̱. Ña̱kán kía̱ sandakoo ndi̱ ndó'ó ta ko̱'o̱n ndi̱ inka̱ xiiña no̱o̱ táku̱ ni̱vi na o̱n si̱ví najudío kúu, ta ndato̱'on ndi̱ to̱'on Ndios xí'in nayó'o.
44013047	Chi ña ke'é ndi̱ saá kúu ña xa̱'nda chiño Ndios no̱o̱ ndi̱, ki̱vi̱ ka̱chí ra: Taxi i̱ ña nduu ndó nda̱tán yóo ño'o̱ ña yé'e, saá koo ndó no̱o̱ ni̱vi na o̱n si̱ví najudío kúu, na táku̱ inka̱ xiiña. Nda̱tán yóo ño'o̱ ña yé'e, ña kuchiño koto na yichi̱ va̱'a, saá koo ndó'ó, chi saná'a ndó ni̱vi na táku̱ inka̱ xiiña ña kuni'i ndó yichi̱ ña kuchiño kixaa̱ na no̱o̱ i̱, ta saka̱ku i̱ na, ka̱chí Ndios xí'in ndi̱ ―káchí ta̱Pablo, ndáto̱'on ra xí'in nayó'o.
44013048	Tá ni̱vi na o̱n vása kúu najudío xi̱ni̱ so̱'o na to̱'on yó'o, ta kúsii̱ ní ini na, ta ki̱xá'á na ká'a̱n na, káchí na ndí ña va̱'a ní kúu to̱'on Ndios. Ta ndi'i ni̱vi na kúu na na̱ka̱xin Ndios xa̱'a̱ ña kutaku̱ na xí'in ra ndi'i saá ki̱vi̱ ña va̱xi, ni̱vi yó'o ka̱ndixa na to̱'on Ndios ña xi̱ni̱ so̱'o na nda̱to̱'on ta̱Pablo, ta ki̱xá'á na ndíko̱n na yichi̱ Ndios.
44013049	Ta saá to̱'on Ndios ni̱xi̱ta̱ ní'nó ña ndi'i saá ñoo ña ñó'o estado Pisidia yó'o.
44013050	Ta ñoo yó'o yóo náña'a̱ ná kúu ná kísa to̱'ó Ndios, ta kánóo to̱'on va̱'a xa̱'a̱ ná no̱o̱ ni̱vi. Ta saá tuku yóo nata̱a naná'no na kúu nachiño ñoo yó'o. Ta saá sava naná'no no̱o̱ najudío ki̱xaa̱ na no̱o̱ náña'a̱ xí'in nata̱a yó'o, ta xí'in to̱'on vatá ká'a̱n na xa̱'a̱ ta̱Pablo ta xí'in ta̱Bernabé, chu̱'u ña'á na, ta sa̱saa̱ na ndi'i nayó'o. Ta saá xí'in ña sáa̱ ní ini na, ta̱xin na ta̱Pablo xí'in ta̱Bernabé ña kee na ñoo yó'o ta ko̱'o̱n na inka̱ xiiña.
44013051	Ta saá ta̱Pablo xí'in ta̱Bernabé ta̱va na ndu̱xa̱n ñó'o xa̱'a̱ na, ta sa̱kisin na ña, ña ko̱yo yaa̱ ña kómí ña. Ta ña ke̱'é na saá kóni kachí ña ndí ni̱vi nañoo yó'o kúu na ndíso kua̱chi chi ni̱‑xiin na koni̱ so̱'o na to̱'on Ndios. Ta saá ta̱Pablo xí'in ta̱Bernabé ke̱e na ta kua̱'a̱n na nda̱ ñoo Iconio.
44013052	Ta ni̱vi na kándixa ta̱Jesús na táku̱ ñoo Antioquía ni̱ndo̱o na ñoo na, ta kúsii̱ ní ini na, chi chútú ini na xí'in Níma̱ Ndios.
44014001	Tá ni̱xaa̱ ta̱Pablo xí'in ta̱Bernabé ñoo Iconio, ta kua̱'a̱n na ta ni̱ki̱'vi na ini ve'e ño̱'o sinagoga, ta no̱o̱ ni̱vi yó'o va̱'a ní nda̱to̱'on na to̱'on Ndios xa̱'a̱ ta̱Jesús. Ta saá kua̱'a̱ ní najudío xí'in inka̱ ni̱vi na o̱n vása kúu najudío ka̱ndixa na to̱'on yó'o, ta ni̱ki̱'vi na yichi̱ ta̱Jesús.
44014002	Sava najudío na ni̱‑xiin kandixa to̱'on xa̱'a̱ ta̱Jesús, ni̱ka̱'a̱n na to̱'on ña sa̱saa̱ na sava ni̱vi na o̱n vása kúu najudío, ta nayó'o ni̱saa̱ ini na xi̱ni na ni̱vi na ndíko̱n yichi̱ ta̱Jesús.
44014003	Ta saá ni, ta̱Pablo xí'in ta̱Bernabé ki̱ndo̱o ka̱ na kua̱'a̱ ní ki̱vi̱ ñoo Iconio yó'o, ta o̱n vása ní‑yi'ví na, ta ni̱ka̱'a̱n ndoso na to̱'on Ndios no̱o̱ ni̱vi ñoo yó'o, ndáto̱'on na ndí Ndios kúu ta̱a ta̱ ká'no ini, ta kúu ra ta̱ kí'vi ini xíni ra ni̱vi. Ta nda'a̱ ta̱Pablo xí'in ta̱Bernabé, Ndios ta̱xi ra ndee̱ ra xa̱'a̱ ña ke̱'é na kua̱'a̱ ní ñava̱'a ná'no ña ta̱xi ña na̱ka'nda ní ini ni̱vi xíni na. Xí'in ña ké'é na saá, Ndios sa̱ná'a káxín ra no̱o̱ ni̱vi ndí to̱'on ña nda̱to̱'on na xa̱'a̱ ra kúu ñanda̱a̱.
44014004	Ta saá ni, ni̱vi nañoo yó'o ni̱ta̱'vi̱ tá'an na: sava na xi̱kundiko̱n na ta̱Pablo xí'in ta̱Bernabé, ta sava na xi̱kundiko̱n na najudío na ni̱‑xiin kandixa to̱'on xa̱'a̱ ta̱Jesús.
44014005	Ta saá sava najudío, xí'in inka̱ sava na o̱n vása kúu najudío, xí'in inka̱ naná'no no̱o̱ nañoo yó'o, na̱koo yu'ú na, ta ndu̱kú na ndasaá koo satakué'e̱ na ta̱Pablo xí'in ta̱Bernabé ña koon na yu̱u̱ nayó'o ta ka'ni ña'á na.
44014006	Tá xi̱ni̱ so̱'o ta̱Pablo xí'in ta̱Bernabé yukía̱ chi̱kaa̱ ini ni̱vi yó'o ke'é na, ta ke̱e na kua̱'a̱n na nda̱ inka̱ ñoo ña na̱ní Listra xí'in ñoo ña na̱ní Derbe ña ñó'o estado Licaonia, ta kua̱'a̱n na ñii ñii ñoo yatin yó'o.
44014007	Ta ndi'i saá ñoo no̱o̱ xáa̱ na, ta ká'a̱n ndoso na to̱'on va̱'a xa̱'a̱ ta̱Jesús no̱o̱ ni̱vi na táku̱ ñoo yó'o.
44014008	Ta ñoo Listra táku̱ ñii ta̱a, ta̱ o̱n ki̱ví kaka xá'á kúu ra, ta̱nda̱ ki̱vi̱ ka̱ku ra ta̱nda̱ vitin o̱n ki̱ví kaka xá'á ra.
44014009	Ta ta̱a yó'o yóo ra xíni̱ so̱'o ra to̱'on ká'a̱n ta̱Pablo, ta saá ta̱Pablo xi̱to káxín ra nduchu̱ no̱o̱ ta̱ o̱n ki̱ví kaka xá'á yó'o, ta ku̱nda̱a̱ ini ra ndí ta̱yó'o kándixa ra ndí Ndios kúchiño ra sandúva̱'a ña'á ra.
44014010	Ta ta̱Pablo, xí'in ndi'i ndee̱ ra, ni̱ka̱'a̱n ra xí'in ta̱a ta̱ o̱n ki̱ví kaka xá'á yó'o, káchí ra saá: ―Nakundichi ún ta kaka xá'á ún ―káchí ta̱Pablo xí'in ra. Ta saá ñii ndeé ka̱ndeta ra nda̱ ni̱no, ta ki̱xá'á ra xíka xá'á ra.
44014011	Tá xi̱ni ni̱vi ña ke̱'é ta̱Pablo xí'in ta̱a ta̱ o̱n ki̱ví kaka xá'á yó'o, ta saá xí'in ndi'i ndee̱ na, ki̱xá'á na ká'a̱n na, káchí na saá: ―¡Koto ndó vitin! Xa ki̱xaa̱ o̱vi̱ ndios no̱o̱ yó. Nda̱tán ná'a ni̱vi saá ná'a na ―káchí na, ká'a̱n na xí'in tá'an na xí'in to̱'on licaonio, ña kúu to̱'on mi̱i na.
44014012	Ni̱vi yó'o xáni si̱ni̱ na ta̱Bernabé kúu ñii ndios ña na̱ní Júpiter, ta ta̱Pablo kúu inka̱ ndios ña na̱ní Mercurio. Saá xáni si̱ni̱ na chi ta̱Pablo kúu ta̱ ni̱ka̱'a̱n ndoso to̱'on no̱o̱ na.
44014013	Ta yóo ñii ve'e ño̱'o Júpiter yatin yé'é no̱o̱ kí'vi ni̱vi ñoo yó'o. Ta ve'e ño̱'o yó'o ke̱ta ñii su̱tu̱, ta̱a ta̱ kísa chiño no̱o̱ Júpiter kúu ra. Va̱xi ra, ta o̱vi̱ si̱ndi̱ki̱ va̱xi rí xí'in ra, ta ní'i ra kua̱'a̱ ní yita livi ña chi̱'i yíko̱n na kúu ña. Saá chi ta̱su̱tu̱ xí'in ni̱vi na ndíko̱n sa̱ta̱ ra, va̱xi na ña so̱ko̱ na ndi'i ñayó'o no̱o̱ ta̱Pablo xí'in ta̱Bernabé.
44014014	Ta ku̱nda̱a̱ ini ta̱Pablo xí'in ta̱Bernabé yu kúu ña kóni ni̱vi ke'é na, chi xáni si̱ni̱ ni̱vi ndí o̱vi̱ ndios kúu naapóstol yó'o, ta saá ña xáni si̱ni̱ ni̱vi yó'o ki̱sa kini ña ini naapóstol yó'o, ña̱kán ti̱in na tiko̱to̱ ña ndíxin na, ta nda̱ta na ña. Ta ta̱Pablo xí'in ta̱Bernabé kama ni̱ki̱'vi na ma̱'ñó ndi'i ni̱vi yó'o, ta xí'in ndi'i ndee̱ na ni̱ka̱'a̱n na, káchí na saá:
44014015	―Ndi'i ndó'ó ni̱vi na nákutá'an yó'o, ¿nda̱chun ké'é ndó saá? Chi mi̱i ndi̱, o̱n si̱ví ndios kúu ndi̱, ndasaá kuiti ni̱vi kúu ndi̱. Nda̱tán yóo mi̱i ndó, saá yóo ndi̱, ta ki̱xaa̱ ndi̱ no̱o̱ ndó ña ndato̱'on ndi̱ to̱'on va̱'a xa̱'a̱ Ndios ndino'o xí'in ndó, xa̱'a̱ ña sandakoo ndó ña kísa to̱'ó ndó inka̱ ndios, ña o̱n vása ndáya̱'ví. Ta ndúkú ndi̱ no̱o̱ ndó ña nandikó ini ndó ta kixá'á ndó kasa to̱'ó ndó ñii la̱á Ndios ta̱táku̱, ta̱ kúu ta̱ ki̱sa va̱'a ndi'i ña yóo. Ndios ta̱táku̱ yó'o ki̱sa va̱'a ra ñoyívi ni̱no, ki̱sa va̱'a ra takuií mi̱ni, ta ki̱sa va̱'a ra ñoyívi yó'o. Saá tuku ki̱sa va̱'a ra ndi'i ña yóo ñoyívi yó'o, ta ki̱sa va̱'a ra ndi'i ña yóo ñoyívi ni̱no, ta ki̱sa va̱'a ra ndi'i ña ñó'o ini takuií mi̱ni.
44014016	Kui̱ya̱ xi̱na̱'á Ndios ta̱xi ra ndí ni̱vi ko̱'o̱n na yichi̱ mi̱i na.
44014017	Ta vará kua̱'a̱n yó yichi̱ mi̱i yó, ta Ndios o̱n vása ní‑sandakoo ra sáná'a ra yó xa̱'a̱ yu kúu ra, ta ndixa xíni yó kua̱'a̱ ní ñava̱'a ké'é Ndios xí'in yó. Saá chi Ndios kúu ta̱a ta̱ táxi ña va̱'a kóon sa̱vi̱ no̱o̱ ño'o̱ xa̱'a̱ ña kui̱na̱ ndi'i no̱o̱ ña xíxi yó. Ta xí'in ña ke̱'é ra saá, Ndios táxi ra nda'a̱ yó ña xíxi yó, ta táxi ra ña táku̱ yó xí'in ñasi̱i̱ ini yó ―káchí ta̱Pablo, ká'a̱n ra xí'in na.
44014018	Ta xí'in to̱'on yó'o ta̱Pablo ká'a̱n ra ndúkú ra no̱o̱ ni̱vi yó'o ná o̱n so̱ko̱ na kiti̱ xí'in yita livi va̱xi xí'in na. Ta yo̱'vi̱ ní ni̱xi̱yo no̱o̱ ni̱vi yó'o ña o̱n ke'é na saá, ta ni̱‑soko̱ ka̱ na ñayó'o no̱o̱ ta̱Pablo xí'in ta̱Bernabé.
44014019	Ta saá ke̱e sava najudío ñoo Antioquía, ta ke̱e inka̱ sava najudío ñoo Iconio, ta ki̱xaa̱ na no̱o̱ yóo ta̱Pablo xí'in ta̱Bernabé, ta ki̱xá'á na chú'u na ni̱vi xí'in to̱'on vatá ña sasaa̱ na ini ni̱vi yó'o. Ta xí'in ña sáa̱ ini na xíni na ta̱Pablo, ta ki̱xá'á na kóon ní na yu̱u̱ ra, ta̱nda̱ xáni si̱ni̱ na xa xa̱'ni na ra. Ta saá ti̱in na yi̱kí ko̱ñu ta̱Pablo, ta ñóo na ña kua̱'a̱n ña xí'in na nda̱ sa̱ta̱ na̱ma̱ ña xi̱no nduu ñoo yó'o. Ta saá sa̱ndakoo na yi̱kí ko̱ñu ta̱Pablo chi xáni si̱ni̱ na ndixa ni̱xi'i̱ ra.
44014020	Ta saá ni̱vi na ndíko̱n yichi̱ ta̱Jesús ki̱xaa̱ na, ta xi̱no nduu na no̱o̱ kándú'u̱ yi̱kí ko̱ñu ta̱Pablo. Ta tá mií yíta na xíto na, ta na̱kanda ta̱Pablo, ta na̱kundichi ra, ta ndi̱kó ra ni̱ki̱'vi tuku ra xí'in na ñoo Listra. Tá ni̱ti̱vi inka̱ ki̱vi̱, ta ta̱Pablo xí'in ta̱Bernabé ke̱e na kua̱'a̱n na inka̱ ñoo Derbe.
44014021	Tá ni̱xaa̱ na ñoo yó'o, ta ni̱ka̱'a̱n ndoso na to̱'on va̱'a xa̱'a̱ ta̱Jesús no̱o̱ ni̱vi, ta kua̱'a̱ ní ni̱vi na̱ndikó ini na ta ka̱ndixa na ta̱Jesús. Ta saá ta̱Pablo xí'in ta̱Bernabé ke̱e na kua̱'a̱n na, ta ndi̱kó na ni̱xaa̱ tuku na ñoo Listra xí'in ñoo Iconio, ta saá ni̱xaa̱ tuku na nda̱ ñoo Antioquía, ña nákaa̱ estado Pisidia.
44014022	Ta ñii ñii ñoo no̱o̱ ni̱xa̱'a̱n ta̱Pablo xí'in ta̱Bernabé, na̱kutá'an na xí'in ni̱vi na kándixa ta̱Jesús, ta ni̱ka̱'a̱n na to̱'on ña chi̱kaa̱ na ndee̱ ini ni̱vi yó'o, ta nda̱to̱'on na xí'in na ña o̱n sandakoo na yichi̱ ta̱Jesús. Ni̱ka̱'a̱n ka̱ na, káchí na saá: ―Xíni̱ ñó'ó xo̱'vi̱ ní yó ta saá xaa̱ yó kutaku̱ yó no̱o̱ xá'nda chiño Ndios ―káchí na.
44014023	Ñii ñii ñoo no̱o̱ nákutá'an ni̱vi na kándixa ta̱Jesús xa̱'a̱ ña kísa ká'no na Ndios, ta̱Pablo xí'in ta̱Bernabé na̱ka̱xin na sava nata̱a naxi̱kua̱'a̱ xa̱'a̱ ña kuu na na ndíso chiño xí'in ni̱vi yó'o. Ta saá naapóstol xí'in ni̱vi ñii ñii ñoo yó'o na kándixa ta̱Jesús, ni̱xi̱yo so'on na ta ni̱ka̱'a̱n na xí'in Ndios xa̱'a̱ nata̱a xi̱kua̱'a̱ na ndíso chiño xí'in nayó'o, ta ta̱xi ña'á na nda'a̱ ta̱Jesús, ta ndu̱kú na no̱o̱ ra ña kundaa va̱'a ra na ndíso chiño xí'in ni̱vi yó'o, chi vitin kándixa na ra, ta ndáa ini na ra.
44014024	Ta saá ke̱e ta̱Bernabé xí'in ta̱Pablo ñoo Antioquía ña nákaa̱ estado Pisidia, ta ni̱ya'a na no̱o̱ ño'o̱ estado Pisidia, ta ni̱xaa̱ na ñoo Perge, ña nákaa̱ estado Panfilia.
44014025	Ta saá ni̱ka̱'a̱n ndoso na to̱'on Ndios no̱o̱ ni̱vi nañoo Perge yó'o. Ta saá na̱ki'in na kua̱'a̱n na ta ni̱xaa̱ na ñoo Atalia, ña nákaa̱ yatin yu'u̱ takuií mi̱ni,
44014026	ta nda̱a na tón barco kua̱'a̱n no'o̱ na ñoo Antioquía ña nákaa̱ estado Siria. Ñoo Antioquía yó'o kúu ñoo no̱o̱ si'na ni̱vi na kándixa ta̱Jesús ni̱ka̱'a̱n na xí'in Ndios xa̱'a̱ ta̱Pablo xí'in ta̱Bernabé, ta ndu̱kú na no̱o̱ ra ña kundaa va̱'a ra naapóstol yó'o ta ke'é ra ñava̱'a xí'in na ki̱vi̱ ko̱'o̱n na kua̱'a̱ ní ñoo ña kasa ndivi na chiño ra. Ta vitin ta̱Pablo xí'in ta̱Bernabé xa ki̱sa ndivi na chiño yó'o, ña̱kán ndi̱kó na na̱xaa̱ tuku na ñoo yó'o.
44014027	Tá na̱xaa̱ na ñoo Antioquía yó'o, ta saá ka̱na na ni̱vi na kúu na ndíko̱n yichi̱ ta̱Jesús ña nakutá'an na xí'in na. Ta saá ki̱xá'á ta̱Pablo xí'in ta̱Bernabé nda̱to̱'on na xa̱'a̱ ndi'i chiño va̱'a ña ke̱'é Ndios xí'in na ñii ñii ñoo no̱o̱ ni̱xa̱'a̱n na. Ta nda̱to̱'on na xí'in ni̱vi na na̱kutá'an yó'o ndí Ndios vitin xa na̱koná ra yichi̱ ña ni̱vi na o̱n si̱ví najudío kúu, kúchiño kandixa na ta̱Jesús, ta ki̱'vi na yichi̱ ra.
44014028	Ta saá na'á ní ni̱xi̱yo ta̱Pablo xí'in ta̱Bernabé ñoo yó'o, xí'in ni̱vi na ndíko̱n yichi̱ ta̱Jesús.
44015001	Ta saá sava nata̱a najudío na kándixa ta̱Jesús ke̱e na estado Judea, ta kua̱'a̱n na nda̱ ñoo Antioquía, ta ki̱xá'á na ndáto̱'on na xí'in ni̱vi na kándixa ta̱Jesús na o̱n si̱ví najudío kúu, ta ni̱ka̱'a̱n na, káchí na saá: ―Tá o̱n kasa ndivi ndó costumbre ña na̱ní circuncisión, nda̱tán yóo ña xa̱'nda chiño xi̱i̱ síkuá ndi̱ ta̱Moisés xi̱na̱'á, ta Ndios o̱n saka̱ku ra ndó'ó kutaku̱ ndó xí'in ra ndi'i saá ki̱vi̱ ―káchí na xí'in nayó'o.
44015002	Ta ta̱Pablo xí'in ta̱Bernabé ki̱xá'á na náa na xí'in nata̱a yó'o na ke̱e estado Judea, chi xáni si̱ni̱ na ndí o̱n si̱ví ñanda̱a̱ kúu ña sáná'a nata̱a na ke̱e estado Judea yó'o. Ta ta̱Pablo xí'in ta̱Bernabé o̱n vása ní‑kivi koo yu'ú na xí'in nata̱a yó'o. Ta saá ni̱vi na kándixa ta̱Jesús na táku̱ ñoo Antioquía yó'o chi̱kaa̱ ini na ti'ví na ta̱Pablo xí'in ta̱Bernabé ta xí'in inka̱ nata̱a ko̱'o̱n na nda̱ ñoo Jerusalén ña nakutá'an na xí'in inka̱ naapóstol, ta xí'in naxi̱kua̱'a̱ na ndíso chiño, chi kóni na ndí nayó'o kasa nda̱a̱ na xa̱'a̱ kua̱chi yó'o.
44015003	Ta saá ni̱vi na kándixa ta̱Jesús ñoo Antioquía ti̱'ví na nata̱a yó'o ña ko̱'o̱n na ñoo Jerusalén. Ta saá ke̱e na kua̱'a̱n na, ta ni̱ya'a na ma̱'ñó ño'o̱ estado Fenicia, ta ni̱ya'a na ma̱'ñó ño'o̱ estado Samaria. Ta ñii ñii ñoo no̱o̱ ni̱ya'a na, na̱kutá'an na xí'in ni̱vi na kándixa ta̱Jesús. Ta kúsii̱ ní ini ni̱vi yó'o ña xíni̱ so̱'o na ña ni̱ka̱'a̱n naapóstol xí'in na, chi naapóstol yó'o nda̱to̱'on na ndasaá kua̱'a̱ ní ni̱vi na o̱n vása kúu najudío xa na̱ndikó ini na ta vitin kándixa na ta̱Jesús ta ndíko̱n na yichi̱ ra.
44015004	Ta saá ta̱Pablo xí'in ta̱Bernabé xí'in nata̱a na kua̱'a̱n xí'in na ni̱xaa̱ na ñoo Jerusalén, ta ndi'i naapóstol xí'in naxi̱kua̱'a̱ na ndíso chiño ta xí'in inka̱ ni̱vi na kándixa ta̱Jesús ñoo yó'o, na̱ki'in va̱'a na ndi'i nayó'o, na kúu na ki̱xaa̱ no̱o̱ na. Ta saá na̱kutá'an ndi'i na, ta nda̱to̱'on ta̱Pablo xí'in na xa̱'a̱ kua̱'a̱ ní ñava̱'a ke̱'é Ndios ki̱vi̱ ni̱xa̱'a̱n na ñii ñii ñoo ni̱ka̱'a̱n ndoso na to̱'on va̱'a xa̱'a̱ ta̱Jesús no̱o̱ ni̱vi.
44015005	Ta ndóo sava nafariseo, na kúu na kándixa ta̱Jesús, ta na̱kuita na ta ni̱ka̱'a̱n na, káchí na saá: ―Ni̱vi na kándixa ta̱Jesús, tá na o̱n si̱ví najudío kúu, ta nayó'o, xíni̱ ñó'ó kasa ndivi na costumbre ña na̱ní circuncisión, ta xíni̱ ñó'ó kasa ndivi ndi'i na inka̱ nda̱yí ña xa̱'nda chiño ta̱Moisés xi̱na̱'á. Tá o̱n kasa ndivi na ñayó'o, ta Ndios o̱n naki'in va̱'a ra na ―káchí nafariseo ni̱ka̱'a̱n na.
44015006	Ta saá na̱kutá'an naapóstol xí'in naxi̱kua̱'a̱, na kúu na ndíso chiño xí'in ni̱vi na kándixa ta̱Jesús ñoo Jerusalén, ña ka̱'a̱n tá'an na yu kúu ñava̱'a xíni̱ ñó'ó ke'é na xa̱'a̱ kua̱chi yó'o.
44015007	Ta na'á ní ká'a̱n tá'an na, ta saá na̱kundichi ta̱Pedro ta ni̱ka̱'a̱n ra xí'in na, káchí ra saá: ―Nañani yó, xíni̱ ndó ndí xa kua̱'a̱ kui̱ya̱ ni̱ya'a, Ndios na̱ka̱xin ra yi̱'i̱ ña ka̱'a̱n ndoso i̱ to̱'on ra no̱o̱ ni̱vi na o̱n vása kúu najudío, ña kuchiño na kandixa na to̱'on ñava̱'a xa̱'a̱ ta̱Jesús.
44015008	Ta Ndios, ta̱a ta̱ xíni̱ va̱'a ini ndi'i ni̱vi, sa̱ná'a káxín ra no̱o̱ ndi̱ ña na̱ki'in va̱'a ra ni̱vi na o̱n vása kúu najudío, na kúu na kándixa ta̱Jesús. Saá chi ñii ki̱'va nda̱tán Ndios ta̱xi ra Níma̱ ra ña kutaku̱ ña ini mi̱i yó, ni̱vi na kúu najudío, saá ta̱xi ra Níma̱ ra ña kutaku̱ ña ini ni̱vi yó'o na o̱n vása kúu najudío.
44015009	Saá chi ndi'i ni̱vi na kándixa ta̱Jesús, ta Ndios kísa ká'no ini ra xa̱'a̱ kua̱chi na ta ndása ndii ra ini nayó'o. Ta ñii ki̱'va nda̱tán ké'é ra xí'in mi̱i yó najudío, saá ké'é ra xí'in ni̱vi na o̱n vása kúu najudío.
44015010	Ta vitin, ¿nda̱chun ké'é ndó ña sasaa̱ ini Ndios?, chi o̱n xi̱in ndó naki'in va̱'a ndó ndi'i ni̱vi na kándixa ta̱Jesús, ñii ki̱'va nda̱tán Ndios náki'in va̱'a ra na. Nda̱ víka̱, xá'nda chiño ndó ndí ndi'i ni̱vi na kándixa ta̱Jesús xíni̱ ñó'ó kasa ndivi na ndi'i nda̱yí ña ni̱taa ta̱Moisés xi̱na̱'á. Ta ña kasa ndivi na saá, yóo ña nda̱tán yóo ñii ñaveé ní kuiso na. Ta ni mi̱i yó, ta ni naxi̱i̱ síkuá yó, o̱n vása ní‑kundeé yó kuiso yó ñaveé yó'o. Ta saá, ¿nda̱chun kóni ndó sakuiso ndó ñaveé yó'o sa̱ta̱ ni̱vi na o̱n vása kúu najudío?
44015011	Ndi'i mi̱i yó na kándixa ta̱Jesús, ndixa kúnda̱a̱ ini yó ndí Ndios ke̱'é ra ñava̱'a xí'in yó ña sa̱ka̱ku ra mi̱i yó chi ta̱a ta̱ ká'no ini kúu Ndios, ta o̱n si̱ví xa̱'a̱ chiño va̱'a ke̱'é yó kúu ña sa̱ka̱ku ra yó. Ta ñii ki̱'va nda̱tán sáka̱ku Ndios mi̱i yó najudío, saá sáka̱ku ra ni̱vi na o̱n vása kúu najudío ―káchí ta̱Pedro xí'in na.
44015012	Ta ndá tási̱ín ndóo ndi'i ni̱vi ña xíni̱ so̱'o na. Ta ta̱Pablo xí'in ta̱Bernabé na̱kuita na, ta ki̱xá'á na ká'a̱n na, nda̱to̱'on na xí'in na xa̱'a̱ ñava̱'a ke̱'é Ndios xí'in ni̱vi na o̱n vása kúu najudío. Saá chi Ndios ta̱xi ra ndee̱ ra nda'a̱ ta̱Pablo xí'in ta̱Bernabé ña ke̱'é na kua̱'a̱ ní milagro xí'in ñava̱'a ná'no no̱o̱ ni̱vi yó'o.
44015013	Tá ndi̱'i ni̱ka̱'a̱n na, ta ta̱Santiago ki̱xá'á ra ká'a̱n ra xí'in ni̱vi na nákutá'an yó'o, ta káchí ra saá: ―Nañani yó, ¡koni̱ so̱'o va̱'a ndó ña ka̱'a̱n i̱ xí'in ndó!
44015014	Xa xi̱ni̱ ndó to̱'on ni̱ka̱'a̱n ta̱Simón Pedro xí'in yó ña ndasaá ki̱xá'á Ndios ké'é ra ñava̱'a xí'in ni̱vi na o̱n vása kúu najudío, chi na̱ka̱xin ra kua̱'a̱ ní nayó'o ña kundiko̱n na ra ta nduu na nañoo ra.
44015015	Ta ña ke̱'é Ndios saá, ñii yóo yu'ú ña xí'in to̱'on ni̱ka̱'a̱n Ndios ña ni̱taa naprofeta kui̱ya̱ xi̱na̱'á, ka̱chí Ndios saá:
44015016	Ñii ki̱vi̱ va̱xi ndikó i̱ ñoo no̱o̱ xa̱'nda chiño ta̱rey David xi̱na̱'á, ta no̱o̱ ndi̱'i xa̱'a̱ ve'e ta̱David, kasa va̱'a i̱ ñaxa̱á, ta mi̱i xiiña no̱o̱ ndi̱'i xa̱'a̱ ve'e yatá, ndasa xa̱á i̱ ve'e.
44015017	Saá ke'é i̱ chi kóni i̱ ndí ña ni̱vi na o̱n vása kúu naIsrael ná nandukú na yi̱'i̱ ta kixaa̱ na no̱o̱ i̱. Saá chi kua̱'a̱ ní ni̱vi yó'o kúu na na̱ka̱xin i̱ kuu na nave'e i̱,
44015018	ka̱chí Ndios, ta̱ kúu ta̱a ta̱ nda̱ kui̱ya̱ xi̱na̱'á ta̱xi ña kunda̱a̱ ini ni̱vi to̱'on yó'o ―káchí ta̱Santiago xí'in ni̱vi na nákutá'an yó'o.
44015019	Ta ká'a̱n ka̱ ta̱Santiago xí'in na, káchí ra saá: ―Ta xa̱'a̱ ña kúnda̱a̱ ini i̱ ña kóni kachí to̱'on Ndios yó'o, xáni si̱ni̱ i̱ ndí ñava̱'a ke'é yó vitin kúu ñayó'o: O̱n vá'a sandi'i ka̱ yó ini ni̱vi na kándixa ta̱Jesús, na o̱n vása kúu najudío,
44015020	chi o̱n vása xíni̱ ñó'ó kasa ndivi na ndi'i nda̱yí na ni̱taa ta̱Moisés xi̱na̱'á. Ta kuiti xíni̱ ñó'ó kasa ndivi na ña káchí saá: O̱n vá'a kuxu na ña ni̱so̱ko̱ ni̱vi no̱o̱ ñaídolo án ñaimagen, chi ndios vatá kúu ndi'i ña. Ta ni o̱n vá'a nda̱ ñii ta̱a ki̱'vi ra kua̱chi xí'in ñii ña'a̱ ñá o̱n si̱ví ñásí'í ra kúu, ta ni o̱n vá'a nda̱ ñii ña'a̱ ki̱'vi ñá kua̱chi xí'in ñii ta̱a ta̱ o̱n si̱ví yii̱ ñá kúu. Ta o̱n vá'a kuxu na kiti̱ tí sa̱kuá'na na xa̱'ni na, chi ni̱ndo̱o ni̱i̱ rí ko̱ñu rí, ta o̱n vá'a kuxu na ni̱i̱. To̱'on yó'o kúu ña xíni̱ ñó'ó taa yó no̱o̱ tutu ña ko̱'o̱n nda'a̱ ni̱vi na kándixa ta̱Jesús na o̱n vása kúu najudío.
44015021	Saá ka̱'a̱n yó xí'in na, chi xa kua̱'a̱ ní kui̱ya̱ ñii ñii ki̱vi̱ yi̱i̱ ña nákindée mi̱i yó najudío, ini ve'e ño̱'o sinagoga xíni̱ so̱'o ni̱vi ña ká'a̱n nda̱yí ña ni̱taa ta̱Moisés xi̱na̱'á ―káchí ta̱Santiago xí'in ni̱vi na na̱kutá'an yó'o.
44015022	Ta saá naapóstol xí'in naxi̱kua̱'a̱ ta xí'in ndi'i ni̱vi na kándixa ta̱Jesús na nákutá'an yó'o ni̱xi̱yo yu'ú na, ta chi̱kaa̱ ini na ña ti'ví na sava natá'an na ko̱'o̱n na xí'in ta̱Pablo ta xí'in ta̱Bernabé ña kuni'i na tutu taxi na nda'a̱ ni̱vi na kándixa ta̱Jesús na o̱n vása kúu najudío, na kúu na táku̱ ñoo Antioquía ña ndá'vi ndaa estado Siria. Ta saá na̱ka̱xin na o̱vi̱ ta̱a naná'no no̱o̱ ni̱vi na kándixa ta̱Jesús, ta ti̱'ví na nayó'o ña ko̱'o̱n na xí'in ta̱Pablo ta xí'in ta̱Bernabé. Ta ñii ta̱a yó'o na̱ní ra Judas, ta inka̱ ki̱vi̱ ra kúu Barsabás. Ta inka̱ ta̱a ta̱ ti̱'ví na ko̱'o̱n na̱ní ra Silas.
44015023	Ta tutu ña kuni'i na ko̱'o̱n nda'a̱ ni̱vi káchí ña saá: “Nañani yó xí'in náki̱'va̱ yó, mi̱i ndi̱ kúu naapóstol xí'in naxi̱kua̱'a̱ na ndíso chiño xí'in ni̱vi na kándixa ta̱Jesús ñoo Jerusalén. Ta ni̱taa ndi̱ tutu yó'o ña ko̱'o̱n nda'a̱ ndó'ó, na kúu ni̱vi na kándixa ta̱Jesús na táku̱ ñoo Antioquía, xí'in na táku̱ kua̱'a̱ ka̱ ñoo ña ndá'vi ndaa estado Siria, xí'in na táku̱ kua̱'a̱ ñoo ña ndá'vi ndaa estado Cilicia. ¡Tí'ví ndi̱ to̱'on ña chindeé ndi̱ ndó'ó!
44015024	Xi̱ni̱ so̱'o ndi̱ ndí sava ni̱vi na ke̱e ñoo Jerusalén yó'o, ta ni̱xaa̱ na no̱o̱ ndó ta ni̱ka̱'a̱n na to̱'on ña sa̱ndi'i na ini ndó'ó. Ta mi̱i ndi̱ o̱n vása ní‑taxi ndi̱ nda̱yí nda'a̱ nayó'o ña ka̱'a̱n na saá, ta to̱'on ni̱ka̱'a̱n na kuiti si̱ni̱ mi̱i na ka̱ku ña.
44015025	Ta xa̱'a̱ ñayó'o na̱kutá'an ndi̱ ta ni̱ka̱'a̱n tá'an ndi̱ ndasaá koo ke'é ndi̱. Ta saá ni̱xi̱yo yu'ú ndi̱, ta na̱ka̱xin ndi̱ sava nata̱a tá'an ndi̱ ña xaa̱ na xí'in nañani yó ta̱Pablo ta xí'in ta̱Bernabé koto na ndó'ó. Nañani yó ta̱Pablo xí'in ta̱Bernabé kúu na kí'vi ní ini ndi̱ xíni ndi̱,
44015026	ta ndixa nañani yó yó'o xa ta̱xi xí'in mi̱i na ña kasa chiño na no̱o̱ Jesucristo, Ta̱a ta̱Ká'no no̱o̱ yó, ta̱nda̱ táxi xí'in mi̱i na ña kivi̱ na xa̱'a̱ ra.
44015027	Ta xí'in nañani yó yó'o ti̱'ví ndi̱ nañani yó ta̱Judas xí'in ta̱Silas ña xaa̱ na no̱o̱ ndó ta kasa nda̱a̱ na ña ká'a̱n tutu ña tí'ví ndi̱ xaa̱ nda'a̱ ndó.
44015028	Mi̱i Níma̱ Ndios ta̱xi ra ña yóo yu'ú ndi̱ xa̱'a̱ ña ke'é ndi̱. O̱n vá'a sakuiso ndi̱ ndó'ó kua̱'a̱ ní ñayo̱'vi̱, ta saá o̱n vása xíni̱ ñó'ó kasa ndivi ndó inka̱ nda̱yí, ta vitin ndasaá kuiti xíni̱ ñó'ó kasa ndivi ndó to̱'on ña káchí saá:
44015029	O̱n vá'a kuxu ndó ña ni̱so̱ko̱ ni̱vi nda'a̱ ñaídolo án ñaimagen, chi ndios vatá kúu ndi'i ñayó'o. O̱n vá'a kuxu ndó ni̱i̱ kiti̱, ta o̱n vá'a kuxu ndó kiti̱ tí sa̱kuá'na na xa̱'ni na. Ta ñii ñii ta̱a, o̱n vá'a ki̱'vi ra kua̱chi xí'in ña'a̱ ñá o̱n si̱ví ñásí'í ra kúu. Ta ñii ñii ña'a̱, o̱n vá'a ki̱'vi ñá kua̱chi xí'in ta̱a ta̱ o̱n si̱ví yii̱ ñá kúu. Tá kasa ndivi ndó nda̱yí yó'o, saá va̱'a ke'é ndó, ta o̱n ko̱ó ka̱ inka̱ to̱'on ña ka̱'a̱n ndi̱ xí'in ndó vitin. Ta saá ná koo Ndios xí'in ndó ta taxi ra ña va̱'a koo ini ndó”, káchí tutu ña xaa̱ nda'a̱ ni̱vi na kándixa ta̱Jesús, na o̱n vása najudío kúu.
44015030	Ta saá ni̱vi na kándixa ta̱Jesús na táku̱ ñoo Jerusalén ti̱'ví na nata̱a na xa na̱ka̱xin na ko̱'o̱n xí'in tutu yó'o, ta ke̱e na kua̱'a̱n na, ña taxi na ña nda'a̱ inka̱ ni̱vi na o̱n vása kúu najudío. Tá ni̱xaa̱ nata̱a yó'o ñoo Antioquía, ta saá ka̱na na ni̱vi na kúu na kándixa ta̱Jesús ña nakutá'an na koni̱ so̱'o na ña ndáto̱'on tutu yó'o.
44015031	Tá ndi̱'i xi̱ni̱ so̱'o na ña ká'a̱n tutu yó'o, ta kúsii̱ ní ini na chi to̱'on ña nda̱to̱'on tutu yó'o xí'in na, chi̱kaa̱ ka̱ ña ndee̱ ini na.
44015032	Ta ta̱Judas xí'in ta̱Silas, naprofeta kúu na, ta nata̱a yó'o ni̱ka̱'a̱n na kua̱'a̱ ní to̱'on ña nda̱sa va̱'a ini ni̱vi ta chi̱kaa̱ ka̱ ña ndee̱ ini ni̱vi yó'o.
44015033	Ta saá ki̱ndo̱o na lo'o ka̱ ki̱vi̱ ñoo Antioquía, ta saá ni̱vi na kándixa ta̱Jesús ñoo yó'o ndu̱kú na no̱o̱ Ndios ña ke'é ra ñava̱'a xí'in ni̱vi na ki̱xaa̱ no̱o̱ na xí'in tutu, ta ni̱nda̱yi na nata̱a yó'o. Ta saá na̱ki'in na kua̱'a̱n no'o̱ na, ta na̱xaa̱ na no̱o̱ ni̱vi na ti̱'ví ña'á.
44015034	Ta ta̱Silas ki̱ndo̱o ra ñoo Antioquía chi saá chi̱kaa̱ ini ra.
44015035	Ta ta̱Pablo xí'in ta̱Bernabé ki̱ndo̱o ka̱ na ñoo Antioquía. Ta naapóstol yó'o xí'in kua̱'a̱ ní ka̱ ni̱vi na kándixa ta̱Jesús, sáná'a na to̱'on Ndios, ta ká'a̱n ndoso na to̱'on va̱'a xa̱'a̱ ta̱Jesús no̱o̱ ni̱vi ñoo yó'o.
44015036	Ta saá ni̱ya'a lo'o ki̱vi̱, ta ni̱ka̱'a̱n ta̱Pablo xí'in ta̱Bernabé, káchí ra saá: ―Vitin ná ndikó yó ko̱'o̱n yó ñii ñii ñoo no̱o̱ xa ni̱ya'a yó ni̱ka̱'a̱n ndoso yó to̱'on Ndios no̱o̱ ni̱vi. Ta saá kunda̱a̱ ini yó án va̱'a yóo ni̱vi na kándixa ta̱Jesús ―káchí ta̱Pablo xí'in ta̱Bernabé.
44015037	Ta ta̱Bernabé kóni ra ña ko̱'o̱n tuku ta̱Juan Marcos xí'in na.
44015038	Ta ta̱Pablo ni̱‑xiin ra ko̱'o̱n tuku ta̱yó'o, saá chi yichi̱ no̱ó ni̱xa̱'a̱n na ni̱ka̱'a̱n ndoso na to̱'on Ndios no̱o̱ ni̱vi kua̱'a̱ ní ñoo, ta ki̱vi̱ ni̱xaa̱ na ñoo estado Panfilia, ta̱Juan Marcos sa̱ndakoo ra na ta ndi̱kó ra kua̱no'o̱ ra.
44015039	Ta saá ta̱Pablo xí'in ta̱Bernabé ki̱xá'á na náa na xa̱'a̱ ta̱Juan Marcos, ta ni̱‑kuchiño koo yu'ú na ña ko̱'o̱n án o̱n ko̱'o̱n ta̱Juan Marcos xí'in na. Ta saá chi̱kaa̱ ini ta̱Bernabé xí'in ta̱Pablo ña ta̱'vi̱ tá'an na. Ta saá xí'in ta̱Bernabé kua̱'a̱n ta̱Juan Marcos. Ta nda̱a na ñii tón barco ta kua̱'a̱n na nda̱ ñoo isla Chipre.
44015040	Ta ta̱Pablo na̱ka̱xin ra ta̱Silas ko̱'o̱n ra xí'in ra. Tá o̱n ta̱'án ka̱ kee na ko̱'o̱n na, ta ni̱vi na kándixa ta̱Jesús na̱kutá'an na, ta ni̱ka̱'a̱n na xí'in Ndios xa̱'a̱ ña taxi na ta̱Pablo xí'in ta̱Silas nda'a̱ Ndios ña chindeé ra nayó'o no̱o̱ kua̱'a̱n na.
44015041	Ta saá ke̱e na kua̱'a̱n na, ta kua̱'a̱n na kua̱'a̱ ní ñoo ña ndá'vi ndaa estado Siria, ta kua̱'a̱n na kua̱'a̱ ní ñoo ña ndá'vi ndaa estado Cilicia. Ta ñii ñii ñoo no̱o̱ kua̱'a̱n na, nda̱to̱'on na xí'in ni̱vi na kándixa ta̱Jesús, ta ni̱ka̱'a̱n na to̱'on ña chi̱kaa̱ ndee̱ ini ni̱vi yó'o ña ndino'o ka̱ ini na kandixa na ta̱Jesús, ta vivíi ka̱ kundiko̱n na yichi̱ ra.
44016001	Ta saá ni̱xaa̱ ta̱Pablo xí'in ta̱Silas ñoo Derbe, ta ke̱e na kua̱'a̱n na nda̱ ñoo Listra. Ta ñoo yó'o táku̱ ñii ta̱a na̱ní ra Timoteo, ta̱a ta̱ kándixa ta̱Jesús kúu ra. Ta si'í ta̱Timoteo yó'o kúu ñii ñájudía, ñá kándixa ta̱Jesús kúu ñá, ta yivá ra xi̱kuu ñii ta̱griego.
44016002	Kánóo va̱'a ní to̱'on xa̱'a̱ ta̱Timoteo no̱o̱ ndi'i ni̱vi na kándixa ta̱Jesús na táku̱ ñoo Listra xí'in ñoo Iconio.
44016003	Ta ta̱Pablo kóni ra ndí ta̱Timoteo ko̱'o̱n ra xí'in na ñoo no̱o̱ ko̱'o̱n na. Ta ta̱Pablo xíni̱ ra ndí kua̱'a̱ ní najudío táku̱ na no̱o̱ kóni na ko̱'o̱n na, ta saá xa̱ni si̱ni̱ ra ndí ta̱Timoteo xíni̱ ñó'ó kasa ndivi ra costumbre ña na̱ní circuncisión. Saá chi najudío yó'o xíni̱ na ndí yivá ta̱Timoteo xi̱kuu ra ñii ta̱griego. Tá ndi̱'i ki̱sa ndivi ta̱Timoteo ñayó'o, ta ke̱e ra kua̱'a̱n ra xí'in na.
44016004	Ta ñii ñii ñoo no̱o̱ yá'a na kua̱'a̱n na, nda̱to̱'on na xí'in ni̱vi na kándixa ta̱Jesús, ká'a̱n na xí'in na ndasaá naapóstol xí'in inka̱ naxi̱kua̱'a̱ ñoo Jerusalén ki̱ndo̱o yu'ú na xa̱'a̱ ña xíni̱ ñó'ó kasa ndivi ni̱vi na o̱n vása kúu najudío, tá kúu na ni̱vi na kándixa ta̱Jesús.
44016005	Ta saá ñii ñii ñoo no̱o̱ yá'a na kua̱'a̱n na, ta̱Pablo, ta̱Silas ta xí'in ta̱Timoteo, ká'a̱n na to̱'on ña chíkaa̱ na ndee̱ ini ni̱vi ña ndino'o ka̱ ini na kandixa na ta̱Jesús, ña o̱n sandakoo na yichi̱ ra. Ta saá ñii ñii ki̱vi̱ kua̱'a̱ ka̱ ni̱vi ki̱xá'á na kándixa na ta̱Jesús.
44016006	Ta saá ta̱Pablo xí'in na náta'an xí'in ra ke̱e na kua̱'a̱n na, ta ni̱ya'a na no̱o̱ ño'o̱ estado Frigia, ta ni̱ya'a na no̱o̱ ño'o̱ estado Galacia, saá chi Níma̱ Ndios o̱n vása ní‑taxi ña ko̱'o̱n na ka̱'a̱n ndoso na to̱'on Ndios no̱o̱ ni̱vi na táku̱ estado Asia.
44016007	Ta saá ni̱xaa̱ na ñii xiiña no̱o̱ nákutá'an ño'o̱ ña estado Misia xí'in ño'o̱ ña estado Bitinia, ta saá kóni na ki̱'vi na ñoo estado Bitinia. Ta tuku ni̱‑xiin Níma̱ Ndios taxi ña ki̱'vi na estado yó'o.
44016008	Ta saá ni̱ya'a na no̱o̱ ño'o̱ estado Misia ta kua̱'a̱n na nda̱ ñoo ña na̱ní Troas, ña nákaa̱ yatin yu'u̱ takuií mi̱ni.
44016009	Ta saá tá ku̱ñoó kúu ña, ta ni̱ti̱vi no̱o̱ ta̱Pablo ñii ta̱a, ta̱ estado Macedonia kúu ra, ta ñíndichi ra xáku ndá'ví ra no̱o̱ ta̱Pablo, káchí ra saá xí'in ra: “Ya'a ún ta kixaa̱ ún ñoo ndi̱ Macedonia, ta kasa ndivi ún chiño ña chindeé ún ndi̱'i̱”, káchí ra xí'in ta̱Pablo.
44016010	Ta saá xa̱ndi̱ko̱n ki̱xá'á ndi̱ kísa ndivi ndi̱ ña kama kee ndi̱ ko̱'o̱n ndi̱ estado Macedonia, chi ku̱nda̱a̱ ini ndi̱ ndí ña ni̱ti̱vi no̱o̱ ta̱Pablo kúu ña kóni kachí ndí Ndios tí'ví ra ndi̱'i̱ ko̱'o̱n ndi̱ estado Macedonia ña ka̱'a̱n ndoso ndi̱ to̱'on va̱'a xa̱'a̱ ta̱Jesús no̱o̱ ni̱vi na táku̱ estado yó'o.
44016011	Ta saá nda̱a ndi̱ tón barco, tón kua̱'a̱n ñoo Samotracia, ta inka̱ ki̱vi̱ kua̱'a̱n ndi̱ xí'in nó, ta ni̱xaa̱ ndi̱ ñoo Neápolis.
44016012	Ta saá ke̱e ndi̱ kua̱'a̱n xá'á ndi̱ nda̱ ñoo Filipos. Ñoo Filipos yó'o kúu ñii ñoo ká'no ní, ta ndáya̱'ví ní ka̱ ña no̱o̱ inka̱ ñoo ña ñó'o estado Macedonia. Ta ñoo Filipos yó'o ndá'vi ndaa ña ñoo Roma. Ta ni̱xi̱yo ndi̱ ñoo yó'o lo'o kuiti ki̱vi̱.
44016013	Ta saá ni̱to̱nda̱a ki̱vi̱ yi̱i̱ ña nákindée najudío, ta ke̱e ndi̱ ñoo yó'o ta kua̱'a̱n lo'o ndi̱ ta ni̱xaa̱ ndi̱ ñii xiiña no̱o̱ nákaa̱ ñii yu̱ta, chi yu'u̱ yu̱ta yó'o nákutá'an najudío xa̱'a̱ ña ka̱'a̱n na xí'in Ndios. Ta xa na̱kutá'an sava náña'a̱, ta ni̱xaa̱ ndi̱ ta xi̱kundo̱o ndi̱, ta ki̱xá'á ndi̱ ká'a̱n ndi̱ xí'in náña'a̱ yó'o.
44016014	Ta ñii ñáña'a̱ yó'o na̱ní ñá Lidia, ñá ke̱e ñoo Tiatira kúu ñá, ta chiño ké'é ñá kúu ña síkó ñá tiko̱to̱ va̱'a, ña color ndí'í kúu ña. ÑáLidia yó'o kúu ña'a̱ ñá kísa ká'no Ndios, ta Ndios chi̱ndeé ra ñáyó'o ña va̱'a kunda̱a̱ ini ñá ndi'i to̱'on ña nda̱to̱'on ta̱Pablo xí'in na xa̱'a̱ ta̱Jesús, ta na̱ki'in va̱'a ñá to̱'on yó'o, ta ka̱ndixa ñá ta̱Jesús.
44016015	Ta saá ñáLidia xí'in ndi'i ni̱vi na kúu na táku̱ ve'e ñá ki̱xá'á na kí'vi na ini takuií yu̱ta, ña chi̱chi na, chi vitin kúu na ni̱vi na kándixa ta̱Jesús. Ta saá ñáLidia ndu̱kú ñá no̱o̱ ndi̱ ña ko̱'o̱n ndi̱ xí'in ñá ve'e ñá, káchí ñá saá: ―Tá xáni si̱ni̱ ndó ndí ndixa ndino'o ini i̱ kándixa i̱ ta̱Jesús vitin, ta saá na'a ndó ki̱'vi ndó ta kindo̱o ndó ve'e i̱ ―káchí ñá xí'in ndi̱. Ta ñii toon xi̱ndichi ñá ni̱ka̱'a̱n ñá xí'in ndi̱ ña kindo̱o ndi̱ ve'e ñá, ta saá chi̱kaa̱ ini ndi̱, ta kua̱'a̱n ndi̱ xí'in ñá ve'e ñá.
44016016	Ta ñii ki̱vi̱ kua̱'a̱n tuku ndi̱ no̱o̱ nákutá'an ni̱vi ña ka̱'a̱n na xí'in Ndios, tá mií kua̱'a̱n ndi̱ yichi̱ saá, na̱kutá'an ndi̱ xí'in ñii ñálo'o, ñáesclava kúu ñá, ta o̱n kúchiño sandakoo ñá chiño ña kísa ndivi ñá no̱o̱ napatrón ñá. Ñálo'o yó'o kómí ñá ñii níma̱ ndiva̱'a ña ndaku, ta níma̱ yó'o táxi ña ndee̱ ña ká'a̱n ñá xí'in ni̱vi yukía̱ kóni na kunda̱a̱ ini na, ta ví'í ní si̱'ún táva napatrón ñá xa̱'a̱ chiño kísa ndivi ñá xí'in ni̱vi.
44016017	Ta ñálo'o yó'o ki̱xá'á ñá ndíko̱n ñá sa̱ta̱ ta̱Pablo xí'in ndi̱'i̱, na kúu na náta'an xí'in ra, ta tuku tuku ndá'yi ñá ká'a̱n ñá, káchí ñá saá: ―Nata̱a yó'o kúu na xíka chiño no̱o̱ Ndios, ta̱a ta̱ kúu ta̱Ká'no ka̱ no̱o̱ ndi'i ña yóo. Nata̱a yó'o ndáto̱'on na xí'in ndó yu kúu yichi̱ va̱'a xíni̱ ñó'ó kundiko̱n ndó ña saka̱ku Ndios ndó'ó ―káchí ñá, ndá'yi ñá.
44016018	Ta ñii ñii ki̱vi̱ ñii ki̱'va ké'é ñá saá, ta ndíko̱n ñá sa̱ta̱ ndi̱. Ta saá ta̱Pablo, o̱n vá'a na̱koni ini ra, ta ndi̱kó koo ra ta ni̱ka̱'a̱n ra xí'in níma̱ ndiva̱'a ña kómí ñálo'o ndá'yi yó'o, káchí ra saá: ―Xí'in nda̱yí ki̱vi̱ Jesucristo ká'a̱n i̱ xí'in ún, kee ún ini ñálo'o yó'o ―káchí ta̱Pablo xí'in ñaníma̱ ndiva̱'a. Ta saá xa̱ndi̱ko̱n ke̱ta ñaníma̱ ndiva̱'a ini ñálo'o yó'o.
44016019	Ta saá ni̱vi napatrón ñálo'o yó'o ku̱nda̱a̱ ini na ndí o̱n vása kúchiño tava ka̱ na si̱'ún xa̱'a̱ chiño ke̱'é ñáyó'o, ta ni̱saa̱ ní ini na. Ta ti̱in na ta̱Pablo xí'in ta̱Silas, ta ñóo ña'á na, ña kua̱'a̱n nayó'o xí'in na no̱o̱ nachiño na ndóo yoso̱ yé'é ve'e chiño no̱o̱ nákutá'an kua̱'a̱ ní ni̱vi.
44016020	Tá ni̱xaa̱ na, ta ki̱xá'á na táxi na kua̱chi xa̱'a̱ ta̱Pablo xí'in ta̱Silas no̱o̱ nachiño yó'o, káchí na saá: ―Nata̱a yó'o kúu najudío, ta sa̱kaku na kua̱chi ká'no xí'in ni̱vi ñoo yó'o.
44016021	Saá chi sáná'a na ni̱vi ña kundiko̱n na inka̱ yichi̱ ña o̱n vása yóo yu'ú xí'in yichi̱ mi̱i yó nañoo Roma. Ta o̱n vá'a kasa ndivi yó yichi̱ ña sáná'a nata̱a yó'o, chi ña yá'a ndoso no̱o̱ nda̱yí mi̱i yó nañoo Roma kúu ña ―káchí na, ká'a̱n na xí'in nachiño.
44016022	Ta saá ñii toon yíta ni̱vi táxi na kua̱chi xa̱'a̱ ta̱Pablo xí'in ta̱Silas. Ta nachiño xa̱'nda chiño na ña tava na tiko̱to̱ ta̱Silas xí'in ta̱Pablo ta kani ña'á na xí'in nduku.
44016023	Ta ndi̱'i ña ka̱ni ní ña'á na, ta ti̱in ña'á na, ta ta̱an na o̱vi̱ na saá ini ve'e ka̱a. Ta ni̱ka̱'a̱n nachiño xí'in ta̱a ta̱ ndíso chiño xí'in ve'e ka̱a ña vivíi kundaa ra na ña o̱n kuchiño kee na ka̱ku na.
44016024	Ta saá ta̱ ndíso chiño xí'in ve'e ka̱a yó'o ta̱an ra o̱vi̱ naapóstol yó'o nda̱ ma̱á ini ve'e ka̱a, ta ta̱an ra ñii ñii xa̱'a̱ na ini ñii ñii yavi̱ yito̱n tón veé ña o̱n ki̱ví kanda na.
44016025	Ta saá tá tónda̱a ma̱'ñó ñoó, ta̱Pablo xí'in ta̱Silas yóo na ká'a̱n na xí'in Ndios ta xíta na yaa ña kísa ká'no na ra. Ta inka̱ ni̱vi na ñó'o ini ve'e ka̱a yó'o, xíni̱ so̱'o na ña xíta ta̱Pablo xí'in ta̱Silas.
44016026	Ta saá ñii kama ndeé ní ki̱xá'á táan, ñii kánda ni̱no xa̱'a̱ na̱ma̱ ve'e ka̱a. Ta xí'in ña táan yó'o, na̱no̱na̱ mi̱i yé'é ve'e ka̱a, ta ni̱nda̱xi̱n ndi'i ka̱a ña nó'ni ñii ñii ni̱vi na ñó'o ini ve'e ka̱a yó'o.
44016027	Ta saá na̱káxín ini ta̱ ndíso chiño xí'in ve'e ka̱a, ta na̱koto ra ndí na̱no̱na̱ ndi'i tón yé'é ve'e ka̱a, ta xa̱ni si̱ni̱ ra ndí kua̱'a̱n ndíka̱ ndi'i napreso na ñó'o ini ve'e ka̱a. Ta kúnda̱a̱ ini ra ndí ta̱ká'no no̱o̱ ra saxo̱'vi̱ ní ña'á ra xa̱'a̱ ña ni̱ka̱ku ndi'i na ñó'o ini ve'e ka̱a, ta saá ki̱xá'á ra yí'ví ní ra no̱o̱ ña xo̱'vi̱ ra. Ta saá ta̱va ra espada ra ña ka'ni xí'in mi̱i ra.
44016028	Ta ta̱Pablo xí'in ndi'i ndee̱ ra, ni̱ka̱'a̱n ra xí'in ta̱ ndíso chiño xí'in ve'e ka̱a, káchí ra saá: ―O̱n satakué'e̱ xí'in mi̱i ún chi ndi'i ndi̱ ñó'o ka̱ ndi̱ ini ve'e ka̱a yó'o. Nda̱ ñii ndi̱ o̱n vása ní‑kee kua̱'a̱n ndíka̱ ndi̱ ―káchí ta̱Pablo xí'in ra.
44016029	Ta saá ta̱ ndíso chiño xí'in ve'e ka̱a ni̱ka̱'a̱n ra ndu̱kú ra ño'o̱ yé'e ña tóo̱n ña koto ra, ta xí'in ño'o̱ yó'o xi̱no ra ni̱ki̱'vi ra ini ve'e ka̱a. Ta saá ñii kísin ra, chi yí'ví ní ra, ta xi̱kuxítí ra ta ni̱to̱nda̱a ta̱'ya̱ ra yatin no̱o̱ yóo xa̱'a̱ ta̱Pablo xí'in ta̱Silas.
44016030	Ta saá na̱kundichi ra, ta ta̱va ra ta̱Pablo xí'in ta̱Silas, ta kua̱'a̱n na xí'in ra ke̱'e, ta ni̱ka̱'a̱n ra xí'in na, káchí ra saá: ―Ndó'ó tata, ka̱'a̱n ndó xí'in i̱, ¿yu kúu ña xíni̱ ñó'ó ke'é i̱ xa̱'a̱ ña saka̱ku Ndios yi̱'i̱?
44016031	Ta nda̱kuii̱n ta̱Pablo ni̱ka̱'a̱n ra, káchí ra saá: ―Kandixa ún Jesucristo, Ta̱a ta̱Ká'no no̱o̱ yó, ta saá saka̱ku Ndios yó'ó, ta saka̱ku ra ndi'i nave'e ún ―káchí ra xí'in ra.
44016032	Ta saá ta̱Pablo xí'in ta̱Silas ni̱ka̱'a̱n na to̱'on Ndios xí'in ta̱ ndíso chiño xí'in ve'e ka̱a, ta xí'in ndi'i ni̱vi na táku̱ ve'e ra.
44016033	Ta mi̱i ñoó saá ta̱ ndíso chiño xí'in ve'e ka̱a, ndu̱kú ra ni̱ka̱'a̱n ra xí'in ta̱Pablo ta xí'in ta̱Silas, ña ko̱'o̱n na xí'in ra no̱o̱ yóo takuií ña nakata ra no̱o̱ ta̱kué'e̱ na. Ta ndi̱'i ke̱'é ra saá, ta ta̱a ta̱ ndíso chiño xí'in ve'e ka̱a, ta xí'in ndi'i ni̱vi na táku̱ ve'e ra, chi̱chi na chi vitin ka̱ndixa na Ndios.
44016034	Ta saá ta̱ ndíso chiño xí'in ve'e ka̱a ndu̱kú ra no̱o̱ ta̱Pablo xí'in ta̱Silas ña ndikó na ko̱'o̱n na xí'in ra ve'e ra. Tá ki̱xaa̱ na, ta ta̱xi ra ña kuxu na. Ta kúsii̱ ní ini ta̱yó'o, ta kúsii̱ ní ini ndi'i ni̱vi na táku̱ ve'e ra, chi vitin xa ka̱ndixa na Ndios.
44016035	Ta ni̱ti̱vi inka̱ ki̱vi̱, ta nachiño ti̱'ví na sava napolicía ña ka̱'a̱n na xí'in ta̱a ta̱ ndíso chiño xí'in ve'e ka̱a xa̱'a̱ ña saña ra ta̱Pablo xí'in ta̱Silas ko̱'o̱n ndíka̱ na.
44016036	Ta saá ta̱ ndíso chiño xí'in ve'e ka̱a yó'o ni̱ka̱'a̱n ra xí'in ta̱Pablo, káchí ra saá: ―Nachiño ni̱ka̱'a̱n na xí'in i̱ ndí xíni̱ ñó'ó saña i̱ ndó'ó vitin ña ko̱'o̱n ndíka̱ ndó. Ta vitin va̱'a kee ndó ko̱'o̱n ndíka̱ ndó, ta ná taxi Ndios ña koo ñava̱'a ini ndó ―káchí ta̱yó'o xí'in naapóstol.
44016037	Ta nda̱kuii̱n ta̱Pablo ni̱ka̱'a̱n ra, káchí ra saá: ―O̱n ki̱ví kee ndi̱ saá kuiti, chi o̱n ko̱ó ñanda̱a̱ ní‑ke'é nachiño xí'in ndi̱, saá chi nañoo Roma kúu ndi̱. Ta nachiño ñoo yó'o ni̱ya'a ndoso na nda̱yí ña káchí o̱n ki̱ví saxo̱'vi̱ na ni̱vi na kúu nañoo Roma, tá o̱n ta̱'án ko̱'o̱n na no̱o̱ ta̱juez ña kasa nda̱a̱ ra xa̱'a̱ kua̱chi na. Ta nachiño yó'o o̱n vása ní‑kisa to̱'ó na nda̱yí yó'o, chi kama ní si'na ka̱ni na ndi̱'i̱ no̱o̱ xíni kua̱'a̱ ní ni̱vi, ta ta̱an na ndi̱'i̱ ini ve'e ka̱a. Ta vitin kóni na saña se'é na ndi̱'i̱, ta o̱n vá'a ke'é na saá, chi ni̱‑kisa ndivi na ñanda̱a̱ xí'in ndi̱. Ta vitin kundati ndi̱ nda̱ ná kixaa̱ mi̱i nachiño ña saña na ndi̱'i̱ ko̱'o̱n ndíka̱ ndi̱ ―káchí ta̱Pablo xí'in ta̱a ta̱ ndíso chiño xí'in ve'e ka̱a.
44016038	Ta saá napolicía ndi̱kó na kua̱'a̱n na nda̱to̱'on na to̱'on ta̱Pablo xí'in nachiño. Ta ki̱vi̱ kúnda̱a̱ ini nachiño yó'o ndí ta̱Pablo xí'in ta̱Silas kúu na nañoo Roma, ta ni̱yi̱'ví ní na.
44016039	Ta saá na̱kuita nachiño kua̱'a̱n na, ta ni̱xaa̱ na no̱o̱ yóo naapóstol, ta xa̱ku ndá'ví na no̱o̱ nayó'o, ta ndu̱kú na ña kasa ká'no ini na xa̱'a̱ ña ni̱xo̱'vi̱ na. Ta saá nachiño ta̱va na ta̱Pablo xí'in ta̱Silas ve'e ka̱a, ta xa̱ku ndá'ví na no̱o̱ na ña kee na sandakoo na ñoo yó'o.
44016040	Ta saá ke̱e ta̱Pablo xí'in ta̱Silas ve'e ka̱a, ta kua̱'a̱n na, ta ni̱xaa̱ na ve'e ñáLidia ña nákaa̱ mi̱i ñoo yó'o. Ta ve'e yó'o na̱kutá'an na xí'in inka̱ ni̱vi na kándixa ta̱Jesús, ta ta̱Pablo xí'in ta̱Silas ni̱ka̱'a̱n na to̱'on ña chi̱kaa̱ na ndee̱ ini nayó'o. Ta saá ke̱e naapóstol yó'o kua̱'a̱n na inka̱ xiiña.
44017001	Ta saá ta̱Pablo xí'in ta̱Silas ni̱ya'a na ñoo Anfípolis ta ni̱ya'a na ñoo Apolonia, ta saá ni̱xaa̱ na ñoo Tesalónica no̱o̱ yóo ñii ve'e ño̱'o sinagoga no̱o̱ nákutá'an najudío ña sakuá'á na to̱'on Ndios.
44017002	Ta nda̱tán ké'é ta̱Pablo ndi'i saá ki̱vi̱ yi̱i̱ ña nákindée najudío, ni̱xa̱'a̱n ra ni̱ki̱'vi ra ini ve'e ño̱'o sinagoga. Ta saá ñii ñii ki̱vi̱ yi̱i̱ ña u̱ni̱ semana, ta̱Pablo ni̱ki̱'vi ra nda̱to̱'on ra xí'in ni̱vi na na̱kutá'an ve'e ño̱'o yó'o, sa̱ná'a káxín ra na xa̱'a̱ to̱'on Ndios ña ni̱taa na xi̱na̱'á.
44017003	Ta̱Pablo na̱ndaxin ra to̱'on Ndios yó'o no̱o̱ na, káchí ra saá: ―To̱'on Ndios ña ni̱taa naprofeta xi̱na̱'á, káchí ña xa̱'a̱ ta̱a ta̱ kúu Cristo, ta̱a ta̱ ti'ví Ndios ña saka̱ku ra ni̱vi. Ta naprofeta yó'o ká'a̱n káxín na ndí ta̱a ta̱ kúu Cristo xíni̱ ñó'ó kivi̱ ra, ta saá nataku̱ ra. Ta vitin yi̱'i̱ ká'a̱n ndoso i̱ no̱o̱ ndó ndí ta̱Jesús, ta̱a ta̱ ndáto̱'on i̱ xí'in ndó xa̱'a̱, ndixa kúu ra Cristo, ta̱a ta̱ xi̱ndati yó ña ti'ví Ndios kixaa̱ ra ñoyívi ―káchí ta̱Pablo xí'in ni̱vi yó'o na kúu na nákutá'an ve'e ño̱'o sinagoga.
44017004	Ta sava najudío na xíni̱ so̱'o yó'o, ka̱ndixa na to̱'on ña nda̱to̱'on ta̱Pablo xí'in na xa̱'a̱ ta̱Jesús, ta ki̱xá'á na ndíko̱n na yichi̱ ta̱Jesús ñii káchí xí'in ta̱Pablo ta xí'in ta̱Silas. Ta kua̱'a̱ ní nagriego na xa kísa to̱'ó Ndios, ka̱ndixa na to̱'on ña ni̱ka̱'a̱n ta̱Pablo xa̱'a̱ ta̱Jesús, ta ki̱xá'á na ndíko̱n na yichi̱ ra. Ta kua̱'a̱ ní náña'a̱ ná kúu ná ndíso chiño xí'in chiño ná'no ñoo yó'o, ka̱ndixa ná ta̱Jesús ta ki̱xá'á ná ndíko̱n ná yichi̱ ra.
44017005	Ta sava najudío na ni̱‑xiin kandixa ta̱Jesús, ki̱xá'á na kísa kuíni̱ na xíni na ta̱Pablo xí'in ta̱Silas. Najudío yó'o na̱kaya na sava nata̱a na kúu navago na o̱n vá'a, ta chu̱'u na nayó'o ña sasaa̱ na ini ni̱vi xa̱'a̱ ña sakaku na kua̱chi ká'no ñoo yó'o. Ta ñii síso̱ ndá'yi nata̱a yó'o ki̱xaa̱ na ve'e ta̱Jasón nándukú na ta̱Pablo xí'in ta̱Silas, chi kóni na tiin ña'á na ta tava ña'á na ña kuñoo na naapóstol yó'o no̱o̱ ni̱vi na kúu na sáa̱ ini xíni ña'á.
44017006	Ta ni̱‑naní'i na ta̱Pablo ni ta̱Silas, ta saá ti̱in na ta̱Jasón xí'in inka̱ ni̱vi na kándixa ta̱Jesús, ta ta̱va na nayó'o, ta ño̱o ña'á na no̱o̱ nachiño ñoo yó'o. Ta saá nata̱a o̱n vá'a yó'o ni̱ka̱'a̱n na xí'in nachiño, káchí na saá: ―Nayó'o kúu na xa sa̱kaku kua̱chi ndi'i saá ñoo ñoyívi yó'o. Ta vitin ki̱xaa̱ na ñoo yó yó'o.
44017007	Ta ta̱Jasón yó'o va̱'a na̱ki'in ra na, ta ta̱xi ra ña kíndo̱o na ve'e ra. Ta ta̱Jasón xí'in ndi'i na náta'an xí'in ra ndíso na kua̱chi chi yá'a ndoso na no̱o̱ nda̱yí ta̱rey César, ta̱ká'no no̱o̱ yó, chi nayó'o káchí na ndí yóo inka̱ rey ta̱ kúu ta̱Jesús, ta̱a ta̱ká'no no̱o̱ na ―káchí nata̱a o̱n vá'a yó'o, táxi na kua̱chi xa̱'a̱ ta̱Jasón ta xa̱'a̱ na náta'an xí'in ra.
44017008	Ta saá, xa̱'a̱ ña xi̱ni̱ so̱'o na to̱'on yó'o, ki̱xá'á ndí'i ní ini nachiño ta ñii ki̱'va saá ndí'i ní ini ni̱vi ñoo yó'o.
44017009	Ta saá nachiño xa̱'nda chiño na no̱o̱ ta̱Jasón ta no̱o̱ na náta'an xí'in ra, ña cha'vi na si̱'ún xa̱'a̱ ña ko̱'o̱n ndíka̱ na. Ta ndi̱'i cha̱'vi na si̱'ún yó'o, ta saá kua̱'a̱n ndíka̱ na.
44017010	Ta saá ta xa ñoó kúu ña, ta ni̱vi na kándixa ta̱Jesús ti̱'ví na ta̱Pablo xí'in ta̱Silas kua̱'a̱n na ñoo Berea. Tá ni̱xaa̱ na ñoo yó'o, ta ni̱ki̱'vi na ini ve'e ño̱'o sinagoga no̱o̱ nákutá'an najudío.
44017011	Ta ni̱vi nañoo Berea yó'o kúu ni̱vi na to̱'ó ní ka̱ ini no̱o̱ ni̱vi nañoo Tesalónica. Saá chi kúsii̱ ní ini na xi̱ni̱ so̱'o na to̱'on ña nda̱to̱'on ta̱Pablo xí'in na. Ta ndi'i saá ki̱vi̱ sákuá'á na to̱'on Ndios ña ni̱taa na xi̱na̱'á, ta vivíi ká'vi na to̱'on Ndios yó'o xa̱'a̱ ña kunda̱a̱ ini na án ñanda̱a̱ kúu ña nda̱to̱'on ta̱Pablo xí'in na.
44017012	Ta saá kua̱'a̱ ní najudío xí'in nagriego ka̱ndixa na ta̱Jesús, ta ni̱ki̱'vi na yichi̱ ra. Sava nagriego yó'o kúu náña'a̱ ná kómí chiño ná'no ñoo yó'o, ta saá tuku kua̱'a̱ ní nata̱a griego ka̱ndixa na ta̱Jesús ta ni̱ki̱'vi na yichi̱ ra.
44017013	Ta sava najudío na táku̱ ñoo Tesalónica xi̱ni̱ so̱'o na ndí ta̱Pablo yóo ra ñoo Berea sáná'a ra to̱'on Ndios. Ta saá ke̱e na kua̱'a̱n na, ta ni̱xaa̱ na ñoo Berea yó'o, ta ki̱xá'á na sásaa̱ na ini ni̱vi, xa̱'a̱ ña sakaku na kua̱chi ká'no.
44017014	Ta saá ni, ni̱vi na kándixa ta̱Jesús kama ti̱'ví na ta̱Pablo kua̱'a̱n ra yu'u̱ takuií mi̱ni. Ta ni̱ndo̱o ta̱Silas xí'in ta̱Timoteo ñoo Berea.
44017015	Ta ni̱vi na kua̱'a̱n xí'in ta̱Pablo, ni̱xaa̱ na xí'in ra ñoo Atenas. Ta saá ta̱Pablo ni̱ka̱'a̱n ra xí'in nayó'o, káchí ra saá: ―Ya̱chi̱ ní ti'ví ndó ta̱Silas xí'in ta̱Timoteo kixaa̱ na no̱o̱ i̱ ―káchí ra xí'in na. Ta saá ni̱vi yó'o sa̱ndakoo na ta̱Pablo ñoo Atenas, ta ndi̱kó na kua̱no'o̱ na.
44017016	Tá ndáti ka̱ ta̱Pablo ña kixaa̱ ta̱Silas xí'in ta̱Timoteo no̱o̱ yóo ra ñoo Atenas, ta saá ke̱e ra kua̱'a̱n xá'á ra, xíto nda̱'yá ra ndasaá yóo ñoo Atenas yó'o, ta kúchuchú ní ini ra, chi xi̱ni ra kua̱'a̱ ní xiiña yíta ñaídolo, ña kúu ndios vatá ña kísa to̱'ó ni̱vi ñoo yó'o.
44017017	Ta saá ta̱Pablo kua̱'a̱n ra, ta ni̱ki̱'vi ra ini ve'e ño̱'o sinagoga, ta ká'a̱n ra xí'in ni̱vi na̱kutá'an yó'o, na kúu najudío xí'in inka̱ ni̱vi na kísa to̱'ó Ndios vará o̱n si̱ví najudío kúu na. Ta ñii ñii ki̱vi̱ xá'a̱n ta̱Pablo ñii yoso̱ ndíka̱ no̱o̱ yóo ñakía'vi, chi yó'o nákutá'an kua̱'a̱ ní ni̱vi, ta ta̱Pablo nda̱to̱'on ra xí'in ni̱vi yó'o, ká'a̱n ra xí'in na xa̱'a̱ ta̱Jesús.
44017018	Sava ni̱vi na na̱kutá'an yó'o ndíko̱n na yichi̱ ña sáná'a naepicúreos, ta sava ni̱vi na na̱kutá'an yó'o ndíko̱n na inka̱ yichi̱ ña sáná'a naestoicos. Ta ni̱vi na ndíko̱n ñii ñii yichi̱ yó'o xi̱ni̱ so̱'o na to̱'on ta̱Pablo, ta ni̱ka̱'a̱n na xa̱'a̱ ra, káchí na saá: ―¿Yu kúu ña kóni kachí ta̱yó'o? Kua̱'a̱ ní to̱'on vi̱chí kuiti ká'a̱n ra ―káchí na, ká'a̱n na xa̱'a̱ ta̱Pablo. Ta inka̱ na ni̱ka̱'a̱n na, káchí na saá: ―Ta̱yó'o ká'a̱n ra xa̱'a̱ inka̱ nandios na ñoo xíyo ―káchí na, ká'a̱n na. Saá chi xi̱ni̱ so̱'o na ta̱Pablo ká'a̱n ra xa̱'a̱ ta̱Jesús, ta ká'a̱n ra xa̱'a̱ ña nataku̱ ni̱vi na ni̱xi'i̱.
44017019	Ta saá ni̱ka̱'a̱n na xí'in ta̱Pablo ko̱'o̱n ra xí'in na ñii xiiña no̱o̱ na̱ní Areópago no̱o̱ nákutá'an ndi'i nachiño ñoo yó'o. Ta saá kua̱'a̱n ra xí'in na, ta ni̱xaa̱ na. Ta ni̱ka̱'a̱n nachiño xí'in ta̱Pablo, káchí na saá: ―Kóni ndi̱ kunda̱a̱ ini ndi̱ yo xa̱'a̱ ká'a̱n ña ndáto̱'on ún sáná'a ún no̱o̱ ndi̱.
44017020	Saá chi sava to̱'on ña ká'a̱n ún nda̱tán yóo to̱'on xa̱á ña yo̱'vi̱ ní kunda̱a̱ ini ndi̱, saá yóo ña no̱o̱ ndi̱. Ta vitin ndúkú ndi̱ no̱o̱ ún, ña kasa nda̱a̱ ún xa̱'a̱ to̱'on ká'a̱n ún ―káchí nachiño xí'in ta̱Pablo.
44017021	(Káchí na saá, chi ndi'i ni̱vi na táku̱ ñoo Atenas yó'o kúsii̱ ní ini na xíni̱ so̱'o na xa̱'a̱ ndi'i ña xa̱á, ta ñii ñii ki̱vi̱ ndáto̱'on xí'in tá'an na ndasaá kuiti xa̱'a̱ ña xa̱á xíni̱ so̱'o na.)
44017022	Ta saá na̱kundichi ta̱Pablo no̱o̱ ni̱vi yó'o, ta ká'a̱n ra xí'in na, káchí ra saá: ―Ndó'ó nata̱a na táku̱ ñoo Atenas, kúnda̱a̱ ini i̱ ndí ni̱vi na to̱'ó ini kúu ndó'ó, chi xi̱ni i̱ kua̱'a̱ ní ndios ña kísa to̱'ó ndó.
44017023	Saá chi ki̱vi̱ ke̱e i̱ ni̱xa̱'a̱n i̱ xi̱to nda̱'yá i̱ ña yóo ñoo yó'o, ta saá xi̱ni i̱ kua̱'a̱ ní xiiña no̱o̱ kísa to̱'ó ndó kua̱'a̱ ní ndios mi̱i ndó. Ta xi̱ni i̱ ñii na̱ma̱ yi̱i̱ no̱o̱ ni̱ka̱'yi̱ to̱'on ña káchí saá: “Ñayó'o yóo ña xa̱'a̱ ña kísa to̱'ó yó ñii Ndios ña o̱n vása xíni̱ yó”, káchí to̱'on ña ni̱ka̱'yi̱ no̱o̱ na̱ma̱ yi̱i̱ yó'o. Ta vitin ndáto̱'on i̱ xí'in ndó xa̱'a̱ mi̱i Ndios yó'o, ta̱a ta̱ kísa to̱'ó ndó, vará o̱n vása xíni̱ ndó ra.
44017024	’Ndios yó'o kúu ta̱a ta̱ ki̱sa va̱'a ñoyívi yó'o ta ki̱sa va̱'a ra ndi'i ni̱vi xí'in ndi'i ña yóo ñoyívi yó'o. Ta mi̱i ra kúu ta̱ xá'nda chiño no̱o̱ ndi'i ña yóo ñoyívi yó'o xí'in ndi'i ña yóo ñoyívi ni̱no, ta o̱n vása kuiti táku̱ ra ini ve'e ño̱'o ña ki̱sa va̱'a ni̱vi.
44017025	Ta Ndios yó'o nda̱ lo'o o̱n vása xíni̱ ñó'ó ra ña taxi ni̱vi nda'a̱ ra, chi ñii la̱á mi̱i ra kúu ta̱a ta̱ ki̱sa va̱'a ndi'i ña yóo. Ta mi̱i ra táxi ndee̱ ña kutaku̱ yó, ta táxi ra ta̱chi̱ ña násita yó táku̱ yó, ta táxi ra ndi'i inka̱ ña xíni̱ ñó'ó yó nda'a̱ yó.
44017026	’Mi̱i Ndios yó'o ki̱sa va̱'a ra ta̱a ta̱ kúu ta̱no̱ó ta saá ki̱sa va̱'a ra ñásí'í ta̱yó'o, ta saá xi̱koo sa̱'ya na, ta ni̱ya'a kua̱'a̱ ní kui̱ya̱, ta saá ni̱xi̱na̱ ndi'i saá no̱o̱ ni̱vi ñoyívi yó'o. Ta saá kúnda̱a̱ ini yó ndí ndi'i ni̱vi kómí na ñii la̱á yivá si'í. Ta Ndios chi̱tóni̱ ra ña kutaku̱ ni̱vi ndi'i saá xiiña ñoyívi yó'o, ta chi̱tóni̱ ra ama kutaku̱ ñii ñii ni̱vi, ta chi̱tóni̱ ra ndá xiiña kutaku̱ na, ta chi̱tóni̱ ra nda̱ mí xaa̱ ñii ñii xá'ñó no̱o̱ ño'o̱ ñoo na.
44017027	Saá ke̱'é Ndios xa̱'a̱ ña kóni ra ndí ni̱vi nandukú na ra, vará nda̱tán yo̱'vi̱ ní ndó'o ñii ta̱a ta̱kuáá naní'i ra ña xíni̱ ñó'ó ra, saá yo̱'vi̱ ní kundeé ni̱vi naní'i na Ndios. Vará yo̱'vi̱ ní naní'i yó Ndios, ta Ndios yatin ní yóo ra xí'in yó.
44017028	Saá chi ti̱xin ndee̱ Ndios táku̱ yó, ta ti̱xin ndee̱ Ndios xíka yó, ta ti̱xin ndee̱ Ndios yóo yó. Ta sava natá'an mi̱i ndó, na kúu ni̱vi na ndíchí si̱ni̱, ni̱taa na to̱'on ña yóo yu'ú xí'in to̱'on yó'o, saá chi to̱'on ni̱taa na káchí ña saá: “Ndi'i ni̱vi kúu sa̱'ya Ndios”, káchí na.
44017029	Ta ndixa Ndios kúu Yivá ndi'i ni̱vi. Ta xa̱'a̱ ñayó'o kúnda̱a̱ ini yó ndí Ndios o̱n vása yóo ra nda̱tán yóo ñii ñaimagen án ñaídolo ña kísa va̱'a ni̱vi xí'in ka̱a án xí'in yito̱n án xí'in yu̱u̱.
44017030	Kui̱ya̱ xi̱na̱'á Ndios ku̱ndeé ini ra no̱o̱ ñanaa ni̱xi̱yo ini ni̱vi, chi o̱n vása kúnda̱a̱ ini na ñanda̱a̱ xa̱'a̱ ra. Ta vitin xá'nda chiño ra no̱o̱ ndi'i ni̱vi na táku̱ ndi'i saá xiiña ñoyívi yó'o ña ná nandikó ini na ta sandakoo na yichi̱ o̱n vá'a ta ki̱'vi na ko̱'o̱n na yichi̱ ña nda̱a̱.
44017031	Saá chi Ndios xa na̱ka̱xin ra Sa̱'ya ra ta̱Jesús ña kasa nani ra xa̱'a̱ kua̱chi ndi'i ni̱vi xí'in ñanda̱a̱. Ta Ndios xa ki̱sa nda̱a̱ ra no̱o̱ yó ndí ndixa kundivi ñayó'o, chi xa sa̱nataku̱ ra ta̱Jesús, ta̱a ta̱ xi̱kuu ta̱ ni̱xi'i̱ ―káchí ta̱Pablo, ndáto̱'on ra xí'in na.
44017032	Tá xi̱ni̱ so̱'o na to̱'on ni̱ka̱'a̱n ta̱Pablo xa̱'a̱ ñii ta̱a ta̱ ni̱xi'i̱ ta na̱taku̱ ra, ta sava na xáku̱ ndaa na ta̱Pablo, ta inka̱ na ká'a̱n na, káchí na saá: ―Xa va̱'a, saá ná koo ña vitin, ta inka̱ ki̱vi̱ kixi ún ndato̱'on ún xí'in ndi̱ ―káchí na xí'in ta̱Pablo.
44017033	Ta saá ke̱e ta̱Pablo no̱o̱ nachiño yó'o ta kua̱'a̱n ra.
44017034	Ta sava ni̱vi na ndóo xí'in nachiño yó'o na̱kuita na kua̱'a̱n na sa̱ta̱ ta̱Pablo, ta nayó'o ndu̱u na ni̱vi na kándixa ta̱Jesús. Ñii ta̱yó'o ta̱ ka̱ndixa ta̱Jesús na̱ní ra Dionisio, ta ta̱yó'o kúu ta̱tá'an nachiño ñoo Atenas yó'o. Ta saá tuku ñii ña'a̱ na̱ní ñá Dámaris, xí'in inka̱ ni̱vi nañoo yó'o ka̱ndixa na ta̱Jesús.
44018001	Ta ndi̱'i ni̱ya'a ñayó'o, ta saá ke̱e ta̱Pablo ñoo Atenas, ta kua̱'a̱n ra ta ni̱xaa̱ ra ñoo Corinto.
44018002	Ta saá na̱kutá'an ra xí'in ñii ta̱a ta̱ kándixa Jesucristo, ta̱judío kúu ra, ta na̱ní ra Aquila. Ta̱a ta̱ ka̱ku ñoo Ponto kúu ra, ta sa̱kán ke̱e ra ñoo Roma xí'in ñásí'í ra ñáPriscila ta ki̱xaa̱ na ñoo Corinto. Saá chi ta̱rey César Claudio xa xa̱'nda chiño ra ña kee ndi'i najudío na táku̱ ñoo Roma.
44018003	Ta saá ni̱xa̱'a̱n ta̱Pablo ve'e ta̱Aquila xí'in ñásí'í ra ñáPriscila, ta ni̱xi̱yo yu'ú ra xí'in na ña ki̱ndo̱o ra ve'e na, chi mi̱i chiño kísa ndivi na kúu chiño ña xíni̱ ta̱Pablo ke'é ra. Ta chiño yó'o kúu ña kísa va̱'a na ve'e mandiado. Ta saá ñii káchí kísa chiño na, ta xí'in chiño yó'o táva na lo'o si̱'ún ña xíni̱ ñó'ó xíxi na.
44018004	Ta saá ndi'i ki̱vi̱ yi̱i̱ ña nákindée najudío, ta̱Pablo xá'a̱n ra ve'e ño̱'o sinagoga, ta ndáto̱'on ra xí'in najudío ta xí'in nagriego, ta kísa nda̱a̱ ra to̱'on va̱'a xa̱'a̱ ta̱Jesús no̱o̱ na, ta chíkaa̱ ra ndee̱ ña noo ini na, ta kandixa na ta̱Jesús.
44018005	Ta saá ta̱Silas xí'in ta̱Timoteo ke̱e na ñoo estado Macedonia ta kua̱'a̱n na ta ni̱xaa̱ na no̱o̱ ta̱Pablo ñoo Corinto. Ta saá ta̱Pablo sa̱ndakoo ra chiño ña kísa va̱'a ra ve'e mandiado, ta ta̱xi xí'in mi̱i ra ña ká'a̱n ndoso ra to̱'on Ndios no̱o̱ ni̱vi. Ta saá ñii ñii ki̱vi̱ kua̱'a̱n ra ká'a̱n ra xí'in najudío, ndáto̱'on ra ndí ta̱Jesús kúu Cristo, ta̱a ta̱ xi̱ndati na ña ti'ví Ndios kixaa̱ ra saka̱ku ra na.
44018006	Ta ni̱vi yó'o, tá xi̱ni̱ so̱'o na ña nda̱to̱'on ta̱Pablo xí'in na, ta ki̱xá'á na sásaa̱ na ini mi̱i na, ta na̱kuita na ká'a̱n ndiva̱'a na xí'in ra. Ta saá ta̱Pablo ta̱va ra capa ra, ta sa̱kisin ra ña ko̱yo yáka ña, ta ni̱ka̱'a̱n ra xí'in na, káchí ra saá: ―Ta vitin, xa̱'a̱ ña ni̱‑xiin ndó koni̱ so̱'o ndó to̱'on ña nda̱to̱'on i̱ xí'in ndó, ndó'ó kúu ni̱vi na ndíso kua̱chi no̱o̱ Ndios. Ta yi̱'i̱ o̱n vása ndíso ka̱ i̱ kua̱chi xa̱'a̱ ña saxo̱'vi̱ Ndios ndó'ó ki̱vi̱ va̱xi. Ta vitin ta̱nda̱ ndi'i ki̱vi̱ va̱xi, ko̱'o̱n i̱ ka̱'a̱n ndoso i̱ to̱'on Ndios no̱o̱ ni̱vi na o̱n vása kúu najudío ―káchí ta̱Pablo xí'in na.
44018007	Ta saá ke̱e ta̱Pablo ve'e ño̱'o sinagoga ta kua̱'a̱n ra ve'e ñii ta̱a ta̱ na̱ní Justo, ña yóo yatin sii̱n ve'e ño̱'o sinagoga yó'o. Ta ta̱Justo yó'o kúu ra ñii ta̱griego, ta ta̱a ta̱ kísa to̱'ó Ndios kúu ra.
44018008	Yóo inka̱ ta̱a ta̱ xá'nda chiño no̱o̱ na ve'e ño̱'o sinagoga yó'o, ta ta̱yó'o na̱ní ra Crispo. Ta ta̱Crispo yó'o xí'in ndi'i nave'e ra xi̱ni̱ so̱'o na to̱'on ña ni̱ka̱'a̱n ta̱Pablo ta ka̱ndixa ndi'i na ta̱Jesús. Ta ñii ki̱'va saá kua̱'a̱ ní ka̱ ni̱vi nañoo Corinto yó'o xi̱ni̱ so̱'o na ña nda̱to̱'on ta̱Pablo, ta ka̱ndixa na ta̱Jesús, ta saá chi̱chi na.
44018009	Ta saá ni̱ya'a lo'o, ta ñii ñoó tá kísi̱n ta̱Pablo, ta ni̱ti̱vi ta̱Jesús no̱o̱ ra, ta ni̱ka̱'a̱n ra xí'in ta̱Pablo, káchí ra saá: ―O̱n kuyi̱'ví ún, ta o̱n sandakoo ún ká'a̱n ndoso ún to̱'on i̱ no̱o̱ ni̱vi.
44018010	Saá chi yi̱'i̱ yóo i̱ xí'in ún. Nda̱ ñii ni̱vi o̱n satakué'e̱ na yó'ó, chi yóo kua̱'a̱ ní ni̱vi na ndíko̱n yi̱'i̱ ñoo yó'o ―káchí ta̱Jesús xí'in ta̱Pablo ki̱vi̱ ni̱ti̱vi ra no̱o̱ ra.
44018011	Ta saá ni̱ndo̱o ta̱Pablo ñoo Corinto ñii kui̱ya̱ sava, ta sáná'a ra ni̱vi ñoo yó'o to̱'on Ndios.
44018012	Ta ñoo Corinto yó'o kúu ñoo ká'no ña ndá'vi ndaa estado Acaya. Ta ki̱vi̱ ñii ta̱a ta̱ na̱ní Galión kúu ta̱gobernador ta xá'nda chiño ra no̱o̱ ni̱vi na táku̱ ñoo estado Acaya yó'o, ta ñii ki̱vi̱ na̱kutá'an sava najudío, ta ti̱in na ta̱Pablo, ta kua̱'a̱n ra xí'in na ve'e chiño ká'no no̱o̱ yóo ta̱gobernador.
44018013	Ta no̱o̱ ta̱gobernador Galión yó'o, ta̱xi na kua̱chi xa̱'a̱ ta̱Pablo, ni̱ka̱'a̱n na, káchí na saá: ―Ta̱yó'o kúu ta̱a ta̱ chú'u ni̱vi ña ya'a ndoso na nda̱yí ndi̱, chi káchí ra ndí o̱n vása va̱'a kasa to̱'ó ni̱vi Ndios ñii ki̱'va nda̱tán yóo ña xa̱'nda chiño naxi̱i̱ síkuá ndi̱ xi̱na̱'á ―káchí na xí'in ta̱gobernador.
44018014	Ta ta̱Pablo kóni ra ndakuii̱n ra ka̱'a̱n ra, ta ni̱‑kuchiño, chi kama nda̱kuii̱n ta̱gobernador Galión, ni̱ka̱'a̱n ra xí'in najudío, káchí ra saá xí'in na: ―Ta ndó'ó, táná taxi ndó ñii kua̱chi ndeé ní xa̱'a̱ ra, án kua̱chi ká'no ní kúu ña, ta saá ndixa koni̱ so̱'o i̱ ña ka̱'a̱n ndó, ta kasa nani i̱ xa̱'a̱ kua̱chi ra.
44018015	Ta ñayó'o o̱n si̱ví kua̱chi xa̱'a̱ gobierno Roma kúu ña, chi kuiti náa ndó xa̱'a̱ to̱'on, ta xa̱'a̱ ki̱vi̱ ni̱vi, ta xa̱'a̱ nda̱yí mi̱i ndó najudío. Ta yi̱'i̱ o̱n ki̱ví kasa nani i̱ xa̱'a̱ kua̱chi yó'o, saá chi kua̱chi mi̱i ndó kúu ña, ta mi̱i ndó xíni̱ ñó'ó kasa nani ndó ña ―káchí ta̱Galión xí'in najudío.
44018016	Ta saá ta̱Galión xa̱'nda chiño ra ña tava na ndi'i ni̱vi yó'o nda̱ ke̱'e.
44018017	Ta saá ke̱e na kua̱'a̱n na ke̱'e ve'e chiño ká'no, ta xa̱ndi̱ko̱n ti̱in na ñii ta̱judío na̱ní ra Sóstenes, ta̱a ta̱ xá'nda chiño no̱o̱ na ve'e ño̱'o sinagoga kúu ra, ta ki̱xá'á na káni ní na ra. Ta ta̱gobernador xi̱ni ra ndi'i ña ké'é nayó'o, ta nda̱ lo'o ni̱‑ndi'i ini ra xa̱'a̱ ña ké'é na.
44018018	Ta saá ta̱Pablo ki̱ndo̱o ra, ni̱xi̱yo ra kua̱'a̱ ní ka̱ ki̱vi̱ ñoo Corinto yó'o xí'in ni̱vi na kándixa ta̱Jesús. Ta saá ki̱xaa̱ ñii ki̱vi̱, ta ni̱nda̱yi ra nayó'o, chi kóni ra ko̱'o̱n ra estado Siria. Ta ñáPriscila xí'in ta̱Aquila, nayó'o ko̱'o̱n na xí'in ra nda̱ ñoo estado Siria. Ta si'na ka̱, tá o̱n ta̱'án ko̱'o̱n na, ta ni̱xi̱yo ta̱Pablo ñoo Cencrea, ta ñoo yó'o ta̱Pablo ni̱xa̱tá ra yisi̱ si̱ni̱ ra, chi saá ké'é najudío ki̱vi̱ sa̱ndi'i na ki̱sa ndivi na ñii chiño ña ki̱ndo̱o na xí'in Ndios.
44018019	Ta saá nda̱a na tón barco, ta kua̱'a̱n na ta ni̱xaa̱ na ñoo Éfeso, ta ñoo yó'o ni̱ta̱'vi̱ tá'an na, chi ñoo yó'o ni̱ndo̱o ñáPriscila xí'in ta̱Aquila. Ta saá ta̱Pablo na̱ki'in ra kua̱'a̱n ra ta ni̱ki̱'vi ra ini ve'e ño̱'o sinagoga ñoo Éfeso yó'o, ta ká'a̱n tá'an ra xí'in najudío. Ta ta̱Pablo nda̱to̱'on káxín ra xí'in na xa̱'a̱ ta̱Jesús.
44018020	Ta nayó'o ndu̱kú na no̱o̱ ra ña kindo̱o na'á ka̱ ra xí'in na, ta ni̱‑xiin ra kindo̱o ka̱ ra,
44018021	ta ni̱nda̱yi ra na, káchí ra saá xí'in na: ―Xíni̱ ñó'ó ko̱'o̱n i̱ ñoo Jerusalén ña koo i̱ viko̱ ká'no ña va̱xi. Ta saá ni, tá kóni Ndios, ta inka̱ ki̱vi̱ ndikó i̱ koto i̱ ndó'ó ―káchí ra xí'in na. Ta saá nda̱a ra tón barco ñoo Éfeso, ta ke̱e ra kua̱'a̱n ra xí'in barco nda̱ ñoo Cesarea.
44018022	Tá ni̱xaa̱ ra, ta ke̱e ra ni̱xa̱'a̱n ra nda̱ ñoo Jerusalén xa̱'a̱ ña chi̱ndeé ra ni̱vi na kándixa ta̱Jesús na táku̱ ñoo yó'o. Ta saá ke̱e ra kua̱'a̱n ra nda̱ ñoo Antioquía, ña ndá'vi ndaa estado Siria, ta ni̱xi̱yo ra ñoo yó'o lo'o kuiti ki̱vi̱.
44018023	Ta saá ke̱e ra kua̱'a̱n ra, ta ni̱xaa̱ ra kua̱'a̱ ní ñoo ña ndá'vi ndaa estado Galacia ta kua̱'a̱ ní ñoo ña ndá'vi ndaa estado Frigia. Ta ñii ñii ñoo no̱o̱ xáa̱ ra, ta ká'a̱n ra to̱'on ña chi̱kaa̱ ndee̱ ini ni̱vi na kándixa ta̱Jesús, ña vivíi ka̱ kundiko̱n na yichi̱ ta̱Jesús.
44018024	Tá xíka ta̱Pablo ñoo ña ñó'o inka̱ xiiña, ta ñoo Éfeso yó'o ki̱xaa̱ ñii ta̱a ta̱ na̱ní Apolos, ta ta̱judío kúu ra, ta ka̱ku ra ñii ñoo ña na̱ní Alejandría. Ta ñii ta̱a ta̱ ti'va ní ndáto̱'on xí'in ni̱vi kúu ra, ta xa ká'vi ní ra to̱'on Ndios ña ni̱taa na xi̱na̱'á.
44018025	Ta ta̱Apolos yó'o xa sa̱kuá'á va̱'a ra ña sa̱ná'a ni̱vi no̱o̱ ra xa̱'a̱ yichi̱ ta̱Jesús, ta xí'in ña ndino'o ní ini ra ndáto̱'on ra xí'in ni̱vi. Vará ndasaá kuiti xíni̱ ra to̱'on Ndios ña sa̱ná'a ta̱Juan ta̱ xi̱kuu ta̱a ta̱ sa̱kuchu ni̱vi, ta ta̱Apolos yó'o sa̱ná'a káxín ra ni̱vi to̱'on ña nda̱a̱ xa̱'a̱ ta̱Jesús.
44018026	Ta nda̱ lo'o o̱n vása yí'ví ta̱Apolos ká'a̱n ndoso ra to̱'on Ndios no̱o̱ ni̱vi na nákutá'an ve'e ño̱'o sinagoga. Ta ñáPriscila xí'in ta̱Aquila xi̱ni̱ so̱'o na to̱'on ña ká'a̱n ta̱Apolos sáná'a ra ni̱vi, ta saá ka̱na na ta̱Apolos, ta ni̱xa̱'a̱n ra xí'in na no̱o̱ o̱n ko̱ó ni̱vi, ta nda̱to̱'on káxín na xí'in ra ña kunda̱a̱ va̱'a ka̱ ini ra xa̱'a̱ yichi̱ Ndios.
44018027	Ta saá ta̱Apolos chi̱kaa̱ ini ra ko̱'o̱n ra ña kasa ndivi ra chiño Ndios ñoo estado Acaya, ta ni̱vi na kándixa ta̱Jesús na táku̱ ñoo Éfeso chi̱kaa̱ na ndee̱ ini ra ko̱'o̱n ra kasa ndivi ra chiño yó'o. Ta saá ni̱taa na ñii tutu ña kuni'i ra ko̱'o̱n ra. Ta xí'in tutu yó'o ká'a̱n na xáku ndá'ví na no̱o̱ ni̱vi na kándixa ta̱Jesús na táku̱ ñoo estado Acaya ña vivíi naki'in na ta̱Apolos yó'o. Ta saá ke̱e ta̱Apolos, kua̱'a̱n ra ta ni̱xaa̱ ra ñoo estado Acaya, ta ki̱sa ndivi ra chiño ña va̱'a ní chi̱ndeé ni̱vi na xa ka̱ndixa ta̱Jesús. Ta ni̱vi yó'o xa ka̱ndixa na ta̱Jesús, chi Ndios xí'in ñava̱'a ini ra ta̱xi ra ña ka̱ndixa na to̱'on ñava̱'a xa̱'a̱ ta̱Jesús.
44018028	Ta nda̱to̱'on ta̱Apolos, ni̱ka̱'a̱n káxín ra xí'in najudío ndí to̱'on Ndios ña ni̱taa na xi̱na̱'á kísa nda̱a̱ ña ndí ta̱Jesús kúu Cristo, ta̱a ta̱ ti̱'ví Ndios saka̱ku ra ni̱vi. Vará sava najudío o̱n vása yóo yu'ú na xí'in ra, ta káxín ní nda̱to̱'on ta̱Apolos to̱'on nda̱a̱ xa̱'a̱ ta̱Jesús xí'in na, ta najudío yó'o o̱n vása ní‑naní'i na to̱'on ña ndakuii̱n na yu'u̱ ra.
44019001	Ki̱vi̱ yóo ka̱ ta̱Apolos ñoo Corinto, ta saá ta̱Pablo xíka ra kua̱'a̱n ra yichi̱ ña yá'a no̱o̱ yóo kua̱'a̱ ní yuku̱, ta saá ni̱xaa̱ ra ñoo Éfeso, no̱o̱ na̱kutá'an ra xí'in sava ni̱vi na ndíko̱n yichi̱ ta̱Jesús.
44019002	Ta saá ta̱Pablo ni̱nda̱ka̱ to̱'on ra na, káchí ra saá: ―¿Án na̱ki'in ndó Níma̱ Ndios ki̱vi̱ ka̱ndixa ndó ta̱Jesús? Ta nda̱kuii̱n na, káchí na saá: ―Ni o̱n ta̱'án koni̱ so̱'o ndi̱ tá yóo Níma̱ Ndios ―káchí na.
44019003	Ta ta̱Pablo ni̱ka̱'a̱n ra xí'in na: ―Ta saá, ¿yo nda̱yí kúu ña chi̱chi ndó? ―káchí ra. Ta nda̱kuii̱n na, káchí na saá: ―Nda̱tán yóo ña sa̱ná'a ta̱Juan, saá chi̱chi ndi̱ ―káchí na xí'in ta̱Pablo.
44019004	Ta ni̱ka̱'a̱n ta̱Pablo xí'in na, káchí ra saá: ―Ndixa ta̱Juan sa̱kuchu ra ni̱vi xa̱'a̱ ña na̱ndikó ini na ta sa̱ndakoo na ña o̱n vá'a ké'é na. Ta saá ni, ta̱Juan nda̱to̱'on ra ndí ndi'i ni̱vi xíni̱ ñó'ó kandixa na ñii ta̱a ta̱ va̱xi sa̱ta̱ ra. Ta ta̱a ta̱ ká'a̱n ta̱Juan xa̱'a̱ kúu ta̱Jesús, chi ta̱yó'o kúu Cristo, ta̱a ta̱ ti̱'ví Ndios saka̱ku ni̱vi.
44019005	Tá ni̱vi yó'o xi̱ni̱ so̱'o na to̱'on ña ni̱ka̱'a̱n ta̱Pablo, ta saá tuku chi̱chi na xí'in nda̱yí ki̱vi̱ ta̱Jesús.
44019006	Ta saá chi̱so ta̱Pablo nda'a̱ ra si̱ni̱ ñii ñii ni̱vi yó'o na ka̱ndixa ta̱Jesús, ta Níma̱ Ndios ki̱xaa̱ ña kutaku̱ ña ini ñii ñii ni̱vi yó'o. Ta saá xí'in ndee̱ Níma̱ Ndios, ki̱xá'á na ká'a̱n na inka̱ no̱o̱ to̱'on ña o̱n vása ní‑sakuá'á na, ta ká'a̱n ndoso na to̱'on Ndios.
44019007	Ta va yóo yatin u̱xu̱ o̱vi̱ kúu nata̱a na na̱ki'in Níma̱ Ndios ki̱vi̱ yó'o.
44019008	Ta saá u̱ni̱ yo̱o̱ ni̱xi̱yo ta̱Pablo ñoo yó'o, ta xi̱xa̱'a̱n ra ve'e ño̱'o sinagoga, ta xi̱ka̱'a̱n ndoso ra to̱'on Ndios no̱o̱ ni̱vi na na̱kutá'an yó'o. Ta o̱n vása ní‑yi'ví ini ra ndáto̱'on ra xí'in ni̱vi to̱'on nda̱a̱ xa̱'a̱ yichi̱ no̱o̱ xá'nda chiño Ndios. Ta xí'in ña kísa nda̱a̱ ra to̱'on yó'o no̱o̱ ni̱vi, ta saá kua̱'a̱ ní ni̱vi no̱o ini na, ta ka̱ndixa na to̱'on yó'o.
44019009	Ta sava ni̱vi na ñó'o ini ve'e ño̱'o sinagoga yó'o o̱n vása ní‑xiin na kandixa na ña ndáto̱'on ta̱Pablo xí'in na. Ta nda̱ víka̱, ni̱vi yó'o ki̱sa só'ó xí'in mi̱i na, ta no̱o̱ nákutá'an kua̱'a̱ ní ni̱vi xíni̱ so̱'o na, ni̱vi yó'o ki̱xá'á na kándiva̱'a na xa̱'a̱ yichi̱ ta̱Jesús. Ta saá ta̱Pablo ke̱e ra ve'e ño̱'o sinagoga yó'o, ta ka̱na ra ni̱vi na kándixa ta̱Jesús, ta ke̱e na kua̱'a̱n na xí'in ra, ta ni̱xaa̱ ndi'i na ñii ve'e no̱o̱ sákuá'á ni̱vi. Ta ta̱a ta̱ ndíso chiño xí'in ve'e yó'o kúu ñii ta̱a ta̱ na̱ní Tiranno. Ta saá ñii ñii ki̱vi̱ ta̱Pablo ta xí'in ni̱vi na kándixa ta̱Jesús nákutá'an na ini ve'e yó'o, ta ta̱Pablo sáná'a ka̱ ra na to̱'on Ndios.
44019010	Ta saá o̱vi̱ kui̱ya̱ ka̱ ni̱xi̱yo ta̱Pablo ñoo yó'o sáná'a ra ni̱vi. Ta xí'in ña ke̱'é ra saá, ndi'i najudío xí'in ndi'i nagriego na kúu na táku̱ ñoo estado Asia xi̱ni̱ so̱'o na to̱'on va̱'a xa̱'a̱ Jesucristo.
44019011	Ndios ta̱xi ra ndee̱ ra nda'a̱ ta̱Pablo ña ke̱'é ra kua̱'a̱ ní milagro va̱'a xí'in ni̱vi.
44019012	Saá chi sava ni̱vi xáa̱ na no̱o̱ ta̱Pablo, ta náki'in na ñii tiko̱to̱ lo'o ña kúu ña xi̱no'ni si̱ni̱ ta̱Pablo, án náki'in na ñii tiko̱to̱ lo'o ña kúu ña xi̱no'ni to̱ko̱ ra ki̱vi̱ ki̱sa chiño ra, ta ní'i na tiko̱to̱ yó'o, ta kua̱no'o̱ na, ta xáa̱ na chínóo ndaa na ñii tiko̱to̱ ta̱Pablo yó'o no̱o̱ yi̱kí ko̱ñu ni̱vi na ndeé ndó'o, ta ni̱vi yó'o ndu̱va̱'a ndi'i na. Ta ñii ki̱'va saá tá chínóo ndaa na ñii tiko̱to̱ yó'o no̱o̱ yi̱kí ko̱ñu ni̱vi na kómí níma̱ ndiva̱'a, ta xa̱ndi̱ko̱n ke̱e níma̱ ndiva̱'a ini ni̱vi yó'o, ta ndu̱va̱'a na.
44019013	Ta ni̱xi̱yo sava ni̱vi najudío na kúu na nákuati xa̱'a̱ ña táva na níma̱ ndiva̱'a. Vará na nákuati yó'o o̱n vása kándixa na ta̱Jesús, ta ká'a̱n na tava na níma̱ ndiva̱'a xí'in ki̱vi̱ ta̱Jesús. Ká'a̱n na xí'in níma̱ ndiva̱'a, káchí na saá: ―Xí'in ndee̱ ki̱vi̱ ta̱Jesús, ta̱a ta̱ ká'a̱n ta̱Pablo xa̱'a̱, xá'nda chiño ndi̱ no̱o̱ ndó ña kee ndó ini ni̱vi yó'o ―káchí na xí'in níma̱ ndiva̱'a.
44019014	Ta sava nata̱a na nákuati yó'o kúu u̱xa̱ sa̱'ya ñii ta̱a ta̱ na̱ní Esceva, ta̱a ta̱judío kúu ra, ta kúu ra ñii ta̱su̱tu̱ ká'no.
44019015	Ta ñii ki̱vi̱ nata̱a sa̱'ya ta̱Esceva yó'o ni̱xaa̱ na no̱o̱ yóo ñii ta̱a ta̱ kómí níma̱ ndiva̱'a, ta xa̱'nda chiño na no̱o̱ níma̱ ndiva̱'a yó'o xí'in ki̱vi̱ ta̱Jesús, ta nda̱kuii̱n níma̱ ndiva̱'a, káchí ña xí'in nayó'o saá: ―Xíni̱ ndi̱ ta̱Jesús, ta xíni̱ ndi̱ yu kúu ta̱Pablo, ta ndó'ó, ¿yu kúu ndó'ó? ―káchí níma̱ ndiva̱'a xí'in nayó'o.
44019016	Ta saá ta̱a ta̱ kómí níma̱ ndiva̱'a ka̱ni ní ra ndi'i nasa̱'ya ta̱Esceva yó'o, ta ku̱ndeé ra no̱o̱ na, ta sa̱takué'e̱ ní ra na. Ta saá ndi'i na u̱xa̱ ta̱a yó'o xi̱no na ke̱e na yálá ndi'i na, kua̱'a̱n na, ta ta̱kué'e̱ ní yi̱kí ko̱ñu na.
44019017	Ta saá ndi'i ni̱vi na táku̱ ñoo Éfeso, na kúu najudío xí'in nagriego, tá xi̱ni̱ so̱'o na ña ndo̱'o u̱xa̱ nata̱a yó'o, ta ni̱yi̱'ví ní na, ta kísa to̱'ó ní na nda̱yí ki̱vi̱ ta̱Jesús.
44019018	Ta saá kua̱'a̱ ní ni̱vi na kándixa ta̱Jesús ki̱xaa̱ na no̱o̱ yóo ta̱Pablo xí'in natá'an ra, ta ni̱vi na ki̱xaa̱ yó'o na̱'ma na xa̱'a̱ kua̱chi na, nda̱to̱'on na xa̱'a̱ ndi'i ña o̱n vá'a ke̱'é na xi̱na̱'á.
44019019	Saá chi tá o̱n ta̱'án ka̱ kandixa na ta̱Jesús, ta kua̱'a̱ ní ni̱vi nañoo Éfeso yó'o xi̱kuu ni̱vi na nákuati tásín, ta xi̱komí na kua̱'a̱ ní tutu ña sáná'a xa̱'a̱ ndee̱ ñatásín, án xa̱'a̱ ndi'i no̱o̱ ña nákuati. Ta saá na̱kaya na ndi'i tutu yó'o ta ní'i na ña ki̱xaa̱ na, ta saá xa̱'mi na ndi'i tutu yó'o no̱o̱ na̱kutá'an kua̱'a̱ ní ni̱vi, chi xí'in ña ke̱'é na saá, sa̱ná'a na ndí sa̱ndakoo na yichi̱ yatá ta vitin ndíko̱n na yichi̱ ta̱Jesús. Ndi'i tutu yó'o ña xa̱'mi na, yá'ví ní ña, nda̱tán yóo si̱'ún ña koo ya'vi o̱vi̱ si̱ko̱ u̱xu̱ ta̱a, na kísa chiño ñii mil ki̱vi̱, saá kúu ya'vi ndi'i tutu yó'o.
44019020	Ta saá xíta̱ ní'nó ní ka̱ to̱'on Ndios ñii ñii ñoo, ta kua̱'a̱ ní ni̱vi ka̱ndixa na to̱'on yó'o, ta ku̱nda̱a̱ ini na ndí ká'no ní ndee̱ kómí to̱'on Ndios.
44019021	Tá ndi̱'i ni̱ya'a ñayó'o, ta saá ta̱Pablo chi̱kaa̱ ini ra ko̱'o̱n tuku ra koto ra ni̱vi na kándixa ta̱Jesús na táku̱ ñoo estado Macedonia xí'in ñoo estado Acaya, ta saá ko̱'o̱n ra ta xaa̱ ra nda̱ ñoo Jerusalén. Ta xáni ka̱ si̱ni̱ ra, káchí ra saá: ―Tá ndi̱'i ni̱xi̱yo yó ñoo Jerusalén, ta saá kee yó ko̱'o̱n yó ñoo Roma ―xáni si̱ni̱ ra.
44019022	Ta saá ta̱Pablo ti̱'ví ra ta̱Timoteo xí'in inka̱ ta̱a ta̱ kándixa ta̱Jesús na̱ní ra Erasto ña ko̱'o̱n si'na nayó'o ñoo estado Macedonia. O̱vi̱ nata̱a yó'o kúu na chíndeé ta̱Pablo xí'in chiño ra. Tá ke̱e nayó'o kua̱'a̱n na, ta ta̱Pablo ki̱ndo̱o ra lo'o ka̱ ki̱vi̱ ñoo estado Asia.
44019023	Ñii ki̱vi̱ ña kíndo̱o ka̱ ta̱Pablo ñoo Éfeso, ta ka̱ku ñii kua̱chi ká'no, ña kúu ña ñii ni̱si̱so̱, ni̱nda̱'yi kua̱'a̱ ní ni̱vi chi ni̱saa̱ ní ini na xíni na yichi̱ ta̱Jesús.
44019024	Saá chi ñoo Éfeso ni̱xi̱yo ñii ve'e ño̱'o ká'no, no̱o̱ ñíndichi ñii na̱'ná na̱ní ña Diana, ña kúu ndios ña kísa to̱'ó kua̱'a̱ ní ni̱vi ñoo yó'o. Ta ñoo Éfeso yó'o táku̱ ñii ta̱a na̱ní ra Demetrio, ta ti'va ní ra kasa va̱'a ra na̱'ná ñaplata, ta kísa va̱'a ra kua̱'a̱ ní na̱'ná válí mi̱i ve'e ño̱'o no̱o̱ ñíndichi ñaDiana. Ta kua̱'a̱ ní ni̱vi sáta na na̱'ná yó'o, ta ví'í ní si̱'ún táva ta̱Demetrio xí'in chiño yó'o, ta ví'í ní si̱'ún táva natá'an ra na kísa chiño xí'in ra.
44019025	Ta saá ta̱Demetrio ka̱na ra ndi'i na kísa chiño xí'in ra ta xí'in inka̱ ni̱vi na ké'é chiño nda̱tán yóo ña ké'é ra. Tá na̱kutá'an ndi'i nayó'o, ta ta̱Demetrio ni̱ka̱'a̱n ra xí'in na, káchí ra saá: ―Natá'an yó, kúnda̱a̱ ini ndó ndí chiño yó kúu ña táxi kua̱'a̱ ní ñakuíká kómí yó.
44019026	Ta ndó'ó, xa xi̱ni̱ so̱'o ndó xa̱'a̱ ta̱Pablo ta̱ kúu ta̱a ta̱ xa sa̱noo ini kua̱'a̱ ní ni̱vi na táku̱ ñoo Éfeso yó'o, xí'in ni̱vi na táku̱ ndi'i saá ñoo ña ndá'vi ndaa estado Asia. Sa̱ndá'ví ra na, ndáto̱'on ra xí'in na ndí ndi'i ndios ña ki̱sa va̱'a ni̱vi o̱n si̱ví ndios ndino'o kúu ñayó'o, káchí ra xí'in na, ta sa̱noo ra ini kua̱'a̱ ní ni̱vi xí'in to̱'on yó'o.
44019027	Ta saá yi̱yo ní o̱n kasa to̱'ó ka̱ ni̱vi chiño ña ké'é yó, ta yi̱yo ní chikaa̱ ni̱no̱ na ñato̱'ó ve'e ño̱'o no̱o̱ ñíndichi ñandios ká'no Diana, chi kani si̱ni̱ na ndí ña o̱n vása ndáya̱'ví ka̱ kúu ña. Ta saá chikaa̱ ni̱no̱ na ñato̱'ó ká'no ñaDiana, vará kúu ñandios ña kísa ká'no ni̱vi na táku̱ ndi'i ñoo estado Asia yó'o, ta̱nda̱ ni̱vi na táku̱ ndi'i ñoo ñoyívi yó'o kísa ká'no na ñaDiana yó'o ―káchí ta̱Demetrio xí'in nata̱a na na̱kutá'an xí'in ra.
44019028	Tá xi̱ni̱ so̱'o na to̱'on yó'o, ta ki̱xá'á na ni̱saa̱ ní ini na, ta xí'in ndi'i ndee̱ na, ni̱si̱so̱ na, ndá'yi na, káchí na saá: ―¡Ñaká'no ní kúu ñaDiana, ña kúu ndios mi̱i yó nañoo Éfeso! ―káchí na, ni̱si̱so̱ na, ni̱nda̱'yi na.
44019029	Ta xa̱ndi̱ko̱n ndi'i ni̱vi nañoo yó'o na̱kundiko̱n na xí'in nayó'o, ta ñii síso̱ na ká'a̱n na, ndá'yi na. Ta sava ni̱vi yó'o kama ni̱xaa̱ na, ta xí'in ña sáa̱ ini na, ti̱in na o̱vi̱ ta̱tá'an ta̱Pablo, ta ño̱o ña'á na ña kua̱'a̱n nayó'o xí'in na ñii xiiña ña na̱ní teatro, ña kúu no̱o̱ ndíka̱ ká'no no̱o̱ nákutá'an ni̱vi. Ta o̱vi̱ ta̱tá'an ta̱Pablo yó'o, ñii ra na̱ní Gayo, ta inka̱ ra na̱ní Aristarco, ta nayó'o kúu na nañoo estado Macedonia.
44019030	Ta ta̱Pablo kóni ra ki̱'vi ra no̱o̱ chútú ni̱vi na na̱kutá'an yó'o, chi kóni ra ka̱'a̱n ra xí'in na, ta ni̱vi na ndíko̱n yichi̱ ta̱Jesús ni̱‑taxi na ki̱'vi ta̱Pablo no̱o̱ ni̱vi na sáa̱ ní ini na̱kutá'an yó'o.
44019031	Ta saá tuku sava nachiño ná'no no̱o̱ nañoo estado Asia, kúu na ni̱vi na va̱'a náta'an xí'in ta̱Pablo. Ta nachiño yó'o ti̱'ví na ñii ta̱a ko̱'o̱n ra no̱o̱ ta̱Pablo ña kuaku ndá'ví ra no̱o̱ ra ña o̱n ki̱'vi ra no̱o̱ chútú ní ni̱vi na na̱kutá'an yó'o.
44019032	Ta ndi'i ni̱vi yó'o ñii síso̱ na ndá'yi na, ká'a̱n na. Xa síín ká'a̱n sava na, ta xa síín ka̱ ká'a̱n inka̱ na. Ta ñii násaka na ña ká'a̱n na ta ndá'yi na, ta kua̱'a̱ ní ni̱vi yó'o o̱n vása kúnda̱a̱ ini na nda̱chun na̱kutá'an na yó'o.
44019033	Ta sava ni̱vi najudío yó'o ki̱sa ndu̱xa̱ na xí'in ñii ta̱a ta̱ñoo na, ta̱ na̱ní Alejandro, xa̱'a̱ ña kundichi ra ka̱'a̱n ra no̱o̱ chútú ní ni̱vi na na̱kutá'an yó'o. Ta saá ta̱Alejandro nda̱ní'i ra nda'a̱ ra ta sa̱kanda ra ña ña ndúkú ra no̱o̱ ni̱vi ña saya̱a̱ na, o̱n nda̱'yi ka̱ na, chi kóni ra ka̱'a̱n ra to̱'on ña ndakuii̱n ra xa̱'a̱ najudío ndí o̱n si̱ví najudío kúu na ndíso kua̱chi xa̱'a̱ ña ndá'yi ní ni̱vi yó'o.
44019034	Ta saá ki̱xá'á ká'a̱n ta̱Alejandro yó'o, ta kúnda̱a̱ ini ni̱vi yó'o ndí ñii ta̱judío kúu ra, ta ni̱‑xiin na koni̱ so̱'o na to̱'on ká'a̱n ra, ta ndeé ka̱ síso̱ ndá'yi na ká'a̱n na, káchí na saá: ―¡Ñaká'no kúu ñaDiana ndios mi̱i yó nañoo Éfeso! ―káchí na, ndá'yi na, ta o̱vi̱ hora ví ni̱nda̱'yi na ni̱ka̱'a̱n na saá.
44019035	Ta saá ñii ta̱chiño ta̱ kúu secretario ñoo yó'o, ku̱ndeé ra no̱o̱ ña o̱n ndá'yi ka̱ ni̱vi yó'o, ta saá sa̱ya̱a̱ na. Ta ni̱ka̱'a̱n ra xí'in na, káchí ra saá: ―Natá'an yó nañoo Éfeso, ndi'i saá ni̱vi ñoyívi kúnda̱a̱ ini na ndí ndi'i mi̱i yó va̱'a ní ndíso chiño yó xí'in ve'e ño̱'o ñaDiana ñaká'no, ña kúu ndios mi̱i yó, ta va̱'a ní ndíso chiño yó xí'in mi̱i na̱'ná ñaDiana ña kúu ña ti̱'ví ndios Júpiter, ta ke̱e ña ñoyívi ni̱no ta ki̱xaa̱ ña nda̱ no̱o̱ ño'o̱ yó'o.
44019036	Ta kúnda̱a̱ ini yó ndí o̱n ko̱ó ni̱vi na kúchiño ka̱'a̱n, kachí na ndí o̱n si̱ví ñanda̱a̱ kúu to̱'on yó'o. Ta saá va̱'a saya̱a̱ ndó, o̱n nda̱'yi ka̱ ndó. Ta xa̱'a̱ ña o̱n ke'é ndó ña o̱n vá'a, si'na xíni̱ ñó'ó kani si̱ni̱ ndó xa̱'a̱ ndá yu kúu ña kóni ndó ke'é ndó.
44019037	Saá chi ndó'ó, xa ti̱in ndó nata̱a yó'o ki̱xaa̱ na xí'in ndó, vará nata̱a yó'o o̱n vása ní‑kisa kuí'ná na nda̱ ñii ña yóo ini ve'e ño̱'o yó, ni o̱n vása ní‑ka'a̱n na to̱'on ndiva̱'a xa̱'a̱ ndios mi̱i yó ñaDiana.
44019038	Ta saá tá ta̱Demetrio xí'in na náta'an xí'in ra kóni na taxi na kua̱chi xa̱'a̱ nata̱a yó'o, ta va̱'a ná ko̱'o̱n na ve'e chiño ñoo yó, chi yó'o yóo nachiño na kúchiño kasa nani xa̱'a̱ kua̱chi ni̱vi. Saá chi no̱o̱ nachiño yó'o ñii ñii ni̱vi kómí na nda̱yí ña ndakuii̱n na xa̱'a̱ mi̱i na.
44019039	Tá yóo inka̱ kua̱chi ña kóni ndó ka̱'a̱n ndó xa̱'a̱, ta xíni̱ ñó'ó ko̱'o̱n ndó no̱o̱ nachiño ñoo yó, ta ndukú ndó no̱o̱ na ña kasa nani na xa̱'a̱ kua̱chi yó'o.
44019040	Saá chi vitin yi̱yo ní ko̱to̱ nachiño ná'no ñoo Roma chikaa̱ na kua̱chi sa̱ta̱ yó, chi kani si̱ni̱ na ndí mi̱i yó sa̱saa̱ yó ni̱vi ña nakuita na nda̱'yi na ta̱nda̱ xaa̱ na kani tá'an na xí'in nagobierno. Táná taxi nachiño kua̱chi xa̱'a̱ yó, ta o̱n kuchiño ndi̱ ndakuii̱n ndi̱, chi o̱n ko̱ó xa̱'a̱ ña na̱kuita ndó ta síso̱ ndó ndá'yi ndó ki̱vi̱ vitin ―káchí ta̱secretario xí'in ni̱vi na nákutá'an yó'o.
44019041	Tá ndi̱'i ni̱ka̱'a̱n ta̱secretario to̱'on yó'o, ta saá ni̱ka̱'a̱n ra ni̱nda̱yi ra na, káchí ra saá xí'in na: ―Vitin va̱'a kua̱'a̱n no'o̱ ndó ve'e ndó ―káchí ra xí'in na.
44020001	Ta ndi̱'i ni̱ya'a ñayó'o ñoo Éfeso, ta ta̱Pablo na̱kana ra ndi'i ni̱vi na kándixa ta̱Jesús, ta ni̱ka̱'a̱n ra xí'in na to̱'on ña chi̱kaa̱ ndee̱ ini na. Ta saá ni̱nda̱yi ra nayó'o, ta ke̱e ra kua̱'a̱n ra, ta ni̱xaa̱ ra estado Macedonia.
44020002	Ta saá kua̱'a̱n ra ta ni̱xaa̱ ra kua̱'a̱ ní ñoo ña ndá'vi ndaa estado Macedonia yó'o, ta ñii ñii ñoo no̱o̱ ni̱xaa̱ ra ni̱ka̱'a̱n ra xí'in ni̱vi na kándixa ta̱Jesús to̱'on ña chi̱kaa̱ ndee̱ ini nayó'o. Ta saá ta̱Pablo ke̱e ra kua̱'a̱n ra, ta ni̱xaa̱ ra ñii ñoo ña nákaa̱ estado Grecia.
44020003	Ta ni̱xi̱yo ra Grecia yó'o u̱ni̱ yo̱o̱. Ta xa ku̱yatin ki̱vi̱ kee ra ña ndaa ra tón barco tón kua̱'a̱n ñoo estado Siria, ta xi̱ni̱ so̱'o ra ndí sava najudío xi̱koo yu'ú na ña ka'ni na ra. Ta saá ta̱Pablo na̱sama ra yichi̱ ra, ta ndi̱kó ra kua̱'a̱n ra yá'a ra estado Macedonia.
44020004	Nata̱a na kua̱'a̱n xí'in ta̱Pablo kúu nayó'o: ñii ra na̱ní Sópater, ta̱ñoo Berea kúu ra, ta ta̱Aristarco xí'in ta̱Segundo, nata̱a nañoo Tesalónica kúu nayó'o; ta ta̱Gayo, ta̱ñoo Derbe kúu ra; ta ta̱Tíquico xí'in ta̱Trófimo, nata̱a na estado Asia kúu nayó'o, ta saá tuku ta̱Timoteo kua̱'a̱n ra xí'in ta̱Pablo ta xí'in ndi'i nata̱a yó'o.
44020005	Ndi'i nayó'o kua̱'a̱n na xí'in ta̱Pablo nda̱ ni̱xaa̱ na ñoo Filipos. Ta saá natá'an ta̱Pablo kua̱'a̱n si'na na ta ni̱xaa̱ na ñoo Troas, no̱o̱ ndáti na xaa̱ ta̱Pablo xí'in mi̱i ndi̱ ña nakutá'an ndi̱ xí'in na.
44020006	Ta ta̱Pablo xí'in ndi̱'i̱ xi̱ndo̱o ndi̱ ñoo Filipos a̱nda̱ ndi̱'i viko̱ najudío ña na̱ní viko̱ si̱ta̱ va̱'a ña o̱n ko̱ó levadura kómí. Ta saá nda̱a ndi̱ tón barco ta kua̱'a̱n ndi̱ ta ki̱vi̱ o̱'o̱n ni̱xaa̱ ndi̱ ñoo Troas, ta na̱kutá'an ndi̱ xí'in natá'an ndi̱, ta xi̱ndo̱o ndi̱ u̱xa̱ ki̱vi̱ ñoo yó'o.
44020007	Ta ki̱vi̱ domingo na̱kutá'an ndi'i ndi̱, na kúu ni̱vi na kándixa ta̱Jesús, ñii ve'e ñoo Troas yó'o. Ta na̱kutá'an ndi̱ xa̱'a̱ ña ta'ví ndi̱ si̱ta̱ va̱'a ta xíxi ndi̱ ña xa̱'a̱ ña náká'án ndi̱ ndasaá ni̱xi'i̱ Jesucristo xa̱'a̱ kua̱chi ndi̱. Ta̱Pablo ni̱ka̱'a̱n ndoso ra to̱'on Ndios no̱o̱ ndi'i ndi̱ na ndóo yó'o, ta na'á va̱'a ní ni̱xi̱yo ra ni̱ka̱'a̱n ra. Saá chi xita̱a̱n ní inka̱ ki̱vi̱ xíni̱ ñó'ó kee ra ko̱'o̱n ra. Ta xa ni̱to̱nda̱a hora ma̱'ñó ñoó kúu ña, ta ká'a̱n ka̱ ra xí'in ndi̱.
44020008	Ta piso u̱ni̱ no̱o̱ na̱kutá'an ndi̱ ndóo ndi̱ tákaa̱ kua̱'a̱ ní ño'o̱ tóo̱n.
44020009	Ta ñii ta̱a, ta̱lo'o kúu ra, na̱ní ra Eutico yóo ra no̱o̱ na̱ma̱ ventana piso u̱ni̱ no̱o̱ nákutá'an ndi̱ yó'o. Ta saá ka̱ni ma'ná ta̱Eutico yó'o, ta ni̱ki̱si̱n ra kánóo ra ventana, ta xa̱'a̱ ñayó'o na̱kava ra nda̱ no̱o̱ ño'o̱. Ta saá kama no̱o ni̱vi, tá mií kóni na ndaní'i na ra, ta xi̱ni na xa ta̱ ni̱xi'i̱ va̱'a kúu ra.
44020010	Ta ta̱Pablo no̱o ra, xíno ra ni̱xaa̱ ra, ta xi̱kundee ra no̱o̱ kándú'u̱ ta̱Eutico, ta nómi ra yi̱kí ko̱ñu ra, ta ni̱ka̱'a̱n ra xí'in ni̱vi na yíta yó'o, káchí ra saá: ―O̱n kundi'i ini ndó, chi táku̱ ra ―káchí ta̱Pablo xí'in na.
44020011	Ta ta̱Pablo ndi̱kó ra nda̱a ra no̱o̱ yóo ra sáná'a ra. Ta saá ta̱'ví ra si̱ta̱ va̱'a xi̱xi ra xí'in na, chi saá ké'é na xa̱'a̱ ña náká'án na ta̱Jesús, ta̱a ta̱ ni̱xi'i̱ xa̱'a̱ kua̱chi na. Ta ndi̱'i ñayó'o, ta ta̱Pablo tuku ki̱xá'á ra ká'a̱n ka̱ ra, nda̱to̱'on ra xí'in ni̱vi nda̱ ni̱ti̱vi inka̱ ki̱vi̱. Ta saá ke̱e ta̱Pablo kua̱'a̱n ra.
44020012	Ta saá sava ni̱vi yó'o chi̱ndeé na ta̱Eutico yó'o kua̱no'o̱ ra ve'e ra, ta kúsii̱ ní ini ndi'i na chi táku̱ ra.
44020013	Ta mi̱i ndi̱, kua̱'a̱n si'na ndi̱ xí'in tón barco, ke̱e ndi̱ ñoo Troas, ta ni̱xaa̱ ndi̱ ñoo Asón, chi saá ki̱ndo̱o ta̱Pablo xí'in ndi̱. Ta ta̱Pablo kua̱'a̱n xá'á ra ta ni̱xaa̱ ra na̱kutá'an ra xí'in ndi̱ ñoo Asón yó'o.
44020014	Ta saá nda̱a ra tón barco no̱o̱ ñó'o ndi̱, ta kua̱'a̱n ndi̱ xí'in tón barco ta ni̱xaa̱ ndi̱ ñoo Mitilene.
44020015	Ta ni̱ti̱vi inka̱ ki̱vi̱, ta ke̱e tuku ndi̱ xí'in tón barco ta kua̱'a̱n ndi̱, ta ni̱ya'a yatin ndi̱ ñii isla ña na̱ní Quío, ta kua̱'a̱n ka̱ ndi̱, ta saá nda̱ inka̱ ki̱vi̱ ni̱xaa̱ ndi̱ nda̱ ñoo Samos, ña nákaa̱ ñii xiiña no̱o̱ inka̱ isla. Ta saá ke̱e tuku ndi̱ xí'in tón barco ta ni̱xaa̱ ndi̱ nda̱ ñoo Trogilio, ta inka̱ ki̱vi̱ ke̱e ndi̱ ta kua̱'a̱n ndi̱ xí'in tón barco ta ni̱xaa̱ ndi̱ ñoo Mileto.
44020016	Xa chi̱kaa̱ ini ndi̱ ko̱'o̱n nda̱kú ndi̱ nda̱ ñoo Mileto, chi ta̱Pablo ni̱‑xiin ra ya'a ra chí ñoo Éfeso, saá chi nómi̱ ní xíni̱ ñó'ó xaa̱ ra ñoo Jerusalén xa̱'a̱ ña koo ra ñoo yó'o ya̱chi̱ ka̱ ki̱vi̱ ña kana viko̱ Pentecostés.
44020017	Ki̱vi̱ ki̱xaa̱ ta̱Pablo ñoo Mileto, ta ti̱'ví ra chiño ña ka̱na ra naxi̱kua̱'a̱ na ndíso chiño xí'in ni̱vi na kándixa ta̱Jesús na táku̱ ñoo Éfeso ña kixaa̱ na no̱o̱ ra.
44020018	Ta saá ki̱xaa̱ nayó'o, ta ni̱ka̱'a̱n ta̱Pablo xí'in na, káchí ra saá: ―Nañani yó, mi̱i ndó xíni̱ va̱'a ndó ndasaá xi̱taku̱ i̱ xí'in ndó nda̱ ki̱vi̱ ñano̱ó ki̱xaa̱ i̱ ñoo ndó estado Asia yó'o ta̱nda̱ vitin.
44020019	Ndi'i saá ki̱vi̱ ni̱xi̱yo i̱ xí'in ndó, ta nda̱ lo'o o̱n vása ní‑ndukú i̱ ña kasa ká'no ni̱vi yi̱'i̱, ta ki̱sa ni̱no̱ xí'in mi̱i i̱ xa̱'a̱ ña vivíi ki̱sa ndivi i̱ chiño Ndios no̱o̱ ndó, ta xí'in ña ndino'o ní ini i̱ ke̱'é i̱ saá a̱nda̱ xa̱ku i̱ xa̱'a̱ ndó. Ta kua̱'a̱ ní yichi̱ ku̱ndeé i̱ no̱o̱ ña yo̱'vi̱ xi̱to ndoso yi̱'i̱, chi sava nañoo i̱ najudío kóni na ka'ni na yi̱'i̱.
44020020	Ta mi̱i ndó xíni̱ va̱'a ndó ndí nda̱ lo'o o̱n vása ní‑sandakoo i̱ ña ni̱ka̱'a̱n i̱ xí'in ndó to̱'on va̱'a ña xíni̱ ñó'ó chindeé ndó'ó, ta nda̱ ñii to̱'on va̱'a ni̱‑chise'é i̱ no̱o̱ ndó. Saá chi kua̱'a̱ ní yichi̱ ni̱xa̱'a̱n i̱ no̱o̱ na̱kutá'an kua̱'a̱ ní ni̱vi ñoo ndó, ta saá tuku ni̱xa̱'a̱n i̱ kua̱'a̱ ní ve'e no̱o̱ na̱kutá'an lo'o ni̱vi, ta no̱o̱ ndi'i ni̱vi ni̱ka̱'a̱n ndoso i̱ to̱'on va̱'a yó'o.
44020021	Ta ñii káchí ká'a̱n to̱'on ña ndáto̱'on i̱ xí'in najudío ta xí'in ni̱vi na o̱n vása kúu najudío: ni̱ka̱'a̱n i̱ xí'in na ndí xíni̱ ñó'ó nandikó ini na xa̱'a̱ kua̱chi na, ta ndukú na no̱o̱ Ndios ña kasa ká'no ini ra xa̱'a̱ kua̱chi na, ta xíni̱ ñó'ó kandixa na Jesucristo, Ta̱a ta̱Ká'no no̱o̱ yó.
44020022	Ta vitin ko̱'o̱n i̱ ñoo Jerusalén, chi saá xa̱'nda chiño Níma̱ Ndios no̱o̱ i̱, vará o̱n vása xíni̱ i̱ yukía̱ kundo'o i̱ ñoo kán.
44020023	Ta ñii ñii ñoo no̱o̱ ni̱xa̱'a̱n i̱, Níma̱ Ndios ni̱ka̱'a̱n ña xí'in i̱ ndí xo̱'vi̱ ní i̱ ta chikaa̱ na yi̱'i̱ ini ve'e ka̱a.
44020024	Ta yi̱'i̱, táná kivi̱ i̱ xa̱'a̱ yichi̱ ta̱Jesús, ta nda̱ lo'o o̱n vása ndí'i ini i̱, chi ñii la̱á ña ndáya̱'ví ní no̱o̱ i̱ kúu ña vivíi kasa ndivi i̱ ndi'i chiño ña sa̱kuiso chiño ta̱Jesús yi̱'i̱. Ta chiño yó'o kúu ña ká'a̱n ndoso i̱ to̱'on ñava̱'a xa̱'a̱ Jesucristo no̱o̱ ni̱vi, ta ká'a̱n i̱ xí'in na ndí Ndios kúu ta̱a ta̱ ká'no ini, ta kí'vi ní ini ra xíni ra ni̱vi.
44020025	’Ta vitin kúnda̱a̱ ini i̱ ña o̱n nda̱ ñii ka̱ ki̱vi̱ o̱n ndikó i̱ no̱o̱ ndó ña koto ka̱ ndó yi̱'i̱. Na'á ni̱xi̱yo i̱ xí'in ndó ta sa̱ná'a ndi'i i̱ ndó'ó xa̱'a̱ yichi̱ no̱o̱ xá'nda chiño Ndios.
44020026	Ta xa̱'a̱ ña ke̱'é i̱ saá, o̱n vása ndíso ka̱ i̱ kua̱chi xa̱'a̱ ndó.
44020027	Saá chi o̱n vása ní‑yi'ví i̱ ña ká'a̱n ndoso i̱ no̱o̱ ndó ndasaá yóo ña chi̱kaa̱ ini Ndios kasa ndivi ra xí'in ni̱vi ta xí'in ñoyívi yó'o, ta o̱n vása ní‑chise'é i̱ no̱o̱ ndó nda̱ ñii ña kóni Ndios kasa ndivi ra xí'in ni̱vi.
44020028	Níma̱ Ndios na̱ka̱xin ña ndó'ó ña kuiso chiño ndó xí'in ni̱vi na kándixa ta̱Jesús na táku̱ ñoo ndó. Ta nda̱tán yóo nata̱a na vivíi ndáa tíndikachi sa̱na̱ na, saá ndó'ó xíni̱ ñó'ó vivíi kundaa ndó ta chindeé ndó natá'an ndó na kándixa ta̱Jesús. Saá kasa ndivi ndó chi na ndáya̱'ví ní no̱o̱ Ndios kúu ñii ñii ni̱vi yó'o, chi Ndios sa̱ta ra na xí'in ni̱i̱ ta̱Jesús ña ni̱xi̱ta̱ nda'a̱ tón cruz.
44020029	Koto va̱'a ndó, chi xíni̱ va̱'a i̱ ndí ki̱vi̱ ña va̱xi kixaa̱ ni̱vi na o̱n vá'a ini ña sandá'ví na natá'an ndó na kándixa ta̱Jesús. Ta na o̱n vá'a ini yó'o ke'é na nda̱tán ké'é ndiva̱'yí xí'in tíndikachi.
44020030	Ki̱vi̱ ña va̱xi sava natá'an ndó na vitin ndíko̱n yichi̱ ta̱Jesús xí'in ndó, nayó'o nakuita na ta ka̱'a̱n na sati̱ví na ñanda̱a̱, ta chu'u na ni̱vi na kándixa ta̱Jesús xa̱'a̱ ña kundiko̱n na yichi̱ vatá saná'a na.
44020031	Ña̱kán xíni̱ ñó'ó koto va̱'a ndó ña o̱n taxi ndó ña ni̱vi yó'o sandá'ví na ndó'ó, ni inka̱ natá'an ndó na kándixa ta̱Jesús. Naká'án ndó ndí u̱ni̱ kui̱ya̱ ni̱xi̱yo i̱ xí'in ndó, ta ndiví ñoó nda̱ xí'in ña xáku i̱, ni̱ka̱'a̱n i̱ nda̱to̱'on i̱ xí'in ñii ñii ndó'ó ndasaá kundiko̱n va̱'a ndó yichi̱ ta̱Jesús.
44020032	’Ta vitin, nañani yó, nátaxi i̱ ndó'ó nda'a̱ Ndios ña vivíi kundaa ra ndó'ó. Ta nátaxi i̱ ndó'ó ña chikaa̱ so̱'o ndó to̱'on Ndios ña ká'a̱n xa̱'a̱ ñava̱'a ní ké'é ra xí'in ndi'i ni̱vi. Saá chi to̱'on Ndios yó'o kómí ña ndee̱ ña chindeé ña ndó'ó kua'no ka̱ ña kándixa ndó Ndios. Ta ndixa ni̱vi na kúu na na̱ka̱xin Ndios ña kundiko̱n na ra, nayó'o ndixa naki'in na ndi'i ñava̱'a ña ki̱ndo̱o Ndios xí'in na.
44020033	Ta ki̱vi̱ ni̱xi̱yo i̱ xí'in ndó o̱n vása ní‑ndukú i̱ si̱'ún no̱o̱ ndó, ni o̱n vása ní‑ndukú i̱ tiko̱to̱ no̱o̱ ndó, ni o̱n vása ní‑kutoo i̱ kukomí i̱ ñava̱'a kómí nda̱ ñii ndó'ó.
44020034	Nda̱ víka̱, xíni̱ ndó ndasaá chi̱kaa̱ i̱ ndee̱ xí'in mi̱i i̱ ki̱sa chiño i̱ xa̱'a̱ ña kukomí i̱ si̱'ún ña sata i̱ ña xíni̱ ñó'ó no̱o̱ mi̱i i̱, ta̱nda̱ ña xíni̱ ñó'ó no̱o̱ natá'an i̱.
44020035	Xí'in ña xi̱taku̱ i̱ saá, sa̱ná'a i̱ ndó'ó ndasaá xíni̱ ñó'ó chikaa̱ ndó ndee̱ kasa chiño ndó ña kukomí ndó si̱'ún ña chindeé ndó natá'an ndó, na kúu nandá'ví. Naká'án ndó to̱'on ña ni̱ka̱'a̱n ta̱Jesús, ka̱chí ra saá: “Ni̱vi na táxi ñava̱'a nda'a̱ inka̱ ni̱vi, nákaa̱ ñasi̱i̱ ní ka̱ ini nayó'o no̱o̱ ni̱vi na na̱ki'in ñava̱'a”, ka̱chí ta̱Jesús ―káchí ta̱Pablo xí'in naxi̱kua̱'a̱ na ndíso chiño xí'in na kándixa ta̱Jesús na táku̱ ñoo Éfeso.
44020036	Ta ndi̱'i ni̱ka̱'a̱n ta̱Pablo to̱'on yó'o, ta saá xi̱kuxítí ra, ta ni̱ka̱'a̱n ra xí'in Ndios. Ta ñii ki̱'va saá naxi̱kua̱'a̱ yó'o ni̱ka̱'a̱n na xí'in Ndios.
44020037	Ta saá ndi'i naxi̱kua̱'a̱ xáku ní na xí'in ta̱Pablo, ta nómi na ra, ta chíto na no̱o̱ ra ndáyi na ra.
44020038	Kúchuchú ní ini ndi'i nayó'o chi káchí ta̱Pablo o̱n ndikó ka̱ ra no̱o̱ na. Ta saá ke̱e na kua̱'a̱n na xí'in ta̱Pablo, ta ni̱xaa̱ ra ta nda̱a ra tón barco, ta kua̱'a̱n ra.
44021001	Ta ndi̱'i ni̱nda̱yi ndi̱ naxi̱kua̱'a̱ na kúu na ndíso chiño xí'in ni̱vi na kándixa ta̱Jesús ñoo Éfeso, ta saá nda̱a ndi̱ tón barco ta kua̱'a̱n ndi̱, ta ni̱xaa̱ ndi̱ isla ña na̱ní Cos. Ta saá inka̱ ki̱vi̱ ke̱e ndi̱ kua̱'a̱n ndi̱ xí'in tón barco ta ni̱xaa̱ ndi̱ inka̱ isla ña na̱ní Rodas. Ta saá ke̱e tuku ndi̱ kua̱'a̱n ndi̱ xí'in tón barco ta ni̱xaa̱ ndi̱ ñoo ña na̱ní Pátara.
44021002	Ta ñoo yó'o na̱ní'i ndi̱ ñii tón barco, tón kua̱'a̱n nda̱ ñoo estado Fenicia, ta saá nda̱a ndi̱ tón barco yó'o, ta kua̱'a̱n ndi̱.
44021003	Ta saá ni̱ya'a yatin ndi̱ isla na̱ní Chipre, ña kíndo̱o chí sii̱n yitin tón barco no̱o̱ ñó'o ndi̱ kua̱'a̱n ndi̱. Ta saá kua̱'a̱n ndi̱, ta ni̱xaa̱ ndi̱ ñoo Tiro ña ndá'vi ndaa estado Siria. Ta no̱o ndi̱ tón barco, ta xíni̱ ñó'ó kundati ndi̱ ñoo yó'o xa̱'a̱ ña sanoo na ñakía'vi ndíso tón barco.
44021004	Tá mií sánoo na ña ndíso tón barco, ta kua̱'a̱n ndi̱ ni̱ki̱'vi ndi̱ ñoo Tiro, ta na̱kutá'an ndi̱ xí'in ni̱vi na kándixa ta̱Jesús na táku̱ ñoo yó'o. Ta ni̱ka̱'a̱n na xí'in ndi̱ ña kundo̱o ndi̱ xí'in na, ta saá ki̱ndo̱o ndi̱ xí'in nayó'o u̱xa̱ ki̱vi̱. Ta Níma̱ Ndios ni̱ka̱'a̱n ña xí'in ni̱vi na kándixa ta̱Jesús ñoo yó'o ña nda̱to̱'on na xí'in ta̱Pablo ndí o̱n ko̱'o̱n ra ñoo Jerusalén.
44021005	Ta saá ni, ta̱Pablo o̱n vása ní‑ndikó ini ra. Ta saá tá ni̱xi̱no̱ u̱xa̱ ki̱vi̱, ta ndi'i ni̱vi na kándixa ta̱Jesús na táku̱ ñoo Tiro yó'o, na kúu nata̱a xí'in náña'a̱, ta xí'in nakuálí, ndi'i nayó'o ni̱xa̱'a̱n na xí'in ndi̱ nda̱ yu'u̱ takuií mi̱ni. Ta saá xi̱kuxítí na xí'in ndi̱ no̱o̱ yo̱tí yu'u̱ takuií yó'o, ta ni̱ka̱'a̱n ndi'i ndi̱ xí'in Ndios.
44021006	Ta saá ni̱nda̱yi ndi̱ ndi'i ni̱vi na kándixa ta̱Jesús yó'o, ta ndi̱kó na kua̱no'o̱ na ve'e na. Ta mi̱i ndi̱ nda̱a tuku ndi̱ tón barco ta kua̱'a̱n ndi̱.
44021007	Ta saá kua̱'a̱n ndi̱ xí'in tón barco ta ni̱xaa̱ ndi̱ ñoo Tolemaida. Ta no̱o ndi̱ tón barco yó'o, ta ni̱xa̱'a̱n ndi̱ na̱kutá'an ndi̱ xí'in ni̱vi na kándixa ta̱Jesús ñoo yó'o, ta ki̱ndo̱o ndi̱ ni̱xi̱yo ndi̱ xí'in na ñii ki̱vi̱.
44021008	Ta ni̱ti̱vi inka̱ ki̱vi̱, ta ke̱e tuku ndi̱ kua̱'a̱n ndi̱ xí'in tón barco, ta ni̱xaa̱ ndi̱ ñoo Cesarea. Ta saá ni̱xa̱'a̱n ndi̱ ve'e ta̱Felipe, ta̱ kúu ta̱a ta̱ ká'a̱n ndoso to̱'on va̱'a xa̱'a̱ ta̱Jesús no̱o̱ kua̱'a̱ ní ni̱vi, ta ki̱ndo̱o ndi̱ ve'e ra xí'in ra. Ta̱Felipe yó'o kúu ñii ta̱tá'an na u̱xa̱ ta̱a na kísa ndivi chiño xa̱'a̱ ña chindeé na naapóstol, chi sa̱kán lo'o kui̱ya̱ ni̱ya'a, ni̱vi na kándixa ta̱Jesús na táku̱ ñoo Jerusalén sa̱kuiso chiño ña'á na ña ke'é na saá.
44021009	Ta yóo ko̱mi̱ náña'a̱ sa̱'ya ta̱Felipe yó'o, ta nda̱ ñii náña'a̱ yó'o o̱n ta̱'án tonda̱'a̱ ná, ta ndi'i náyó'o kúu ná náprofeta.
44021010	Ta xa o̱vi̱ án u̱ni̱ ki̱vi̱ ndóo ndi̱ ve'e ta̱Felipe, ta saá ki̱xaa̱ ñii ta̱a na̱ní ra Agabo, ta̱ ke̱e ñoo estado Judea kúu ra, ta̱profeta kúu ra. Tá ki̱xaa̱ ra no̱o̱ ndi̱,
44021011	ta ti̱in ra tiko̱to̱ káni̱ lo'o ña xi̱no'ni to̱ko̱ ta̱Pablo, ta ka̱tón ra nda'a̱ mi̱i ra xí'in ña, ta ka̱tón ra si̱ko̱n xa̱'a̱ mi̱i ra xí'in ña. Ta saá ni̱ka̱'a̱n ra xí'in ndi̱, káchí ra: ―Ñii ki̱'va nda̱tán ka̱tón i̱ nda'a̱ i̱ ta ka̱tón i̱ xa̱'a̱ i̱ xí'in tiko̱to̱ yó'o, saá Níma̱ Ndios ni̱ka̱'a̱n ña xí'in i̱ ndí najudío naná'no no̱o̱ nañoo Jerusalén katón na ta̱a ta̱ xí'in tiko̱to̱ káni̱ yó'o, ta taxi na ra nda'a̱ ni̱vi na o̱n si̱ví najudío kúu. Saá ke'é na xí'in ra ki̱vi̱ xaa̱ ra ñoo Jerusalén, káchí Níma̱ Ndios xí'in i̱ ―káchí ta̱Agabo, nda̱to̱'on ra xí'in ndi̱.
44021012	Tá xi̱ni̱ so̱'o ndi̱ ña nda̱to̱'on ta̱Agabo yó'o, ta saá mi̱i ndi̱ na kúu na kua̱'a̱n xí'in ta̱Pablo ta xí'in ndi'i inka̱ ni̱vi na kándixa ta̱Jesús ñoo yó'o, xa̱ku ndá'ví ndi̱ no̱o̱ ta̱Pablo ña ndukú ndi̱ no̱o̱ ra ña o̱n ko̱'o̱n ra ñoo Jerusalén.
44021013	Ta nda̱kuii̱n ta̱Pablo, káchí ra saá: ―¿Nda̱chun xáku ní ndó?, chi ña xíto i̱ xáku ndó saá, kúchuchú ní ini i̱. Ta yi̱'i̱, xa yóo ti'va i̱ ña chiko'ni na yi̱'i̱, ta̱nda̱ ka'ni na yi̱'i̱ ñoo Jerusalén, saá chi ndixa xa yóo ti'va i̱ kivi̱ i̱ xa̱'a̱ ta̱Jesús, Ta̱a ta̱Ká'no no̱o̱ yó ―káchí ta̱Pablo xí'in ndi̱.
44021014	Tá kúnda̱a̱ ini ndi̱ ndí ni̱‑kuchiño ndi̱ sanoo ndi̱ ini ra ña o̱n ko̱'o̱n ra, ta saá o̱n vása ní‑ka'a̱n ka̱ ndi̱ xí'in ra xa̱'a̱ ña. Ta ndá ni̱ka̱'a̱n ndi̱, káchí ndi̱: ―Va̱'a ná kundivi nda̱tán kóni Ndios ―saá káchí ndi̱.
44021015	Ta ni̱ya'a lo'o ki̱vi̱, tá xa ki̱sa ndivi ndi̱ ña xíni̱ ñó'ó ndi̱ ko̱'o̱n ndi̱, ta saá ke̱e ndi̱ kua̱'a̱n ndi̱, ta ni̱xaa̱ ndi̱ ñoo Jerusalén.
44021016	Ta sava ni̱vi na kándixa ta̱Jesús na táku̱ ñoo Cesarea xa ke̱e na kua̱'a̱n na xí'in ndi̱ nda̱ ñoo Jerusalén. Ta ni̱vi yó'o ni̱ka̱'a̱n na ka̱na na ndi̱'i̱ ña ko̱'o̱n ndi̱ xí'in na ña kindo̱o ndi̱ ve'e ñii ta̱a ta̱ na̱ní Mnasón. Ta ta̱Mnasón yó'o ka̱ku ra ñoo isla Chipre, ta kúu ra ta̱a ta̱ xa kua̱'a̱ ní kui̱ya̱ kándixa ta̱Jesús.
44021017	Tá ni̱xaa̱ ndi̱ ñoo Jerusalén, ta ni̱vi na kándixa ta̱Jesús na táku̱ ñoo yó'o na̱ki'in va̱'a ní na ndi̱'i̱ xí'in ñasi̱i̱ ní ini na.
44021018	Ta saá inka̱ ki̱vi̱ ni̱xa̱'a̱n ta̱Pablo xí'in ndi̱ ña koto ndi̱ ta̱Santiago, ta̱a ta̱ kúu ta̱ká'no no̱o̱ ni̱vi na kándixa ta̱Jesús na táku̱ ñoo Jerusalén yó'o. Ta ni̱xaa̱ ndi̱ ta xi̱ni ndi̱ ta̱Santiago xí'in ndi'i naxi̱kua̱'a̱ na kúu ni̱vi na ndíso chiño xí'in na kándixa ta̱Jesús ñoo yó'o.
44021019	Ta saá ndi'i mi̱i ndi̱ chi̱ndeé ndi̱ naná'no yó'o, ta ta̱Pablo ki̱xá'á ra ndáto̱'on ra xí'in na xa̱'a̱ ndi'i ñava̱'a ke̱'é Ndios xí'in ni̱vi na o̱n vása kúu najudío, saá chi Ndios ta̱xi ra ndee̱ ra nda'a̱ ta̱Pablo ña kísa ndivi ra chiño va̱'a yó'o.
44021020	Tá ndi'i na ndóo yó'o xi̱ni̱ so̱'o na to̱'on ña ni̱ka̱'a̱n ta̱Pablo xí'in na, ta kúsii̱ ní ini na, ta ki̱sa ká'no ní na Ndios. Ta saá ni̱ka̱'a̱n naxi̱kua̱'a̱ yó'o xí'in ta̱Pablo, káchí na saá: ―Ñani yó, xa xíni ún ndí kua̱'a̱ ní mil najudío xa ka̱ndixa na ta̱Jesús vitin. Vará ndíko̱n na yichi̱ ta̱Jesús, ta chíkaa̱ ní na ndee̱ ña kísa ndivi na nda̱yí Ndios ña ni̱taa ta̱Moisés kui̱ya̱ xi̱na̱'á, chi ña ndáya̱'ví ní no̱o̱ na kúu nda̱yí yó'o.
44021021	Ta najudío yó'o xa xi̱ni̱ so̱'o na to̱'on xa̱'a̱ ún, chi sava ni̱vi káchí na ndí yó'ó sáná'a ún ndáto̱'on ún xí'in najudío na táku̱ ñoo xíyo ña o̱n kasa ndivi ka̱ na nda̱yí ña ni̱taa ta̱Moisés xi̱na̱'á, ta sáná'a ún na ña o̱n kasa ndivi ka̱ na costumbre ña na̱ní circuncisión xí'in nata̱a sa̱'ya na, ta sáná'a ún na ña sandakoo va̱'a na ndi'i costumbre ña kísa ndivi mi̱i yó najudío, saá ndáto̱'on ún, káchí ni̱vi yó'o xa̱'a̱ ún.
44021022	Ta vitin, ¿yukía̱ koo ke'é yó?, chi ni̱vi koni̱ so̱'o na ndí xa ki̱xaa̱ ún ñoo Jerusalén yó'o.
44021023	Ta saá va̱'a ke'é ún ña ká'a̱n ndi̱ xí'in ún vitin, chi yóo ña xíni̱ ñó'ó ke'é ún xa̱'a̱ ña kunda̱a̱ ini ni̱vi ndí o̱n si̱ví ta̱a ta̱ o̱n vása kísa to̱'ó nda̱yí Ndios ña ni̱taa ta̱Moisés kúu ún. Yó'o yóo ko̱mi̱ ta̱a natá'an ndi̱, ta nayó'o xa ki̱ndo̱o na xí'in Ndios ña kasa ndivi na ñii chiño va̱'a.
44021024	Ta saá va̱'a ná ko̱'o̱n na ko̱mi̱ ta̱a yó'o xí'in ún, ta ndi'i ndó ná kasa ndivi ndó ña xá'nda chiño Ndios no̱o̱ nda̱yí ña ni̱taa ta̱Moisés xa̱'a̱ ña nduu ndó nandii no̱o̱ Ndios. Ta saá cha'vi ún xa̱'a̱ ña xa̱tá na yisi̱ si̱ni̱ nata̱a yó'o. Tá ndi̱'i ki̱sa ndivi ún chiño yó'o, ta saá ndi'i ni̱vi kunda̱a̱ ini na ndí ñavatá kúu to̱'on ña xi̱ni̱ so̱'o na ká'a̱n ni̱vi xa̱'a̱ ún, chi ndixa yó'ó kúu ta̱a ta̱ kísa to̱'ó nda̱yí Ndios ña ni̱taa ta̱Moisés.
44021025	Ta ni̱vi na o̱n vása kúu najudío, na kúu na kándixa ta̱Jesús, xa kúnda̱a̱ ini na yu kúu ña xíni̱ ñó'ó ke'é na, saá chi xa ni̱taa ndi̱ ñii tutu ña ti̱'ví ndi̱ ni̱xaa̱ nda'a̱ na. Ta no̱o̱ tutu yó'o nda̱to̱'on ndi̱ xí'in na ndí ndasaá kuiti nda̱yí yó'o xíni̱ ñó'ó kasa ndivi na: “O̱n vá'a kuxu na ña̱'a ña ni̱so̱ko̱ ni̱vi no̱o̱ ndios vatá ña kúu ñaídolo án ñaimagen, ni o̱n vá'a kuxu na ni̱i̱ kiti̱, ni o̱n vá'a kuxu na kiti̱ tí sa̱kuá'na na xa̱'ni na, ni o̱n vá'a ku̱su̱n ta̱a xí'in ña'a̱ ñá o̱n si̱ví ñásí'í ra kúu, ni o̱n vá'a ku̱su̱n ña'a̱ xí'in ta̱a ta̱ o̱n si̱ví yii̱ ñá kúu”, saá ni̱ka̱'a̱n ndi̱, xa̱'nda chiño ndi̱ no̱o̱ ni̱vi na o̱n vása kúu najudío, na kándixa ta̱Jesús ―káchí naxi̱kua̱'a̱ xí'in ta̱Pablo.
44021026	Ta saá ta̱Pablo chi̱kaa̱ ini ra ña kasa ndivi ra ña kóni naxi̱kua̱'a̱ yó'o. Tá ki̱xaa̱ inka̱ ki̱vi̱, ta na ko̱mi̱ ta̱a najudío yó'o kua̱'a̱n na xí'in ra, ta ni̱xaa̱ na no̱o̱ ki̱sa ndivi na nda̱yí ña ni̱taa ta̱Moisés xi̱na̱'á xa̱'a̱ ña nduu na nandii no̱o̱ Ndios. Ta ndi̱'i ke̱'é na saá, ta ta̱Pablo ni̱ki̱'vi ra ini ve'e ño̱'o ká'no ña ndato̱'on ra xí'in ta̱su̱tu̱ ndá ki̱vi̱ kuu ña to̱nda̱a ki̱vi̱ o̱na̱ ña taxi na ña xíni̱ ñó'ó so̱ko̱ na no̱o̱ Ndios, chi xí'in ña ke'é na saá saxi̱no̱ na ña ki̱ndo̱o na xí'in Ndios.
44021027	Tá xa ni̱to̱nda̱a ki̱vi̱ u̱xa̱ ña xa yatin kasa ndivi na chiño ña saxi̱no̱ na ña ki̱ndo̱o na xí'in Ndios, ta saá ki̱xaa̱ sava najudío na ke̱e ñoo estado Asia, ta xi̱ni na ta̱Pablo ve'e ño̱'o ká'no yó'o. Ta ki̱xá'á na sásaa̱ na ini ni̱vi na nákutá'an yó'o, xa̱'a̱ ña síso̱ na, ndá'yi na. Ta najudío na ki̱xaa̱ yó'o kua̱'a̱n na sa̱ta̱ ta̱Pablo ña kani na ra.
44021028	Ta ñii ndeé síso̱ na ndá'yi na, káchí na saá: ―Na'a ndó, natá'an yó nañoo Israel, chindeé ndó ndi̱'i̱ ña ná tiin yó ta̱a yó'o, chi ta̱a ta̱ o̱n vása va̱'a kúu ra. Saá chi kúu ra ta̱a ta̱ xíka ndi'i xiiña ta kándiva̱'a ra xa̱'a̱ nañoo yó, ta sáná'a ra ndi'i ni̱vi ndí ña o̱n vá'a kúu ña kísa to̱'ó ka̱ na nda̱yí Ndios ña ni̱taa ta̱Moisés. Kándiva̱'a ra xa̱'a̱ ve'e ño̱'o ká'no yó'o, ta vitin ki̱xaa̱ ra kísa kini ra ini ve'e ño̱'o yó'o, chi ta̱xi ra ni̱ki̱'vi ni̱vi na o̱n vása kúu najudío ini ve'e ño̱'o yi̱i̱ yó'o ―káchí nayó'o, sásaa̱ na ini ni̱vi.
44021029	Saá ká'a̱n na chíkaa̱ na kua̱chi sa̱ta̱ ta̱Pablo, chi sa̱kán xi̱ni na ra kua̱'a̱n ra yichi̱ ñoo Jerusalén xí'in ñii ta̱griego ta̱ na̱ní Trófimo, ta̱a ta̱ ke̱e ñoo Éfeso kúu ra. Ta xáni si̱ni̱ na ndí ta̱Trófimo yó'o ni̱ki̱'vi ra ini ve'e ño̱'o xí'in ta̱Pablo.
44021030	Ta ndi'i ni̱vi ñoo yó'o ñii síso̱ na ndá'yi na xí'in ña sáa̱ ní ini na. Ta xíno na ni̱xa̱'a̱n na ti̱in na ta̱Pablo, ta ñóo na ra no̱o̱ ño'o̱, ta̱va na ra nda̱ sa̱ta̱ na̱ma̱ ña xi̱no nduu ve'e ño̱'o yó'o, ta kama ní na̱kasi na yé'é na̱ma̱ yó'o.
44021031	Ta kua̱'a̱ ní ni̱vi yó'o káni ní na ta̱Pablo xa̱'a̱ ña ka'ni na ra. Ta saá ta̱a ta̱ká'no no̱o̱ ndi'i natropa na ndáa ñoo yó'o xi̱ni̱ so̱'o ra ndí ndi'i ni̱vi nañoo Jerusalén yó'o ñii síso̱ na ndá'yi na káni tá'an na.
44021032	Ta saá xa̱ndi̱ko̱n ka̱na ra natropa xí'in na ndíso chiño xí'in na, ña ko̱'o̱n na xí'in ra no̱o̱ nákutá'an ni̱vi na síso̱ káni tá'an. Ta ni̱vi yó'o xi̱ni na va̱xi natropa, ta saá sa̱ndakoo na, o̱n vása káni ka̱ na ta̱Pablo.
44021033	Ta ta̱a ta̱ká'no no̱o̱ ndi'i natropa ni̱xaa̱ ra no̱o̱ na̱kutá'an ni̱vi yó'o, ta xa̱'nda chiño ra no̱o̱ natropa ña tiin na ta̱Pablo ta katón na nda'a̱ ra xí'in o̱vi̱ cadena. Ta saá ni̱nda̱ka̱ to̱'on ra ni̱vi na na̱kutá'an yó'o, káchí ra saá xí'in na: ―¿Yu kúu ta̱yó'o?, ta, ¿yu kúu ña o̱n vá'a ke̱'é ra? ―káchí ta̱ká'no xí'in ni̱vi.
44021034	Ta saá ñii síso̱ nda̱kuii̱n na ndá'yi na, xa síín síín no̱o̱ kua̱chi ká'a̱n ni̱vi yó'o ña sákuiso na sa̱ta̱ ta̱Pablo. Ta ta̱a ta̱ká'no no̱o̱ natropa ni̱‑kuchiño kunda̱a̱ ini ra yo xa̱'a̱ kúu ña sáa̱ ini ni̱vi yó'o ña síso̱ na ndá'yi na. Ta saá ta̱ká'no yó'o xa̱'nda chiño ra ña ko̱'o̱n ta̱Pablo xí'in natropa nda̱ cuartel no̱o̱ kunda̱si̱ ndaa ra.
44021035	Ta ta̱Pablo kua̱'a̱n ra xí'in natropa ta ni̱xaa̱ ra xí'in na no̱o̱ yóo escalera ña kua̱'a̱n ndaa no̱o̱ ki̱'vi na yé'é cuartel. Ta natropa xíni̱ ñó'ó na kuiso na ta̱Pablo ña kuchiño ndaa ra xí'in na, saá chi kua̱'a̱ ní ni̱vi na sáa̱ ini, ndíko̱n na sa̱ta̱ ta̱Pablo xa̱'a̱ ña ka'ni na ra.
44021036	Ta ni̱vi yó'o xí'in ndi'i ndee̱ na síso̱ na, ndá'yi na, káchí na saá: ―¡Ñii yichi̱ ná kivi̱ ra! ¡Ná kivi̱ ra! ―káchí na, ndá'yi na.
44021037	Ta natropa kua̱'a̱n ndaa na escalera, ndíso na ta̱Pablo, ta xa yatin xaa̱ na ña chikaa̱ na ra ini cuartel, ta saá ta̱Pablo ni̱ka̱'a̱n ra to̱'on griego xí'in mi̱i ta̱a ta̱ká'no no̱o̱ natropa, káchí ra saá xí'in ra: ―¿Án taxi ún ña ka̱'a̱n lo'o i̱ xí'in ún? ―káchí ra xí'in ta̱yó'o. Ta nda̱kuii̱n ta̱ká'no yó'o, káchí ra saá: ―¿Án ká'a̱n ún to̱'on griego va?
44021038	¿Án o̱n si̱ví yó'ó kúu ñii ta̱ñoo Egipto, ta̱a ta̱ sa̱kán lo'o kui̱ya̱ ni̱ya'a sa̱kaku kua̱chi xí'in ña kísa toon ra no̱o̱ nagobierno? Chi ta̱yó'o ka̱na ra ta sa̱nakutá'an ra ko̱mi̱ mil ta̱a na xi̱koo yu'ú xí'in ra, ta ni̱xa̱'a̱n na xí'in ra nda̱ yuku̱ yi̱chí, no̱o̱ ke̱e na ña kani tá'an na xí'in nagobierno ―káchí ra xí'in ta̱Pablo.
44021039	Ta nda̱kuii̱n ta̱Pablo ni̱ka̱'a̱n ra: ―O̱n si̱ví yi̱'i̱ kúu ta̱ ká'a̱n ún xa̱'a̱. Yi̱'i̱ kúu i̱ ñii ta̱judío, ta ka̱ku i̱ ñoo Tarso ña ndá'vi ndaa estado Cilicia, ta ñoo Tarso yó'o kúu ñoo ká'no ña ndáya̱'ví ní. Ta vitin ndúkú i̱ no̱o̱ ún ña taxi ún nda̱yí ka̱'a̱n i̱ xí'in ni̱vi na nákutá'an yó'o ―káchí ta̱Pablo xí'in ta̱ká'no no̱o̱ natropa.
44021040	Ta ta̱ká'no yó'o ta̱xi ra nda̱yí ña ka̱'a̱n ta̱Pablo xí'in ni̱vi. Ta saá ta̱Pablo xi̱kundichi ra no̱o̱ escalera yó'o, ta sa̱kanda ra nda'a̱ ra no̱o̱ ni̱vi ña saya̱a̱ na, o̱n nda̱'yi ka̱ na. Ta saá sa̱ya̱a̱ ndi'i na, ta ta̱Pablo ki̱xá'á ra ká'a̱n ra xí'in na to̱'on hebreo ña kúu to̱'on mi̱i na, ta káchí ra saá xí'in na:
44022001	―Natá'an yó, nata̱a xi̱kua̱'a̱ xí'in ndi'i nata̱a ñoo yó, ndúkú i̱ no̱o̱ ndó ña koni̱ so̱'o ndó to̱'on ña ka̱'a̱n i̱ ndakuii̱n i̱ xa̱'a̱ i̱ vitin ―káchí ta̱Pablo xí'in na.
44022002	Tá xi̱ni̱ so̱'o nayó'o ndí ta̱Pablo ká'a̱n ra to̱'on mi̱i na ña kúu to̱'on hebreo, ta saá ñii ya̱a̱ ya̱a̱ kúu na.
44022003	Ta ni̱ka̱'a̱n ta̱Pablo xí'in na, káchí ra saá: ―Yi̱'i̱ kúu i̱ ñii ta̱judío, ta ka̱ku i̱ ñoo Tarso, ña ndá'vi ndaa estado Cilicia, ta xa̱'no i̱ ñoo Jerusalén yó'o. Ta mi̱i ta̱Gamaliel, ta̱maestro ká'no, kúu ta̱ ndino'o sa̱ná'a ra yi̱'i̱. Ta saá ndeé ní sa̱kuá'á i̱ ndasaá xíni̱ ñó'ó kundiko̱n i̱ yichi̱ naxi̱i̱ síkuá yó, ta va̱'a ní ki̱sa ndivi i̱ ndi'i nda̱yí yó'o. Ndi'i saá ki̱vi̱ ta̱xi xí'in mi̱i i̱ ña vivíi kísa ndivi i̱ ndi'i chiño ña xa̱ni si̱ni̱ i̱ sakusii̱ i̱ ini Ndios, ñii ki̱'va nda̱tán vitin táxi xí'in mi̱i ndó kísa ndivi ndó chiño ña xáni si̱ni̱ ndó sakusii̱ ndó ini Ndios.
44022004	Ta ki̱vi̱ saá xa̱ni si̱ni̱ i̱ ndí yichi̱ ta̱Jesús kúu ña o̱n vása va̱'a, ta ni̱xika i̱ ñii ñii ñoo xa̱'a̱ ña nandukú i̱ ni̱vi na kúu na ndíko̱n yichi̱ yó'o ña saxo̱'vi̱ i̱ nayó'o nda̱ to̱nda̱a ña kivi̱ ndi'i na, saá ku̱sii̱ ini i̱ kundo'o na. Ta xa̱'a̱ ñayó'o, ndi'i ki̱vi̱ tá na̱ní'i i̱ nata̱a án náña'a̱ na ndíko̱n yichi̱ ta̱Jesús, ta ti̱in i̱ nayó'o ta ta̱an i̱ na ini ve'e ka̱a.
44022005	Ta ta̱a ta̱su̱tu̱ ká'no no̱o̱ mi̱i yó najudío xí'in naxi̱kua̱'a̱ na ndíso chiño xí'in yó, nayó'o xíni̱ va̱'a na ndí to̱'on ña ká'a̱n i̱ xí'in ndó vitin kúu ñanda̱a̱, chi naná'no yó'o kúu na ni̱taa tutu ña ta̱xi na nda̱yí nda'a̱ i̱ xa̱'a̱ ña tiin i̱ ndi'i ni̱vi na ndíko̱n yichi̱ ta̱Jesús na kúu na táku̱ ñoo Damasco, ta tutu yó'o ni̱ka̱'a̱n ña kómí i̱ nda̱yí ña tiin i̱ na, ta katón i̱ na ña kixi na xí'in i̱ ñoo Jerusalén yó'o xa̱'a̱ ña xo̱'vi̱ na.
44022006	’Ta saá tá kua̱'a̱n i̱ ñoo Damasco ta xa yatin ni̱to̱nda̱a ma̱'ñó ndiví kúu ña, ta ñii kama ke̱e ño'o̱ ñoyívi ni̱no, ta ndeé ní na̱ye'e ña yi̱'i̱, ta xi̱no nduu ña no̱o̱ ñíndichi i̱.
44022007	Ta saá na̱kava i̱ nda̱ no̱o̱ ño'o̱. Ta xa̱ndi̱ko̱n xi̱ni̱ so̱'o i̱ to̱'on, ta ni̱ka̱'a̱n ña xí'in i̱, ka̱chí ña saá: “Saulo, Saulo, ¿nda̱chun ndíko̱n ún sáxo̱'vi̱ ún yi̱'i̱?”
44022008	Ta nda̱kuii̱n i̱, ni̱ka̱'a̱n i̱: “¿Yu kúu yó'ó, Tata?”, ka̱chí i̱. Ta ni̱ka̱'a̱n ra xí'in i̱: “Yi̱'i̱ kúu i̱ Jesús, ta̱ñoo Nazaret, ta̱a ta̱ ndíko̱n ún sáxo̱'vi̱ ún”, ka̱chí ra xí'in i̱.
44022009	Ta nata̱a tá'an i̱ na kua̱'a̱n xí'in i̱ xi̱ni na ña ni̱ti̱vi yé'e ño'o̱ yó'o, ta ni̱yi̱'ví ní na, ta o̱n vása ní‑xini̱ so̱'o na to̱'on ña xi̱ni̱ so̱'o i̱.
44022010	Ta ni̱nda̱ka̱ to̱'on i̱ ta̱a ta̱ ká'a̱n xí'in i̱, ka̱chí i̱ xí'in ra saá: “¿Vitin yukía̱ kóni ún ke'é i̱, Tata?”, ka̱chí i̱ xí'in ra. Ta ta̱a yó'o nda̱kuii̱n ra, ka̱chí ra saá: “Nakundichi ún, ta naki'in ún yichi̱, ta ko̱'o̱n ún ki̱'vi ún ñoo Damasco, chi ñoo yó'o xa xa̱'nda chiño i̱ no̱o̱ ñii ta̱a ña ka̱'a̱n ra xí'in ún ña chi̱tóni̱ i̱ kasa ndivi ún xa̱'a̱ i̱”, ka̱chí ra xí'in i̱.
44022011	Ta saá na̱ki'in ndi̱ yichi̱ ta kua̱'a̱n ndi̱, ta nata̱a tá'an i̱ na kua̱'a̱n xí'in i̱, ti̱in na nda'a̱ i̱, ta ní'i na yichi̱ i̱ kua̱'a̱n ndi̱, chi ño'o̱ yé'e ña ni̱ti̱vi no̱o̱ i̱ sa̱ndakoo kuáá ña nduchu̱ no̱o̱ i̱. Ta saá ni̱xaa̱ ndi̱ ñoo Damasco,
44022012	no̱o̱ táku̱ ñii ta̱a ta̱ na̱ní Ananías. Ta ta̱Ananías yó'o kúu ñii ta̱a ta̱ vivíi kísa ndivi nda̱yí Ndios ña ni̱taa ta̱xi̱i̱ síkuá yó ta̱Moisés xi̱na̱'á, ta va̱'a ní kánóo ñato̱'ó ra no̱o̱ ndi'i najudío na táku̱ ñoo Damasco.
44022013	Ta ta̱Ananías yó'o ki̱xaa̱ ra no̱o̱ i̱, ta xi̱ndichi yatin ra no̱o̱ yóo i̱, ta ni̱ka̱'a̱n ra xí'in i̱, ka̱chí ra saá: “Ñani i̱ Saulo, vitin va̱'a nakoto nduchu̱ no̱o̱ ún”, ka̱chí ra. Ta saá xa̱ndi̱ko̱n va̱'a na̱ti̱vi na̱koto i̱ xí'in nduchu̱ no̱o̱ i̱, ta va̱'a xi̱to i̱ no̱o̱ ta̱Ananías yó'o.
44022014	Ta saá ni̱ka̱'a̱n ra xí'in i̱, ka̱chí ra: “Mi̱i Ndios, ta̱ síkón ní ñato̱'ó chi̱nóo naxi̱i̱ síkuá yó xi̱na̱'á, na̱ka̱xin ra yó'ó ña kunda̱a̱ ini ún yu kúu ña kóni ra kasa ndivi ún. Ta na̱ka̱xin ra yó'ó xa̱'a̱ ña na̱kutá'an ún xí'in ta̱Jesús ta̱a ta̱ kúu ta̱Nda̱a̱. Ta na̱ka̱xin ra yó'ó xa̱'a̱ ña xi̱ni̱ so̱'o ún to̱'on ña ke̱e mi̱i yu'u̱ ta̱yó'o.
44022015	Ndios ke̱'é ra saá xí'in ún chi yó'ó kuu ún ta̱a ta̱ ndakuii̱n xa̱'a̱ ta̱Jesús, ta ndato̱'on ún xí'in ndi'i ni̱vi yu kúu ña xi̱ni ún, ta yu kúu ña xi̱ni̱ so̱'o ún.
44022016	Ta vitin o̱n kundati ka̱ ún, ta kama nakundichi ún ta kuchu ún xí'in nda̱yí ki̱vi̱ ta̱Jesús, ta ndukú ún no̱o̱ ra ña kasa ká'no ini ra xa̱'a̱ ndi'i kua̱chi ún”, ka̱chí ta̱Ananías xí'in i̱.
44022017	Ta ta̱Pablo nda̱to̱'on ka̱ ra xí'in na, káchí ra saá: ―Tá ndi̱kó i̱ ñoo Jerusalén, ta ñii ki̱vi̱ tá ká'a̱n i̱ xí'in Ndios, ta yóo i̱ ke̱'e yé'é ve'e ño̱'o ká'no, ta saá ki̱xaa̱ ñii ña ni̱ti̱vi no̱o̱ i̱.
44022018	Ta ñayó'o kúu ña xi̱ni i̱ ta̱Jesús, ta ni̱ka̱'a̱n ra xí'in i̱, ka̱chí ra saá: “Kama ní kee ún ñoo Jerusalén yó'o, chi ni̱vi ñoo yó'o o̱n kandixa na to̱'on ña ndato̱'on ún xí'in na xa̱'a̱ i̱”, ka̱chí ta̱Jesús xí'in i̱, ña ni̱ti̱vi ra no̱o̱ i̱.
44022019	Ta saá nda̱kuii̱n i̱ ni̱ka̱'a̱n i̱ xí'in ra, ka̱chí i̱: “Tata, ni̱vi ñoo yó'o ndixa xíni̱ na ndí yi̱'i̱ kúu ta̱a ta̱ xi̱ndiko̱n sa̱xo̱'vi̱ ní i̱ ndi'i ni̱vi na kándixa yó'ó. Saá chi yi̱'i̱ ni̱xa̱'a̱n i̱ ñii ñii ve'e ño̱'o sinagoga, ta ti̱in i̱ nayó'o ta ta̱an i̱ na ini ve'e ka̱a.
44022020	Ta ki̱vi̱ xa̱'ni na ta̱Esteban, ta̱a ta̱ nda̱kuii̱n to̱'on va̱'a xa̱'a̱ ún no̱o̱ ni̱vi, ta yi̱'i̱, ni̱xi̱yo yu'ú i̱ xí'in ni̱vi na ké'é saá, ta̱nda̱ xi̱ndaa i̱ tiko̱to̱ ni̱vi ña kóon na yu̱u̱ ta̱Esteban ta xa̱'ni na ra”, ka̱chí i̱ xí'in ta̱Jesús.
44022021	Ta nda̱kuii̱n ra, ka̱chí ra saá xí'in i̱: “Vitin ko̱'o̱n ún, chi yi̱'i̱ ti'ví i̱ yó'ó ko̱'o̱n ún kua̱'a̱ ní ñoo xíká ña ndato̱'on ún to̱'on i̱ xí'in ni̱vi na o̱n vása kúu najudío”, ka̱chí ra xí'in i̱ ―káchí ta̱Pablo xí'in najudío na nákutá'an yó'o.
44022022	Tá ni̱vi na na̱kutá'an yó'o xi̱ni̱ so̱'o na to̱'on yó'o ña ni̱ka̱'a̱n ta̱Pablo xa̱'a̱ ni̱vi na o̱n vása kúu najudío, ta o̱n vása ní‑xiin ka̱ na koni̱ so̱'o na to̱'on ká'a̱n ra, ta ki̱xá'á na sáa̱ ní ini na. Ta ñii síso̱ na ndá'yi na, káchí na saá: ―¡Ná kivi̱ ta̱yó'o! ¡O̱n vása va̱'a ña kutaku̱ ka̱ ra ñoyívi yó'o! ―káchí na, ndá'yi na.
44022023	Ta o̱n vása sándakoo na ndá'yi na ta ká'a̱n na ña o̱n vá'a xa̱'a̱ ta̱Pablo. Ta ta̱va na tiko̱to̱ ña kánóo sa̱ta̱ tiko̱to̱ ndíxin na, ta kísin na tiko̱to̱ yó'o, ta ti̱in na ño'o̱ ta sa̱kana na ña chí ni̱no, chi ña ke̱'é na saá kóni kachí ña ndí nda̱ lo'o o̱n xi̱in na naki'in na to̱'on ña ká'a̱n ta̱Pablo.
44022024	Ta saá ta̱a ta̱ká'no xa̱'nda chiño ra no̱o̱ natropa ña tiin na ta̱Pablo ta chikaa̱ na ra ini cuartel. Ta xa̱'nda chiño ra no̱o̱ natropa ña kani na ta̱Pablo xí'in kuártá xa̱'a̱ ña na'ma ra nda̱chun sáa̱ ní ini ni̱vi xíni na ra.
44022025	Tá o̱n ta̱'án ka̱ kani na ra, ta si'na ka̱tón na ra. Ta saá ni̱ka̱'a̱n ta̱Pablo xí'in ñii ta̱a ta̱ ndíso chiño xí'in sava natropa yó'o, káchí ra saá: ―¿Án ndixa káchí nda̱yí ndí va̱'a kani ndó ñii ta̱a ta̱ kúu ta̱ñoo Roma tá si'na o̱n ta̱'án ko̱'o̱n ra no̱o̱ ta̱juez ña kasa nani ra xa̱'a̱ kua̱chi ta̱yó'o? ―káchí ta̱Pablo xí'in ñii ta̱a ta̱ ndíso chiño xí'in sava natropa.
44022026	Tá ta̱yó'o xi̱ni̱ so̱'o ra ña ni̱ka̱'a̱n ta̱Pablo, ta kama ni̱xa̱'a̱n ra ndato̱'on ra xí'in mi̱i ta̱a ta̱ká'no no̱o̱ ra, ta káchí ra saá: ―Ta vitin, ¿yu kúu ña ke'é ún?, chi ta̱a ta̱ xa̱'nda chiño ún kani ndi̱ xí'in kuártá, ta̱yó'o kúu ra ñii ta̱ñoo Roma ―káchí ra xí'in ta̱a ta̱ká'no no̱o̱ natropa.
44022027	Ta saá ta̱a ta̱ká'no yó'o kua̱'a̱n ra, ta ni̱xaa̱ ra no̱o̱ ta̱Pablo, ta ni̱nda̱ka̱ to̱'on ña'á ra, káchí ra saá xí'in ra: ―¿Án ndixa yó'ó kúu ñii ta̱a ta̱ñoo Roma? ―káchí ra. Ta nda̱kuii̱n ta̱Pablo: ―Ndixa yi̱'i̱ kúu i̱ ta̱ñoo Roma ―káchí ra.
44022028	Ta saá ni̱ka̱'a̱n ta̱a ta̱ká'no yó'o xí'in ra, káchí ra: ―Yi̱'i̱ cha̱'vi i̱ kua̱'a̱ ní si̱'ún, ta saá na̱ki'in i̱ tutu ña káchí kúu i̱ ta̱a ta̱ñoo Roma ―káchí ra xí'in ta̱Pablo. Ta nda̱kuii̱n ta̱Pablo, káchí ra saá: ―Yi̱'i̱ o̱n vása ní‑ke'é i̱ saá, chi nda̱ ki̱vi̱ ka̱ku i̱ kúu i̱ ta̱ñoo Roma ―káchí ra xí'in ta̱a ta̱ká'no no̱o̱ natropa yó'o.
44022029	Ta natropa na xa yóo ti'va ña kani na ta̱Pablo, xi̱ni̱ so̱'o na to̱'on yó'o, ta kama ní ke̱e na ta kua̱'a̱n na. Ta ta̱ká'no no̱o̱ natropa ni̱yi̱'ví ní ini ra chi xa xa̱'nda chiño ra ña ka̱tón na ta̱Pablo, ta̱a ta̱ kúu ta̱ñoo Roma, ta xí'in ñayó'o ni̱ya'a ndoso ra nda̱yí nañoo Roma.
44022030	Ta ta̱a ta̱ká'no no̱o̱ natropa kóni ra kunda̱a̱ va̱'a ka̱ ini ra xa̱'a̱ kua̱chi táxi najudío xa̱'a̱ ta̱Pablo. Ta saá tá ni̱ti̱vi inka̱ ki̱vi̱, ta xa̱'nda chiño ra no̱o̱ naJunta Suprema najudío, na kúu nasu̱tu̱ ná'no xí'in nata̱a naxi̱kua̱'a̱ ña nakutá'an nayó'o no̱o̱ ra. Ta saá tuku xa̱'nda chiño ra no̱o̱ natropa ña ndaxin na ta̱Pablo, ña kee ra cuartel, ta kixaa̱ ra kundichi ra no̱o̱ ndi'i nayó'o.
44023001	Tá ki̱xaa̱ ta̱Pablo, ta ñíndichi ra no̱o̱ naJunta Suprema, ta saá xíto ra no̱o̱ na ta ni̱ka̱'a̱n ra xí'in na, káchí ra saá: ―Ndó'ó, tata natá'an yó, kóni i̱ ña kunda̱a̱ ini ndó ndí ndi'i saá ki̱vi̱ ña táku̱ i̱ ndino'o ní ini i̱ ki̱sa ndivi i̱ ñava̱'a no̱o̱ Ndios, ta ña̱kán o̱n ko̱ó nda̱ lo'o ña sándi'i ini i̱ yóo no̱o̱ i̱ ―káchí ta̱Pablo xí'in na.
44023002	Tá xi̱ni̱ so̱'o ta̱su̱tu̱ ká'no ta̱ na̱ní Ananías to̱'on yó'o ña ni̱ka̱'a̱n ta̱Pablo, ta xa̱'nda chiño ra no̱o̱ ni̱vi na yíta yatin sii̱n ta̱Pablo ña xí'in nda'a̱ na kani na yu'u̱ ra.
44023003	Ta nda̱kuii̱n ta̱Pablo, káchí ra saá xí'in ta̱su̱tu̱ ká'no yó'o: ―Ñii ki̱vi̱ va̱xi Ndios kani ra yó'ó chi yó'ó kúu ta̱a ta̱ o̱vi̱ yu'u̱. Yó'ó ndíso chiño ún ña kasa nani ún xa̱'a̱ i̱ xí'in ñanda̱a̱ ñii ki̱'va nda̱tán káchí nda̱yí Ndios ña ni̱taa ta̱Moisés. Ta o̱n vása ké'é ún saá, chi mi̱i ún yá'a ndoso ún nda̱yí Ndios, xí'in ña xa̱'nda chiño ún no̱o̱ ni̱vi ña kani na yi̱'i̱ ―káchí ta̱Pablo xí'in ta̱su̱tu̱ ká'no yó'o.
44023004	Ta ni̱vi na yíta yatin xí'in ta̱Pablo, ni̱ka̱'a̱n na xí'in ra, káchí na saá: ―¿Án ta̱a ta̱ o̱n ko̱ó ñato̱'ó kómí kúu ún?, chi kándiva̱'a ún xí'in ta̱su̱tu̱ ká'no, ta̱a ta̱ kísa chiño no̱o̱ Ndios.
44023005	Ta nda̱kuii̱n ta̱Pablo, káchí ra saá: ―Natá'an yó, kasa ká'no ini ndó xa̱'a̱ i̱ chi o̱n vása ní‑xini̱ i̱ tá ta̱yó'o kúu ta̱su̱tu̱ ká'no, saá chi xíni̱ ñó'ó kasa ndivi yó to̱'on Ndios ña ni̱taa ta̱Moisés xi̱na̱'á, káchí ña saá: “O̱n vá'a kandiva̱'a yó xí'in ta̱a ta̱ká'no no̱o̱ ñoo yó”, ―káchí ta̱Pablo xí'in na.
44023006	Ta ta̱Pablo ku̱nda̱a̱ ini ra ndí sava naJunta Suprema yó'o kúu na nafariseo, ta sava na kúu na nasaduceo, ta saá ni̱ka̱'a̱n ra xí'in na, káchí ra saá: ―Natá'an yó, yi̱'i̱ kúu i̱ ta̱fariseo, ñii ki̱'va nda̱tán yivá i̱ xi̱kuu ra ta̱fariseo. Ta kua̱chi ña sákuiso na yi̱'i̱ kúu xa̱'a̱ ña ndáa ini i̱ ndí ndixa nataku̱ ni̱vi na ni̱xi'i̱ ―káchí ta̱Pablo xí'in na.
44023007	Tá ndi'i na ndóo yó'o xi̱ni̱ so̱'o na to̱'on yó'o, ta nafariseo xí'in nasaduceo ki̱xá'á na náa na xí'in tá'an na, ta ni̱ta̱'vi̱ tá'an nafariseo xí'in nasaduceo.
44023008	O̱n vása yóo ñii yu'ú ka̱ na, chi nasaduceo kándixa na ndí ni̱vi na ni̱xi'i̱ o̱n nataku̱ ka̱ nayó'o, ta kándixa na ndí o̱n ko̱ó níma̱ kómí ni̱vi, ni o̱n ko̱ó naángel, ni o̱n ko̱ó inka̱ no̱o̱ níma̱. Ta nafariseo kándixa na ndí yóo níma̱ ni̱vi, ta yóo naángel, ta yóo inka̱ no̱o̱ níma̱, ta kándixa na ndí ni̱vi na ni̱xi'i̱ nataku̱ nayó'o.
44023009	Ta xa̱'a̱ to̱'on ña ni̱ka̱'a̱n ta̱Pablo xí'in na, nafariseo xí'in nasaduceo, ki̱xá'á na náa ní na, ta ñii síso̱ na ñó'o na. Ta sava nafariseo na kúu namaestro na sáná'a nda̱yí Ndios ña ni̱taa ta̱Moisés xi̱na̱'á, na̱kuita na ta ni̱ka̱'a̱n na, káchí na saá: ―Ndixa o̱n ko̱ó nda̱ ñii kua̱chi ndíso ta̱yó'o, chi o̱n vása nání'i ndi̱ nda̱ ñii ña o̱n vá'a ke̱'é ra. Ndá sana ñii níma̱ án ñii ñaángel ni̱ka̱'a̱n ña xí'in ra ―káchí nafariseo.
44023010	Ta saá ki̱xá'á ni̱vi ndeé ní ndá'yi na, ta ndeé ní síso̱ na. Ta yí'ví ní ta̱ká'no no̱o̱ natropa ko̱to̱ yi̱yo ní xí'in ñasáa̱ na, sakuáchi na yi̱kí ko̱ñu ta̱Pablo. Ta saá ta̱ká'no yó'o xa̱'nda chiño ra no̱o̱ natropa ña naki'in na ta̱Pablo ña ko̱'o̱n ra xí'in na kunda̱si̱ tuku ra ini cuartel.
44023011	Ta saá tá ki̱xaa̱ ku̱ñoó, ta ni̱ti̱vi ta̱Jesús no̱o̱ ta̱Pablo, ta ni̱ka̱'a̱n ra xí'in ra, káchí ra saá: ―O̱n kuyi̱'ví ún, chi yóo i̱ xí'in ún. Ta ñii ki̱'va nda̱tán ni̱ka̱'a̱n ún to̱'on ña nda̱kuii̱n ún xa̱'a̱ i̱ ñoo Jerusalén yó'o, saá xíni̱ ñó'ó ndakuii̱n ún xa̱'a̱ i̱ ñoo Roma ―káchí ta̱Jesús xí'in ta̱Pablo, ña ni̱ti̱vi ra no̱o̱ ra.
44023012	Ta saá ni̱ti̱vi inka̱ ki̱vi̱, ta na̱kutá'an sava najudío, ta xi̱koo yu'ú na ña ka'ni na ta̱Pablo, ta káchí na saá: ―Nda̱ lo'o o̱n kuxu ka̱ yó ni o̱n ko'o ka̱ yó nda̱ ná ka'ni yó ra. Ta ná kuu yó ni̱vi na na̱ta̱vi̱ chi'ña tá ni̱‑xa'ni yó ra ―káchí na, ki̱ndo̱o yu'ú na.
44023013	Ta yá'a o̱vi̱ si̱ko̱ kúu nata̱a yó'o na xi̱koo yu'ú xa̱'a̱ ña ka'ni na ta̱Pablo.
44023014	Ta saá nata̱a yó'o ni̱xa̱'a̱n na no̱o̱ nákutá'an nasu̱tu̱ ná'no yóo na xí'in naxi̱kua̱'a̱ no̱o̱ nañoo judío, ta ni̱ka̱'a̱n na xí'in na, káchí na saá: ―Mi̱i ndi̱ xa ki̱ndo̱o ndi̱ xí'in natá'an ndi̱ ña o̱n kuxu ka̱ ndi̱, ni o̱n ko'o ka̱ ndi̱ nda̱ ná ka'ni ndi̱ ta̱Pablo.
44023015	Ta saá ndó'ó xí'in natá'an ndó na kúu naJunta Suprema, xíni̱ ñó'ó ndukú ndó no̱o̱ ta̱ká'no no̱o̱ natropa ña ti'ví ra ta̱Pablo kixaa̱ ra no̱o̱ ndó. Ka̱'a̱n ndó xí'in ta̱ká'no no̱o̱ natropa yó'o ndí yóo ka̱ ña xíni̱ ñó'ó nda̱ka̱ to̱'on ndó ta̱Pablo ña kunda̱a̱ ini ndó xa̱'a̱ kua̱chi ra. Ta mi̱i ndi̱, xa koo se'é ndi̱ yu'u̱ yichi̱, ña xa yóo ti'va ndi̱ ka'ni ndi̱ ra ña o̱n kixaa̱ ra no̱o̱ ndó ―káchí na xí'in nasu̱tu̱ ta xí'in naxi̱kua̱'a̱ no̱o̱ najudío na nákutá'an yó'o.
44023016	Ta ñii ta̱lo'o xa̱xi̱n ta̱Pablo ta̱ kúu sa̱'ya ki̱'va̱ ra, xi̱ni̱ so̱'o ra xa̱'a̱ ña xi̱koo yu'ú nata̱a yó'o ke'é na, ta saá ta̱lo'o yó'o ke̱e ra kua̱'a̱n ra, ta ni̱xaa̱ ra nda̱ cuartel no̱o̱ yóo sito ra ta̱Pablo, ta nda̱to̱'on ra xí'in ra xa̱'a̱ ña xi̱ni̱ so̱'o ra.
44023017	Ki̱vi̱ ndi̱'i xi̱ni̱ so̱'o ta̱Pablo ña nda̱to̱'on ta̱lo'o xa̱xi̱n ra xí'in ra, ta ka̱na ra ñii ta̱ ndíso chiño no̱o̱ ñii ciento natropa, ta ni̱ka̱'a̱n ra xí'in ra, káchí ra saá: ―Ná ko̱'o̱n ta̱lo'o yó'o xí'in ún no̱o̱ ta̱ká'no no̱o̱ ndi'i natropa, chi yóo to̱'on ña xíni̱ ñó'ó ní ndato̱'on ta̱lo'o yó'o xí'in ra ―káchí ta̱Pablo xí'in ta̱ ndíso chiño.
44023018	Ta saá ke̱e ta̱ ndíso chiño yó'o kua̱'a̱n ra, ta kua̱'a̱n ta̱lo'o yó'o xí'in ra, ta ni̱xaa̱ na no̱o̱ ta̱a ta̱ká'no ta̱ xá'nda chiño no̱o̱ ndi'i natropa. Ta saá ta̱ ndíso chiño no̱o̱ ñii ciento natropa ni̱ka̱'a̱n ra xí'in ta̱a ta̱ká'no no̱o̱ ra, káchí ra saá: ―Ta̱Pablo ta̱ nákaa̱ ndási̱ ní'nó, ti̱'ví ra yi̱'i̱ va̱xi i̱ xí'in ta̱lo'o yó'o no̱o̱ ún, chi yóo ñii ña kóni ra ndato̱'on ra xí'in ún ―káchí ra xí'in ta̱ká'no no̱o̱ ndi'i natropa.
44023019	Ta saá ta̱ká'no yó'o ti̱in ra nda'a̱ ta̱lo'o yó'o ña ko̱'o̱n ra xí'in ra ñii xiiña no̱o̱ o̱n ko̱ó ni̱vi na kuchiño koni̱ so̱'o to̱'on ña ká'a̱n na. Ta saá ki̱xá'á ra ndáka̱ to̱'on ra ta̱lo'o yó'o, káchí ra xí'in ra: ―¿Ndá to̱'on kúu ña kóni ún ndato̱'on ún xí'in i̱? ―káchí ra xí'in ta̱lo'o.
44023020	Ta nda̱kuii̱n ta̱lo'o, ni̱ka̱'a̱n ra, káchí ra saá: ―Sava najudío xi̱koo yu'ú na ña ndasaá ndukú na no̱o̱ ún ña taxi ún ko̱'o̱n ta̱Pablo ña xaa̱ ra no̱o̱ naJunta Suprema ki̱vi̱ taa̱n. Saá chi kachí na xí'in ún ndí kóni na nda̱ka̱ to̱'on ka̱ na ra ña va̱'a ka̱ kunda̱a̱ ini na xa̱'a̱ kua̱chi ra, saá kachí na xí'in ún.
44023021	Ta o̱n kandixa ún to̱'on ña ka̱'a̱n nayó'o xí'in ún, chi ñavatá kuu ña. Saá chi yu'u̱ yichi̱ koo se'é kua̱'a̱ ní nata̱a xa̱'a̱ ña ka'ni na ta̱Pablo. Yá'a o̱vi̱ si̱ko̱ kúu nata̱a na koo se'é kundati ña'á, ta ndi'i nata̱a yó'o ki̱ndo̱o yu'ú na o̱n kuxu ka̱ na ni o̱n ko'o ka̱ na nda̱ ná ka'ni na ta̱Pablo. Ta káchí na saá xí'in mi̱i na: “Ná kuu yó ni̱vi na ni̱ta̱vi̱ chi'ña tá ni̱‑xa'ni yó ra”, káchí na. Ta vitin xa yóo ti'va na ka'ni na ra, ta ndákuiti ndáti na ña taxi ún kee ta̱Pablo ña ko̱'o̱n ra no̱o̱ naJunta Suprema ―káchí ta̱lo'o nda̱to̱'on ra xí'in ta̱ká'no no̱o̱ ndi'i natropa yó'o.
44023022	Ta saá ta̱ká'no no̱o̱ ndi'i natropa ni̱ka̱'a̱n ra xí'in ta̱lo'o, káchí ra saá: ―Nda̱ ñii ni̱vi o̱n ka̱'a̱n ún xí'in ña ki̱xi ún no̱o̱ i̱ nda̱to̱'on ún xí'in i̱ ―káchí ra xí'in ta̱lo'o yó'o, ta ti̱'ví ña'á ra kua̱no'o̱ ra.
44023023	Ta saá ta̱ká'no no̱o̱ ndi'i natropa ka̱na ra o̱vi̱ natropa, ta ñii ñii nayó'o kúu na xá'nda chiño no̱o̱ ñii ciento natropa, ta ta̱ká'no no̱o̱ na o̱vi̱ yó'o ni̱ka̱'a̱n ra xí'in na, káchí ra: ―Ná kasa ndivi ndó xí'in o̱vi̱ ciento natropa xa̱'a̱ ña kee na ka̱a i̱i̱n ñoó ki̱vi̱ vitin, ta ko̱'o̱n xá'á na nda̱ ñoo Cesarea. Saá tuku ka'nda chiño ndó no̱o̱ u̱ni̱ si̱ko̱ u̱xu̱ natropa na kúu na yóso kuáyí xí'in o̱vi̱ ciento natropa na ní'i ka̱a náni̱ ta si̱i̱n no̱o̱ ña, ta ndi'i natropa yó'o xíni̱ ñó'ó koo ti'va na ña kee na ka̱a i̱i̱n ñoó ki̱vi̱ vitin, ta ko̱'o̱n na ñoo Cesarea.
44023024	Ta taxi ndó sava tíkuáyí ña koso ta̱Pablo xí'in natá'an ra, ta koto va̱'a ndó ña o̱n kóo ña o̱n vá'a kundo'o ta̱Pablo yichi̱ ña va̱'a xaa̱ ra no̱o̱ ta̱gobernador Félix ñoo Cesarea.
44023025	Ta saá ta̱ká'no no̱o̱ ndi'i natropa ni̱taa ra ñii tutu ña ní'i natropa kua̱'a̱n na ña taxi na ña nda'a̱ ta̱gobernador Félix. Ta ña ni̱taa ra no̱o̱ tutu yó'o káchí ña saá:
44023026	“Yi̱'i̱ kúu i̱ ta̱Claudio Lisias, ta tí'ví i̱ to̱'on chindeé i̱ yó'ó, tata gobernador, ta̱ kúu ta̱ kánóo síkón ní ñato̱'ó no̱o̱ ndi̱.
44023027	Kóni i̱ ndato̱'on i̱ xí'in ún nda̱chun tí'ví i̱ ta̱yó'o xaa̱ ra no̱o̱ ún. Sava najudío ti̱in na ra, ta xa yatin ní ka'ni na ra, níkúu. Ta xi̱ni̱ so̱'o i̱ ndí ta̱yó'o kúu ra ñii ta̱a ta̱ñoo Roma, ta saá kama ní ke̱e i̱ ni̱xa̱'a̱n i̱ xí'in natropa, ta sa̱ka̱ku ndi̱ ra no̱o̱ najudío yó'o.
44023028	Ta yi̱'i̱ ndu̱kú i̱ ña kunda̱a̱ ini i̱ ndá kua̱chi kúu ña táxi na xa̱'a̱ ra, ta saá xa̱'nda chiño i̱ no̱o̱ ra ña ko̱'o̱n ra xí'in i̱ no̱o̱ naJunta Suprema najudío ña ná nda̱ka̱ to̱'on na ra.
44023029	Ta saá ku̱nda̱a̱ ini i̱ ndí táxi na kua̱chi xa̱'a̱ ra chi káchí na ndí o̱n vása va̱'a kísa ndivi ra nda̱yí mi̱i najudío yó'o, ta ñayó'o o̱n si̱ví kua̱chi ndeé kúu ña no̱o̱ mi̱i yó nañoo Roma. Ta saá nda̱ lo'o o̱n ko̱ó xa̱'a̱ ña chikaa̱ ndi̱ ra ini ve'e ka̱a ni ña ka'ni ndi̱ ra.
44023030	Ta saá ni, xi̱ni̱ so̱'o i̱ ndí sava najudío xi̱koo yu'ú na ña ka'ni na ra, ta xa̱'a̱ ñayó'o kama ní tí'ví i̱ ra xaa̱ ra no̱o̱ ún vitin. Ta ni̱ka̱'a̱n i̱ xí'in najudío na táxi kua̱chi xa̱'a̱ ra ndí xíni̱ ñó'ó xaa̱ na no̱o̱ ún ña kasa nani ún xa̱'a̱ kua̱chi yó'o. Ta to̱'on yó'o kúu ndi'i ña ndáto̱'on i̱ xí'in ún vitin, tata. Ta va̱'a ná koo ún”, káchí to̱'on ña ni̱taa ta̱Claudio Lisias no̱o̱ tutu ña kua̱'a̱n nda'a̱ ta̱gobernador.
44023031	Ta saá natropa yó'o ki̱sa ndivi na ña xa̱'nda chiño ta̱ká'no no̱o̱ na, ta na̱ki'in na ta̱Pablo xí'in natá'an ra. Ta tá ki̱xaa̱ ku̱ñoó yó'o, ta ke̱e na kua̱'a̱n na, ta ni̱xaa̱ ndi'i na ñii ñoo ña na̱ní Antípatris.
44023032	Ta saá ni̱ti̱vi inka̱ ki̱vi̱, ta ndi̱kó natropa na xíka xá'á, kua̱no'o̱ na. Ta ta̱Pablo xí'in natá'an ra kua̱'a̱n na xí'in natropa na yóso kuáyí nda̱ ñoo Cesarea.
44023033	Tá ni̱xaa̱ na ñoo Cesarea, ta natropa na̱taxi na ta̱Pablo nda'a̱ ta̱gobernador, ta ta̱xi na nda'a̱ ra tutu ña ni̱taa ta̱Claudio Lisias xa̱'a̱ ta̱Pablo.
44023034	Ta ndi̱'i ka̱'vi ta̱gobernador tutu yó'o, ta ni̱nda̱ka̱ to̱'on ra ta̱Pablo ndá ñoo ki̱xi ra. Ta nda̱kuii̱n ta̱Pablo, káchí ra saá: ―Ki̱xi i̱ ñoo ña nákaa̱ estado Cilicia ―káchí ra.
44023035	Ta saá ni̱ka̱'a̱n ta̱gobernador xí'in ta̱Pablo, káchí ra saá: ―Kundati i̱ nda̱ ná kixaa̱ ni̱vi na táxi kua̱chi xa̱'a̱ ún, ta saá kasa nani i̱ xa̱'a̱ kua̱chi ún ―káchí ra. Ta saá xa̱'nda chiño ra no̱o̱ natropa ña kundaa na ta̱Pablo ini ve'e ka̱a ña nákaa̱ ñii xiiña ini ve'e ká'no ña ki̱sa va̱'a ta̱rey Herodes ñoo Cesarea yó'o.
44024001	Tá ni̱ya'a o̱'o̱n ki̱vi̱, ta ki̱xaa̱ ta̱su̱tu̱ ká'no ta̱Ananías xí'in sava naxi̱kua̱'a̱ ná'no no̱o̱ najudío, ta xí'in ta̱abogado mi̱i najudío yó'o, ta ta̱yó'o na̱ní ra Tértulo. Najudío yó'o ki̱xaa̱ na ña taxi na kua̱chi xa̱'a̱ ta̱Pablo no̱o̱ ta̱gobernador Félix.
44024002	Ta saá ta̱gobernador yó'o xa̱'nda chiño ra no̱o̱ na kísa chiño no̱o̱ ra ña ko̱'o̱n na ki'in na ta̱Pablo kixaa̱ ra no̱o̱ ra. Ta saá ki̱xaa̱ ta̱Pablo, ta ta̱Tértulo ki̱xá'á ra ká'a̱n ra táxi ra kua̱chi xa̱'a̱ ta̱Pablo yó'o, ta káchí ra saá: ―Tata gobernador, ta̱a ta̱ kánóo síkón ní ñato̱'ó no̱o̱ ndi̱, táxa'vi ña'á ní ún chi xí'in ña ndíchí ní si̱ni̱ ún, ta xí'in ñava̱'a ní ini ún, va̱'a ní xá'nda chiño ún no̱o̱ mi̱i ndi̱ nañoo Israel, ta xa kua̱'a̱ ní kui̱ya̱ va̱'a ní táku̱ ndi̱, chi nda̱ ñii ñoo o̱n vása káni tá'an xí'in ndi̱. Ta yóo kua̱'a̱ ní chiño ná'no xa ki̱sa ndivi ún xa̱'a̱ ña chi̱ndeé ún ndi̱'i̱.
44024003	Xa̱'a̱ ñayó'o ndi'i saá ki̱vi̱, ta ndi'i saá xiiña kúsii̱ ní ini ndi̱ na̱ki'in ndi̱ ñava̱'a ta̱xi ún nda'a̱ ndi̱, ta vitin kóni ndi̱ ka̱'a̱n ndi̱ xí'in ún saá: “Táxa'vi ní ún, tata, xa̱'a̱ ndi'i ñava̱'a yó'o.”
44024004	Ta vitin o̱n vása kóni ndi̱ sandi'i ka̱ ndi̱ yó'ó ña na'á ní ka̱'a̱n ndi̱ xí'in ún. Ta ndasaá kuiti xáku ndá'ví ndi̱ no̱o̱ ún ña koni̱ so̱'o lo'o ún ña ndato̱'on ndi̱ xí'in ún xa̱'a̱ ta̱Pablo ta̱ ñíndichi yó'o.
44024005	Saá chi xíni̱ káxín ndi̱ ta̱yó'o kúu ra ñii ta̱a ta̱ o̱n vá'a, ta nda̱tán yóo ñii kue̱'e̱ xíkón saá yóo ra, chi ñii ñii ñoo no̱o̱ táku̱ najudío, ta̱yó'o xáa̱ ra ta ndáto̱'on ra xí'in ni̱vi ña sasaa̱ ra ini na xa̱'a̱ ña nakuita na kani tá'an na xí'in nagobierno. Ta ta̱yó'o kúu ra ñii ta̱a ta̱ká'no no̱o̱ ni̱vi na kúu na ndíko̱n yichi̱ vatá ña na̱ní yichi̱ nanazareno.
44024006	Ta ñii ki̱vi̱ ñoo Jerusalén xi̱ni ndi̱ ta̱yó'o, yóo ra ini ve'e ño̱'o ká'no, ta ké'é ra ña o̱n vá'a ña kúu ña kísa kini ñayi̱i̱ ve'e ño̱'o. Ta xa̱'a̱ ñayó'o, ti̱in ndi̱ ra xa̱'a̱ ña kasa nani ndi̱ kua̱chi xa̱'a̱ ra,
44024007	ta ni̱‑kuchiño ndi̱, chi ni̱xaa̱ ta̱Lisias ta̱a ta̱ká'no no̱o̱ kua̱'a̱ ní natropa, ta xí'in ndee̱ ndi'i natropa, ki̱ndaa ra ta̱Pablo yó'o nda'a̱ ndi̱.
44024008	Ta saá ta̱Lisias xa̱'nda chiño ra no̱o̱ ndi̱ ña taxi ndi̱ kua̱chi xa̱'a̱ ta̱Pablo no̱o̱ yó'ó, tata gobernador. Ta vitin táná nda̱ka̱ to̱'on mi̱i ún ta̱yó'o, ta saá kunda̱a̱ ini ún ndí ñanda̱a̱ kúu to̱'on ká'a̱n ndi̱ xa̱'a̱ ra xí'in ún ―káchí ta̱Tértulo xí'in ta̱gobernador Félix.
44024009	Ta ndi'i najudío na ndóo yó'o ñii yóo yu'ú na xí'in to̱'on ña ká'a̱n ta̱Tértulo, ta nda̱kuii̱n na, ni̱ka̱'a̱n na, káchí na saá: ―Ndixa ñanda̱a̱ kúu ndi'i to̱'on ni̱ka̱'a̱n ta̱Tértulo yó'o ―káchí na.
44024010	Ta saá ta̱gobernador nda̱ní'i ra nda'a̱ ra no̱o̱ ta̱Pablo ña ndakuii̱n ra ka̱'a̱n ra. Ta saá nda̱kuii̱n ta̱Pablo, ni̱ka̱'a̱n ra to̱'on yó'o: ―Tata gobernador, xa kua̱'a̱ ní kui̱ya̱ yó'ó kúu ta̱juez, ta kísa nani ún xa̱'a̱ kua̱chi ni̱vi ñoo ndi̱ najudío. Ta saá kúsii̱ ní ini i̱ ña ndakuii̱n lo'o i̱ ka̱'a̱n i̱ xa̱'a̱ i̱ no̱o̱ ún.
44024011	Sa̱kán u̱xu̱ o̱vi̱ ki̱vi̱ kúu ña ki̱xaa̱ i̱ ñoo Jerusalén xa̱'a̱ ña kasa ká'no i̱ Ndios ve'e ño̱'o ká'no. Táná nda̱ka̱ to̱'on ún xa̱'a̱ ñayó'o, ta o̱n vása yo̱'vi̱ kunda̱a̱ ini ún ndí ñandixa kúu ña ká'a̱n i̱.
44024012	Ta o̱n si̱ví ñanda̱a̱ kúu to̱'on ña ká'a̱n nayó'o, táxi na kua̱chi xa̱'a̱ i̱. Saá chi ki̱vi̱ xi̱ni na yi̱'i̱ yóo i̱ yoso̱ ke̱'e yé'é ve'e ño̱'o ká'no ñoo Jerusalén, o̱n vása yóo i̱ náa i̱ xí'in nda̱ ñii ni̱vi, ni o̱n vása yóo i̱ sásaa̱ i̱ ini ni̱vi. Nda̱ lo'o o̱n vása ní‑ke'é i̱ saá ve'e ño̱'o ká'no, ni ni̱‑ke'é i̱ saá ve'e ño̱'o sinagoga, ni nda̱ ñii xiiña ñoo Jerusalén ni̱‑ke'é i̱ saá.
44024013	Ta nata̱a na táxi kua̱chi xa̱'a̱ i̱ nda̱ lo'o o̱n kúchiño na kasa nda̱a̱ na xa̱'a̱ kua̱chi ña káchí na sákuiso na yi̱'i̱.
44024014	Ta to̱'on ña nda̱a̱ kúu ñayó'o: yi̱'i̱ kúu ñii ta̱a ta̱ ndíko̱n yichi̱ ta̱Jesús, ta nata̱a yó'o xáni si̱ni̱ na ndí yichi̱ vatá kúu ña. Ta yi̱'i̱ kísa ká'no i̱ Ndios nda̱tán ki̱sa ká'no naxi̱i̱ síkuá ndi̱ ra xi̱na̱'á. Ta ñii ki̱'va nda̱tán ka̱ndixa na, saá kándixa i̱ to̱'on Ndios ña ni̱taa ta̱Moisés xí'in ndi'i to̱'on Ndios ña ni̱taa inka̱ naprofeta xi̱na̱'á.
44024015	Ta yi̱'i̱ ta xí'in nata̱a yó'o na táxi kua̱chi xa̱'a̱ i̱, ñii ki̱'va kándixa ndi̱ ndí ñii ki̱vi̱ Ndios sanataku̱ ra ni̱vi na ni̱xi'i̱, án ni̱vi na va̱'a xi̱kuu na, án ni̱vi na o̱n vá'a xi̱kuu na, ta kuita na no̱o̱ Ndios ña kasa nani ra xa̱'a̱ kua̱chi na.
44024016	Ta xa̱'a̱ ña kándixa i̱ ñayó'o, ta ndi'i saá ki̱vi̱ chíkaa̱ i̱ ndee̱ ke'é i̱ ñava̱'a ña kóni Ndios xa̱'a̱ ña o̱n kóo nda̱ lo'o ña sandi'i ini i̱ no̱o̱ Ndios ta no̱o̱ ni̱vi.
44024017	’Xa yóo o̱vi̱ án u̱ni̱ kui̱ya̱ o̱n vása xá'a̱n i̱ ñoo Jerusalén, ta saá ni̱xa̱'a̱n i̱ ñoo yó'o, chi ní'i i̱ si̱'ún ña xa na̱kaya i̱ xa̱'a̱ ni̱vi nandá'ví na táku̱ ñoo Jerusalén, ta kóni i̱ taxi i̱ ña nda'a̱ na. Ta saá tuku mi̱i i̱ kóni i̱ so̱ko̱ i̱ lo'o ñava̱'a no̱o̱ Ndios ve'e ño̱'o ká'no.
44024018	Ta xa̱'a̱ ña kuchiño ki̱'vi i̱ ini ve'e ño̱'o yó'o, xíni̱ ñó'ó kasa ndivi i̱ nda̱yí ña ká'a̱n xa̱'a̱ ndasaá nduu i̱ ta̱a ta̱ ndii. Tá ndi̱'i ki̱sa ndivi i̱ ndi'i ñayó'o, ta ni̱xi̱yo i̱ yoso̱ ke̱'e yé'é ve'e ño̱'o ká'no yó'o, ta sava najudío na ke̱e ñoo estado Asia na̱kutá'an na xí'in i̱. Ta o̱n vása ní‑xiyo kua̱'a̱ ní ni̱vi xí'in i̱, ni o̱n vása ní‑sasaa̱ i̱ ini ni̱vi ña si̱so̱ na nda̱'yi na kani tá'an na.
44024019	Tá najudío na ke̱e ñoo estado Asia káchí na xi̱ni na yi̱'i̱ ké'é i̱ ña o̱n vá'a, ta mi̱i nayó'o xíni̱ ñó'ó kixaa̱ na no̱o̱ ún ña chikaa̱ na kua̱chi sa̱ta̱ i̱.
44024020	Táná ka̱'a̱n najudío estado Asia o̱n xi̱in na kixi na, ta va̱'a ni̱vi na yóo yó'o vitin ná ka̱'a̱n na ndato̱'on na xí'in ún ndá kua̱chi kúu ña ni̱ki̱'vi i̱. Saá chi naJunta Suprema najudío xa xi̱to ndoso na yi̱'i̱, ta ni̱vi na yóo yó'o xa kúnda̱a̱ ini na ña ni̱ka̱'a̱n naJunta Suprema xa̱'a̱ i̱. Ta vitin ná ndato̱'on na xí'in ún ndá kua̱chi kúu ña na̱ní'i na ndíso i̱.
44024021	Chi yi̱'i̱ kúnda̱a̱ ini i̱ ndí ñii la̱á kua̱chi kuchiño sakuiso na sa̱ta̱ i̱ kúu ña ni̱ka̱'a̱n i̱ no̱o̱ nachiño, ka̱chí i̱ saá: “Yi̱'i̱ kúu ta̱a ta̱ kándixa ndí ndixa nataku̱ ni̱vi na ni̱xi'i̱. Ta xa̱'a̱ ña kándixa i̱ saá, táxi na kua̱chi xa̱'a̱ i̱”, saá ni̱ka̱'a̱n i̱ xí'in nafariseo ta xí'in nasaduceo na kúu naJunta Suprema najudío ―káchí ta̱Pablo xí'in ta̱gobernador.
44024022	Ta ta̱gobernador Félix, ta̱a ta̱ xíni̱ va̱'a xa̱'a̱ yichi̱ ta̱Jesús, ni̱ka̱'a̱n ra, káchí ra saá: ―Va̱'a o̱n kunani kua̱chi yó'o vitin, ta ná kundati yó nda̱ kixaa̱ ta̱Lisias ta̱a ta̱ká'no no̱o̱ ndi'i natropa, ta saá kasa nani i̱ xa̱'a̱ kua̱chi yó'o ―káchí ra xí'in na.
44024023	Ta saá ta̱Félix xa̱'nda chiño ra no̱o̱ mi̱i ta̱ ndíso chiño xí'in ñii ciento natropa ña chikaa̱ tuku na ta̱Pablo ini ve'e ka̱a, ta ta̱xi ra nda̱yí ña kaka ndíka̱ ta̱Pablo ini ve'e ka̱a, ta ta̱xi ra nda̱yí ña ki̱'vi natá'an ta̱Pablo ini ve'e ka̱a xa̱'a̱ ña koto na ra ta xa̱'a̱ ña taxi na ña xíni̱ ñó'ó nda'a̱ ra.
44024024	Ta saá ni̱ya'a lo'o ki̱vi̱, ta ta̱Félix xí'in ñásí'í ra, ñá na̱ní Drusila, ñájudía kúu ñá, ki̱xaa̱ na ve'e chiño. Ta saá ta̱Félix xa̱'nda chiño ra no̱o̱ natropa ndí tava na ta̱Pablo ini ve'e ka̱a ña kixaa̱ ra xí'in na no̱o̱ ta̱Félix ta no̱o̱ ñásí'í ra. Ta saá ki̱xaa̱ ta̱Pablo no̱o̱ na, ta ta̱gobernador Félix yó'o xi̱ni̱ so̱'o va̱'a ra to̱'on ni̱ka̱'a̱n ta̱Pablo, ña nda̱to̱'on ra xí'in ta̱gobernador ndasaá kuchiño kandixa ra Jesucristo ta kundiko̱n ra yichi̱ ra.
44024025	Ta ta̱Pablo, ni̱ka̱'a̱n ka̱ ra nándaxin ra to̱'on, káchí ra saá xí'in na: ―Ni̱vi na kándixa Jesucristo xíni̱ ñó'ó kutaku̱ na xí'in ñanda̱a̱, ta xíni̱ ñó'ó nasita xí'in mi̱i na no̱o̱ ña o̱n vá'a. Saá chi va̱xi ki̱vi̱ Ndios kasa nani ra xa̱'a̱ kua̱chi ndi'i ni̱vi ―káchí ta̱Pablo xí'in na. Tá xi̱ni̱ so̱'o ta̱Félix to̱'on yó'o, ta ni̱yi̱'ví ní ra, ta ni̱ka̱'a̱n ra xí'in ta̱Pablo, káchí ra saá: ―Xa va̱'a vitin, o̱n ndato̱'on ka̱ ún xí'in i̱. Ta saá ñii ki̱vi̱ táná no̱na̱ lo'o no̱o̱ i̱, ta saá kana i̱ yó'ó kixaa̱ ún no̱o̱ i̱ ña ndato̱'on ka̱ ún xí'in i̱ ―káchí ra xí'in ta̱Pablo.
44024026	Ta̱gobernador Félix yó'o ndáti ra ña ta̱Pablo taxi se'é ra lo'o si̱'ún nda'a̱ ra xa̱'a̱ ña saña ña'á ra ko̱'o̱n ndíka̱ ra. Ta xa̱'a̱ ña ndáti ra naki'in ra si̱'ún, kua̱'a̱ ní yichi̱ ka̱na ra ta̱Pablo kixi ra no̱o̱ ra ña ndato̱'on ra xí'in ra.
44024027	Ta saá ni̱ya'a o̱vi̱ kui̱ya̱, ta ta̱Félix o̱n vása kúu ka̱ ra gobernador, ta ni̱ki̱'vi inka̱ ta̱gobernador ta̱ na̱ní Porcio Festo. Ta xa̱'a̱ ña kóni ta̱Félix kindo̱o va̱'a ra no̱o̱ najudío, ni̱‑xiin ra saña ra ta̱Pablo ko̱'o̱n ndíka̱ ra. Ta saá nákaa̱ ka̱ ta̱Pablo ini ve'e ka̱a ki̱vi̱ ni̱ki̱'vi ta̱Porcio Festo kuu ra ta̱gobernador ñoo yó'o.
44025001	Ta saá ki̱xaa̱ ta̱Festo ñoo Cesarea ña nakuiso chiño ra kuu ra ta̱gobernador. Tá ku̱ndivi ñayó'o, ta ni̱ya'a u̱ni̱ ki̱vi̱, ta ke̱e ra kua̱'a̱n ra nda̱ ñoo Jerusalén.
44025002	Ta saá nasu̱tu̱ ná'no xí'in inka̱ naná'no no̱o̱ najudío ki̱xaa̱ na no̱o̱ ra, ta ki̱xá'á na ká'a̱n na sákuiso na kua̱chi sa̱ta̱ ta̱Pablo.
44025003	Ta ndu̱kú na ñava̱'a no̱o̱ ta̱gobernador Festo ña ka'nda chiño ra ndí ná ndikó ta̱Pablo ñoo Jerusalén ña kasa nani na xa̱'a̱ kua̱chi ra. Saá chi xa yóo yu'ú na ka'ni na ta̱Pablo tá kua̱'a̱n ra yichi̱ ña kua̱'a̱n ñoo Jerusalén.
44025004	Ta nda̱kuii̱n ta̱Festo káchí ra saá xí'in na: ―Vitin nákaa̱ ta̱Pablo ini ve'e ka̱a ñoo Cesarea. Ta yi̱'i̱ ya̱chi̱ ní ndikó i̱ no'o̱ i̱ ñoo yó'o.
44025005	Ta va̱'a sava ndó'ó naná'no no̱o̱ najudío ko̱'o̱n ndó xí'in i̱ ñoo Cesarea. Ta saá tá ndixa yóo kua̱chi ndíso ta̱Pablo, ta taxi ndó kua̱chi xa̱'a̱ ra no̱o̱ i̱ ñoo kán ―káchí ta̱Festo xí'in najudío yó'o.
44025006	Ta ta̱Festo ki̱ndo̱o ka̱ ra o̱na̱ án u̱xu̱ ki̱vi̱ ñoo Jerusalén, ta saá ndi̱kó ra kua̱no'o̱ ra ñoo Cesarea, ta tuku kua̱'a̱n sava naná'no no̱o̱ najudío xí'in ra, ta ni̱xaa̱ na. Ta̱nda̱ inka̱ ki̱vi̱, ta yóo ta̱Festo no̱o̱ táyi̱ to̱'ó ve'e chiño no̱o̱ kísa nani ra xa̱'a̱ kua̱chi ni̱vi. Tá ki̱xaa̱ naná'no no̱o̱ najudío no̱o̱ ra, ta saá xa̱'nda chiño ra no̱o̱ natropa ña tava na ta̱Pablo ini ve'e ka̱a ña kixaa̱ ra xí'in na no̱o̱ ra.
44025007	Tá ki̱xaa̱ ta̱Pablo no̱o̱ ta̱gobernador yó'o, ta saá naná'no no̱o̱ najudío na ke̱e ñoo Jerusalén ki̱xá'á na táxi na kua̱chi xa̱'a̱ ta̱Pablo no̱o̱ ta̱gobernador. Ká'a̱n na sákuiso na kua̱'a̱ ní kua̱chi ndeé sa̱ta̱ ra, ta o̱n vása kúchiño na kasa nda̱a̱ na xa̱'a̱ kua̱chi ña sákuiso na ra.
44025008	Ta saá ki̱xá'á ta̱Pablo ká'a̱n ra ndákuii̱n ra xa̱'a̱ mi̱i ra, ta káchí ra saá: ―O̱n ko̱ó kua̱chi ndeé ndíso i̱, ta o̱n si̱ví ñanda̱a̱ kúu ña ká'a̱n nayó'o, sákuiso na kua̱chi sa̱ta̱ i̱. Nda̱ lo'o o̱n vása ní‑ya'a ndoso i̱ no̱o̱ nda̱yí najudío, ni o̱n vása ní‑ke'é i̱ ña o̱n vá'a ña chíkaa̱ ni̱no̱ ñayi̱i̱ ve'e ño̱'o ká'no ñoo Jerusalén, ni o̱n vása ní‑ya'a ndoso i̱ no̱o̱ ña xá'nda chiño ta̱rey César ―káchí ta̱Pablo, nda̱kuii̱n ra xa̱'a̱ mi̱i ra no̱o̱ ta̱gobernador Festo.
44025009	Ta ta̱Festo, xa̱'a̱ ña kóni ra kindo̱o va̱'a ra no̱o̱ najudío, ni̱nda̱ka̱ to̱'on ra ta̱Pablo, káchí ra saá: ―¿Yukía̱ káchí ini mi̱i ún? ¿Án kóni ún ko̱'o̱n ún ñoo Jerusalén ña kasa nani i̱ xa̱'a̱ kua̱chi ún ñoo kán? ―káchí ta̱Festo xí'in ta̱Pablo.
44025010	Ta nda̱kuii̱n ta̱Pablo káchí ra saá: ―O̱n vá'a saá, chi ve'e chiño yó'o kómí ña nda̱yí ta̱rey César, ta saá xíni̱ ñó'ó kasa nani ún kua̱chi xa̱'a̱ i̱ ve'e chiño yó'o. Saá chi xíni̱ va̱'a ún ndí o̱n vása ní‑ke'é i̱ nda̱ ñii ña o̱n vá'a xí'in najudío.
44025011	Tá ndixa ndíso i̱ kua̱chi ndeé ña táxi nda̱ kivi̱ i̱, níkúu, ta saá o̱n ndukú i̱ no̱o̱ ún ña o̱n taxi ún kivi̱ i̱. Ta saá ni, tá o̱n ko̱ó kua̱chi ndeé ndíso i̱, ta nda̱ ñii ni̱vi o̱n vása kómí na nda̱yí nataxi na yi̱'i̱ nda'a̱ naná'no no̱o̱ najudío yó'o. Ta vitin ndúkú i̱ no̱o̱ ún, tata gobernador, ña ti'ví ún yi̱'i̱ ko̱'o̱n i̱ no̱o̱ mi̱i ta̱rey César ña kasa nani ra kua̱chi i̱ ―káchí ta̱Pablo xí'in ta̱gobernador Festo yó'o.
44025012	Ta saá ta̱Festo ni̱ka̱'a̱n tá'an ra xí'in nachiño na kúu na kísa chiño yatin xí'in ra, ta saá ni̱ka̱'a̱n ra xí'in ta̱Pablo, káchí ra: ―Va̱'a, xa ndu̱kú ún ña ko̱'o̱n ún no̱o̱ ta̱rey César ñoo Roma ña kasa nani ra xa̱'a̱ kua̱chi ún, ta vitin va̱'a ko̱'o̱n ún no̱o̱ ra ―káchí ta̱Festo xí'in ta̱Pablo.
44025013	Ta ni̱ya'a lo'o ki̱vi̱, ta ta̱rey ta̱ na̱ní Agripa xí'in ki̱'va̱ ra ñáBerenice ki̱xaa̱ na ñoo Cesarea xa̱'a̱ ña koto na ta̱gobernador Festo.
44025014	Ta kua̱'a̱ ní ki̱vi̱ ki̱ndo̱o na ve'e ta̱Festo, ta saá nda̱to̱'on ra xí'in ta̱rey Agripa xa̱'a̱ kua̱chi ña táxi najudío xa̱'a̱ ta̱Pablo, ta káchí ta̱Festo saá xí'in ra: ―Yóo ñii ta̱a na̱ní ra Pablo, nákaa̱ ra ini ve'e ka̱a ñoo yó'o, chi ta̱Félix sa̱ndakoo ña'á ra xa̱'a̱ ña kasa nani yi̱'i̱ xa̱'a̱ kua̱chi ra.
44025015	Ta ki̱vi̱ ni̱xa̱'a̱n i̱ ñoo Jerusalén, ta naná'no no̱o̱ najudío, na kúu nasu̱tu̱ ná'no xí'in naxi̱kua̱'a̱, nayó'o ta̱xi na kua̱chi no̱o̱ i̱ xa̱'a̱ ta̱yó'o. Ni̱ka̱'a̱n na xí'in i̱ ndí ndíso ra kua̱chi ndeé, ta ndu̱kú na no̱o̱ i̱ ña ka'nda chiño i̱ ña kivi̱ ra.
44025016	Ta nda̱kuii̱n i̱ ka̱chí i̱ saá xí'in na: “Nda̱yí mi̱i ndi̱ nañoo Roma o̱n vása táxi ña ndí ñii ni̱vi kivi̱ na tá si'na o̱n ta̱'án ko̱'o̱n na no̱o̱ ta̱juez ña kasa nani ra xa̱'a̱ kua̱chi na. Saá chi nayó'o kómí na nda̱yí ndakuii̱n na ka̱'a̱n na to̱'on xa̱'a̱ mi̱i na no̱o̱ ni̱vi na táxi kua̱chi xa̱'a̱ na”, saá ka̱chí i̱ xí'in na.
44025017	Ta saá inka̱ ki̱vi̱, ta ki̱xaa̱ naná'no no̱o̱ najudío no̱o̱ i̱, ta xa̱'nda chiño i̱ no̱o̱ natropa ña ko̱'o̱n na ki'in na ta̱Pablo no̱o̱ nákaa̱ ra ini ve'e ka̱a ña kixaa̱ ra no̱o̱ i̱.
44025018	Tá ki̱xaa̱ ra no̱o̱ i̱, ta najudío yó'o ki̱xá'á na táxi na kua̱chi xa̱'a̱ ra. Ta kua̱chi ña táxi na o̱n si̱ví kua̱chi ndáti i̱ koni̱ so̱'o i̱ ka̱'a̱n na xa̱'a̱ kúu ña,
44025019	chi kua̱chi ña chíkaa̱ na sa̱ta̱ ta̱Pablo kúu kua̱chi xa̱'a̱ yichi̱ mi̱i najudío ña ndasaá ndíko̱n na Ndios ta̱ kísa to̱'ó na, chi ká'a̱n najudío yó'o ndí ta̱Pablo sáná'a ra inka̱ yichi̱ ña o̱n vása yóo yu'ú xí'in yichi̱ ña ndíko̱n najudío. Saá chi ta̱Pablo sáná'a ra káchí ra xa̱'a̱ ñii ta̱a ta̱ na̱ní Jesús, ta ta̱yó'o ni̱xi'i̱ ra ta na̱taku̱ ra ta táku̱ ra vitin, saá ká'a̱n ta̱Pablo, sáná'a ra, káchí na.
44025020	Ta yi̱'i̱ o̱n vása xíni̱ va̱'a i̱ ndasaá kasa nani i̱ kua̱chi xa̱'a̱ yichi̱ ña ndíko̱n najudío, ta saá ni̱nda̱ka̱ to̱'on i̱ ta̱Pablo án va̱'a ko̱'o̱n ra ñoo Jerusalén xa̱'a̱ ña kunani kua̱chi ra.
44025021	Ta ni̱‑xiin ra ko̱'o̱n ra ñoo Jerusalén, ta ka̱chí ra ndí va̱'a ka̱ ko̱'o̱n ra ñoo Roma xa̱'a̱ ña kasa nani ta̱rey César kua̱chi ra. Ta saá xa̱'nda chiño i̱ no̱o̱ natropa ña tuku chikaa̱ na ra ini ve'e ka̱a ta̱nda̱ xi̱no̱ kasa ndivi i̱ ndi'i chiño xa̱'a̱ ña kuchiño ti'ví i̱ ra ko̱'o̱n ra no̱o̱ ta̱rey César ñoo Roma ―káchí ta̱Festo, nda̱to̱'on ra xí'in ta̱rey Agripa.
44025022	Ta saá nda̱kuii̱n ta̱Agripa, káchí ra saá: ―Yi̱'i̱, kóni ní i̱ koni̱ so̱'o i̱ to̱'on ña ka̱'a̱n ta̱Pablo yó'o ―káchí ra. Ta nda̱kuii̱n ta̱Festo, káchí ra saá: ―Va̱'a, mi̱i ki̱vi̱ taa̱n koni̱ so̱'o ún to̱'on ña ka̱'a̱n ta̱Pablo yó'o ―káchí ra xí'in ta̱Agripa.
44025023	Ta ki̱xaa̱ inka̱ ki̱vi̱, ta ta̱rey Agripa xí'in ki̱'va̱ ra ñáBerenice ki̱xaa̱ na ve'e chiño ká'no, ta kua̱'a̱n na ni̱ki̱'vi na xí'in ndi'i ñato̱'ó na, ta nayó'o ndíxin na tiko̱to̱ va̱'a ña livi ní. Saá tuku nata̱a na ndíso chiño xí'in natropa, ta xí'in nata̱a na ndíso chiño xí'in chiño ná'no ñoo yó'o ndíko̱n na kua̱'a̱n na sa̱ta̱ nayó'o xí'in ñato̱'ó ní, ta saá ki̱xaa̱ na no̱o̱ ta̱Festo ve'e chiño ká'no. Ta saá xa̱'nda chiño ta̱Festo no̱o̱ natropa ña tava na ta̱Pablo ña kixaa̱ ra no̱o̱ ndi'i ni̱vi na nákutá'an yó'o.
44025024	Tá ki̱xaa̱ ta̱Pablo no̱o̱ na, ta ta̱Festo ni̱ka̱'a̱n ndoso ra no̱o̱ ndi'i ni̱vi yó'o, káchí ra saá: ―Tata, ta̱rey Agripa, ta ndó'ó natá'an yó, vitin kúchiño koto ndó ta̱a yó'o ta̱ ñíndichi no̱o̱ ndó. Ta sa̱ta̱ ta̱yó'o ndi'i najudío sákuiso kua̱chi na ra nda̱ vitin. Tá ki̱vi̱ ni̱xa̱'a̱n i̱ ñoo Jerusalén ta saá tuku ki̱vi̱ ndi̱kó i̱ ndi̱xaa̱ i̱ ñoo Cesarea yó'o, ta najudío ñii káchí ká'a̱n na ndúkú na no̱o̱ i̱ ña ka'nda chiño i̱ ña kivi̱ ta̱Pablo yó'o xa̱'a̱ kua̱chi ndíso ra.
44025025	Ta yi̱'i̱, ni̱nda̱ka̱ to̱'on va̱'a i̱ ra, ta o̱n vása ní‑naní'i i̱ kua̱chi xa̱'a̱ ña kivi̱ ra. Ta mi̱i ra ká'a̱n ra ndúkú ra ko̱'o̱n ra no̱o̱ ta̱rey César xa̱'a̱ ña kasa nani ra xa̱'a̱ kua̱chi ra. Ta saá chi̱kaa̱ ini i̱ ti'ví i̱ ra ko̱'o̱n ra ñoo Roma.
44025026	Ta vitin o̱n vása kúnda̱a̱ va̱'a ini i̱ ndá kua̱chi kúu ña ndato̱'on i̱ xa̱'a̱ ña taa i̱ no̱o̱ tutu ña ti'ví i̱ ko̱'o̱n nda'a̱ ta̱rey César. Ta xa̱'a̱ ñayó'o ka̱na i̱ ndi'i ndó ña nakutá'an yó koni̱ so̱'o yó to̱'on ña ka̱'a̱n ta̱Pablo yó'o. Ta vitin no̱o̱ mi̱i yó'ó ta̱rey Agripa, ndúkú i̱ ña chindeé ún yi̱'i̱. Ta vitin nda̱ka̱ to̱'on ún ta̱Pablo, ta koni̱ so̱'o ún ña ndakuii̱n ra xa̱'a̱ ra, ta saá kuchiño ún ndato̱'on ún xí'in i̱ ndá to̱'on kúu ña va̱'a taa i̱ xa̱'a̱ ra.
44025027	Chi xáni si̱ni̱ i̱ ndí ñii chiño kí'ví ní kúu ña ti'ví i̱ ñii ta̱preso ko̱'o̱n ra ñoo Roma tá o̱n ko̱ó tutu ña ká'a̱n yu kúu kua̱chi táxi ni̱vi xa̱'a̱ ra ―káchí ta̱Festo xí'in ni̱vi na nákutá'an yó'o.
44026001	Ta saá ni̱ka̱'a̱n ta̱rey Agripa xí'in ta̱Pablo, káchí ra saá: ―Vitin va̱'a ka̱'a̱n ún ndakuii̱n ún xa̱'a̱ mi̱i ún no̱o̱ kua̱chi ña sákuiso na sa̱ta̱ ún ―káchí ra xí'in ta̱Pablo. Ta saá ta̱Pablo nda̱ní'i ra nda'a̱ ra no̱o̱ na, ta ki̱xá'á ra ká'a̱n ra, káchí ra saá:
44026002	―Kúsii̱ ní ini i̱ ndí no̱o̱ yó'ó, tata rey Agripa, kúchiño i̱ ka̱'a̱n i̱ to̱'on ña ndakuii̱n i̱ xa̱'a̱ i̱ no̱o̱ kua̱chi ña naná'no no̱o̱ najudío sákuiso sa̱ta̱ i̱.
44026003	Saá chi yó'ó kúu ta̱a ta̱ xíni̱ va̱'a xa̱'a̱ yichi̱ ña ndíko̱n mi̱i ndi̱ najudío, ta kúnda̱a̱ va̱'a ini ún yu kúu ña náa ndi̱ xa̱'a̱. Ta xa̱'a̱ ñayó'o xáku ndá'ví i̱ no̱o̱ ún ña xí'in ña ká'no ini ún koni̱ so̱'o ún to̱'on ña ndato̱'on i̱ xí'in ún vitin.
44026004	Ta ni̱ka̱'a̱n ta̱Pablo, káchí ra saá: ―Ndi'i najudío ná'no kúnda̱a̱ va̱'a ini na ndasaá xi̱taku̱ i̱ ki̱vi̱ xi̱kuu i̱ ta̱lo'o, chi nda̱ ki̱vi̱ ka̱ku i̱ xi̱taku̱ i̱ xí'in najudío nañoo i̱, ta ni̱xa̱'a̱n i̱ ni̱xi̱yo i̱ xa̱'no i̱ ñoo Jerusalén.
44026005	Ta najudío yó'o kúnda̱a̱ káxín ini na ndí yi̱'i̱ xi̱kuu i̱ ñii ta̱fariseo, ta xi̱kuu i̱ ta̱a ta̱ xi̱ndiko̱n ndino'o ní yichi̱ nafariseo, vará yichi̱ yó'o kúu ña yo̱'vi̱ ní ka̱ no̱o̱ ndi'i yichi̱ najudío. Ta tá kóni ví najudío yó'o, ta kivi ndakuii̱n na kasa nda̱a̱ na ndí ndixa xi̱taku̱ i̱ saá.
44026006	Ta vitin nayó'o chíkaa̱ na kua̱chi sa̱ta̱ i̱ chi ndáti i̱ ta ndáa ini i̱ ndí Ndios ndixa kasa ndivi ra ñava̱'a ña ki̱ndo̱o ra xí'in naxi̱i̱ síkuá ndi̱ xi̱na̱'á.
44026007	Ta̱nda̱ kui̱ya̱ xi̱na̱'á ta̱nda̱ vitin na u̱xu̱ o̱vi̱ ti'vi ni̱vi na kúu sa̱'ya ñani síkuá ta̱xi̱i̱ síkuá ndi̱ ta̱Israel, ndiví ñoó kísa chiño na no̱o̱ Ndios, ta ndáti na ta ndáa ini na ndí kasa ndivi Ndios ñava̱'a yó'o ña ki̱ndo̱o ra xí'in naxi̱i̱ síkuá na. Tata ta̱rey Agripa, vitin najudío yó'o chíkaa̱ na kua̱chi sa̱ta̱ i̱ chi ñii káchí xí'in nayó'o, yi̱'i̱ ndáti i̱ ta ndáa ini i̱ ndí Ndios ndixa kasa ndivi ra ña ki̱ndo̱o ra xí'in ni̱vi.
44026008	Ta ndó'ó, ndi'i ni̱vi na nákutá'an yó'o, ¿nda̱chun xáni si̱ni̱ ndó ndí Ndios o̱n vása kómí ra ndee̱ ña sanataku̱ ra ni̱vi na ni̱xi'i̱? ―káchí ta̱Pablo xí'in ta̱rey Agripa ta xí'in na náta'an xí'in ta̱rey yó'o.
44026009	Ta saá ká'a̱n ka̱ ta̱Pablo xa̱'a̱ mi̱i ra, káchí ra saá: ―Kui̱ya̱ ni̱ya'a, xa̱ni si̱ni̱ i̱ ndí yichi̱ ta̱Jesús ta̱ñoo Nazaret kúu ña yichi̱ vatá, ña̱kán chi̱kaa̱ ní i̱ ndee̱ ña sandi'i i̱ xa̱'a̱ ni̱vi na ndíko̱n yichi̱ yó'o.
44026010	Ta saá xí'in nda̱yí ña ta̱xi nasu̱tu̱ ná'no nda'a̱ i̱, ni̱tiin i̱ kua̱'a̱ ní ni̱vi na ndíko̱n yichi̱ ta̱Jesús na táku̱ ñoo Jerusalén ta ta̱an i̱ nayó'o ini ve'e ka̱a. Ta ni̱xi̱yo yu'ú i̱ xí'in ni̱vi na xa̱'ni sava ni̱vi yó'o.
44026011	Ta ni̱ki̱'vi i̱ ini kua̱'a̱ ní ve'e ño̱'o sinagoga ña nandukú i̱ ni̱vi na ndíko̱n yichi̱ ta̱Jesús, ta sa̱xo̱'vi̱ ní i̱ na, ña kóni i̱ ndí ka̱'a̱n na to̱'on ndiva̱'a xa̱'a̱ ta̱Jesús ta sandakoo na ña kándixa na ra. Ta ni̱saa̱ ní ini i̱ xi̱ni i̱ ndi'i ni̱vi na ndíko̱n yichi̱ ta̱Jesús, ña̱kán xi̱xa̱'a̱n i̱ kua̱'a̱ ñoo xíyo nándukú i̱ na xa̱'a̱ ña saxo̱'vi̱ i̱ na.
44026012	’Ta saá ñii ki̱vi̱ kua̱'a̱n i̱ nda̱ ñoo Damasco, ta ní'i i̱ tutu ña ta̱xi nasu̱tu̱ ná'no nda'a̱ i̱, ña ta̱xi na nda̱yí nda'a̱ i̱ tiin i̱ ndi'i ni̱vi na ndíko̱n yichi̱ ta̱Jesús na kúu na táku̱ ñoo Damasco.
44026013	Ta saá tá xa tónda̱a ma̱'ñó ndiví kúu ña, ta xi̱ni i̱ ñii ño'o̱ yé'e ña ki̱xi nda̱ ñoyívi ni̱no, ta yé'e tá'yá ní ña, ta ndeé ka̱ yé'e ña no̱o̱ ño̱'o ká'no ña yé'e ndiví, ni̱ye'e ña no̱o̱ i̱ ta no̱o̱ nata̱a na kua̱'a̱n xí'in i̱.
44026014	Ta saá ndi̱va ndi'i ndi̱, ta na̱ko̱yo ndi̱ nda̱ no̱o̱ ño'o̱. Ta xi̱ni̱ so̱'o i̱ ñii to̱'on ña kúu to̱'on hebreo, ta ka̱chí ña saá xí'in i̱: “Saulo, Saulo, ¿nda̱chun ndíko̱n ún sáxo̱'vi̱ ún yi̱'i̱? Chi xí'in ña kísa toon ún no̱o̱ i̱, kuiti sátakué'e̱ xí'in mi̱i ún”, ka̱chí to̱'on xí'in i̱.”
44026015	Ta saá nda̱kuii̱n i̱, ni̱ka̱'a̱n i̱: “¿Yu kúu yó'ó, Tata?”, ka̱chí i̱ xí'in ra. Ta nda̱kuii̱n ra, ka̱chí ra saá: “Yi̱'i̱ kúu i̱ Jesús, ta̱a ta̱ ndíko̱n ún sáxo̱'vi̱ ún.
44026016	Ta vitin nakundichi ún, saá chi xa̱'a̱ ña sakuiso i̱ chiño ká'no sa̱ta̱ ún kúu ña ni̱ti̱vi i̱ no̱o̱ ún. Yi̱'i̱ na̱ka̱xin i̱ yó'ó kuu ún ñii ta̱a ta̱ kasa chiño no̱o̱ i̱, ta kuu ún ta̱a ta̱ ndakuii̱n xa̱'a̱ i̱. Xíni̱ ñó'ó ndato̱'on ún xí'in ni̱vi xa̱'a̱ ña xi̱ni ún ki̱vi̱ vitin, ta xíni̱ ñó'ó ndato̱'on ún xí'in na xa̱'a̱ ña saná'a i̱ yó'ó ki̱vi̱ ña va̱xi.
44026017	Ta yi̱'i̱ ndixa saka̱ku i̱ yó'ó no̱o̱ najudío nañoo mi̱i ún, ta ndixa saka̱ku i̱ yó'ó no̱o̱ ni̱vi na o̱n vása kúu najudío, chi vitin tí'ví i̱ yó'ó ko̱'o̱n ún ndato̱'on ún xí'in ni̱vi na o̱n vása kúu najudío.
44026018	Saá chi kóni i̱ ña chindeé ún ni̱vi yó'o ña kunda̱a̱ káxín ini na yu kúu ñanda̱a̱, xa̱'a̱ ña sandakoo na yichi̱ o̱n vá'a ña naa ní ndíko̱n na, ta kundiko̱n na yichi̱ va̱'a no̱o̱ yóo ño'o̱ yé'e ndino'o. Ta saá o̱n taxi ka̱ na nda̱yí nda'a̱ ñaníma̱ ndiva̱'a ká'no Satanás ka'nda chiño ña no̱o̱ na, ta taxi xí'in mi̱i na nda'a̱ Ndios ña ka'nda chiño ra no̱o̱ na. Ta xa̱'a̱ ña kandixa na yi̱'i̱, Ndios kasa ká'no ini ra xa̱'a̱ kua̱chi na, ta saá ndixa naki'in na ndi'i ñava̱'a ña taxi Ndios nda'a̱ ni̱vi na kúu sa̱'ya ra”, ka̱chí ta̱Jesús xí'in i̱.
44026019	Ta ta̱Pablo nda̱to̱'on ka̱ ra, káchí ra saá xí'in ta̱rey Agripa: ―Ta saá yi̱'i̱, tata rey Agripa, nda̱ lo'o o̱n vása ní‑kisa só'ó i̱ no̱o̱ ña xa̱'nda chiño ta̱Jesús ki̱vi̱ ni̱ti̱vi ra no̱o̱ i̱.
44026020	Nda̱ víka̱, si'na ki̱xá'á i̱ ni̱ka̱'a̱n ndoso i̱ no̱o̱ ni̱vi nañoo Damasco to̱'on xa̱'a̱ ta̱Jesús. Ta saá ni̱xa̱'a̱n i̱ ñoo Jerusalén xí'in kua̱'a̱ ní ka̱ ñoo ña ndá'vi ndaa estado Judea ña ndato̱'on i̱ xa̱'a̱ ta̱Jesús. Ta saá ni̱xa̱'a̱n i̱ kua̱'a̱ ní ñoo no̱o̱ táku̱ ni̱vi na o̱n vása kúu najudío ña ndato̱'on i̱ xí'in na. Ta ñii ñii ñoo no̱o̱ ni̱xa̱'a̱n i̱, nda̱to̱'on i̱ xí'in ni̱vi xa̱'a̱ ña xíni̱ ñó'ó nandikó ini na, ta sandakoo na yichi̱ o̱n vá'a, ta ki̱'vi na yichi̱ Ndios. Ta saá xíni̱ ñó'ó ke'é na ñava̱'a ña saná'a ndí ndixa xa na̱ndikó ini na ta ndíko̱n na yichi̱ Ndios.
44026021	To̱'on yó'o kúu ña ni̱ka̱'a̱n ndoso i̱ no̱o̱ ndi'i ni̱vi, ta xa̱'a̱ ñayó'o sava najudío ti̱in na yi̱'i̱ ki̱vi̱ ni̱xi̱yo i̱ ke̱'e yé'é ve'e ño̱'o ká'no ñoo Jerusalén, ta ndu̱kú na ka'ni na yi̱'i̱.
44026022	Ta Ndios ndixa chi̱ndeé ra yi̱'i̱, ta saá nda̱ ki̱vi̱ vitin táku̱ ka̱ i̱, ta ká'a̱n ndoso i̱ to̱'on va̱'a xa̱'a̱ ta̱Jesús no̱o̱ ndi'i ni̱vi. Án nakuíká kúu na, án nandá'ví kúu na, ta kuiti ká'a̱n i̱ xí'in na to̱'on va̱'a ña ñii yóo yu'ú xí'in to̱'on Ndios ña ni̱taa ta̱Moisés xí'in inka̱ naprofeta kui̱ya̱ xi̱na̱'á.
44026023	To̱'on ña ni̱taa nayó'o káchí ña ndí Cristo ta̱ kúu ta̱a ta̱ ti'ví Ndios saka̱ku ra ni̱vi, ta̱yó'o xíni̱ ñó'ó xo̱'vi̱ ra, ta kivi̱ ra. Ta saá kuu ra ta̱no̱ó nataku̱ no̱o̱ ndi'i ni̱vi na ni̱xi'i̱. Nda̱tán yóo ño'o̱ yé'e no̱o̱ ni̱vi na kúu najudío ta no̱o̱ ni̱vi na o̱n vása kúu najudío, saá koo Cristo, káchí to̱'on Ndios ña ni̱taa na xi̱na̱'á ―káchí ta̱Pablo xí'in ta̱rey Agripa ta xí'in ni̱vi na náta'an xí'in ra na nákutá'an yó'o.
44026024	Ta saá nda̱kuii̱n ta̱Festo, xí'in ndi'i ndee̱ ra ni̱ka̱'a̱n ra xí'in ta̱Pablo, káchí ra saá: ―Tata Pablo, ¡ta̱a ta̱ sána kúu yó'ó! Ndixa xa̱'a̱ ña kua̱'a̱ ní ka̱'vi ún, ñayó'o sásána ña si̱ni̱ ún vitin ―káchí ta̱Festo xí'in ta̱Pablo.
44026025	Ta nda̱kuii̱n ta̱Pablo, káchí ra saá: ―Tata Festo, ta̱a ta̱ kánóo síkón ní ñato̱'ó no̱o̱ yó kúu ún, ta ndákuii̱n i̱ xa̱'a̱ i̱ ndí o̱n si̱ví ta̱a ta̱ sána kúu i̱. Ñanda̱a̱ va kúu to̱'on ña ká'a̱n i̱ xí'in ndó.
44026026	Ta ta̱rey Agripa xíni̱ va̱'a ra xa̱'a̱ ndi'i ña nda̱to̱'on i̱ xí'in ndó. Saá chi o̱n si̱ví ña yóo se'é kúu ndi'i ña ni̱ndo'o ta̱Jesús. Ta xa̱'a̱ ña kúnda̱a̱ va̱'a ini ra xa̱'a̱ ta̱Jesús, ká'a̱n i̱ no̱o̱ ta̱rey Agripa yó'o xí'in ña ndino'o ní ini i̱ ―káchí ta̱Pablo xí'in ta̱Festo.
44026027	Ta saá ni̱nda̱ka̱ to̱'on ta̱Pablo ta̱rey Agripa, káchí ra xí'in ra: ―Tata rey Agripa, ¿án kándixa ún to̱'on ña ni̱taa naprofeta kui̱ya̱ xi̱na̱'á? Ndixa xíni̱ i̱ ndí kándixa ún to̱'on ña ni̱taa na ―káchí ta̱Pablo xí'in ta̱rey Agripa.
44026028	Ta nda̱kuii̱n ta̱Agripa, káchí ra saá xí'in ta̱Pablo: ―¿Án xáni si̱ni̱ ún ndí xí'in lo'o to̱'on ña nda̱to̱'on ún xí'in i̱ kúchiño ún sanoo ún ini i̱ ña ki̱'vi i̱ yichi̱ ta̱Jesús? ―káchí ra xí'in ta̱Pablo.
44026029	Ta nda̱kuii̱n ta̱Pablo, káchí ra saá: ―Án xí'in lo'o to̱'on án xí'in kua̱'a̱ ní to̱'on ña ndato̱'on i̱ xí'in ún, ndúkú i̱ no̱o̱ Ndios ndí yó'ó, tata, xí'in ndi'i ni̱vi na na̱kutá'an yó'o, nduu ndó ni̱vi na kándixa ta̱Jesús ñii ki̱'va nda̱tán yi̱'i̱ kúu i̱ ta̱a ta̱ kándixa ta̱Jesús. Ta ndixa o̱n xi̱in i̱ ña kuu ndó ni̱vi na nó'ni xí'in cadena, nda̱tán nó'ni yi̱'i̱ ―káchí ta̱Pablo xí'in na.
44026030	Ta saá ta̱rey Agripa, xí'in ñáki̱'va̱ ra ñáBerenice, xí'in ta̱gobernador Festo, ta xí'in inka̱ ni̱vi na na̱kutá'an yó'o, na̱kuita ndi'i na, ta ke̱e na no̱o̱ xi̱ndo̱o na,
44026031	ta kua̱'a̱n na no̱o̱ kúchiño na ka̱'a̱n na xí'in tá'an na. Ta no̱o̱ kua̱'a̱n na yó'o, ni̱ka̱'a̱n tá'an na, káchí na saá: ―Ta̱Pablo yó'o o̱n vása ní‑ki'vi ra kua̱chi ndeé xa̱'a̱ ña taxi kivi̱ ra, ni xa̱'a̱ ña xo̱'vi̱ ra ini ve'e ka̱a ―káchí na, ká'a̱n na xí'in tá'an na.
44026032	Ta saá ni̱ka̱'a̱n ta̱rey Agripa xí'in ta̱gobernador Festo, káchí ra: ―Tá o̱n vása ní‑ndukú ta̱yó'o ko̱'o̱n ra no̱o̱ ta̱rey César ña kasa nani ra xa̱'a̱ kua̱chi ra, níkúu, ta kuchiño saña yó ra ko̱'o̱n ndíka̱ ra vitin ―káchí ta̱rey Agripa xí'in ta̱Festo.
44027001	Ta saá ki̱xaa̱ ki̱vi̱ ña chi̱kaa̱ ini ta̱gobernador Festo ña kee ndi̱ ko̱'o̱n ndi̱ xí'in tón barco nda̱ estado Italia no̱o̱ nákaa̱ ñoo Roma. Ta natropa na ndáa ve'e ka̱a na̱taxi na ta̱Pablo ta xí'in inka̱ nata̱a na xi̱ño'o ini ve'e ka̱a yó'o, na̱taxi na nayó'o nda'a̱ ñii ta̱a ta̱ na̱ní Julio. Ta̱Julio yó'o kúu ta̱ ndíso chiño xí'in ñii ciento natropa, ta kúu ra ñii ta̱tá'an ñii ti'vi natropa na na̱ní Compañía Augusta, ta natropa yó'o kúu na kísa chiño no̱o̱ ta̱rey César.
44027002	Ta nda̱a ndi̱ ñii tón barco tón ki̱xi ñoo Adramitio. Ta tón barco yó'o xa yóo ti'va nó kee nó ko̱'o̱n nó ñii yichi̱ no̱o̱ ya'a nó kua̱'a̱ ní ñoo estado Asia, ta kukuiin nó lo'o kuiti ñii ñii ñoo yó'o. Ta saá ke̱e ndi̱ kua̱'a̱n ndi̱ xí'in tón barco yó'o. Ta ñii ta̱tá'an ndi̱ ta̱ na̱ní Aristarco kua̱'a̱n ra xí'in ndi̱. Ta ta̱Aristarco yó'o kúu ra ta̱a ta̱ñoo Tesalónica ña ndá'vi ndaa estado Macedonia.
44027003	Ta ni̱ti̱vi inka̱ ki̱vi̱ ta ni̱xaa̱ ndi̱ ñoo Sidón. Ta ta̱Julio, ta̱a ta̱ ndíso chiño xí'in natropa, ke̱'é ra ñava̱'a xí'in ta̱Pablo ta̱xi ra ña noo ra tón barco ña ko̱'o̱n ra nakutá'an ra xí'in namigo ra na táku̱ ñoo yó'o. Ta nayó'o chi̱ndeé na ra, ta̱xi na ña xíni̱ ñó'ó nda'a̱ ta̱Pablo.
44027004	Ta saá nda̱a tuku ndi̱ tón barco ta ke̱e ndi̱ kua̱'a̱n ndi̱. Ta mi̱i chí xiiña no̱o̱ kua̱'a̱n ndi̱, ndeé ní va̱xi ta̱chi̱ ña káni tón barco, ta xa̱'a̱ ña káni ní ta̱chi̱ yó'o ña chínda'á ña tón barco nandikó nó chí sa̱ta̱, yo̱'vi̱ ní táxi ña ko̱'o̱n ndi̱ chí no̱o̱. Ta xa̱'a̱ ñayó'o chi̱kaa̱ ini ndi̱ nasama ndi̱ yichi̱ no̱o̱ ko̱'o̱n ndi̱. Ta saá na̱ki'in ndi̱ kua̱'a̱n ndi̱ ta ni̱ya'a ndi̱ ñii tá'ví ñoo isla Chipre no̱o̱ o̱n vása ndeé ní káni ta̱chi̱.
44027005	Ta saá ke̱e ndi̱ kua̱'a̱n ndi̱, ta ni̱ya'a ndi̱ yatin ñoo estado Cilicia xí'in ñoo estado Panfilia, ña ñó'o yu'u̱ takuií, ta saá ni̱xaa̱ ndi̱ ñoo Mira ña ndá'vi ndaa estado Licia.
44027006	Ta ñoo Mira yó'o ta̱Julio, ta̱a ta̱ ndíso chiño, na̱ní'i ra ñii barco tón ki̱xi ñoo Alejandría ta kua̱'a̱n nó nda̱ ñoo estado Italia. Ta ta̱Julio xa̱'nda chiño ra no̱o̱ ndi̱ ña ndaa ndi̱ tón barco yó'o. Tá ndi̱'i nda̱a ndi̱ nó, ta ke̱e ndi̱ kua̱'a̱n ndi̱.
44027007	Ta xa kua̱'a̱ ní ki̱vi̱ kúu ña ñó'o ndi̱ kua̱'a̱n ndi̱, chi kuee ní kua̱'a̱n tón barco, saá chi yo̱'vi̱ ní kua̱'a̱n tón yó'o xa̱'a̱ ña ndeé ní káni ta̱chi̱ ña va̱xi chí no̱o̱ kua̱'a̱n ndi̱. Ta ni̱ya'a ndi̱ yatin ñoo Gnido, ta o̱n vása ní‑kivi xaa̱ ndi̱ ñoo yó'o, chi ndeé ní káni ta̱chi̱. Ta saá tuku na̱sama ndi̱ yichi̱ ta kua̱'a̱n ndi̱ chí sur, ta kua̱'a̱n ndi̱ yá'a ndi̱ yatin ñoo isla Creta, ñii tá'ví no̱o̱ o̱n vása ndeé ní káni ta̱chi̱, ta ni̱ya'a ndi̱ ñii xiiña isla yó'o, ña na̱ní Salmón.
44027008	Ta kuee ní kua̱'a̱n tón barco xí'in ndi̱ no̱o̱ takuií, ta kánóo nó kua̱'a̱n nó yatin no̱o̱ yóo ño'o̱ yi̱chí. Ta saá yo̱'vi̱ ní ni̱xaa̱ ndi̱ ñii xiiña ña na̱ní Buenos Puertos, ña yóo yatin xí'in ñii ñoo ña na̱ní Lasea ña nákaa̱ isla Creta.
44027009	Xa kua̱'a̱ ní ki̱vi̱ kúu ña ke̱e ndi̱ ñoo Cesarea, chi tón barco kuee ní kua̱'a̱n nó, ta vitin xa yatin ní to̱nda̱a ña kixaa̱ u̱ni̱ yo̱o̱ ña vi̱xin, saá chi xa ndi̱'i viko̱ najudío ña kúu ña yóo so'on na. Ta u̱ni̱ yo̱o̱ vi̱xin yó'o kúu ña yi̱yo ní kaka tón barco no̱o̱ takuií mi̱ni.
44027010	Ta xa̱'a̱ ña yi̱yo ní yó'o, nda̱to̱'on ta̱Pablo xí'in nata̱a na ndíso chiño xí'in tón barco, káchí ra saá xí'in na: ―Nata̱a tá'an yó, táná kee yó vitin ña ko̱'o̱n yó xí'in tón barco no̱o̱ takuií, ta xíni̱ i̱ ndí kundo'o yó ña o̱n vá'a. Saá chi yi̱yo ní ndi'i xa̱'a̱ ñakía'vi ña ñó'o ini tón barco ndíso nó, ta saá tuku yi̱yo ní ndi'i xa̱'a̱ mi̱i yó xí'in tón barco no̱o̱ takuií ―káchí ta̱Pablo xí'in na.
44027011	Ta ta̱Julio ni̱‑xiin ra chikaa̱ so̱'o ra to̱'on yó'o ña nda̱to̱'on ta̱Pablo xí'in na, ta va̱'a ka̱ chi̱kaa̱ so̱'o ra to̱'on ña ni̱ka̱'a̱n ta̱a ta̱ káva tón barco, ta chi̱kaa̱ so̱'o ra to̱'on ña ni̱ka̱'a̱n ta̱a ta̱ xí'in yito̱n tón barco.
44027012	Ta na o̱vi̱ ta̱a yó'o xí'in kua̱'a̱ ní nata̱a na kísa chiño no̱o̱ na, yóo yu'ú na ndí o̱n vá'a Buenos Puertos yó'o xa̱'a̱ ña kindo̱o na u̱ni̱ yo̱o̱ vi̱xin. Ta ni̱ka̱'a̱n na ndí va̱'a chikaa̱ na ndee̱ xí'in mi̱i na ña ko̱'o̱n na xí'in tón barco nda̱ ñoo Fenice, ña nákaa̱ inka̱ tá'ví isla Creta, ta va̱'a ka̱ ná kindo̱o tón barco kundichi nó ñoo yó'o ndi'i yo̱o̱ vi̱xin ní, chí ñoo Fenice yó'o tívi xíto ndaa ña chí noreste ta tívi xíto ndaa ña chí sureste.
44027013	Ta ñii ki̱vi̱ va̱'a ní livi xíka ta̱chi̱ ña ki̱xi chí sur, ta saá ni̱vi na kísa chiño ini tón barco, ni̱ka̱'a̱n na, káchí na saá: ―Va̱'a vitin, chi ta̱chi̱ ña xíka yó'o kivi chindeé ña tón barco xaa̱ nó nda̱ ñoo Fenice ―káchí na. Ta saá nda̱a ndi'i ndi̱ tón barco, ta na kísa chiño ini tón barco na̱sita na ndi'i yo'o̱ ña nó'ni ka̱a ná'no ña veé ní, ña ñó'o ini takuií, ña kúu ña o̱n vása táxi ko̱'o̱n tón barco nda̱ ñii xiiña. Tá ndi̱'i ña ta̱va na ñaveé yó'o, ta ni̱sa̱ña̱ tón barco, ta ke̱e nó kua̱'a̱n nó xí'in ndi̱, ta kánóo nó, kua̱'a̱n nó yu'u̱ takuií mi̱ni, yatin no̱o̱ yóo ño'o̱ yi̱chí isla Creta.
44027014	Ta saá ñii kama ki̱xá'á ndeé ní káni ta̱chi̱ na'á ña na̱ní Euroclidón. Ta ta̱chi̱ yó'o va̱xi ña chí ma̱'ñó no̱o̱ kéta ño̱'o xí'in chí norte, ta ndeé ní káni ta̱chi̱ yó'o tón barco.
44027015	Ta saá ni̱‑kuchiño ko̱'o̱n ka̱ ndi̱ chí no̱o̱ kóni ndi̱ ko̱'o̱n ndi̱. Ña̱kán sa̱ña ndi̱ ña káva ndi̱ tón barco no̱o̱ kóni ndi̱ ko̱'o̱n nó xí'in ndi̱, ta va̱'a ka̱ sa̱ndakoo ndi̱ ndí ña ta̱chi̱ ná ka'nda chiño ña míchí ko̱'o̱n nó.
44027016	Ta saá ni̱xaa̱ ndi̱ yatin no̱o̱ nákaa̱ isla lo'o ña na̱ní Clauda, ta kua̱'a̱n ndi̱ ñii tá'ví no̱o̱ o̱n vása ndeé ní xíka ta̱chi̱. Ta tón barco ká'no no̱o̱ ñó'o ndi̱ kua̱'a̱n ndi̱, ñóo nó ñii tón barco lo'o, kua̱'a̱n nó, ta saá xí'in ñayo̱'vi̱ ní na̱sita ndi̱ tón lo'o yó'o, xa̱'a̱ ña ko̱to̱ chinda'á ta̱chi̱ nó, ta kani nó tón barco ká'no. Ta saá chi̱kaa̱ va̱'a ndi̱ tón lo'o yó'o ini tón barco ká'no.
44027017	Ta saá xí'in kua̱'a̱ ní yo'o̱, nata̱a na kísa chiño xí'in tón barco ká'no, chi̱súku ndaa na kua̱'a̱ xiiña nó ña katón kútu̱ na nó, xa̱'a̱ ña chindeé ña nó ña o̱n nda̱ta̱ nó. Saá chi yí'ví ní na ko̱to̱ ta̱chi̱ ña ndeé ní káni, chinda'á ña tón barco ña ko̱'o̱n nó nda̱ Sirte, ña kúu ñii xiiña no̱o̱ o̱n vása kónó takuií mi̱ni, ta yí'ví na ko̱to̱ kani ndaa tón barco no̱o̱ yo̱tí ña yóo ini takuií, ta tani nó. Ta xa̱'a̱ ña yi̱yo yó'o, sa̱noo na tiko̱to̱ ndíka̱ ña nó'ni no̱o̱ yito̱n tón ñíndichi sa̱ta̱ tón barco, ta sa̱ndakoo na tón barco ko̱'o̱n nó chí no̱o̱ chinda'á ta̱chi̱ nó.
44027018	Ta ni̱ti̱vi inka̱ ki̱vi̱, ta nda̱ lo'o o̱n xi̱in ta̱chi̱ ya̱a̱ ña, ta ndeé ní káni ka̱ ña tón barco no̱o̱ ñó'o ndi̱. Ta saá ni̱vi na kísa chiño ini tón barco ta̱va na ñaveé ndíso nó ña kúu ñakía'vi ñó'o ini nó, ta sa̱kana na ndi'i ñakía'vi yó'o ini takuií mi̱ni xa̱'a̱ ña ndukama tón barco yó'o.
44027019	Saá kúu, ta ki̱xaa̱ ki̱vi̱ u̱ni̱, ta nda̱ lo'o o̱n vása yáa̱ ta̱chi̱, ni o̱n vása ní‑xikuiin kóon sa̱vi̱, ta ndi'i ndi̱ ñó'o ini tón barco, ta̱va ndi̱ ndi'i nda'a̱ chiño válí, ta sa̱kana ndi̱ ña ini takuií xa̱'a̱ ña ndukama ka̱ nó.
44027020	Ta ndiví ñoó ndeé ní káni ta̱chi̱, ta ndeé ní kóon sa̱vi̱. Ta saá ni̱ya'a kua̱'a̱ ní ki̱vi̱, ta o̱n vása ní‑xini ndi̱ ki̱mi, ni o̱n vása ní‑xini ndi̱ ño̱'o ña yé'e ndiví. Ta o̱n vása ní‑ka'án ka̱ ndi̱ ña kuchiño kutaku̱ ndi̱, saá xáni si̱ni̱ ndi̱.
44027021	Ta saá ni̱ya'a kua̱'a̱ ní ki̱vi̱, ta ndi'i ndi̱ na ñó'o ini tón barco nda̱ lo'o ni̱‑xixi ndi̱. Ta saá ta̱Pablo na̱kundichi ra ma̱'ñó no̱o̱ nákutá'an ndi'i nata̱a na kísa chiño ini tón barco, ta ni̱ka̱'a̱n ra xí'in na, káchí ra saá: ―Ndó'ó tata, xa ni̱ka̱'a̱n i̱ xí'in ndó ndí o̱n vása va̱'a sandakoo yó isla Creta. Tá ní chikaa̱ so̱'o ndó to̱'on ña ni̱ka̱'a̱n i̱ xí'in ndó, níkúu, ta saá o̱n kóo ña yo̱'vi̱ xó'vi̱ yó vitin, ni o̱n vása ní‑ndañó'ó kua̱'a̱ ní ñakuíká xí'in ñakía'vi ña xi̱ño'o ini tón barco yó'o, níkúu.
44027022	Ta saá ni, o̱n kundi'i ini ndó, ta va̱'a ka̱ chikaa̱ ndó ndee̱ ini mi̱i ndó, chi nda̱ ñii yó ñó'o yó'o o̱n kivi̱ yó, ndasaá kuiti tón barco yó'o ndi'i xa̱'a̱.
44027023	Saá chi ñoó ndive'e ni̱ti̱vi no̱o̱ i̱ ñii ñaángel ña ke̱e no̱o̱ Ndios, Ta̱a ta̱Ká'no no̱o̱ i̱, ta kúu ra ta̱a ta̱ kísa chiño i̱ no̱o̱.
44027024	Ta ni̱ka̱'a̱n ñaángel yó'o xí'in i̱, ka̱chí ña saá: “O̱n kuyi̱'ví ún, Pablo, chi ndixa xaa̱ ún no̱o̱ ta̱rey César ña kasa nani ra kua̱chi xa̱'a̱ ún. Ta inka̱ ñava̱'a ke'é Ndios xí'in ún kuu ña saka̱ku ra ndi'i ni̱vi na ñó'o ini tón barco xí'in ún, ta nda̱ ñii ndó'ó o̱n kivi̱ ndó”, ka̱chí ñaángel xí'in i̱.
44027025	Ta saá va̱'a chikaa̱ ndó ndee̱ ini ndó, chi kúnda̱a̱ ini i̱ ndí Ndios kúu ta̱a ta̱nda̱a̱, ta ndixa kasa ndivi ra ndi'i to̱'on ña ni̱ka̱'a̱n ra xí'in i̱.
44027026	Ta vará o̱n takué'e̱ nda̱ ñii mi̱i yó, ta tón barco yó'o ndi'i xa̱'a̱ nó tá xaa̱ nó yatin ño'o̱ yi̱chí ñii isla ―káchí ta̱Pablo xí'in nata̱a na kísa chiño xí'in tón barco yó'o.
44027027	Ta saá ni̱xi̱no̱ u̱xu̱ ko̱mi̱ ki̱vi̱, ta kánóo tón barco no̱o̱ takuií ñii xiiña ña na̱ní Mar Adriático. Ta xa ni̱to̱nda̱a ma̱'ñó ñoó kúu ña, ta nata̱a na kísa chiño xí'in tón barco xáni si̱ni̱ na ndí xa ni̱xaa̱ ndi̱ yatin no̱o̱ yóo ño'o̱ yi̱chí.
44027028	Ta saá sa̱noo na ñii yo'o̱ ña nó'ni no̱o̱ xí'in ñaveé lo'o, ña kúu ña xíni̱ ñó'ó na cho'on ki̱'va na ñakónó takuií. Ta saá tá sa̱noo na ñayó'o ini takuií, ta ku̱nda̱a̱ ini na ndí o̱ko̱ xa̱'o̱n ñii metro kúu ñakónó ini takuií yó'o. Ta saá inka̱ xíká ka̱ lo'o kua̱'a̱n tón barco, ta tuku sa̱noo na yo'o̱ ini takuií ña cho'on ki̱'va na ndasaá kónó takuií. Ta saá ku̱nda̱a̱ ini na ndí o̱ko̱ u̱xa̱ metro kúu ñakónó takuií vitin.
44027029	Ta saá ki̱xá'á yí'ví na ko̱to̱ kani ti̱xin tón barco yu̱u̱ ná'no ña ñó'o ini takuií no̱o̱ xa yatin yóo ño'o̱ yi̱chí. Ta tuku ti̱in na ko̱mi̱ ñaveé ná'no ña nó'ni ndaa tón barco ta sa̱noo na ña ini takuií xa̱'a̱ ña chindeé ña kundichi tón barco no̱o̱ takuií, ña o̱n ko̱'o̱n nó no̱o̱ yóo yu̱u̱. Ta saá ndu̱kú na no̱o̱ Ndios ña ya̱chi̱ ní kixaa̱ ña ti̱vi inka̱ ki̱vi̱.
44027030	Ta sava nata̱a na kísa chiño xí'in tón barco xáni si̱ni̱ na ndí va̱'a ka̱ ná saka̱ku xí'in mi̱i na. Ta saá ki̱xá'á na sánoo se'é na tón barco lo'o xa̱'a̱ ña kanóo nó no̱o̱ takuií. Ta ndákuiti ña sákuu na kúu ña sánoo na ñaveé ná'no, chi nata̱a yó'o chi̱kaa̱ ini na ko̱'o̱n se'é na xí'in tón barco lo'o yó'o nda̱ no̱o̱ yóo ño'o̱ yi̱chí ña ka̱ku na.
44027031	Ta ta̱Pablo ku̱nda̱a̱ ini ra yu kúu ña kóni nata̱a yó'o ke'é na, ta saá ke̱e ra kua̱'a̱n ra no̱o̱ yóo ta̱a ta̱ ndíso chiño ta no̱o̱ yóo natropa ra xí'in ra. Ta ni̱xaa̱ ra, ta ni̱ka̱'a̱n ra, káchí ra saá xí'in na: ―Ndi'i mi̱i yó xíni̱ ñó'ó kindo̱o ka̱ yó ini tón barco ká'no yó'o, ta saá va̱'a ka̱ku ndi'i yó. Táná sava yó kee yó ko̱'o̱n yó ta sandakoo yó tón barco yó'o, ta saá o̱n kuchiño ka̱ku ndi'i yó ―káchí ta̱Pablo xí'in na.
44027032	Ta natropa chi̱kaa̱ so̱'o na to̱'on yó'o, ta xa̱'nda na yo'o̱ ña nó'ni tón barco lo'o, ta ni̱sa̱ña̱ nó, kua̱'a̱n mi̱i nó no̱o̱ takuií mi̱ni.
44027033	Ta xa yatin ní ña ti̱vi inka̱ ki̱vi̱ kúu ña, ta ta̱Pablo ni̱ka̱'a̱n ra ndu̱kú ra no̱o̱ ndi'i ni̱vi na ñó'o ini tón barco xí'in ra, káchí ra saá: ―Ta vitin xa ni̱ya'a u̱xu̱ ko̱mi̱ ki̱vi̱ ta nda̱ lo'o o̱n vása xíxi ndó.
44027034	Ta vitin xáku ndá'ví i̱ no̱o̱ ndó ña kuxu ndó lo'o xa̱'a̱ ña kukomí ndó ndee̱, saá chi kúnda̱a̱ ini i̱ ndí nda̱ lo'o o̱n takué'e̱ nda̱ ñii mi̱i yó ―káchí ta̱Pablo xí'in na.
44027035	Ta saá ki̱'in ta̱Pablo si̱ta̱ va̱'a ta ni̱ka̱'a̱n ra xí'in Ndios, káchí ra saá: ―Táxa'vi ña'á ún, Tata Yivá yó Ndios, chi táxi ún ña xíni̱ ñó'ó kuxu ndi̱ ―káchí ta̱Pablo xí'in Ndios. Ta saá sa̱kuáchi ra si̱ta̱ va̱'a yó'o, ta ki̱xá'á ra xíxi ra lo'o ña.
44027036	Ta xí'in ña ké'é ta̱Pablo saá, chi̱kaa̱ ra ndee̱ ini nata̱a yó'o, ta ki̱xá'á na xíxi na.
44027037	Ta ndi'i mi̱i ndi̱ na ñó'o ini tón barco yó'o kúu ndi̱ o̱vi̱ ciento u̱ni̱ si̱ko̱ xa̱'o̱n ñii ni̱vi.
44027038	Tá ndi̱'i xi̱xi ndi'i nata̱a na kísa chiño xí'in tón barco, ta sa̱kana na ndi'i ñaveé ña kúu ndiki̱n trigo xí'in ndiki̱n cebada ta xí'in inka̱ ña ndíso tón barco, sa̱kana na ndi'i ñayó'o ini takuií xa̱'a̱ ña ndukama ka̱ tón barco.
44027039	Ta ni̱ti̱vi inka̱ ki̱vi̱, ta o̱n vása ní‑kuchiño kunda̱a̱ ini na mi̱i ndá'vi ndaa ño'o̱ yi̱chí ña xíto na nákaa̱ yatin. Ta saá xi̱to na ñii xiiña ña kúu nina yo̱tí yu'u̱ mi̱ni, ta xáni si̱ni̱ na saá: Va̱'a ná chikaa̱ yó ndee̱ ña ko̱'o̱n yó xí'in tón barco, ta xaa̱ yó nda̱ xiiña kaa̱ no̱o̱ yóo yo̱tí, saá chi̱kaa̱ ini na.
44027040	Ña̱kán xa̱'nda na yo'o̱ ña nó'ni ka̱a ná'no ña veé ní, ña ñó'o ini takuií, ta nda̱xin na yo'o̱ ña nó'ni tón yito̱n tón xíni̱ ñó'ó na káva na tón barco. Ta saá na̱kani ndichi na sa̱ta̱ tón barco ñii yito̱n káni̱, ta chi̱ko'ni na ñii tiko̱to̱ lo'o no̱o̱ nó, xa̱'a̱ ña chinda'á ta̱chi̱ tón barco ko̱'o̱n nó no̱o̱ yóo yo̱tí.
44027041	Ta saá kua̱'a̱n tón barco, ta o̱n ta̱'án ka̱ xaa̱ nó yu'u̱ takuií, ta ka̱ni ndaa ti̱xin nó no̱o̱ yo̱tí, no̱o̱ o̱n vása kónó ka̱ takuií mi̱ni. Ta saá ni̱‑kuchiño nó ko̱'o̱n ka̱ nó, chi ti̱xin nó ka̱ni ndaa ña no̱o̱ yo̱tí. Ta xí'in ña ndeé ní káni ndaa takuií tón barco yó'o ta̱nda̱ ki̱xá'á nó cha̱chi nó.
44027042	Ta xáni si̱ni̱ natropa ña ka'ni na ndi'i napreso, chi yí'ví na ko̱to̱ ndava ni'ni nayó'o no̱o̱ takuií ta ka̱ku na ko̱'o̱n ndíka̱ na, saá xáni si̱ni̱ natropa yó'o.
44027043	Ta ta̱a ta̱ ndíso chiño xí'in natropa ni̱‑xiin ra ña ka'ni na ta̱Pablo, ta saá xa̱'nda chiño ra no̱o̱ natropa ndí o̱n ka'ni na nda̱ ñii napreso. Ta xa̱'nda chiño ra no̱o̱ ndi'i ni̱vi na ñó'o ini tón barco, káchí ra saá xí'in na: ―Si'na ndi'i ndó na va̱'a kúchiño kunoo ko̱'o̱n mató'ón no̱o̱ takuií, vitin kee ndó ko̱'o̱n ndó, ta xaa̱ ndó nda̱ no̱o̱ yóo ño'o̱ yi̱chí kaa̱.
44027044	Ta ndó'ó na o̱n vása kúchiño kunoo ko̱'o̱n mató'ón no̱o̱ takuií, ñii ñii ndó xíni̱ ñó'ó tiin ndó yito̱n tón barco yó'o, tón kúu tón cha̱chi, ña kuchiño kundoso ndó sa̱ta̱ nó, ta xaa̱ ndó nda̱ no̱o̱ yóo ño'o̱ yi̱chí kaa̱ ―káchí ta̱ ndíso chiño yó'o. Ta saá ki̱sa ndivi ndi̱ to̱'on ña ni̱ka̱'a̱n ra xí'in ndi̱, ta va̱'a ni̱xaa̱ ndi'i ndi̱ no̱o̱ yóo ño'o̱ yi̱chí yu'u̱ takuií mi̱ni, ta nda̱ lo'o o̱n vása ní‑takué'e̱ nda̱ ñii ndi̱.
44028001	Tá ni̱xaa̱ ndi'i ndi̱ no̱o̱ ño'o̱ yi̱chí ña nákaa̱ yu'u̱ takuií mi̱ni yó'o, ta saá xi̱ni̱ so̱'o ndi̱ ndí ño'o̱ yó'o na̱ní ña isla Malta.
44028002	Ta ni̱vi na táku̱ yó'o, va̱'a ní na̱ki'in na ndi̱'i̱. Ta kama xa̱'mi na ñii ño'o̱ xa̱'a̱ ña nasaa̱ lo'o ndi̱, chi kóon ní sa̱vi̱, ta vi̱xin ní.
44028003	Ta ta̱Pablo ni̱xa̱'a̱n ra ka̱ya ra ñii nomi tito̱n, ta ta̱an ra tito̱n yó'o no̱o̱ ño'o̱ xíxi̱. Ta xa̱'a̱ ña ñi'ní ní ño'o̱ xíxi̱ yó'o, ta ñii tíko̱o̱ tíxati̱ ke̱ta rí ti̱xin tito̱n yó'o, ta ti̱in rí nda'a̱ ta̱Pablo, ta tákaa̱ ndaa rí nda'a̱ ra.
44028004	Tá xi̱ni ni̱vi ña ti̱in tíko̱o̱ xati̱ yó'o nda'a̱ ta̱Pablo, ta ni̱ka̱'a̱n xí'in tá'an na, káchí na saá: ―Ndixa ta̱yó'o kúu ra ñii ta̱a ta̱ o̱n vá'a ta̱ xa̱'ni ni̱vi, ta xa̱'a̱ ñayó'o ndios ña kísa to̱'ó yó ña na̱ní “ñanda̱a̱” o̱n taxi ka̱ ña kutaku̱ ta̱yó'o. Vará ku̱chiño ra ni̱ka̱ku ra no̱o̱ takuií mi̱ni, ta vitin ndios mi̱i yó yó'o chi̱tóni̱ ña kivi̱ ra ―káchí na, ká'a̱n na xí'in tá'an na.
44028005	Ta ta̱Pablo sa̱kisin ra nda'a̱ ra no̱o̱ tákaa̱ ndaa tíko̱o̱ xati̱ no̱o̱ ño'o̱ xíxi̱, ta tíko̱o̱ yó'o na̱kava rí no̱o̱ ño'o̱, ta nda̱ lo'o o̱n ko̱ó ña ní‑ndo'o ta̱Pablo.
44028006	Ta saá ni̱vi na̱kutá'an yó'o xíto na yu kúu ña kundo'o ta̱Pablo, chi ndáti na ama kixá'á kaa kuiño ndi'i yi̱kí ko̱ñu ra, án ñii kama nakava ra kivi̱ ra. Ta saá na'á ní xi̱ndati na, ta nda̱ lo'o o̱n ko̱ó ña o̱n vá'a ní‑ndo'o ta̱Pablo. Ta saá na̱sama na ña xáni si̱ni̱ na, ta ni̱ka̱'a̱n xí'in tá'an na, káchí na saá: ―Ñii ndios kúu ta̱yó'o, ña̱kán o̱n ko̱ó ña ní‑ndo'o ra ―káchí na, ká'a̱n na.
44028007	Ta yatin no̱o̱ ni̱xaa̱ ndi̱ no̱o̱ ño'o̱ yi̱chí yó'o, yóo ve'e ñii ta̱a ta̱ká'no no̱o̱ ndi'i ni̱vi na táku̱ ñoo yó'o, ta na̱ní ra Publio. Ta ta̱yó'o va̱'a ní na̱ki'in ra ndi̱'i̱, ta ka̱na ra ndi̱'i̱ ko̱'o̱n ndi̱ xí'in ra ve'e ra. Ta ni̱xaa̱ ndi̱ ta ki̱ndo̱o ndi̱ xí'in ra ve'e ra u̱ni̱ ki̱vi̱.
44028008	Ta yivá ta̱Publio yó'o ndeé ní ndó'o ra, kómí ra kue̱'e̱ ka'ni̱, ta kóon ní ini ra ni̱i̱. Ta saá ni̱xa̱'a̱n ta̱Pablo no̱o̱ kándú'u̱ ta̱ ndeé ndó'o yó'o, ta chi̱so ra nda'a̱ ra si̱ni̱ ta̱yó'o, ta ndu̱kú ra no̱o̱ Ndios xa̱'a̱ ra, ta saá ndu̱va̱'a ra.
44028009	Ta saá ndi'i ni̱vi na ndeé ndó'o, na táku̱ ñoo isla Malta yó'o, ki̱xaa̱ na no̱o̱ ta̱Pablo, ta xí'in ndee̱ Ndios sa̱ndúva̱'a ndi'i ra na.
44028010	Ta xa̱'a̱ ñayó'o, ni̱vi nañoo yó'o ki̱sa to̱'ó ní na ndi̱'i̱, ta ta̱xi na ña xíni̱ ñó'ó nda'a̱ ndi̱. Tá xa yatin kixaa̱ ki̱vi̱ ña kee ndi̱ ñoo yó'o, ta sa̱ní'i na ndi̱'i̱ kua̱'a̱ ní ña xíni̱ ñó'ó no̱o̱ ndi̱ ko̱'o̱n xí'in ndi̱ ñoo Roma.
44028011	Xi̱ndo̱o ndi̱ ñoo isla Malta u̱ni̱ yo̱o̱, ta saá nda̱a ndi̱ inka̱ tón barco, tón xi̱ndichi ñoo isla Malta ndi'i yo̱o̱ vi̱xin. Tón barco yó'o ke̱e nó ñoo Alejandría, ta no̱o̱ nó, yíta o̱vi̱ na̱'ná nandios vatá na kísa to̱'ó ni̱vi na kúu nagriego, ta nandios yó'o na̱ní Cástor xí'in Pólux.
44028012	Ta nda̱a ndi̱ tón barco yó'o, ta kua̱'a̱n ndi̱ ñoo Siracusa xí'in nó. Tá ni̱xaa̱ ndi̱ ñoo yó'o, ta ki̱ndo̱o ndi̱ u̱ni̱ ki̱vi̱.
44028013	Ta saá ke̱e tuku ndi̱ ta kua̱'a̱n ndi̱ xí'in tón barco, ta ni̱xaa̱ ndi̱ nda̱ ñoo Regio. Tá ni̱ti̱vi inka̱ ki̱vi̱, ki̱xá'á xíka lo'o ta̱chi̱ ña ki̱xi chí sur, ta̱chi̱ va̱'a xi̱kuu ña, chi chi̱ndeé ña ndi̱'i̱ ña kama ka̱ kua̱'a̱n tón barco xí'in ndi̱. Ta saá inka̱ ki̱vi̱ ni̱xaa̱ ndi̱ ñoo Puteoli.
44028014	Ta ñoo yó'o na̱kutá'an ndi̱ xí'in sava ni̱vi na kándixa ta̱Jesús, na táku̱ ñoo yó'o. Ta nayó'o ndu̱kú na no̱o̱ ndi̱ ña kindo̱o ndi̱ xí'in na u̱xa̱ ki̱vi̱. Ta ki̱ndo̱o ndi̱ xí'in na, ta saá ni̱ya'a u̱xa̱ ki̱vi̱, ta ke̱e ndi̱, ta kua̱'a̱n xá'á ndi̱ ta ni̱xaa̱ ndi̱ nda̱ ñoo Roma.
44028015	Ta sava ni̱vi na kándixa ta̱Jesús na táku̱ ñoo Roma, xa xi̱ni̱ so̱'o nayó'o ña va̱xi ndi̱ yichi̱. Ta saá ke̱e na ñoo Roma, ta kua̱'a̱n na ña nakutá'an na xí'in ndi̱ yichi̱. Ta sava ni̱vi na kándixa ta̱Jesús yó'o na̱kutá'an na xí'in ndi̱ ñoo ña na̱ní Foro de Apio, ta inka̱ sava nayó'o na̱kutá'an na xí'in ndi̱ ñii xiiña ña na̱ní Tres Tabernas. Tá na̱kutá'an ta̱Pablo xí'in ndi'i nayó'o, ta ni̱ka̱'a̱n ra xí'in Ndios, ta̱xi ra ña táxa'vi ña'á, ta na̱ki'in ini ra ndee̱.
44028016	Tá ni̱xaa̱ ndi̱ ñoo Roma, ta saá ta̱a ta̱ ndíso chiño xí'in natropa na̱taxi ra ndi'i napreso nda'a̱ ñii ta̱ká'no no̱o̱ natropa ñoo Roma. Ta nachiño ñoo Roma ta̱xi na nda̱yí nda'a̱ ta̱Pablo ña kutaku̱ ra ñii ve'e, vará ndiví ñoó xíni̱ ñó'ó koo ñii ta̱tropa xí'in ra xa̱'a̱ ña kundaa ña'á ra.
44028017	Ta saá ni̱ya'a u̱ni̱ ki̱vi̱, ta ta̱Pablo ka̱na ra nata̱a na kúu naná'no no̱o̱ najudío na táku̱ ñoo Roma xa̱'a̱ ña kixaa̱ na no̱o̱ ra. Tá ki̱xaa̱ na na̱kutá'an na ve'e no̱o̱ yóo ta̱Pablo, ta saá ki̱xá'á ra ndáto̱'on ra xí'in na, káchí ra saá: ―Natá'an yó, kóni i̱ ña kunda̱a̱ ini ndó ndí yi̱'i̱ o̱n vása ní‑ke'é i̱ nda̱ ñii ña o̱n vá'a xí'in nañoo yó najudío, ni nda̱ lo'o o̱n vása ní‑chikaa̱ i̱ ni̱no̱ yichi̱ ña xi̱ndiko̱n naxi̱i̱ síkuá yó xi̱na̱'á. Ta vará o̱n ko̱ó ña o̱n vá'a ní‑ke'é i̱ xí'in nañoo yó, ta sava naná'no no̱o̱ najudío na táku̱ ñoo Jerusalén ti̱in na yi̱'i̱, ta ta̱xi na yi̱'i̱ nda'a̱ nachiño ñoo Roma.
44028018	Ta nachiño yó'o, kua̱'a̱ ní ña ni̱nda̱ka̱ to̱'on na yi̱'i̱, ta ni̱‑naní'i na nda̱ ñii kua̱chi ndíso i̱ xa̱'a̱ ña xíni̱ ñó'ó kivi̱ i̱. Ta nachiño yó'o ka̱chí ini na saña na yi̱'i̱ ña ko̱'o̱n ndíka̱ i̱.
44028019	Ta saá ni, naná'no no̱o̱ najudío o̱n vása ní‑xiin na ña sa̱ña̱ i̱ ko̱'o̱n ndíka̱ i̱. Ta saá o̱n vása ní‑xiyo inka̱ ña kuchiño ke'é i̱, ta va̱'a ka̱ ndu̱kú i̱ ko̱'o̱n i̱ no̱o̱ ta̱rey César xa̱'a̱ ña kasa nani ra kua̱chi i̱. Saá ke̱'é i̱, vará yi̱'i̱ o̱n ko̱ó kua̱chi chíkaa̱ i̱ sa̱ta̱ nañoo yó najudío.
44028020	Ta saá ka̱na i̱ ndó'ó vitin nakutá'an ndó yó'o xa̱'a̱ ña ka̱'a̱n tá'an yó, chi kóni i̱ ña kunda̱a̱ ini ndó nda̱chun nó'ni i̱ xí'in cadena yó'o vitin. Saá chi yi̱'i̱ kúu i̱ ñii ta̱preso xa̱'a̱ ña kándixa i̱ ndí xa ki̱xaa̱ ta̱a ta̱ xi̱ndati naxi̱i̱ síkuá yó. Ta ta̱a yó'o kúu ta̱a ta̱ ki̱ndo̱o Ndios ti'ví ra ña saka̱ku ra mi̱i yó ―káchí ta̱Pablo xí'in najudío na na̱kutá'an yó'o.
44028021	Ta nda̱kuii̱n na, káchí na saá xí'in ra: ―O̱n ta̱'án naki'in ndi̱ nda̱ ñii tutu ña ke̱e ñoo estado Judea ña ká'a̱n xa̱'a̱ ún, ta natá'an yó najudío na kúu na ke̱e ñoo Jerusalén ta ki̱xaa̱ na no̱o̱ ndi̱, nda̱ ñii nayó'o o̱n vása ní‑ka'a̱n na ña o̱n vá'a xa̱'a̱ ún xí'in ndi̱.
44028022	Ta vitin mi̱i ndi̱ kóni ndi̱ koni̱ so̱'o ndi̱ ña ndato̱'on ún xí'in ndi̱ xa̱'a̱ ña kándixa ún. Saá chi xi̱ni̱ so̱'o ndi̱ kua̱'a̱ ní ni̱vi ndi'i saá xiiña kándiva̱'a na xa̱'a̱ yichi̱ ña ndíko̱n ún, chi ká'a̱n na káchí na ndí yichi̱ vatá kúu ña ―káchí najudío na̱kutá'an yó'o xí'in ta̱Pablo.
44028023	Ta saá ki̱ndo̱o na ndá ki̱vi̱ kuu ña nakutá'an na xa̱'a̱ ña koni̱ so̱'o na to̱'on ña ndato̱'on ta̱Pablo xí'in na. Tá ki̱xaa̱ ki̱vi̱ yó'o, ta kua̱'a̱ ní ni̱vi na̱kutá'an na ve'e ta̱Pablo. Ta̱nda̱ xita̱a̱n ta̱nda̱ ñoó, nda̱to̱'on ta̱Pablo xí'in ni̱vi yó'o. Ta̱Pablo ni̱ka̱'a̱n ra sa̱ná'a káxín ra na xa̱'a̱ yichi̱ no̱o̱ xá'nda chiño Ndios, ta nda̱to̱'on ra xí'in na, chi kóni ra kunda̱a̱ ini na ndí to̱'on Ndios ña ni̱taa ta̱Moisés xí'in inka̱ naprofeta kui̱ya̱ xi̱na̱'á, ñii yu'ú ká'a̱n ña ndí ta̱Jesús kúu Cristo, ta̱a ta̱ ki̱ndo̱o Ndios ti'ví ra xa̱'a̱ ña saka̱ku ra ni̱vi.
44028024	Ta sava ni̱vi na na̱kutá'an yó'o ka̱ndixa na to̱'on ña nda̱to̱'on ta̱Pablo xí'in na, ta sava na o̱n vása ní‑xiin na kandixa na to̱'on yó'o.
44028025	Ta xa̱'a̱ ña o̱n vása ní‑kuchiño koo yu'ú na, ki̱xá'á na náa na xí'in tá'an na xa̱'a̱ to̱'on ña nda̱to̱'on ta̱Pablo xí'in na. Ta saá tá o̱n ta̱'án ka̱ kee na no'o̱ na ve'e na, ta ni̱ka̱'a̱n ta̱Pablo xí'in na, káchí ra saá: ―To̱'on ña nda̱a̱ kúu ña ni̱ka̱'a̱n Níma̱ Ndios xí'in ta̱profeta Isaías kui̱ya̱ xi̱na̱'á, ta ni̱taa ra to̱'on yó'o xa̱'a̱ ña ndasaá ke̱'é naxi̱i̱ síkuá yó. Ta vitin ndó'ó ñii ki̱'va saá kísa ndivi ndó to̱'on yó'o. Ta to̱'on Ndios yó'o ña ni̱taa ta̱Isaías kui̱ya̱ xi̱na̱'á, káchí ña saá:
44028026	Káchí Ndios xí'in yi̱'i̱, ta̱Isaías, ña ko̱'o̱n i̱ no̱o̱ nañoo i̱ naIsrael, ta ndato̱'on i̱ xí'in na, kachí i̱ saá: “Vará xíni̱ so̱'o ní ndó, ta nda̱ ñii ki̱vi̱ o̱n vása kunda̱a̱ ini ndó ña xíni̱ so̱'o ndó. Vará xíto ní ndó, ta nda̱ ñii ki̱vi̱ o̱n vása kunda̱a̱ ini ndó yu kúu ña xíto ndó.
44028027	Saá chi níma̱ ndó xa ku̱tá'yá yu̱u̱ ña. Ta so̱'o ndó, na̱kasi kútu̱ ndó ña, ta nduchu̱ no̱o̱ ndó, na̱kasi ndó ña, chi o̱n xi̱in ndó koto ndó, ni o̱n xi̱in ndó koni̱ so̱'o ndó. Ña ké'é ndó saá kúu ña o̱n xi̱in ndó kunda̱a̱ ini ndó ñanda̱a̱, ni o̱n xi̱in ndó ndikó ndó kixi ndó no̱o̱ i̱ ña sanda'a i̱ ndó'ó”, ka̱chí Ndios xí'in naxi̱i̱ síkuá yó naIsrael, saá ni̱taa ta̱profeta Isaías kui̱ya̱ xi̱na̱'á.
44028028	Ta saá, ndó'ó natá'an yó najudío, kóni i̱ ña kunda̱a̱ va̱'a ini ndó ndí vitin Ndios táxi ra ña ni̱vi na o̱n vása kúu najudío kúchiño kuu na ni̱vi na saka̱ku Ndios no̱o̱ ña o̱n vá'a. Ta kua̱'a̱ ní ni̱vi na o̱n vása kúu najudío naki'in na ñava̱'a yó'o, chi ndixa chikaa̱ so̱'o na to̱'on Ndios ―káchí ta̱Pablo xí'in na.
44028029	Ta saá ke̱e najudío yó'o ve'e ta̱Pablo, ta kua̱'a̱n na, ta náa ní na xí'in tá'an na no̱o̱ kua̱'a̱n na yichi̱.
44028030	Ta ta̱Pablo ni̱xi̱yo ra o̱vi̱ ka̱ kui̱ya̱ ve'e no̱o̱ chá'vi ra kutaku̱ ra ñoo Roma. Ta ini ve'e yó'o va̱'a na̱ki'in ra ndi'i ni̱vi na ki̱xaa̱ no̱o̱ ra,
44028031	ta nda̱ lo'o o̱n vása ní‑yi'ví ini ra, ta ni̱ka̱'a̱n ndoso ra no̱o̱ ndi'i ni̱vi xa̱'a̱ yichi̱ no̱o̱ xá'nda chiño Ndios, ta sa̱ná'a ra ni̱vi xa̱'a̱ Jesucristo, Ta̱a ta̱Ká'no no̱o̱ yó. Ta nda̱ ñii ni̱vi ni̱‑sasi na no̱o̱ ra ña ni̱ka̱'a̱n ra nda̱to̱'on ra to̱'on yó'o.
45001001	Yi̱'i̱, ta̱Pablo, ta̱ kúu ta̱ kísa chiño no̱o̱ Jesucristo, táa i̱ tutu yó'o ña xaa̱ ña nda'a̱ ndó. Ndios ka̱na ra yi̱'i̱ ta sa̱kuiso chiño ra yi̱'i̱ ña kuu i̱ ta̱apóstol, ta ti̱'ví ra yi̱'i̱ ka̱'a̱n ndoso i̱ to̱'on xa̱'a̱ Jesucristo no̱o̱ ni̱vi.
45001002	Saá chi kui̱ya̱ xi̱na̱'á Ndios ki̱ndo̱o ra xí'in naprofeta ña ndixa kasa ndivi ra to̱'on ra ña ni̱ka̱'a̱n ra xí'in na xa̱'a̱ Jesucristo. Ta naprofeta yó'o ni̱taa na to̱'on yó'o no̱o̱ tutu ña na̱ní To̱'on Yi̱i̱ Ndios.
45001003	Ta To̱'on Ndios yó'o ká'a̱n ña xa̱'a̱ Sa̱'ya Ndios, ta̱ kúu Jesucristo, Ta̱a ta̱Ká'no no̱o̱ yó. Ta saá tuku xi̱kuu ra sa̱'ya ñani síkuá ta̱rey David, chi ñii ki̱'va nda̱tán káku ndi'i ni̱vi, saá ka̱ku ra ti̱xin ñii ña'a̱ ñá kúu sa̱'ya ñani síkuá ta̱rey David.
45001004	Ta saá ni, xa̱'a̱ ña ni̱xi'i̱ ra, ta xa̱'a̱ ña Ndios sa̱nataku̱ ña'á ra xí'in ndee̱ Níma̱ ra, Jesucristo sa̱ná'a ra ndí ndixa Sa̱'ya Ndios kúu ra, ta kómí ra ndi'i ndee̱ ká'no.
45001005	Ta mi̱i Jesucristo ta̱xi ra ñato̱'ó ká'no nda'a̱ i̱ ña kuu i̱ ta̱apóstol, ta ti̱'ví ra yi̱'i̱ xa̱'a̱ ña chindeé i̱ ni̱vi na o̱n vása kúu najudío ña kandixa na ra, ta kasa ndivi na to̱'on ra, chi kuki'vi ní ini na koni na ra.
45001006	Ta ndó'ó kúu sava nayó'o, chi Ndios ka̱na ra ndó'ó ña kandixa ndó Jesucristo ta kundiko̱n ndó yichi̱ ra.
45001007	Ña̱kán táa i̱ tutu yó'o ña xaa̱ ña nda'a̱ ndó'ó, nañani yó xí'in náki̱'va̱ yó, na táku̱ ñoo Roma, ta kúu ndó ni̱vi na kí'vi ní ini Ndios xíni ra. Ta Ndios ka̱na ra ndó'ó ña kuu ndó ni̱vi nayi̱i̱ ta kutaku̱ ndii ndó no̱o̱ ra. Kóni i̱ ndí Yivá yó Ndios xí'in Sa̱'ya ra Jesucristo, Ta̱a ta̱Ká'no no̱o̱ yó, ¡ná ke'é ra ñava̱'a xí'in ndó! ¡Ná taxi ra ñava̱'a koo ña ini ndó!
45001008	Si'na kóni i̱ ka̱'a̱n i̱ xí'in ndó to̱'on yó'o: Xí'in nda̱yí Jesucristo, ká'a̱n i̱ xí'in Ndios, ta táxi i̱ ña táxa'vi ña'á nda'a̱ Ndios xa̱'a̱ ndó'ó. Saá chi xa̱'a̱ ña va̱'a ní kándixa ndó Jesucristo, ta xíta̱ ní'nó to̱'on va̱'a xa̱'a̱ ndó ndi'i saá ñoo.
45001009	Ta xí'in ndi'i níma̱ i̱ kísa chiño i̱ no̱o̱ Ndios, ña ká'a̱n ndoso i̱ no̱o̱ ni̱vi to̱'on va̱'a xa̱'a̱ Sa̱'ya ra Jesucristo. Ta Ndios xíni ra ta ndákuii̱n ra xa̱'a̱ i̱ ndí ndixa o̱n vása sándakoo i̱ ña ká'a̱n i̱ ndúkú i̱ ñava̱'a no̱o̱ ra xa̱'a̱ ndó'ó,
45001010	ta xáku ndá'ví i̱ no̱o̱ Ndios, káchí i̱ xí'in ra saá: “Tá kóni mi̱i ún saá, ta taxi ún yichi̱ nda'a̱ i̱ ña ko̱'o̱n i̱ koto i̱ ni̱vi na kándixa Jesucristo, na táku̱ ñoo Roma”, saá káchí i̱ ká'a̱n i̱ xí'in Ndios.
45001011	Saá chi yi̱'i̱ kóni i̱ koto i̱ ndó'ó ña ndato̱'on i̱ xí'in ndó xa̱'a̱ ña naki'in ndó ndee̱ va̱'a ña ki̱xi no̱o̱ Ndios, ña chindeé ña ndó'ó ña va̱'a ka̱ kandixa ndó Jesucristo.
45001012	Ta saá, ndó'ó xí'in yi̱'i̱ chindeé tá'an yó, chi ndino'o ní ini yó kándixa yó Jesucristo.
45001013	Nañani yó xí'in náki̱'va̱ yó, kóni i̱ ña kunda̱a̱ ini ndó ndí kua̱'a̱ ní yichi̱ ndu̱kú i̱ ndasaá kuchiño i̱ xaa̱ i̱ koto i̱ ndó'ó, ta o̱n vása ní‑kuchiño xaa̱ i̱, chi ñii ñii yichi̱ ki̱vi̱ xáni si̱ni̱ i̱ xaa̱ i̱, ta ni̱‑kuchiño kundivi ña saá, chi ni̱xi̱yo ña sa̱si no̱o̱ i̱. Ña ndixa kóni i̱ kúu ña ka̱'a̱n ndoso i̱ to̱'on Ndios no̱o̱ ni̱vi na táku̱ ñoo ndó, chi kóni i̱ ña kua̱'a̱ ní ni̱vi yó'o chikaa̱ so̱'o na to̱'on Ndios ta kandixa na Jesucristo, ñii ki̱'va nda̱tán kua̱'a̱ ní ni̱vi na o̱n vása kúu najudío na kúu na táku̱ kua̱'a̱ ní xiiña, xa chi̱kaa̱ so̱'o na to̱'on Ndios ña nda̱to̱'on i̱ xí'in na ta ka̱ndixa na Jesucristo.
45001014	Xa̱'a̱ ñava̱'a ke̱'é Jesucristo xí'in i̱, ta saá xáni si̱ni̱ i̱ ndí xíni̱ ñó'ó chikaa̱ i̱ ndee̱ ña ka̱'a̱n ndoso i̱ to̱'on xa̱'a̱ Jesucristo no̱o̱ ndi'i ni̱vi: án nayó'o kúu na ni̱vi na ká'a̱n to̱'on griego, án o̱n vása ká'a̱n na to̱'on griego, án kúu na ni̱vi na ndíchí ní si̱ni̱, án kúu na ni̱vi na o̱n vása xíni̱ ka'vi.
45001015	Ta ñii ki̱'va saá kóni i̱ ka̱'a̱n ndoso i̱ to̱'on va̱'a xa̱'a̱ Jesucristo no̱o̱ ndó'ó na táku̱ ñoo Roma.
45001016	Yi̱'i̱ o̱n vása kúka'an no̱o̱ i̱ xa̱'a̱ ña kándixa i̱ to̱'on va̱'a xa̱'a̱ Jesucristo, chi to̱'on yó'o kómí ña ndee̱ Ndios ña saka̱ku ña ndi'i ni̱vi na kándixa ña ká'a̱n to̱'on yó'o. Si'na najudío xi̱ni̱ so̱'o na to̱'on va̱'a yó'o xa̱'a̱ Jesucristo, ta saá ni̱vi na o̱n vása kúu najudío xi̱ni̱ so̱'o na to̱'on va̱'a yó'o. Ta Ndios sáka̱ku ra ndi'i ni̱vi na kándixa ña ká'a̱n to̱'on va̱'a yó'o.
45001017	To̱'on va̱'a yó'o sáná'a ña ndí xa̱'a̱ ña kándixa yó Jesucristo, Ndios kísa ká'no ini ra xa̱'a̱ kua̱chi yó, ta sánduu ra yó ni̱vi na ndii, na o̱n ko̱ó kua̱chi ndíso no̱o̱ ra, ta va̱'a yóo yó xí'in ra. Ta ndixa o̱n ko̱ó inka̱ xa̱'a̱ ña kuchiño nduu yó ni̱vi na o̱n ko̱ó kua̱chi ndíso no̱o̱ Ndios. Saá chi to̱'on Ndios ña ni̱taa na xi̱na̱'á káchí ña saá: “Ni̱vi na kúu na o̱n ko̱ó kua̱chi ndíso no̱o̱ Ndios xa̱'a̱ ña kándixa na ra, ni̱vi yó'o, ndixa kutaku̱ na”, káchí to̱'on Ndios.
45001018	Ndios ta̱ yóo ñoyívi ni̱no, sáná'a ra mi̱i yó ña ndixa sáa̱ ní ini ra xíni ra ndi'i ña o̱n vá'a ké'é ni̱vi chi o̱n xi̱in na kandixa ña'á na, ni o̱n xi̱in na koni tá'an va̱'a na xí'in inka̱ ni̱vi. Ta ña o̱n vá'a ké'é ni̱vi yó'o o̱n vása táxi ña kunda̱a̱ ini na yu kúu ña ndixa nda̱a̱.
45001019	Ni̱vi yó'o xa xíni̱ na ndi'i ña táxi kunda̱a̱ ini na xa̱'a̱ Ndios, chi va̱'a xíto na ndi'i ña ki̱sa va̱'a Ndios ñoyívi yó'o. Ta xí'in ñayó'o, Ndios xa sa̱ná'a káxín ra no̱o̱ ni̱vi xa̱'a̱ mi̱i ra.
45001020	Nda̱ ñii ni̱vi o̱n vása kúchiño koni na Ndios xí'in nduchu̱ no̱o̱ na, ta saá ni, nda̱ ki̱vi̱ si'na ñoyívi yó'o ndi'i ni̱vi kúchiño na koto na ndi'i ña ki̱sa va̱'a Ndios. Ta saá kúchiño na kunda̱a̱ ini na ndí mi̱i ra kúu Ndios ndino'o, ta kúchiño na kunda̱a̱ ini na ndí kómí ra ndee̱ ká'no, ta nda̱ ñii ki̱vi̱ o̱n ndi'i xa̱'a̱ ndee̱ ra. Ta xa̱'a̱ ñayó'o, nda̱ ñii ni̱vi o̱n ki̱ví ka̱'a̱n na, kachí na saá: “O̱n vása ndíso ndi̱ kua̱chi, chi ni̱‑kuchiño kunda̱a̱ ini ndi̱ xa̱'a̱ Ndios ndino'o, ta̱táku̱”, kachí na.
45001021	Vará xa xíni̱ ni̱vi ndí yóo Ndios, ta nda̱ lo'o o̱n vása ní‑xiin na kasa to̱'ó na ra, ta ni o̱n vása ní‑xiin na taxi na ña táxa'vi ña'á nda'a̱ ra. Ta saá nda̱ víka̱ ndu̱u na ni̱vi na xáni si̱ni̱ ndasaá kuiti xa̱'a̱ ndi'i ña o̱n vása ndáya̱'ví no̱o̱ Ndios. Ta ndu̱u na ni̱vi na ni̱ti̱ví ini, chi ndasaá kuiti kúsii̱ ní ini na ké'é na ndi'i no̱o̱ ña o̱n vá'a.
45001022	Ni̱vi yó'o xáni si̱ni̱ na ndí mi̱i na kúu na ndíchí ní si̱ni̱, ta o̱n ndixa kúu ñayó'o, chi o̱n vása ndíchí si̱ni̱ na, chi ndasaá kuiti ndu̱u na ni̱vi na kí'ví si̱ni̱.
45001023	Saá ndo̱'o ni̱vi yó'o, chi ni̱‑xiin na kasa to̱'ó na mi̱i Ndios ndino'o, ta̱táku̱, ta̱a ta̱ kúu ta̱ká'no ní, ta̱a ta̱ kómí ndi'i ndee̱. Ta nda̱ víka̱ kúsii̱ ka̱ ini na ña kísa to̱'ó na ndi'i no̱o̱ ñaídolo, án ñaimagen ña káchí ini mi̱i na. Ta sava ñaídolo án ñaimagen ña kísa to̱'ó na kúu na̱'ná ni̱vi, án na̱'ná kiti̱ tí ndáchí, án na̱'ná kiti̱ tí xíka xí'in ko̱mi̱ xa̱'a̱, án na̱'ná kiti̱ tí ñóo ti̱xin kua̱'a̱n no̱o̱ ño'o̱.
45001024	Ña̱kán kía̱ Ndios sa̱ña ra ni̱vi yó'o ña ke'é na ndi'i no̱o̱ ña o̱n vá'a ña káchí ini mi̱i na, ta sa̱ña ra na ña ki̱'vi na kua̱chi kini xí'in inka̱ ña'a̱ án xí'in inka̱ ta̱a. Ta ndi'i ñakini ña o̱n vá'a ke̱'é ni̱vi yó'o kúu ña ki̱sa kini xí'in mi̱i na, ta ña ke̱'é na saá nda̱ lo'o o̱n vása kísa to̱'ó na yi̱kí ko̱ñu na.
45001025	Ni̱vi yó'o ni̱‑xiin na kandixa na ñanda̱a̱ xa̱'a̱ Ndios, ta nda̱ víka̱ chi̱kaa̱ ka̱ ini na kandixa na ñavatá. Ni̱vi yó'o kísa to̱'ó na, ta kísa ká'no na ndi'i no̱o̱ ña ki̱sa va̱'a Ndios, ta nda̱ lo'o o̱n xi̱in na kasa to̱'ó na mi̱i Ndios ta̱a ta̱ ki̱sa va̱'a ndi'i ña yóo ñoyívi yó'o xí'in ña yóo ñoyívi ni̱no. ¡Ta mi̱i Ndios yó'o kúu ta̱ ñii la̱á kuiti ndáya̱'ví ní kasa ká'no yó ndi'i saá ki̱vi̱! Saá ná koo ña.
45001026	Xa̱'a̱ ña ni̱‑xiin ni̱vi kasa to̱'ó na Ndios ndino'o, ta Ndios sa̱ña ra na ña kasa ndivi na ndi'i ña o̱n vá'a ña káchí ini mi̱i na ke'é na. Ta ki̱xá'á na ké'é na ndi'i saá no̱o̱ ñakini. Ta saá náña'a̱ o̱n vása ní‑kusii̱ ka̱ ini ná ku̱su̱n ná xí'in ta̱a, ta ki̱xá'á ná kútoo ná kí'vi ná kua̱chi xí'in inka̱ náña'a̱.
45001027	Ta ñii ki̱'va saá, nata̱a o̱n vása ní‑kusii̱ ka̱ ini na ku̱su̱n na xí'in náña'a̱, ta saá ki̱xá'á na kútoo na kí'vi na kua̱chi xí'in inka̱ nata̱a. Ta xa̱'a̱ ña kini ní ké'é nata̱a yó'o xí'in inka̱ nata̱a, Ndios táxi ra ña xo̱'vi̱ ní yi̱kí ko̱ñu mi̱i na.
45001028	Xa̱'a̱ ña ni̱‑xiin ni̱vi nakoni na Ndios, ni ni̱‑xiin na kunda̱a̱ ini na xa̱'a̱ ra, ta Ndios sa̱ña ra ni̱vi yó'o ña kani si̱ni̱ na xa̱'a̱ ndi'i no̱o̱ ñakini, ta sa̱ña ra na ña kasa ndivi na ndi'i saá no̱o̱ ña o̱n vá'a ña kusii̱ ini mi̱i na.
45001029	Ta chútú ní ini ni̱vi yó'o xí'in ndi'i saá no̱o̱ ña o̱n vá'a, ña nda̱ lo'o o̱n vása kúu ñanda̱a̱. Nata̱a kí'vi na kua̱chi xí'in náña'a̱, ná o̱n si̱ví násí'í na kúu, ta náña'a̱ kí'vi ná kua̱chi xí'in nata̱a, na o̱n si̱ví yii̱ ná kúu. Kútoo ní ni̱vi yó'o ké'é na ndi'i saá no̱o̱ ña o̱n vá'a xí'in inka̱ ni̱vi. Ni o̱n vása xáa ini na xíni na ñakuíká kómí na, ta kútoo ní na kukomí na kua̱'a̱ ní ka̱ ñakuíká. Chútú ní ini na xí'in ndi'i saá no̱o̱ ña o̱n vá'a. Ni̱vi na kuíni̱ ini kúu na, na xá'ni ni̱vi kúu na, na sákaku kua̱chi ta káni tá'an xí'in inka̱ ni̱vi kúu na, na sándá'ví inka̱ ni̱vi kúu na. Ta ndi'i saá ki̱vi̱ ká'a̱n na ñavatá xa̱'a̱ inka̱ ni̱vi.
45001030	Ta ká'a̱n na kua̱chi síkí xa̱'a̱ inka̱ ni̱vi. Nda̱ lo'o o̱n xi̱in na koni na Ndios, ni o̱n vása kísa to̱'ó na inka̱ ni̱vi. Ni̱vi na ña̱'a ní ini kúu na, kísa ká'no ní xí'in mi̱i na, nda̱ lo'o o̱n vása chíkaa̱ so̱'o na to̱'on ña ká'a̱n yivá si'í na xí'in na, ta ndasaá kuiti xáni si̱ni̱ na ndasaá kuchiño ke'é na ndi'i saá no̱o̱ ña o̱n vá'a.
45001031	Ni̱vi yó'o o̱n xi̱in na chikaa̱ so̱'o na to̱'on va̱'a, ni o̱n vása kísa ndivi na to̱'on na ña ki̱ndo̱o na xí'in inka̱ ni̱vi, ni o̱n vása kí'vi ini na xíni na nda̱ ñii ni̱vi, ni o̱n xi̱in na nda̱ lo'o chindeé na inka̱ ni̱vi na xó'vi̱.
45001032	Ni̱vi na ké'é ña o̱n vá'a yó'o, xíni̱ va̱'a na ndí yóo nda̱yí Ndios ña káchí saá: “Ndi'i ni̱vi na ké'é ña o̱n vá'a xíni̱ ñó'ó kivi̱ na”, káchí nda̱yí Ndios. Ta saá ni, o̱n vása xi̱in na sandakoo na ké'é na ndi'i saá no̱o̱ ña o̱n vá'a, ta nda̱ víka̱ kúsii̱ ní ka̱ ini na xíni na ni̱vi na ñii káchí ké'é ña o̱n vá'a yó'o.
45002001	Ta ndó'ó, o̱n vása va̱'a ká'a̱n ndó ndí ndasaá kuiti inka̱ ni̱vi kúu na o̱n vá'a, ta ndíso na kua̱chi no̱o̱ Ndios. Tá ká'a̱n ndó to̱'on o̱n vá'a yó'o xa̱'a̱ inka̱ ni̱vi, ta ñii ki̱'va saá sákuiso ndó kua̱chi sa̱ta̱ mi̱i ndó, chi mi̱i ndó ñii ki̱'va saá ké'é ndó ña o̱n vá'a nda̱tán ké'é ni̱vi yó'o.
45002002	Ta xíni̱ yó ndí xí'in ñanda̱a̱ Ndios kasa nani ra xa̱'a̱ kua̱chi ndi'i ni̱vi na ké'é ña o̱n vá'a.
45002003	Ta sava ndó'ó kúu ni̱vi na ñii ki̱'va saá ké'é ña o̱n vá'a nda̱tán ké'é ni̱vi na ká'a̱n ndó xa̱'a̱ ndíso ní kua̱chi no̱o̱ Ndios. Ta saá, ¿nda̱chun xáni si̱ni̱ ndó ndí Ndios o̱n vása kasa nani ra xa̱'a̱ kua̱chi mi̱i ndó?
45002004	Xa kúnda̱a̱ ini ndó ndí Ndios kúu ta̱a ta̱ va̱'a ini, ta̱ ká'no ini kúu ra xí'in ndó. Ta xa̱'a̱ ña kúu Ndios ta̱a ta̱ va̱'a ní ini, ¿án xáni si̱ni̱ ndó ndí Ndios ndasaá kuiti kundeé ini ra xí'in ndi'i ña o̱n vá'a ké'é ndó? ¿Án xáni si̱ni̱ ndó ndí o̱n saxo̱'vi̱ ra ndó'ó xa̱'a̱ ña o̱n vá'a yó'o? ¿Án o̱n vása kúnda̱a̱ ini ndó ndí Ndios kóni ra ña sandakoo ndó ña o̱n vá'a ké'é ndó, ta nandikó ini ndó, ta kundiko̱n ndó ko̱'o̱n ndó yichi̱ ra? Ta xa̱'a̱ ña ndáti ra ña ndikó ini ndó saá, Ndios ké'é ra kua̱'a̱ ní ñava̱'a xí'in ndó vitin.
45002005	Ta ni̱vi nasó'ó ní kúu sava ndó'ó, ta o̱n vása xi̱in ndó nandikó ini ndó ta kasa ndivi ndó ña kóni Ndios. Ña̱kán kía̱ ndi'i saá ki̱vi̱ va̱xi kua'no ka̱ kua̱chi ndó no̱o̱ Ndios. Ta saá kixaa̱ ñii ki̱vi̱, ta Ndios saná'a ra ña ndixa sáa̱ ini ra xíni ra ndi'i ña o̱n vá'a ké'é ni̱vi, ta xí'in ñanda̱a̱ kasa nani ra xa̱'a̱ kua̱chi ndi'i ni̱vi.
45002006	Ta ki̱vi̱ saá Ndios xí'in ñanda̱a̱ cha'vi ra ñii ñii ni̱vi nda̱tán yóo chiño ke̱'é na.
45002007	Ta ki̱vi̱ saá Ndios ke'é ra ñava̱'a xí'in ni̱vi na ke̱'é ñava̱'a, chi taxi ra kutaku̱ nayó'o xí'in ra ndi'i saá ki̱vi̱ ña va̱xi. Nayó'o kúu ni̱vi na o̱n vása sándakoo kísa ndivi ñava̱'a, chi ndúkú na ña Ndios kasa ká'no ra na, ta taxi ra ñato̱'ó nda'a̱ na, ta ndúkú na ña kutaku̱ na xí'in Ndios ndi'i saá ki̱vi̱ ña va̱xi.
45002008	Ta saá ni, yóo inka̱ ni̱vi na kísa toon ini no̱o̱ Ndios, ta o̱n vása xi̱in na kasa ndivi na ñanda̱a̱, ta nayó'o nina kuiti kísa ndivi na ña o̱n vá'a. Ta Ndios xí'in ña sáa̱ ini ra xíni ra ña o̱n vá'a, saxo̱'vi̱ ní ra ni̱vi yó'o, ki̱vi̱ kixaa̱ ña kasa nani ra xa̱'a̱ kua̱chi ndi'i ni̱vi.
45002009	Ndeé ní yo̱'vi̱ xo̱'vi̱ ndi'i ni̱vi na ké'é ña o̱n vá'a, ta ndeé ní kuyi̱'ví ini ndi'i nayó'o ki̱vi̱ saá. Ta si'na xo̱'vi̱ ni̱vi na kúu najudío, ta saá xo̱'vi̱ ni̱vi na o̱n vása kúu najudío.
45002010	Ta Ndios kasa ká'no ra ndi'i ni̱vi na kísa ndivi ñava̱'a, ta taxi ra ñato̱'ó nda'a̱ nayó'o, ta taxi ra ña koo ñava̱'a ini na. Ndios si'na ke'é ra ñava̱'a yó'o xí'in ni̱vi na kúu najudío, ta saá ke'é ra ñava̱'a xí'in ni̱vi na o̱n vása kúu najudío.
45002011	Saá chi Ndios o̱n vása náka̱xin ra ni̱vi, ta ñanda̱a̱ ké'é ra xí'in ndi'i ni̱vi, án najudío kúu na, án o̱n si̱ví najudío kúu na.
45002012	Sava ni̱vi na o̱n vása kúu najudío o̱n vása xíni̱ na nda̱yí Ndios ña ni̱taa ta̱Moisés kui̱ya̱ xi̱na̱'á. Ta saá Ndios o̱n koni̱ ñó'ó ra nda̱yí yó'o ki̱vi̱ kasa nani ra xa̱'a̱ kua̱chi ni̱vi yó'o. Ta saá ni, ndi'i ni̱vi yó'o na ké'é ña o̱n vá'a, ta Ndios saxo̱'vi̱ ra na. Ta ni̱vi najudío, xíni̱ na nda̱yí Ndios ña ni̱taa ta̱Moisés, chi xi̱i̱ síkuá na xi̱kuu ni̱vi na na̱ki'in nda̱yí yó'o. Ta saá ni̱vi na kúu najudío na kúu na ké'é ña o̱n vá'a, ta Ndios koni̱ ñó'ó ra nda̱yí ra ña ni̱taa ta̱Moisés ña kasa nani ra xa̱'a̱ kua̱chi na.
45002013	O̱n si̱ví ni̱vi na ndasaá kuiti xíni̱ so̱'o nda̱yí Ndios kúu ni̱vi na ndii, na o̱n ko̱ó kua̱chi ndíso no̱o̱ ra, ta ni̱vi na kísa ndivi nda̱yí Ndios kúu na o̱n ko̱ó kua̱chi ndíso no̱o̱ ra.
45002014	Vará ni̱vi na o̱n vása kúu najudío o̱n vása xíni̱ na nda̱yí Ndios ña ni̱taa ta̱Moisés, ta saá ni, sava ni̱vi yó'o kísa ndivi na nda̱yí yó'o, chi chíkaa̱ ini mi̱i na ke'é na ñava̱'a ña kóni Ndios. Ña ké'é na saá sáná'a ña ndí xíni̱ va̱'a mi̱i na yu kúu ñava̱'a, ta yu kúu ña o̱n vá'a.
45002015	Vará o̱n vása ní‑ka'vi na tutu no̱o̱ yóo nda̱yí Ndios ña ni̱taa ta̱Moisés, Ndios chi̱kaa̱ ra nda̱yí ra ini mi̱i na. Saá chi tá xáni si̱ni̱ nayó'o ke'é na ñii chiño, ta ñandíchí ña yóo ini mi̱i na táxi ña kunda̱a̱ ini na án ñava̱'a kúu ña, án ña o̱n vá'a kúu ña. Ta saá, tá kixaa̱ ki̱vi̱ ña kuita na no̱o̱ Ndios, ta ñandíchí yó'o ña yóo ini mi̱i na, ndakuii̱n ña to̱'on ña nda̱a̱ xa̱'a̱ na, chi ka̱'a̱n ña ndí ke̱'é na ñava̱'a, án ka̱'a̱n ña to̱'on ña chikaa̱ ña kua̱chi sa̱ta̱ na.
45002016	Ta ki̱vi̱ saá, Ndios taxi ra nda'a̱ Jesucristo ña kasa nani ra xa̱'a̱ ndi'i kua̱chi ni̱vi, nda̱ kua̱chi ña ñó'o se'é ke̱'é ni̱vi kunani ña. Ña ke'é Ndios saá, ñii yu'ú yóo ña xí'in to̱'on ña ká'a̱n ndoso i̱ no̱o̱ ndi'i ni̱vi.
45002017	Ta sava ndó'ó, ni̱vi na kúu najudío ndáa ini ndó ndí yóo va̱'a ndó xí'in Ndios chi kómí ndó nda̱yí ra ña ni̱taa ta̱Moisés xi̱na̱'á. Ta kísa ká'no xí'in mi̱i ndó, chi xáni si̱ni̱ ndó kúu ndó nañoo Ndios, ta kúsii̱ ní ini ra xíni ra ndó'ó, saá xáni si̱ni̱ sava ndó.
45002018	Xa xíni̱ ndó yukía̱ kóni Ndios, saá chi xa sa̱kuá'á ndó nda̱yí Ndios ña ni̱taa ta̱Moisés. Ta nda̱yí yó'o sáná'a ña ndó'ó yu kúu ñava̱'a, ta yu kúu ña o̱n vá'a.
45002019	Ta saá xáni si̱ni̱ ndó ndí va̱'a ní ti'va ndó saná'a ndó inka̱ ni̱vi na naa ini, na o̱n vása kúnda̱a̱ ini ñanda̱a̱. Ta xáni si̱ni̱ ndó ndí ni̱vi na o̱n vása xíni̱ nda̱yí Ndios ña ni̱taa ta̱Moisés, nayó'o yóo na nda̱tán yóo ni̱vi nakuáá nduchu̱ no̱o̱, án ni̱vi na xíka kua̱'a̱n no̱o̱ naa ní, no̱o̱ o̱n ko̱ó ño'o̱ yé'e, saá yóo na. Ña̱kán xáni si̱ni̱ ndó ndí nda̱tán yóo ño'o̱ yé'e no̱o̱ ni̱vi yó'o, saá yóo ndó'ó, na kúu najudío.
45002020	Ta xáni si̱ni̱ ndó va̱'a ní ti'va ndó saná'a ndó ni̱vi na naa ini to̱'on Ndios, ta ñii ki̱'va saá va̱'a ní ti'va ndó saná'a ndó ni̱vi na sa̱kán lo'o kuiti kúnda̱a̱ ini ñanda̱a̱. Saá chi xíni̱ ndó nda̱yí Ndios, ña kúu ña ndixa nda̱a̱, ta kúu ña ñandíchí ndino'o.
45002021	Ta sava ndó'ó, na kúu ni̱vi najudío, na sáná'a inka̱ ni̱vi xa̱'a̱ yichi̱ Ndios, ¿nda̱chun o̱n vása chíkaa̱ so̱'o mi̱i ndó ña sáná'a ndó? Chi ká'a̱n ndó, káchí ndó saá: “O̱n vá'a kasa kuí'ná ni̱vi ña kómí inka̱ ni̱vi”, káchí ndó. Ta sava mi̱i ndó, ¿án o̱n vása kísa kuí'ná ndó?
45002022	Ta tuku ká'a̱n ndó, káchí ndó saá: “O̱n vá'a ku̱su̱n ta̱a xí'in inka̱ ña'a̱ ñá o̱n si̱ví ñásí'í ra kúu. Ta o̱n vá'a ku̱su̱n ña'a̱ xí'in ta̱a ta̱ o̱n si̱ví yii̱ ñá kúu”, káchí ndó. Ta sava mi̱i ndó, ¿án o̱n vása kí'vi ndó kua̱chi yó'o? Ta mi̱i ndó, kúu ndó ni̱vi na sáa̱ ini xíni ndi'i no̱o̱ ñaídolo án ndi'i no̱o̱ ñaimagen, ña kúu ndios vatá ña kísa to̱'ó inka̱ ni̱vi. Ta saá ni, sava mi̱i ndó, ¿án o̱n vása kísa kuí'ná ndó ñakuíká ña ñó'o ini ve'e ño̱'o ndios vatá yó'o?
45002023	Ta sava ndó'ó, kísa ká'no ní xí'in mi̱i ndó chi xíni̱ ndó nda̱yí Ndios. Ta saá ni, ¿án o̱n ndixa chíkaa̱ ni̱no̱ ndó ñato̱'ó Ndios, ña yá'a ndoso ndó nda̱yí ra?
45002024	Chi saá káchí to̱'on Ndios ña ni̱taa na xi̱na̱'á: “Najudío ké'é na ña o̱n vá'a, ta xa̱'a̱ ña o̱n vá'a yó'o, ni̱vi na o̱n vása kúu najudío ká'a̱n na ña o̱n vá'a xa̱'a̱ Ndios”, káchí to̱'on Ndios.
45002025	Ta ni̱vi na kúu najudío, ña ndáya̱'ví ní no̱o̱ na kúu ña ki̱sa ndivi na costumbre ña na̱ní circuncisión, ña kúu ña xá'nda na lo'o ñii̱ si̱ni̱ ñate̱e ta̱lo'o sa̱'ya na. Saá chi ñayó'o kúu seña ña kóni kachí ndí najudío kúu ni̱vi na ndíko̱n Ndios, ta táxi na sa̱'ya na nda'a̱ ra. Ta saá, tá ya'a ndoso na inka̱ nda̱yí Ndios ña ni̱taa ta̱Moisés, ta ña ma̱ni̱ kúu ña ki̱sa ndivi na costumbre circuncisión.
45002026	Ta saá ni, tá yóo ni̱vi na o̱n vása kúu najudío, tá nayó'o kísa ndivi na ña xá'nda chiño nda̱yí Ndios, vará o̱n vása kísa ndivi na costumbre ña na̱ní circuncisión, ta saá Ndios va̱'a yóo ra xí'in ni̱vi yó'o.
45002027	Ta saá ni̱vi na kísa ndivi nda̱yí Ndios, vará o̱n vása kísa ndivi na costumbre circuncisión yó'o, ni̱vi yó'o chikaa̱ na kua̱chi sa̱ta̱ sava ni̱vi na kúu najudío. Saá chi ndasaá kuiti kísa ndivi na costumbre ña na̱ní circuncisión, ta o̱n vása chíkaa̱ so̱'o na kasa ndivi na ndi'i nda̱yí Ndios.
45002028	Ndi'i nata̱a najudío kómí na ñii marca lo'o, chi ni̱ta̱'nda̱ lo'o ko̱ñu na xa̱'a̱ ña ki̱sa ndivi na costumbre circuncisión. Ta saá ni, o̱n si̱ví xa̱'a̱ ña kísa ndivi na ndasaá kuiti costumbre yó'o kúu xa̱'a̱ ña kúu na ni̱vi najudío ndino'o no̱o̱ Ndios. Saá chi o̱n si̱ví xa̱'a̱ marca ña kómí ko̱ñu na kúu ña sáná'a ndí ndixa kúu na ni̱vi na ndíko̱n Ndios, ta va̱'a yóo na xí'in ra.
45002029	Saá chi yóo ni̱vi na káchí kúu na najudío, ta o̱n si̱ví najudío ndino'o kúu na. Nayó'o kúu najudío na ndasaá kuiti ni̱ta̱'nda̱ lo'o no̱o̱ ko̱ñu xa̱'a̱ ña ki̱sa ndivi na ña xá'nda chiño to̱'on ña ni̱taa na xi̱na̱'á, ta o̱n vása ndino'o ini na ndíko̱n na Ndios. Ta ni̱vi na kúu najudío ndino'o kúu ni̱vi na táxi xí'in mi̱i nda'a̱ Ndios, ta ndúkú na ña sakusii̱ na ini ra. Ta níma̱ najudío ndino'o yó'o nda̱tán yóo ña kómí marca Ndios, saá yóo ña, chi xí'in ñasi̱i̱ ini na ndíko̱n na Ndios. Ta ndixa Ndios kúsii̱ ini ra xíni ra ni̱vi yó'o na kúu najudío ndino'o, vará inka̱ ni̱vi ñoyívi yó'o o̱n vása kúsii̱ ini na xíni na nayó'o.
45003001	Ta sava mi̱i yó, ni̱vi na kúu najudío, ¿án ndáya̱'ví ní ña kúu yó najudío, án o̱n vása ndáya̱'ví ní ña? ¿Án ña ndáya̱'ví ní kúu ña ki̱sa ndivi yó costumbre ña na̱ní circuncisión, án ña o̱n vása ndáya̱'ví kúu ña?
45003002	Ndixa ña ndáya̱'ví ní kúu ña kúu yó ni̱vi najudío. Saá chi xa yóo kua̱'a̱ ní ñava̱'a ke̱'é Ndios xí'in ni̱vi na kúu najudío. Ñii ñava̱'a yó'o ña xíni̱ ñó'ó ní kúu ña ndí Ndios na̱taxi ra to̱'on ra nda'a̱ najudío, na xi̱kuu xi̱i̱ síkuá yó.
45003003	Ta saá ni, sava nayó'o o̱n vása ní‑xiin na chikaa̱ so̱'o na to̱'on yó'o, ni ni̱‑kisa ndivi na ña kóni Ndios. Ta saá, ¿yukía̱ kasa ndivi Ndios xa̱'a̱ ña o̱n vá'a ke̱'é ni̱vi yó'o? ¿Án nda̱tán o̱n vá'a ke̱'é ni̱vi yó'o, ñii ki̱'va saá kasa ndivi Ndios, ta o̱n kasa ndivi ra to̱'on ña ki̱ndo̱o ra xí'in na?
45003004	¡O̱n vása ke'é Ndios saá! Chi ndi'i saá ki̱vi̱ Ndios kúu ra ta̱a ta̱ ndino'o nda̱a̱, ta ndixa kísa ndivi ra to̱'on ká'a̱n ra. Vará ndi'i ni̱vi kúchiño na ka̱'a̱n na ñavatá, ta Ndios nda̱ lo'o o̱n vása ká'a̱n ra ñavatá. Saá chi to̱'on Ndios ña ni̱taa na xi̱na̱'á káchí ña saá: Ndi'i ni̱vi kúchiño na kunda̱a̱ ini na ndí Ndios kúu ta̱nda̱a̱, chi ndi'i to̱'on ña ká'a̱n ra kúu ña ndixa nda̱a̱. Ta xí'in ñanda̱a̱ Ndios kúndeé ra no̱o̱ ndi'i ni̱vi na sákuiso kua̱chi sa̱ta̱ ra, káchí to̱'on Ndios, ña ni̱taa na xi̱na̱'á.
45003005	Ta saá ni, ndásava yóo ni̱vi na xáni si̱ni̱, ta káchí na saá: “Ña o̱n vá'a ké'é yó chíndeé ña inka̱ ni̱vi ña kunda̱a̱ va̱'a ini na ndí Ndios kúu ta̱a ta̱ nda̱a̱ ní ka̱ no̱o̱ mi̱i yó. Ta saá, tá ña o̱n vá'a ké'é yó kúu xa̱'a̱ ña Ndios naki'in ka̱ ra ñato̱'ó, ta, ¿nda̱chun saxo̱'vi̱ Ndios mi̱i yó xa̱'a̱ ña ké'é yó saá? O̱n si̱ví ta̱a ta̱nda̱a̱ kúu Ndios táná saxo̱'vi̱ ra yó”, saá xáni si̱ni̱ sava ni̱vi.
45003006	Ta to̱'on ña vatá kúu ña xáni si̱ni̱ ni̱vi yó'o. Saá chi Ndios kúu ta̱a ta̱nda̱a̱ ndino'o, ta ndi'i saá ki̱vi̱ ké'é ra ñanda̱a̱. Tá o̱n si̱ví Ndios kúu ta̱nda̱a̱, níkúu, ta saá o̱n kuchiño ra kasa nani ra xí'in ñanda̱a̱ xa̱'a̱ kua̱chi ndi'i ni̱vi ñoyívi yó'o.
45003007	Ta saá ni, yóo ni̱vi na káchí saá: “Va̱'a ka̱ ka̱'a̱n yó to̱'on vatá, chi to̱'on vatá yó'o chíndeé ña inka̱ ni̱vi ña kunda̱a̱ ini na ndí Ndios kúu ta̱a ta̱nda̱a̱ ndino'o. Ña̱kán ndi'i ñavatá ká'a̱n yó, chíndeé ñayó'o ña kanóo síkón ní ka̱ ñato̱'ó Ndios. Ta saá, tá xa̱'a̱ ñavatá ká'a̱n yó, Ndios naki'in ka̱ ra ñato̱'ó, ta, ¿nda̱chun saxo̱'vi̱ Ndios mi̱i yó xa̱'a̱ ña o̱n vá'a yó'o?”, káchí ni̱vi yó'o, na kúu na ká'a̱n to̱'on vatá.
45003008	Ta mi̱i ndi̱, ni̱vi na sáná'a to̱'on Jesucristo, tá ñii ki̱'va xáni si̱ni̱ ndi̱ nda̱tán xáni si̱ni̱ ni̱vi na o̱n vá'a yó'o, níkúu, ta ka̱'a̱n ndi̱, kachí ndi̱ saá: “Va̱'a ka̱ ná ke'é ka̱ yó ña o̱n vá'a, xa̱'a̱ ña Ndios naki'in ka̱ ra ñato̱'ó”, kachí ndi̱. Ta saá ni, nda̱ lo'o o̱n vása xáni si̱ni̱ ndi̱ saá. Ta saá ni, yóo ni̱vi na chíkaa̱ kua̱chi vatá sa̱ta̱ ndi̱, káchí na ndí mi̱i ndi̱ chú'u ndi̱ ni̱vi ña ke'é na ña o̱n vá'a, xa̱'a̱ ña naki'in ka̱ Ndios ñava̱'a. Ta to̱'on ña ká'a̱n na saá, ñavatá kúu ña, chi mi̱i ndi̱, nda̱ ñii ki̱vi̱ o̱n vása ní‑saná'a ndi̱ saá. Ta ñanda̱a̱ kúu ña Ndios cha'vi ra ni̱vi yó'o nda̱tán yóo mi̱i ña o̱n vá'a ká'a̱n na.
45003009	Ta saá, ¿yukía̱ xáni si̱ni̱ ndó? ¿Án mi̱i yó najudío kúu ni̱vi na va̱'a ka̱ no̱o̱ ni̱vi na o̱n vása kúu najudío? ¡O̱n vása!, chi yi̱'i̱ xa nda̱to̱'on káxín i̱ xí'in ndó'ó ndí ndi'i ni̱vi, án najudío kúu na, án o̱n si̱ví najudío kúu na, ndi'i ni̱vi ndíso na kua̱chi no̱o̱ Ndios, chi ndi'i ni̱vi kísa ndivi na ña xá'nda chiño ndee̱ ña o̱n vá'a no̱o̱ na.
45003010	Ñii ki̱'va nda̱tán ká'a̱n to̱'on Ndios ña ni̱taa na xi̱na̱'á, saá yóo ña, chi to̱'on Ndios yó'o káchí ña saá: Nda̱ ñii ni̱vi o̱n si̱ví nandii na o̱n ko̱ó kua̱chi ndíso kúu na no̱o̱ Ndios.
45003011	Nda̱ ñii ni̱vi o̱n vása kúnda̱a̱ ini na yu kúu ña ndixa nda̱a̱. Nda̱ ñii ni̱vi o̱n xi̱in na nandukú na Ndios.
45003012	Ndi'i ni̱vi sa̱ndakoo na yichi̱ va̱'a, ta kua̱'a̱n na yichi̱ ña o̱n vá'a, ta ndi'i ni̱vi sa̱ti̱ví na mi̱i na, ta nda̱ ñii la̱á ni̱vi o̱n vása ké'é na ñava̱'a ndino'o, ndixa nda̱ ñii la̱á ni̱vi o̱n vása ké'é na ñanda̱a̱ no̱o̱ Ndios.
45003013	Nda̱tán yóo yavi̱ ña nóná no̱o̱ tívi ñó'o yi̱kí ko̱ñu tá'yí ni̱vi na ni̱xi'i̱, saá yóo yu'u̱ ni̱vi yó'o. Chi ndasaá kuiti nina to̱'on vatá kée yu'u̱ na xa̱'a̱ ña sandá'ví na inka̱ ni̱vi. Nda̱tán yóo ñaxati̱ tíko̱o̱, saá yóo to̱'on kée yu'u̱ na.
45003014	Nina to̱'on ndiva̱'a ña sáta̱vi̱ chi'ña inka̱ ni̱vi kée yu'u̱ na, ta ká'a̱n na to̱'on xí'in ña sáa̱ ini na.
45003015	Kama ní xíno na kua̱'a̱n na xa̱'a̱ ña satakué'e̱ na inka̱ ni̱vi, ta̱nda̱ ka'ni ña'á na.
45003016	Ta ndi'i yichi̱ no̱o̱ yá'a na kua̱'a̱n na, sáti̱ví na ndi'i ñava̱'a; ké'é na ña o̱n vá'a xí'in kua̱'a̱ ní ni̱vi, ta nda̱ lo'o o̱n vása chíndeé na ni̱vi yó'o no̱o̱ ña xó'vi̱ ní na.
45003017	Nda̱ lo'o o̱n vása xíni̱ ni̱vi o̱n vá'a yó'o vivíi kutaku̱ na xí'in inka̱ ni̱vi.
45003018	Ni nda̱ lo'o o̱n vása xíni̱ na kasa to̱'ó na Ndios, saá káchí to̱'on Ndios ña ni̱taa na xi̱na̱'á.
45003019	Mi̱i yó xíni̱ yó ndí nda̱yí Ndios ña ni̱taa na xi̱na̱'á kúu ña xá'nda chiño no̱o̱ ndi'i ni̱vi na ki̱ndo̱o kasa ndivi ña. Ta Ndios ta̱xi ra nda̱yí yó'o nda'a̱ naxi̱i̱ síkuá najudío xa̱'a̱ ña ndi'i ni̱vi kunda̱a̱ ini na ndí na ndíso kua̱chi kúu na no̱o̱ Ndios. Saá chi ndi'i mi̱i yó najudío xí'in ni̱vi na o̱n si̱ví najudío kúu, ñii káchí o̱n vása kísa ndivi yó ndi'i nda̱yí Ndios. Ta saá nda̱ ñii ni̱vi o̱n kúchiño ka̱'a̱n na kachí na ndí o̱n vása ndíso na kua̱chi no̱o̱ Ndios.
45003020	Ta nda̱ ñii ni̱vi o̱n kúchiño ka̱'a̱n na xí'in Ndios ndí ndixa ki̱sa ndivi na ndi'i nda̱yí ra, ta xa̱'a̱ ñayó'o ndu̱u na nandii na o̱n ko̱ó kua̱chi ndíso no̱o̱ ra. Saá chi nda̱yí Ndios táxi ña ndi'i ni̱vi nakoni na ndí ndíso na kua̱chi no̱o̱ Ndios, chi ndi'i ni̱vi yá'a ndoso na nda̱yí ra.
45003021	Ta vitin Ndios sáná'a ra mi̱i yó ndasaá táxi ra ña nduu yó ni̱vi na ndii na o̱n ko̱ó kua̱chi ndíso no̱o̱ ra, ta o̱n si̱ví xa̱'a̱ ña kísa ndivi yó nda̱yí ra kúu ña. Ta saá ni, ña sáná'a Ndios mi̱i yó vitin ñii yóo yu'ú ña xí'in to̱'on ra ña ni̱taa ta̱Moisés, ta ñii yóo yu'ú ña xí'in to̱'on Ndios ña ni̱taa naprofeta kui̱ya̱ xi̱na̱'á.
45003022	Ta ña sáná'a Ndios no̱o̱ mi̱i yó vitin kúu ñayó'o: án najudío kúu yó, án ni̱vi na o̱n vása najudío kúu yó, ta xa̱'a̱ ña kándixa yó Jesucristo, Ndios sánduu ra yó ni̱vi na ndii na o̱n ko̱ó kua̱chi ndíso no̱o̱ ra. Ndios o̱n vása náka̱xin ra ni̱vi,
45003023	chi ndi'i ni̱vi ké'é na ña o̱n vá'a ta ndíso na kua̱chi no̱o̱ Ndios, ta xa̱'a̱ ñayó'o xa ku̱xíká na no̱o̱ ra, no̱o̱ yóo ndi'i ña livi yé'e xí'in ñava̱'a ká'no.
45003024	Ta mi̱i Ndios ke̱'é ra ñava̱'a xí'in ni̱vi ña kuchiño nduu na ni̱vi na ndii na o̱n ko̱ó kua̱chi ndíso no̱o̱ ra. Chi xa̱'a̱ ñava̱'a ní ini Ndios, kúu ña sa̱ní'i ra ni̱vi ñava̱'a ká'no yó'o, ta nda̱ ñii ni̱vi, nda̱ lo'o o̱n vása ní‑cha'vi na xa̱'a̱ ña Ndios sa̱nduu ra na ni̱vi na o̱n ko̱ó kua̱chi ndíso no̱o̱ ra. Saá chi ñii la̱á Jesucristo kúu ta̱a ta̱ cha̱'vi xa̱'a̱ kua̱chi ni̱vi xí'in ña ni̱xi'i̱ ra nda'a̱ tón cruz. Ta xa̱'a̱ ña ki̱sa ndivi ra saá, ndi'i ni̱vi kúchiño ko̱'o̱n ndíka̱ na no̱o̱ ña o̱n vá'a ña xi̱xa'nda chiño no̱o̱ na.
45003025	Ndios ta̱xi ra Jesucristo ña ni̱so̱ko̱ xí'in mi̱i ra xa̱'a̱ kua̱chi ndi'i ni̱vi. Ta saá Jesucristo ni̱xi̱ta̱ ni̱i̱ ra ta ni̱xi'i̱ ra nda'a̱ tón cruz xa̱'a̱ kua̱chi ni̱vi. Ta ndi'i ni̱vi na kándixa ña ni̱xi'i̱ Jesucristo xa̱'a̱ kua̱chi mi̱i na, ta Ndios kísa ká'no ini ra xa̱'a̱ kua̱chi nayó'o. Ndi'i ñava̱'a yó'o ña ke̱'é Ndios xa̱'a̱ ni̱vi sáná'a ña ndí ta̱a ta̱nda̱a̱ kúu Ndios. Ta saá ni, o̱n vása kama ni̱‑saxo̱'vi̱ ra ni̱vi xa̱'a̱ ña o̱n vá'a ke̱'é na kui̱ya̱ xi̱na̱'á, ta xa̱'a̱ ña kúu Ndios ta̱a ta̱ ká'no ini, ku̱ndeé ini ra xí'in ña o̱n vá'a ke̱'é ni̱vi yó'o.
45003026	Ta ke̱'é Ndios saá, chi vitin kóni ra saná'a ra no̱o̱ ndi'i ni̱vi ndí ndixa ké'é ra ñanda̱a̱ xí'in na. Saá chi ndi'i ni̱vi na kúu na kándixa Jesucristo, Ndios sánduu ra ni̱vi yó'o na o̱n ko̱ó kua̱chi ndíso no̱o̱ ra, ta va̱'a yóo ra xí'in nayó'o.
45003027	Ta saá, ¿án yóo ví ñava̱'a kísa ndivi yó xa̱'a̱ ña kuchiño kasa ká'no xí'in mi̱i yó no̱o̱ Ndios? ¡Nda̱ lo'o, o̱n ko̱ó xa̱'a̱ ña ke'é yó saá!, chi o̱n si̱ví xa̱'a̱ ña va̱'a kísa ndivi yó nda̱yí Ndios kúu xa̱'a̱ ña kúu yó ni̱vi na o̱n ko̱ó kua̱chi ndíso no̱o̱ ra. Ta xa̱'a̱ ña kándixa yó Jesucristo, Ndios sa̱nduu ra yó ni̱vi na ndii na o̱n ko̱ó kua̱chi ndíso no̱o̱ ra.
45003028	Ta ndi'i ña sa̱kán nda̱to̱'on i̱ xí'in ndó taxi ña kunda̱a̱ ini yó to̱'on ña káchí saá: Ñii la̱á kuiti ña xíni̱ ñó'ó ke'é yó, ta taxi ña nduu yó ni̱vi na ndii na o̱n ko̱ó kua̱chi ndíso no̱o̱ Ndios kúu ña kandixa yó Jesucristo. Saá chi o̱n si̱ví xa̱'a̱ ña kísa ndivi yó nda̱yí Ndios kúu ña nduu yó ni̱vi na ndii na o̱n ko̱ó kua̱chi ndíso no̱o̱ ra.
45003029	¿Án xáni si̱ni̱ ndó Ndios ndasaá kuiti kúu ra ta̱a ta̱ká'no no̱o̱ ni̱vi na kúu najudío? ¿Án o̱n vása kúnda̱a̱ ini ndó ndí ñii ki̱'va kúu ra ta̱a ta̱ká'no no̱o̱ ni̱vi na o̱n vása kúu najudío? Ndixa Ndios kúu ta̱ká'no no̱o̱ ndi'i ni̱vi ñoyívi.
45003030	Chi ñii la̱á kúu Ndios ndino'o, ta Ndios ñii ki̱'va ké'é ra xí'in ndi'i ni̱vi ña nduu na nandii na o̱n ko̱ó kua̱chi ndíso no̱o̱ ra, án najudío kúu na, án ni̱vi na o̱n si̱ví najudío kúu na. Ta xa̱'a̱ ña kándixa ni̱vi Jesucristo, Ndios kísa ká'no ini ra xa̱'a̱ kua̱chi na, ta sánduu ra na ni̱vi na ndii no̱o̱ ra.
45003031	Ta saá, ¿án kóni kachí i̱ ña o̱n vása ndáya̱'ví ka̱ nda̱yí Ndios? ¡Nda̱ lo'o, o̱n vása kóni kachí i̱ saá! Saá chi tá kándixa yó Jesucristo, ta ña ké'é yó saá kúu ña ndino'o kísa ndivi yó nda̱yí Ndios ña ni̱taa na xi̱na̱'á.
45004001	Vitin va̱'a kani si̱ni̱ yó xa̱'a̱ ña ká'a̱n to̱'on Ndios xa̱'a̱ ta̱Abraham, ta̱a ta̱ kúu xi̱i̱ síkuá ndi'i ni̱vi najudío.
45004002	Ta to̱'on Ndios yó'o, ¿án ká'a̱n ña ndí ndasaá kuiti xa̱'a̱ ñava̱'a ke̱'é ta̱Abraham kúu ña ndu̱u ra ta̱a ta̱ ndii ta̱ o̱n ko̱ó kua̱chi ndíso no̱o̱ Ndios, ta va̱'a yóo ra xí'in Ndios? O̱n vása ká'a̱n to̱'on yó'o saá. Chi tá ndasaá kuiti xa̱'a̱ ñava̱'a ke̱'é ta̱Abraham kúu ña ndu̱u ra ta̱a ta̱ ndii no̱o̱ Ndios, níkúu, ta saá kukomí ra xa̱'a̱ ña kasa ká'no xí'in mi̱i ra. Ta saá ni, no̱o̱ Ndios, nda̱ lo'o o̱n ko̱ó ña taxi ña kuchiño ta̱Abraham kasa ká'no xí'in mi̱i ra.
45004003	Saá chi to̱'on Ndios ña ni̱taa na xi̱na̱'á káchí ña saá: “Ta̱Abraham ka̱ndixa ra Ndios, ta xa̱'a̱ ñayó'o Ndios ni̱ka̱'a̱n ra ta̱Abraham kúu ta̱a ta̱ ndii ta̱ o̱n ko̱ó kua̱chi ndíso no̱o̱ ra”, káchí to̱'on Ndios.
45004004	Ta xíni̱ yó tá ni̱vi kísa chiño na, ta ta̱patrón chá'vi ra na xa̱'a̱ chiño ke̱'é na. Ta saá si̱'ún ña náki'in na, o̱n si̱ví ña sání'i ta̱patrón nda'a̱ na kúu ña, chi si̱'ún ña kúu ya'vi chiño ke̱'é na kúu ña.
45004005	Ta Ndios o̱n vása yóo ra nda̱tán yóo ta̱patrón yó'o, chi ñava̱'a ke̱'é ra xí'in yó, o̱n si̱ví ya'vi ña chá'vi Ndios mi̱i yó xa̱'a̱ chiño va̱'a ki̱sa ndivi yó kúu ña. Vará ni̱vi na ndíso kua̱chi kúu yó, Ndios ke̱'é ra ñava̱'a xí'in yó ña sa̱nduu ra yó ni̱vi na ndii na o̱n ko̱ó kua̱chi ndíso no̱o̱ ra. Ta ndasaá kuiti xa̱'a̱ ña kándixa yó Jesucristo, kúu ña Ndios ke̱'é ra ñava̱'a yó'o xí'in yó.
45004006	Kui̱ya̱ xi̱na̱'á ta̱rey David ni̱ka̱'a̱n ra ndí nákaa̱ ñasi̱i̱ ini ni̱vi na kúu na ndii no̱o̱ Ndios. Ta o̱n si̱ví xa̱'a̱ chiño va̱'a ki̱sa ndivi na kúu ña Ndios sa̱nduu ra ni̱vi na ndii no̱o̱ ra, chi to̱'on ña ni̱taa ta̱David xi̱na̱'á, káchí ña saá:
45004007	Nákaa̱ ñasi̱i̱ ní ini ni̱vi, na o̱n ko̱ó kua̱chi ndíso, chi Ndios xa ki̱sa ká'no ini ra xa̱'a̱ kua̱chi na.
45004008	Nákaa̱ ñasi̱i̱ ní ini ñii ñii ni̱vi tá Ndios o̱n vása sákuiso ra kua̱chi sa̱ta̱ na, káchí to̱'on Ndios ña ni̱taa ta̱rey David xi̱na̱'á.
45004009	Ta, ¿yu kúu ni̱vi na kómí ñasi̱i̱ ini, na kúu na ká'a̱n ta̱David yó'o xa̱'a̱? ¿Án ndasaá kuiti ni̱vi na ki̱sa ndivi costumbre ña na̱ní circuncisión kúu na ká'a̱n ra xa̱'a̱? ¿Án o̱n ndixa ñii ki̱'va saá ká'a̱n ra xa̱'a̱ ni̱vi na o̱n vása ní‑kisa ndivi costumbre yó'o? Saá chi to̱'on ña sa̱kán ni̱ka̱'a̱n ndi̱ xí'in ndó ká'a̱n ña ndí ta̱Abraham ka̱ndixa ra Ndios, ta xa̱'a̱ ña ke̱'é ra saá, Ndios ka̱chí ra ndí ta̱Abraham ndu̱u ra ta̱ndii ta̱ o̱n ko̱ó kua̱chi ndíso no̱o̱ ra.
45004010	¿Ama xi̱kuu ña ka̱chí Ndios ta̱Abraham kúu ra ta̱ndii no̱o̱ ra? ¿Án ki̱vi̱ si'na ña xa ki̱sa ndivi ta̱Abraham circuncisión xi̱kuu ña? ¿Án ki̱vi̱ o̱n ta̱'án ka̱ kasa ndivi ta̱Abraham costumbre yó'o xi̱kuu ña? Kúnda̱a̱ ini yó ndí ki̱vi̱ o̱n ta̱'án ka̱ ta̱Abraham kasa ndivi ra ñacircuncisión yó'o, Ndios ni̱ka̱'a̱n ra ta̱Abraham ndu̱u ra ta̱ndii ta̱ o̱n ko̱ó kua̱chi ndíso no̱o̱ ra.
45004011	Saá chi si'na ta̱Abraham ka̱ndixa ra Ndios, ta xa̱'a̱ ñayó'o Ndios ni̱ka̱'a̱n ra ndí ta̱Abraham ndu̱u ra ta̱ndii no̱o̱ ra ta va̱'a yóo xí'in ra. Ta ki̱vi̱ xa ndu̱u ta̱Abraham ta̱ndii no̱o̱ Ndios, ta saá ki̱sa ndivi ra ñacircuncisión yó'o. Ta ndi̱'i ki̱sa ndivi ra ñayó'o, ta̱Abraham xi̱komí ra ñii marca lo'o no̱o̱ ko̱ñu ra, ña xi̱kuu ña ñii seña ña sa̱ná'a ndí Ndios sa̱nduu ra ta̱Abraham ta̱a ta̱ ndii ta̱ o̱n ko̱ó kua̱chi ndíso no̱o̱ ra xa̱'a̱ ña ka̱ndixa ña'á ra. Ta saá ta̱Abraham yó'o ndu̱u ra nda̱tán yóo yivá ndi'i ni̱vi na ndino'o ini kándixa Ndios, vará sava ni̱vi yó'o o̱n vása ní‑kisa ndivi na circuncisión. Saá chi xa̱'a̱ ña ni̱vi yó'o kándixa na Ndios ñii ki̱'va nda̱tán ta̱Abraham ka̱ndixa ña'á ra, Ndios sa̱nduu ra na ni̱vi na ndii, na o̱n ko̱ó kua̱chi ndíso no̱o̱ ra, ta va̱'a yóo ra xí'in na vitin.
45004012	Ta sava mi̱i yó kúu najudío, ta ni̱vi na kísa ndivi circuncisión kúu yó, ta kúu yó ni̱vi nasa̱'ya ñani síkuá ta̱Abraham. Ta saá, xíni̱ ñó'ó ñii ki̱'va saá kandixa yó Ndios, nda̱tán ta̱Abraham ka̱ndixa ña'á ra. Tá o̱n vása kándixa yó Ndios saá, ta o̱n vása kómí yó nda̱yí ña káchí yó ndí ta̱Abraham kúu yivá yó.
45004013	Ndios xí'in to̱'on ra ki̱ndo̱o ra xí'in ta̱Abraham, ña káchí ndí ta̱Abraham xí'in sa̱'ya ñani síkuá ra kuu ni̱vi na naki'in ndi'i ño'o̱ ñoyívi yó'o, chi ñii ki̱vi̱ ña va̱xi Ndios taxi ra ña nda'a̱ na. Ta xíni̱ yó ndí ta̱Abraham xi̱taku̱ ra kua̱'a̱ ní kui̱ya̱ si'na ka̱ no̱o̱ ta̱Moisés, ta̱a ta̱ na̱ki'in nda̱yí ña ta̱xi Ndios nda'a̱ ra. Ta xa̱'a̱ ñayó'o kúnda̱a̱ ini yó ndí o̱n si̱ví xa̱'a̱ ña ki̱sa ndivi ta̱Abraham nda̱yí yó'o kúu ña Ndios ki̱ndo̱o ra ke'é ra ñava̱'a saá xí'in ra. Ta xa̱'a̱ ña ndino'o ní ini ra ka̱ndixa ra Ndios, ta̱Abraham ndu̱u ra ta̱ndii no̱o̱ Ndios, ta Ndios ki̱ndo̱o ra xí'in ta̱Abraham taxi ra ñava̱'a nda'a̱ ra.
45004014	Ta saá kúnda̱a̱ ini yó ndí xa̱'a̱ ña kándixa ni̱vi Ndios kúu ña naki'in na ñava̱'a ña ki̱ndo̱o ra taxi ra nda'a̱ na. Ta o̱n si̱ví xa̱'a̱ ña kísa ndivi ni̱vi nda̱yí Ndios kúu ña naki'in na ñava̱'a nda'a̱ Ndios. Saá chi tá ndixa xa̱'a̱ ña kísa ndivi yó nda̱yí Ndios kúu xa̱'a̱ ña Ndios táxi ra ñava̱'a nda'a̱ yó, níkúu, ta saá ña ma̱ni̱ kúu ña kándixa yó Ndios, ta ñii ki̱'va saá, ni o̱n vása ndáya̱'ví to̱'on ña ki̱ndo̱o Ndios xí'in ni̱vi na kándixa ña'á.
45004015	Chi nda̱yí Ndios káchí ña ndí xíni̱ ñó'ó xo̱'vi̱ ni̱vi na yá'a ndoso nda̱yí ra. Tá o̱n ko̱ó nda̱yí Ndios ña sáná'a kua̱chi ni̱vi, níkúu, ta o̱n kóo kua̱chi ndíso nayó'o.
45004016	Ta saá, ña xíni̱ ñó'ó ní ka̱ kúu ña ndino'o ini yó kándixa yó Ndios, chi xa̱'a̱ ñayó'o naki'in yó ñava̱'a ki̱ndo̱o Ndios taxi ra nda'a̱ sa̱'ya ñani síkuá ta̱Abraham. Ndios kúu ta̱a ta̱ va̱'a ní ini, ta xa̱'a̱ ñayó'o saní'i ra ñava̱'a ndi'i ni̱vi na kúu na kándixa ña'á, nda̱tán ta̱Abraham ka̱ndixa ra Ndios kui̱ya̱ xi̱na̱'á. Ta ni̱vi yó'o, án kúu na ni̱vi na xíni̱ nda̱yí ña ni̱taa ta̱Moisés, án kúu na ni̱vi na o̱n vása xíni̱ nda̱yí yó'o, ta ndi'i saá ni̱vi na ndino'o ini kándixa Ndios, nduu na nda̱tán yóo sa̱'ya ta̱Abraham. Saá chi ta̱Abraham kúu yivá ndi'i ni̱vi na ndino'o ini kándixa Ndios.
45004017	Ta to̱'on Ndios ña ni̱taa na xi̱na̱'á káchí ña saá: “Yi̱'i̱, Ndios, taxi i̱ ndí yó'ó ta̱Abraham nduu ún yivá kua̱'a̱ ní ti'vi ni̱vi na kutaku̱ kua̱'a̱ ní ñoo ndi'i saá xiiña no̱o̱ ño'o̱ ñoyívi”, ka̱chí Ndios xí'in ta̱Abraham. Ta Ndios, ta̱a ta̱ ki̱ndo̱o saá xí'in ta̱Abraham, kúu ñii la̱á Ndios, ta̱a ta̱ kómí ndee̱ sanataku̱ ni̱vi na xa ni̱xi'i̱, ta kómí ra ndee̱ ña kasa va̱'a ra ña o̱n ta̱'án kuva̱'a.
45004018	Vará nda̱ lo'o o̱n ko̱ó ka̱ xa̱'a̱ ña kundati ta̱Abraham ña kukomí ra sa̱'ya ra, ta ka̱ndixa ra to̱'on ña ki̱ndo̱o Ndios xí'in ra, ta xi̱ndati ra Ndios ña ndixa kasa ndivi ra to̱'on ra yó'o. Ta saá ta̱Abraham ndu̱u ra yivá kua̱'a̱ ní ni̱vi na táku̱ ndi'i saá xiiña no̱o̱ ño'o̱ ñoyívi yó'o. Chi Ndios ki̱ndo̱o ra xí'in ta̱Abraham ndí sa̱'ya ñani síkuá ra kua̱'a̱ ní kui̱na̱ na, ta ñii ki̱'va nda̱tán to̱'on ña ni̱ka̱'a̱n Ndios xí'in ta̱Abraham, saá ku̱ndivi ña.
45004019	Ta̱Abraham xa yatin kukomí ra ñii ciento kui̱ya̱, ta xíni̱ ra o̱n ko̱ó ka̱ ndee̱ kómí yi̱kí ko̱ñu ra ña kuchiño kukomí ra sa̱'ya ra, ta ñii ki̱'va saá xíni̱ ra ndí ñásí'í ra ñáSara, ña'a̱ ñá o̱n ki̱ví koo sa̱'ya kúu ñá. Vará ta̱Abraham xáni si̱ni̱ ra xa̱'a̱ yi̱kí ko̱ñu ra xa yóo ña nda̱tán yóo ña ni̱xi'i̱ chi o̱n ko̱ó ka̱ ndee̱ kómí ña, ta saá ni, ta̱Abraham nda̱ lo'o o̱n vása ní‑sandakoo ra kándixa ra ña ndixa Ndios kasa ndivi ra to̱'on ña ki̱ndo̱o ra xí'in ra.
45004020	Ta o̱n vása ní‑xika ini ra án ndixa án o̱n ndixa kasa ndivi Ndios to̱'on ra. Nda̱ víka̱, ndeé ka̱ chi̱kaa̱ ini ra kándixa ra Ndios, ta ndino'o xi̱ndaa ini ra ndí Ndios kasa ndivi ra to̱'on ra. Ta xa̱'a̱ ñayó'o, ki̱sa ká'no ra Ndios.
45004021	Saá chi ta̱Abraham ndino'o ní ini ra ka̱ndixa ra ndí Ndios kómí ra ndee̱ kasa ndivi ra ndi'i to̱'on ña ni̱ka̱'a̱n ra xí'in ra.
45004022	Xa̱'a̱ ña ta̱Abraham ndixa xi̱ndaa ini ra Ndios saá, Ndios ni̱ka̱'a̱n ra ta̱Abraham kúu ta̱ndii ta̱ o̱n ko̱ó kua̱chi ndíso no̱o̱ ra, ta va̱'a yóo ra xí'in ra.
45004023	Ta to̱'on Ndios ña ni̱taa na xi̱na̱'á, ká'a̱n ña ndí ta̱Abraham kúu ra ta̱ndii no̱o̱ Ndios chi ka̱ndixa ña'á ra, ta to̱'on yó'o o̱n vása ndasaá kuiti ká'a̱n ña xa̱'a̱ ta̱Abraham,
45004024	ta ñii ki̱'va ká'a̱n ña xa̱'a̱ mi̱i yó, na kúu ni̱vi na ndixa kándixa Ndios, ta̱ kúu ta̱a ta̱ sa̱nataku̱ Jesucristo ta̱Ká'no no̱o̱ yó. Ta xa̱'a̱ ña kándixa yó ra, Ndios ka̱'a̱n ra ndí mi̱i yó kúu ni̱vi na ndii na o̱n ko̱ó kua̱chi ndíso no̱o̱ ra, ta va̱'a yóo yó xí'in ra.
45004025	Xa̱'a̱ ña cha'vi ra xa̱'a̱ kua̱chi yó, Ndios ta̱xi ra Jesucristo ni̱xi'i̱ ra, ta xa̱'a̱ ña kuchiño nduu yó ni̱vi na ndii no̱o̱ ra, Ndios sa̱nataku̱ ra Jesucristo.
45005001	Xa̱'a̱ ña kándixa yó Jesucristo, Ta̱a ta̱Ká'no no̱o̱ yó, Ndios sa̱nduu ra mi̱i yó ni̱vi na ndii na o̱n ko̱ó kua̱chi ndíso no̱o̱ ra. Ta xa̱'a̱ ña ki̱sa ndivi Jesucristo, chi ni̱xi'i̱ ra nda'a̱ tón cruz, vitin vivíi nákutá'an yó xí'in Ndios.
45005002	Saá chi Jesucristo ki̱sa ndivi ra chiño ña táxi ña va̱'a nakutá'an yó xí'in Ndios. Ta vitin xa̱'a̱ ña kándixa yó Jesucristo, táku̱ yó yichi̱ no̱o̱ Ndios ké'é ra kua̱'a̱ ní ñava̱'a xí'in yó, ta kúsii̱ ní ini yó chi ndáa ini yó ndí ki̱vi̱ ña va̱xi kutaku̱ yó xí'in Ndios ñoyívi ni̱no no̱o̱ yóo ndi'i ñalivi ná'no ña yé'e.
45005003	Ta o̱n si̱ví ndasaá kuiti xa̱'a̱ ñava̱'a yó'o kúu xa̱'a̱ ña kúsii̱ ini yó, ta xa̱'a̱ ña xó'vi̱ yó vitin kúu ña kúsii̱ ini yó. Saá chi kúnda̱a̱ ini yó ndí ña xó'vi̱ yó chíndeé ña mi̱i yó ña nduu yó ni̱vi na kúchiño kundeé ini xí'in ndi'i ña yo̱'vi̱ xó'vi̱ na, ta ndeé ka̱ kundiko̱n na yichi̱ Ndios.
45005004	Saá chi ña xó'vi̱ yó kúu ña xíto ndoso mi̱i yó án ndino'o ini yó ndíko̱n yó Ndios. Ta ña kúndeé ini yó xí'in ña xó'vi̱ yó yó'o, táxi ña ndí kusii̱ ka̱ ini Ndios koni ra mi̱i yó. Ta xa̱'a̱ ña kúndeé ini yó no̱o̱ ña xíto ndoso yó saá, ndeé ka̱ ndáa ini yó ña ndixa Ndios kasa ndivi ra ndi'i to̱'on ña ni̱ka̱'a̱n ra xí'in yó.
45005005	Ta nda̱ lo'o o̱n si̱ví ña ma̱ni̱ kuiti kúu ña ndáa ini yó kasa ndivi Ndios ña ni̱ka̱'a̱n ra xí'in yó, chi Ndios sa̱ní'i ra Níma̱ ra ña táku̱ ña ini yó, ta Níma̱ ra yó'o xa sa̱kutú ña ini yó xí'in ña kí'vi ní ini Ndios xíni ra mi̱i yó.
45005006	Ta mi̱i yó, vará xi̱kuu yó ni̱vi na xi̱ndiso ní kua̱chi no̱o̱ Ndios, ta o̱n ko̱ó ndee̱ xi̱komí yó ña kuchiño saka̱ku yó xí'in mi̱i yó no̱o̱ ndee̱ ña o̱n vá'a ña xa̱'nda chiño no̱o̱ yó, ta saá tá ni̱to̱nda̱a ki̱vi̱ ña chi̱tóni̱ Ndios, ta Jesucristo ni̱xi'i̱ ra no̱o̱ yó xa̱'a̱ kua̱chi yó.
45005007	Ña yo̱'vi̱ ní kúu ña nani̱vi taxi xí'in mi̱i na ña kivi̱ na xa̱'a̱ inka̱ ni̱vi na kúu nanda̱a̱. Ta saá ni, ndásana va yóo ni̱vi na ndino'o ini kuchiño taxi xí'in mi̱i na kivi̱ na xa̱'a̱ inka̱ ni̱vi, na kúu nava̱'a ní.
45005008	Ta Ndios sáná'a ra ndasaá ndeé ní kónó nákaa̱ ña kí'vi ní ini ra xíni ra mi̱i yó, chi mi̱i ki̱vi̱ ña xíka ka̱ yó kua̱'a̱n yó yichi̱ ña o̱n vá'a, ta Jesucristo ta̱xi xí'in mi̱i ra ni̱xi'i̱ ra xa̱'a̱ yó.
45005009	Ta xí'in ni̱i̱ ra ña ke̱e yi̱kí ko̱ñu Jesucristo ki̱vi̱ ni̱xi'i̱ ra xa̱'a̱ kua̱chi yó nda'a̱ tón cruz, Ndios sa̱nduu ra yó ni̱vi na ndii na o̱n ko̱ó kua̱chi ndíso no̱o̱ ra vitin. Ta xa̱'a̱ ñayó'o ña ki̱sa ndivi Jesucristo xa̱'a̱ yó, ndixa Ndios o̱n saxo̱'vi̱ ra mi̱i yó, ki̱vi̱ kasa nani ra xa̱'a̱ kua̱chi ndi'i ni̱vi ñoyívi yó'o.
45005010	Ta ki̱vi̱ o̱n ta̱'án kandixa yó Jesucristo, ta mi̱i ki̱vi̱ ña xíka ka̱ yó kísa toon yó no̱o̱ Ndios, ta Ndios ke̱'é ra ñava̱'a ní xí'in yó, chi Sa̱'ya ra Jesucristo ni̱xi'i̱ ra xa̱'a̱ kua̱chi yó. Ta ña ni̱xi'i̱ Jesucristo kómí ña ndee̱ ká'no, chi ta̱xi ña na̱kutá'an va̱'a yó xí'in Ndios. Ta saá xa̱'a̱ ña na̱taku̱ Jesucristo ta táku̱ ra ndi'i saá ki̱vi̱, kúnda̱a̱ ini yó ndí ndixa saka̱ku ra mi̱i yó, ta kutaku̱ yó xí'in ra ndi'i saá ki̱vi̱.
45005011	Ta o̱n si̱ví ndasaá kuiti ñayó'o kúu ña táxi kusii̱ ini yó. Ta kúsii̱ ini yó ta kísa ká'no yó Ndios chi Jesucristo, Ta̱a ta̱Ká'no no̱o̱ yó, xa ki̱sa ndivi ra chiño ña ta̱xi va̱'a nákutá'an yó xí'in Ndios, ta vitin vivíi yóo yó xí'in ra.
45005012	Ñano̱ó o̱n ko̱ó ña o̱n vá'a ní‑xiyo ñoyívi yó'o. Ta ta̱Adán, ta̱a ta̱no̱ó ki̱sa va̱'a Ndios, ta̱yó'o kúu ta̱no̱ó ke̱'é ña o̱n vá'a, ta saá ki̱xaa̱ ña o̱n vá'a ñoyívi yó'o. Ta saá ndi'i ni̱vi ki̱xá'á na ké'é na ña o̱n vá'a, ta xa̱'a̱ ña o̱n vá'a ké'é ni̱vi, xíni̱ ñó'ó kivi̱ ndi'i na.
45005013	Tá o̱n ta̱'án ka̱ taxi Ndios nda̱yí ra nda'a̱ ta̱Moisés, ta kua̱'a̱ ní ña o̱n vá'a ke̱'é ni̱vi ñoyívi yó'o saá. Ta saá ni, Ndios o̱n vása ní‑sakuiso ra kua̱chi sa̱ta̱ ni̱vi yó'o, chi o̱n vása ní‑xikomí na nda̱yí ra.
45005014	Ta saá ni, ndi'i ni̱vi na xi̱taku̱ ñoyívi yó'o, nda̱ ki̱vi̱ xi̱taku̱ ta̱Adán ta̱nda̱ ki̱vi̱ xi̱taku̱ ta̱Moisés, ni̱xi'i̱ ndi'i nayó'o, chi ndi'i nayó'o ke̱'é na ña o̱n vá'a. Ta ni̱vi na xi̱taku̱ kui̱ya̱ ña o̱n ta̱'án ka̱ Ndios taxi ra nda̱yí ra nda'a̱ ta̱Moisés, ni̱vi yó'o ke̱'é na kua̱'a̱ ní ña o̱n vá'a, vará o̱n vása ní‑kunda̱a̱ ini na ndí ña o̱n vá'a ke̱'é na kúu ña ni̱ya'a ndoso na ña xa̱'nda chiño Ndios. Ta saá ña o̱n vá'a ke̱'é ni̱vi yó'o o̱n si̱ví ñii kúu ña xí'in ña o̱n vá'a ke̱'é ta̱Adán. Saá chi ta̱Adán, vará ku̱nda̱a̱ ini ra ña xa̱'nda chiño Ndios no̱o̱ ra, ta ni̱‑xiin ra chikaa̱ so̱'o ra ña ni̱ka̱'a̱n Ndios xí'in ra. Ta ta̱Adán yó'o xi̱kuu ra ta̱no̱ó no̱o̱ yichi̱ o̱n vá'a mi̱i ra, ta kua̱'a̱ ní ni̱vi ndíko̱n na yichi̱ ra. Ta ki̱xaa̱ inka̱ ta̱a ta̱ kúu ta̱no̱ó no̱o̱ yichi̱ va̱'a mi̱i ra, ta ta̱yó'o kúu Jesucristo, ta kua̱'a̱ ní ni̱vi ndíko̱n na yichi̱ ra.
45005015	Ta nda̱ lo'o o̱n vása náta'an ña o̱n vá'a ña ke̱'é ta̱Adán xí'in ñava̱'a ki̱sa ndivi Jesucristo. Saá chi xa̱'a̱ ña o̱n vá'a ke̱'é ta̱Adán, ndi'i ni̱vi xíni̱ ñó'ó kivi̱ na. Ta xa̱'a̱ ñava̱'a ki̱sa ndivi Jesucristo, Ndios sa̱ní'i ra ñava̱'a kua̱'a̱ ní ni̱vi, chi táxi ra kutaku̱ na xí'in ra ndi'i saá ki̱vi̱ ña va̱xi.
45005016	Ta ndixa o̱n vása náta'an ña o̱n vá'a ke̱'é ta̱Adán xí'in ñava̱'a sání'i Ndios ni̱vi. Saá chi xa̱'a̱ ñii ña o̱n vá'a ña ke̱'é ta̱Adán, ta̱xi ña ki̱xaa̱ ña o̱n vá'a ñoyívi yó'o, ta saá ndi'i ni̱vi ki̱xá'á na ké'é na ña o̱n vá'a, ta xíni̱ ñó'ó kivi̱ na xa̱'a̱ ña o̱n vá'a ké'é na. Ta saá ni, ñava̱'a sa̱ní'i Ndios ni̱vi kúu ña sánduu ra na ni̱vi na ndii na o̱n ko̱ó kua̱chi ndíso no̱o̱ ra, ta táxi ra ña kutaku̱ na xí'in ra ndi'i saá ki̱vi̱ ña va̱xi. Vará ni̱vi na ke̱'é kua̱'a̱ ní ña o̱n vá'a kúu na, Ndios kúchiño ra sanduu ra na ni̱vi na ndii no̱o̱ ra, chi Jesucristo ni̱xi'i̱ ra xa̱'a̱ kua̱chi na.
45005017	Kua̱chi ñii la̱á ta̱a ta̱no̱ó ta̱Adán xi̱komí ña ndee̱ ña táxi ña ndi'i ni̱vi kivi̱ na. Ta saá ni, ñava̱'a ke̱'é ñii la̱á Jesucristo kómí ní ka̱ ña ndee̱ no̱o̱ kua̱chi ta̱no̱ó yó'o, chi xa̱'a̱ ñava̱'a ke̱'é Jesucristo, ni̱vi kuchiño kutaku̱ ndino'o na ta ka'nda chiño na xí'in Ndios ndi'i saá ki̱vi̱ ña va̱xi. Ni̱vi yó'o kúu ni̱vi na xa na̱ki'in ñava̱'a ní sa̱ní'i Ndios na, chi Ndios sa̱ka̱ku ra na, ta sa̱nduu ra na ni̱vi na ndii na o̱n ko̱ó kua̱chi ndíso no̱o̱ ra xa̱'a̱ ña kándixa na Jesucristo.
45005018	Ta saá kúnda̱a̱ ini yó ndí xa̱'a̱ kua̱chi ñii la̱á ta̱no̱ó, ndi'i ni̱vi ké'é na ña o̱n vá'a, ta ndíso na kua̱chi no̱o̱ Ndios. Ta xa̱'a̱ ñayó'o ndi'i ni̱vi xíni̱ ñó'ó kivi̱ na. Ta saá ni, xa̱'a̱ ñava̱'a ñanda̱a̱ ki̱sa ndivi ñii la̱á Jesucristo, Ndios kuchiño sanduu ra ndi'i ni̱vi na ndii no̱o̱ ra, ña kuchiño kutaku̱ na xí'in ra ndi'i saá ki̱vi̱ ña va̱xi.
45005019	Xa̱'a̱ ña o̱n vá'a ke̱'é ñii ta̱a, ña ni̱‑xiin ra chikaa̱ so̱'o ra to̱'on ña ni̱ka̱'a̱n Ndios xí'in ra, ndi'i ni̱vi ki̱xá'á na kua̱'a̱n na yichi̱ o̱n vá'a ta̱yó'o, ta ndíso na kua̱chi. Ta xa̱'a̱ ñava̱'a ñanda̱a̱ ki̱sa ndivi ñii la̱á Jesucristo, chi chi̱kaa̱ so̱'o ra to̱'on Ndios, kua̱'a̱ ní ni̱vi ki̱xá'á na ndíko̱n na yichi̱ ra, ta Ndios sa̱nduu ra nayó'o ni̱vi na ndii na o̱n ko̱ó kua̱chi ndíso no̱o̱ ra.
45005020	Ndios ta̱xi ra nda̱yí ra nda'a̱ ni̱vi xa̱'a̱ ña kunda̱a̱ ini na ndí kua̱'a̱ ní ña o̱n vá'a ké'é na, ta ndíso ní na kua̱chi no̱o̱ Ndios. Vará yóo kua̱'a̱ ní ña o̱n vá'a ké'é ni̱vi, ta ví'í ní ka̱ ku̱ká'no ñava̱'a ndino'o ke̱'é Ndios xí'in na.
45005021	Ta o̱n ta̱'án ka̱ kixaa̱ Jesucristo, ta ndee̱ ña o̱n vá'a xi̱kuu ña xa̱'nda chiño no̱o̱ ni̱vi, ta ndi'i ni̱vi xíni̱ ñó'ó kivi̱ na xa̱'a̱ ña o̱n vá'a ké'é na. Ta vitin ñava̱'a ndino'o Ndios kúu ña xá'nda chiño no̱o̱ ndi'i ni̱vi na kándixa Jesucristo, Ta̱a ta̱Ká'no no̱o̱ yó. Saá chi Ndios sa̱nduu ra nayó'o ni̱vi na ndii no̱o̱ ra, ta táxi ra ña kutaku̱ ndino'o na xí'in ra ndi'i saá ki̱vi̱ ña va̱xi.
45006001	Ta saá, ¿yu kúu ña ka̱'a̱n yó vitin xa̱'a̱ ña xíni̱ ñó'ó kutaku̱ yó? ¿Án va̱'a kundiko̱n yó ke'é ka̱ yó kua̱'a̱ ní ka̱ ña o̱n vá'a, chi saá Ndios ke'é ra kua̱'a̱ ní ka̱ ñava̱'a xí'in yó? Chi ndixa Ndios kasa ká'no ini ra xa̱'a̱ ndi'i ña o̱n vá'a ke'é yó.
45006002	¡Nda̱ lo'o o̱n vása va̱'a ke'é ka̱ yó saá! Chi mi̱i yó ni̱vi na kándixa Jesucristo, xi̱na̱'á xi̱taku̱ yó kísa ndivi yó ña xá'nda chiño ña o̱n vá'a no̱o̱ yó. Ta vitin nda̱tán yóo ni̱vi na ni̱xi'i̱, saá yóo yó no̱o̱ ña o̱n vá'a, ta xa̱'a̱ ñayó'o o̱n vása chíkaa̱ ka̱ so̱'o yó ña xá'nda chiño ña o̱n vá'a.
45006003	¿Án o̱n vása kúnda̱a̱ ini ndó yu kúu ña kóni kachí ña xa chi̱chi yó ñii ki̱'va nda̱tán chi̱chi Jesucristo? Saá chi ña chi̱chi yó saá kóni kachí ña ndí ñii ndu̱u yó xí'in Jesucristo, ta tuku kóni kachí ña ni̱xi'i̱ yó xí'in ra.
45006004	Saá chi Jesucristo ni̱xi'i̱ ra ta ni̱ndu̱xu̱n ra. Ta ña chi̱chi yó nda̱tán chi̱chi mi̱i ra kóni kachí ña ni̱xi'i̱ yó ta ni̱ndu̱xu̱n yó ñii káchí xí'in Jesucristo. Ta ndixa nda̱tán Ndios sa̱nataku̱ ra Jesucristo xí'in ndee̱ ká'no ra, saá yóo ña ke'é ra xí'in mi̱i yó. Saá chi xa̱'a̱ ña ni̱xi'i̱ yó ñii káchí xí'in Jesucristo, Ndios ta̱xi ra ña ka̱ku tuku yó ta ndu̱u yó ni̱vi xa̱á na kúchiño vivíi kutaku̱ no̱o̱ ra.
45006005	Kúnda̱a̱ ini yó ndí ña chi̱chi yó sáná'a ña ndí ñii ndu̱u yó xí'in Jesucristo, ta ñii káchí ni̱xi'i̱ yó xí'in ra. Ta xa̱'a̱ ñayó'o kúnda̱a̱ ini yó ndí ñii ki̱'va nda̱tán na̱taku̱ Jesucristo, saá nataku̱ mi̱i yó ki̱vi̱ ña va̱xi.
45006006	Ta vitin kúnda̱a̱ ini yó ki̱vi̱ ni̱xi'i̱ Jesucristo nda'a̱ tón cruz, ta nda̱tán ni̱xi'i̱ mi̱i yó, ni̱vi na xi̱taku̱ ti̱xin ndee̱ ña o̱n vá'a, saá ni̱xi̱yo ña. Saá chi ki̱vi̱ tá o̱n ta̱'án kandixa yó Jesucristo, ta saá ndee̱ ña o̱n vá'a xi̱xa'nda chiño no̱o̱ yó. Ta vitin mi̱i yó o̱n vása xíni̱ ñó'ó táku̱ ka̱ yó kísa ndivi yó ña xá'nda chiño ndee̱ ña o̱n vá'a yó'o no̱o̱ yó.
45006007	Chi xa̱'a̱ ña ni̱xi'i̱ yó xí'in Jesucristo, yóo yó nda̱tán yóo ni̱vi na ni̱xi'i̱ no̱o̱ ndee̱ ña o̱n vá'a yó'o, ta ndee̱ o̱n vá'a yó'o o̱n vása kómí ka̱ ña nda̱yí ka'nda chiño ña no̱o̱ mi̱i yó.
45006008	Ta saá xa̱'a̱ ña ni̱xi'i̱ yó xí'in Jesucristo, ndixa ndáa ini yó ña kutaku̱ yó xí'in ra ndi'i saá ki̱vi̱ ña va̱xi.
45006009	Ta kúnda̱a̱ va̱'a ini yó ndí ni̱xi'i̱ Jesucristo ta na̱taku̱ ra, ta nda̱ ñii ki̱vi̱ o̱n kivi̱ ka̱ ra. Saá chi ndee̱ ña xá'ni ni̱vi o̱n vása ka̱ kúchiño kundeé ña no̱o̱ Jesucristo.
45006010	Jesucristo ñii la̱á yichi̱ ni̱xi'i̱ ra xa̱'a̱ kua̱chi ni̱vi, ta xí'in ña ni̱xi'i̱ ra sa̱ndi'i ra xa̱'a̱ ndee̱ ña o̱n vá'a. Ta vitin táku̱ ra xa̱'a̱ ña chinóo síkón ra ñato̱'ó Ndios.
45006011	Ta saá ndó'ó, xa̱'a̱ ña ñii ndu̱u ndó xí'in Jesucristo, va̱'a kani si̱ni̱ ndó ndí kúu ndó ni̱vi na ni̱xi'i̱ no̱o̱ ndee̱ ña o̱n vá'a. Ta ñii káchí nda̱tán táku̱ Jesucristo, saá kutaku̱ ndó ke'é ndó ñava̱'a ña chinóo síkón ndó ñato̱'ó Ndios.
45006012	O̱n taxi ndó ña ka'nda chiño ndee̱ ña o̱n vá'a no̱o̱ yi̱kí ko̱ñu ndó, ni o̱n vása kasa ndivi ndó ndi'i no̱o̱ ña o̱n vá'a ña kútoo ní yi̱kí ko̱ñu ndó.
45006013	Ta nda̱ lo'o o̱n taxi xí'in mi̱i ndó kasa ndivi ndó ña o̱n vá'a, ta o̱n taxi ndó ná koni̱ ñó'ó ñandiva̱'a nda̱ ñii xiiña yi̱kí ko̱ñu ndó. Nda̱ víka̱, taxi ndi'i xí'in mi̱i ndó nda'a̱ Ndios ña koni̱ ñó'ó ra ndi'i xiiña yi̱kí ko̱ñu ndó xa̱'a̱ ña kasa ndivi ndó ñava̱'a ñanda̱a̱ no̱o̱ ra. Saá va̱'a ke'é ndó chi vitin kúu ndó ni̱vi na táku̱ ndino'o no̱o̱ Ndios, vará xi̱na̱'á xi̱kuu ndó ni̱vi na ni̱xi'i̱ no̱o̱ ra.
45006014	Ta vitin ndee̱ ña o̱n vá'a o̱n kúchiño ka̱ ka'nda chiño ña no̱o̱ ndó. Chi vitin nda̱yí ña ni̱taa ta̱Moisés xi̱na̱'á o̱n si̱ví ka̱ ña xá'nda chiño no̱o̱ yó kúu ña, ta vitin táku̱ yó kua̱'a̱n yó yichi̱ xa̱á, ta ñava̱'a ini Ndios kúu ña xá'nda chiño no̱o̱ yó.
45006015	Ta saá, ¿yukía̱ xíni̱ ñó'ó ke'é ka̱ yó vitin? Saá chi nda̱yí ña ni̱taa ta̱Moisés xi̱na̱'á o̱n si̱ví ka̱ ña xá'nda chiño no̱o̱ yó kúu ña, ta vitin táku̱ yó kua̱'a̱n yó yichi̱ xa̱á, ta ñava̱'a ini Ndios kúu ña xá'nda chiño no̱o̱ yó. Ta xa̱'a̱ ñayó'o, ¿án va̱'a ke'é ka̱ yó kua̱'a̱ ní ña o̱n vá'a? ¡Nda̱ lo'o o̱n vása va̱'a ke'é yó saá!
45006016	¿Án o̱n vása kúnda̱a̱ ini ndó táná taxi xí'in mi̱i ndó ña kasa ndivi ndó ndi'i ña ndúkú ñii ta̱a no̱o̱ ndó, ta saá to̱nda̱a ndó nduu ndó ñii esclavo ta̱a yó'o, ta o̱n kuchiño ka̱ ndó ka'nda chiño ndó xa̱'a̱ mi̱i ndó? Ta ñayó'o sáná'a ña táná taxi xí'in mi̱i yó ña kasa ndivi yó ndi'i ña xá'nda chiño ndee̱ ña o̱n vá'a no̱o̱ yó, ta saá to̱nda̱a yó nduu yó esclavo, ni̱vi na ndasaá kuiti kasa ndivi ña kóni ndee̱ ña o̱n vá'a no̱o̱ na, ta saá kua̱'a̱n yó yichi̱ no̱o̱ sandi'i yó xa̱'a̱ mi̱i yó no̱o̱ Ndios. Ta saá ni, táná taxi xí'in mi̱i yó ña kasa ndivi yó ña kóni Ndios, ta saá to̱nda̱a yó nduu yó esclavo Ndios, ni̱vi na ndasaá kuiti kasa ndivi ña kóni ra, ta saá va̱'a kua̱'a̱n yó yichi̱ no̱o̱ vivíi táku̱ yó xí'in Ndios, saá chi sa̱nduu ra yó ni̱vi na ndii na o̱n ko̱ó kua̱chi ndíso no̱o̱ ra.
45006017	¡Ta yi̱'i̱ ndixa táxi i̱ ña táxa'vi ña'á ní Ndios! Saá chi vará xi̱na̱'á xi̱kuu ndó esclavo ñandee̱ o̱n vá'a, ta xi̱taku̱ ndó kísa ndivi ndó ña xá'nda chiño ñandee̱ o̱n vá'a yó'o no̱o̱ ndó, ta vitin xí'in ña ndino'o ini ndó chíkaa̱ so̱'o ndó ta kísa ndivi ndó to̱'on ña sáná'a ndasaá vivíi xíni̱ ñó'ó kutaku̱ ni̱vi na kándixa Jesucristo.
45006018	Ndios xa sa̱ka̱ku ra ndó'ó, ta kua̱'a̱n ndíka̱ ndó no̱o̱ ndee̱ ña o̱n vá'a, ta vitin ndó'ó kísa ndivi ndó ñava̱'a ñanda̱a̱ ña kóni Ndios.
45006019	Xí'in to̱'on ña o̱n vása yo̱'vi̱ ní kunda̱a̱ ini ni̱vi kúu ña ndato̱'on i̱ xí'in ndó vitin, chi ni̱vi na lo'o ní kúnda̱a̱ ini kúu ndó. Náká'án ndó tá ki̱vi̱ si'na ta o̱n ta̱'án kandixa ndó Jesucristo, ndó'ó ta̱xi xí'in mi̱i ndó nda'a̱ ndee̱ ña o̱n vá'a ña ki̱sa ndivi ndó ndi'i no̱o̱ ñakini xí'in ndi'i no̱o̱ ñandiva̱'a. Ta vitin xíni̱ ñó'ó taxi xí'in mi̱i ndó nda'a̱ Ndios ña kasa ndivi ndó ñava̱'a ñanda̱a̱ ña kóni ra. Ta xí'in ña ké'é ndó saá nduu ndó ni̱vi na ndii na o̱n ko̱ó kua̱chi ndíso no̱o̱ ra.
45006020	Ki̱vi̱ si'na tá o̱n ta̱'án ka̱ kandixa ndó Jesucristo, xi̱kuu ndó ni̱vi esclavo na ndasaá kuiti ki̱sa ndivi ndi'i ña xá'nda chiño ndee̱ ña o̱n vá'a no̱o̱ na, ta xíká ní xi̱taku̱ ndó no̱o̱ ñava̱'a, chi nda̱ lo'o o̱n vása ní‑ndi'i ini ndó ndukú ndó ñava̱'a ñanda̱a̱ ña kóni Ndios.
45006021	Ta, ¿yu kúu ñava̱'a na̱ki'in ndó xa̱'a̱ ña ki̱sa ndivi ndó ndi'i no̱o̱ ña o̱n vá'a, xí'in ndi'i no̱o̱ ñakini ña sákuka'an no̱o̱ ndó vitin? Ndixa o̱n ko̱ó nda̱ ñii ñava̱'a na̱ki'in ndó xa̱'a̱ ña o̱n vá'a ke̱'é ndó saá, chi yichi̱ ña o̱n vá'a ni̱xa̱'a̱n ndó kúu ña yichi̱ no̱o̱ kua̱'a̱n ndó ndi'i xa̱'a̱ ndó no̱o̱ Ndios.
45006022	Ta Ndios xa sa̱ka̱ku ra ndó'ó no̱o̱ ndee̱ ña o̱n vá'a, ta o̱n vása ka̱ xá'nda chiño ña no̱o̱ ndó. Ta vitin ndino'o ini ndó xa ta̱xi xí'in mi̱i ndó nda'a̱ Ndios ña kasa ndivi ndó ña kóni ra. Ta xa̱'a̱ ñayó'o ndixa naki'in ndó ñava̱'a ní nda'a̱ Ndios, chi taxi ra kutaku̱ ndó xí'in ra ndi'i saá ki̱vi̱ ña va̱xi.
45006023	Ta ni̱vi na kísa ndivi ña xá'nda chiño ndee̱ ña o̱n vá'a no̱o̱ na, ndixa naki'in na ya'vi ña cha'vi ndee̱ ña o̱n vá'a yó'o no̱o̱ na. Ta ya'vi ña chá'vi ña kúu ña kivi̱ ndi'i na. Ta mi̱i yó, ñii ndu̱u yó xí'in Jesucristo chi kándixa yó ra, ta saá Ndios saní'i ra ñava̱'a mi̱i yó, ña kúu ña kutaku̱ yó xí'in ra ndi'i saá ki̱vi̱ ña va̱xi.
45007001	Nañani yó xí'in náki̱'va̱ yó, ndó'ó kúu ni̱vi na xíni̱ va̱'a nda̱yí Ndios ña ni̱taa ta̱Moisés. Ta saá xíni̱ ndó ndí nda̱yí yó'o ndasaá kuiti kómí ña ndee̱ ña xá'nda chiño ña no̱o̱ ni̱vi tá táku̱ na.
45007002	Ta nda̱yí yó'o ká'a̱n ña ndí tá yóo ñásí'í ñii ta̱a, ta ñáyó'o kúu ñásí'í ta̱a yó'o ndi'i saá ki̱vi̱ táku̱ ra. Ta saá ni, tá ni̱xi'i̱ yii̱ ñáña'a̱ yó'o, ta saá kindo̱o ndíka̱ ñá no̱o̱ nda̱yí ña ká'a̱n ndí kúu ñá ñásí'í ra.
45007003	Ta saá ni, tá táku̱ ka̱ yii̱ ñá, ta ñáña'a̱ yó'o sándakoo ñá yii̱ ñá xa̱'a̱ ña naki'in ñá inka̱ ta̱a, ta xa̱'a̱ ña ké'é ñá saá, ndíso ñá kua̱chi chi yá'a ndoso ñá nda̱yí Ndios ña ni̱taa ta̱Moisés ña káchí o̱n vása va̱'a naki'in ñáña'a̱ inka̱ ta̱a tá táku̱ ka̱ yii̱ ñá. Tá xa ni̱xi'i̱ yii̱ ñá, ta saá ñáña'a̱ yó'o kindo̱o ndíka̱ ñá no̱o̱ nda̱yí yó'o, ta va̱'a kuchiño ñá tonda̱'a̱ ñá xí'in inka̱ ta̱a, ta o̱n kóo kua̱chi kuiso ñá xa̱'a̱ ña ke'é ñá saá, chi ta̱ ni̱xi'i̱ kúu yii̱ ñá.
45007004	Cuento yó'o sáná'a ña mi̱i yó, ni̱vi na kándixa Jesucristo, ndí vitin kíndo̱o ndíka̱ yó no̱o̱ nda̱yí ña ni̱taa ta̱Moisés xi̱na̱'á. Saá chi xa̱'a̱ ña ñii kúu yó xí'in Jesucristo, ñii káchí ni̱xi'i̱ yó xí'in ra, ta vitin yóo yó nda̱tán yóo ni̱vi na ni̱xi'i̱ no̱o̱ nda̱yí yó'o, ta xíni̱ yó ndí nda̱yí o̱n vása xá'nda chiño ka̱ ña no̱o̱ ni̱vi na ni̱xi'i̱. Ta xa̱'a̱ ñayó'o kíndo̱o ndíka̱ yó ña kuchiño taxi xí'in mi̱i yó nda'a̱ Jesucristo, ta̱a ta̱ ni̱xi'i̱, ta na̱taku̱ ra. Ta xa̱'a̱ ña ñii kúu yó xí'in Jesucristo vitin, kúchiño ke'é yó kua̱'a̱ ní ñava̱'a ña sakusii̱ yó ini Ndios.
45007005	Ki̱vi̱ o̱n ta̱'án ka̱ kandixa yó Jesucristo, ta xíka yó yichi̱ no̱o̱ ña o̱n vá'a xá'nda chiño ña no̱o̱ yó. Ta ki̱vi̱ saá nda̱yí Ndios ña ni̱taa ta̱Moisés kúu ña sa̱nakáxín ini ndi'i ña o̱n vá'a ña kútoo ní yi̱kí ko̱ñu ke'é ña. Ta ñii la̱á ña na̱ki'in yó xa̱'a̱ ña ké'é yó ña o̱n vá'a yó'o kúu ña sándi'i yó xa̱'a̱ mi̱i yó no̱o̱ Ndios.
45007006	Ta vitin mi̱i yó, ni̱vi na kándixa Jesucristo, nda̱tán yóo ni̱vi na ni̱xi'i̱, saá yóo yó no̱o̱ yichi̱ yatá xi̱ndiko̱n yó, ta kíndo̱o ndíka̱ yó no̱o̱ ña. Ta nda̱yí Ndios ña ni̱taa ta̱Moisés xi̱na̱'á o̱n kómí ka̱ ndee̱ ña ka'nda chiño ña no̱o̱ mi̱i yó. Saá chi vitin Níma̱ Ndios ña táku̱ ini yó kúu ña xá'nda chiño no̱o̱ yó, ta ndíko̱n yó yichi̱ xa̱á no̱o̱ kísa ndivi yó ña kóni Níma̱ Ndios.
45007007	Ta saá, ¿yukía̱ xíni̱ ñó'ó ka̱'a̱n yó vitin? ¿Án ka̱'a̱n yó ndí nda̱yí Ndios ña ni̱taa ta̱Moisés kúu ña o̱n vá'a? ¡Nda̱ lo'o o̱n vá'a ka̱'a̱n yó saá! Ta ndixa nda̱yí kúu ña sáná'a mi̱i yó yu kúu ña o̱n vá'a. Saá chi yóo ñii nda̱yí ña káchí saá: “O̱n vá'a kutoo ní ini yó kukomí yó ña kómí inka̱ ni̱vi”, káchí nda̱yí. Tá o̱n ko̱ó nda̱yí ña káchí saá, níkúu, ta yi̱'i̱ o̱n vása kúnda̱a̱ ini i̱ ndí ña o̱n vá'a kúu ña kútoo ní ini i̱ kukomí i̱ ña kómí inka̱ ni̱vi.
45007008	Ta nda̱yí kúu ña sáná'a yi̱'i̱ xa̱'a̱ ña kunda̱a̱ ini i̱ yu kúu ña o̱n vá'a. Ta saá nda̱yí yó'o kúu ña sa̱nakáxín ña o̱n vá'a ña táku̱ ini i̱, ta ki̱xá'á i̱ kútoo ní ini i̱ xíni i̱ ndi'i no̱o̱ ña kómí inka̱ ni̱vi. Tá o̱n vása yóo nda̱yí ña ká'a̱n yu kúu ña o̱n vá'a, níkúu, ta ña o̱n vá'a ña táku̱ ini i̱ o̱n kukomí ña ndee̱ chinda'á ña yi̱'i̱ ya'a ndoso i̱ nda̱yí yó'o.
45007009	Ki̱vi̱ o̱n ta̱'án ka̱ kunda̱a̱ ini i̱ yu kúu ña xá'nda chiño nda̱yí Ndios, ta saá xa̱ni si̱ni̱ i̱ ndí va̱'a ní táku̱ i̱. Ta saá ni, tá ki̱xaa̱ ki̱vi̱ ña kúnda̱a̱ ini i̱ yu kúu ña xá'nda chiño nda̱yí yó'o, ta saá ku̱nda̱a̱ ini i̱ ndí ta̱a ta̱ ndíso ní kua̱chi kúu i̱, ta xa̱'a̱ ña o̱n vá'a yó'o, kúu i̱ ta̱a ta̱ ni̱xi'i̱ no̱o̱ Ndios.
45007010	Kui̱ya̱ xi̱na̱'á Ndios ta̱xi ra nda̱yí ra nda'a̱ ta̱Moisés xa̱'a̱ ña chindeé ña ni̱vi ña va̱'a kutaku̱ na xí'in ra. Ta saá ni, nda̱yí yó'o káchí ndí ta̱ ndíso ní kua̱chi kúu i̱, ta ta̱a ta̱ ni̱xi'i̱ no̱o̱ Ndios kúu i̱, chi ni̱ya'a ndoso i̱ nda̱yí Ndios.
45007011	Ta ndee̱ ña o̱n vá'a ña táku̱ ini i̱ kúu ña chi̱nda'á yi̱'i̱ ké'é i̱ ña o̱n vá'a ña yá'a ndoso i̱ nda̱yí Ndios, ta ndíso i̱ kua̱chi no̱o̱ Ndios. Ta xí'in ñayó'o kúnda̱a̱ ini i̱ ndí ndee̱ ña o̱n vá'a kúu ña sa̱ndá'ví yi̱'i̱, chi xíni̱ ñó'ó kivi̱ i̱ xa̱'a̱ kua̱chi ndíso i̱, káchí nda̱yí Ndios.
45007012	Ta saá ni, ndixa nda̱yí Ndios ña ni̱taa ta̱Moisés kúu ñayi̱i̱, ta ndi'i ña xá'nda chiño Ndios no̱o̱ yó kúu to̱'on ñanda̱a̱, ñava̱'a, ñayi̱i̱.
45007013	Ta saá, ¿án kóni kachí i̱ ndí vará nda̱yí Ndios kúu ñava̱'a ní, ta ñava̱'a yó'o kúu ña ke'é ña kivi̱ i̱? ¡Nda̱ lo'o, o̱n vása saá! Saá chi ndee̱ ña o̱n vá'a ña táku̱ ini i̱ kúu ña ta̱xi ña ni̱xi'i̱ i̱ no̱o̱ Ndios. Chi ndee̱ ña o̱n vá'a yó'o kúu ña chi̱nda'á yi̱'i̱ ña ya'a ndoso i̱ nda̱yí Ndios ña kúu ñava̱'a ní. Ta xa̱'a̱ ñayó'o ku̱nda̱a̱ ini yó ndí ndee̱ ña o̱n vá'a ña táku̱ ini yó ndixa ña ndiva̱'a ní kúu ña.
45007014	Xíni̱ yó ndí nda̱yí Ndios ka̱ku ña ini Níma̱ Ndios, ta ñava̱'a ní kúu nda̱yí yó'o. Ta yi̱'i̱, ni̱vi kuiti va kúu i̱, ta o̱n vása yóo ndíka̱ i̱ no̱o̱ ña o̱n vá'a, chi táku̱ i̱ kísa ndivi i̱ ña xá'nda chiño ña o̱n vá'a no̱o̱ i̱.
45007015	Ta ña ké'é i̱, o̱n vása kúnda̱a̱ ini i̱ nda̱chun ké'é i̱ ña. Chi o̱n vása ké'é i̱ ñava̱'a ña ndixa kóni ke'é i̱, ta ndasaá kuiti kísa ndivi i̱ ña o̱n vá'a, ña kúkini ini i̱ xíni i̱. Ta nda̱ lo'o o̱n vása káchí ini i̱ ke'é i̱ saá.
45007016	Nákoni i̱ ndí ña ké'é i̱ kúu ña o̱n vá'a, ta ña nákoni i̱ saá, sáná'a ña ndí kúnda̱a̱ ini i̱ ndí nda̱yí Ndios kúu ñava̱'a ña ndixa nda̱a̱, chi ká'a̱n ña ndí ña ké'é i̱ kúu ña o̱n vá'a, ta yóo yu'ú i̱ xí'in ña ká'a̱n ña.
45007017	Ta ñayó'o sáná'a ndí o̱n si̱ví yi̱'i̱ kúu ta̱ ké'é ña o̱n vá'a, saá chi ña o̱n vá'a ña táku̱ ini i̱ kúu ña xá'nda chiño no̱o̱ yi̱kí ko̱ñu i̱ ña ke'é i̱ ña o̱n vá'a.
45007018	Xíni̱ va̱'a i̱ ndí nda̱ lo'o o̱n ko̱ó ñava̱'a táku̱ ini i̱. Saá chi xí'in ña ndino'o ini i̱ kóni ní i̱ ke'é i̱ ña kúu ñava̱'a, ta saá ni, ña o̱n vá'a ña táku̱ ini i̱, sási ña yi̱'i̱, ta o̱n vása kúchiño i̱ kasa ndivi i̱ ñava̱'a ña kóni i̱ ke'é i̱.
45007019	Ta saá o̱n vása kísa ndivi i̱ ñava̱'a ña kóni ke'é i̱, ta nda̱ víka̱ kísa ndivi i̱ ña o̱n vá'a, vará ndixa xí'in ña ndino'o ini i̱ o̱n vása kóni i̱ ke'é i̱ saá.
45007020	Tá kísa ndivi i̱ ña o̱n vá'a ña o̱n vása kóni i̱ kasa ndivi i̱, ta ñayó'o kóni kachí ña ndí o̱n si̱ví yi̱'i̱ kúu ta̱a ta̱ ké'é saá. Saá chi ña o̱n vá'a ña táku̱ ini i̱ kúu ña ké'é ña o̱n vá'a yó'o.
45007021	Ta kúnda̱a̱ ini i̱ ndí ndixa ndó'o i̱ saá: Vará kóni i̱ kasa ndivi i̱ ñava̱'a, ta yatin ní yóo ña o̱n vá'a xí'in i̱ ña sási no̱o̱ i̱ ña o̱n ke'é i̱ ñava̱'a.
45007022	Xí'in ña ndino'o ini i̱ kúsii̱ ini i̱ xíni i̱ nda̱yí Ndios,
45007023	ta nákoni i̱ ndí táku̱ inka̱ ndee̱ ña o̱n vá'a ña yóo ini i̱, ta ndee̱ o̱n vá'a yó'o káni tá'an ña xí'in ñava̱'a ña xáni si̱ni̱ i̱ ke'é i̱. Ta ndee̱ ña o̱n vá'a yó'o kúndeé ña no̱o̱ i̱, ta nákava i̱ nda'a̱ ña. Ta saá kísa ndivi i̱ ña xá'nda chiño ndee̱ ña o̱n vá'a yó'o no̱o̱ i̱.
45007024	¡Ndeé ní ndá'ví yi̱'i̱! ¿Yu kúu ni̱vi kúchiño saka̱ku yi̱'i̱ no̱o̱ ndee̱ ña o̱n vá'a ña xá'nda chiño no̱o̱ yi̱kí ko̱ñu i̱?
45007025	¡Vitin táxi i̱ ña táxa'vi ña'á nda'a̱ Ndios xa̱'a̱ ña ki̱sa ndivi Jesucristo, Ta̱a ta̱Ká'no no̱o̱ yó!, chi ñii la̱á ta̱yó'o kúu ta̱a ta̱ kúchiño saka̱ku mi̱i yó no̱o̱ ndee̱ ña o̱n vá'a. Tuku ndato̱'on i̱ ndasaá ndó'o i̱: Xáni si̱ni̱ i̱ ndí ñava̱'a kúu ña kasa ndivi i̱ nda̱yí Ndios, ta xí'in ndino'o ini i̱ kóni i̱ kasa chiño i̱ no̱o̱ Ndios. Ta saá ni, ndee̱ ña o̱n vá'a ña táku̱ ini i̱ kúu ña chínda'á yi̱kí ko̱ñu i̱ ña kísa ndivi i̱ ña o̱n vá'a.
45008001	Ta vitin xa̱'a̱ ña ñii ndu̱u yó xí'in Jesucristo, o̱n vása ndíso ka̱ yó kua̱chi no̱o̱ Ndios, ta o̱n vása ndáti ka̱ yó xo̱'vi̱ yó xa̱'a̱ kua̱chi xi̱ndiso yó. Saá chi vitin kúu yó ni̱vi na o̱n vása ndíko̱n ka̱ yichi̱ no̱o̱ kuiti kísa ndivi yó ña o̱n vá'a ña kútoo yi̱kí ko̱ñu yó, ta ndixa ndíko̱n yó yichi̱ no̱o̱ kísa ndivi yó ñava̱'a ña kóni Níma̱ Ndios.
45008002	Chi ndee̱ Níma̱ Ndios ña táku̱ ini yó kúu ña xá'nda chiño no̱o̱ yó vitin. Ta Níma̱ Ndios yó'o táxi ña táku̱ ndino'o yó, chi sa̱ka̱ku ña mi̱i yó no̱o̱ ndee̱ nda̱yí Ndios ña ni̱taa ta̱Moisés xi̱na̱'á, chi nda̱yí yó'o káchí ña ndí xíni̱ ñó'ó kivi̱ ni̱vi na yá'a ndoso ña'á.
45008003	Nda̱yí yó'o o̱n vása ní‑kuchiño ña saka̱ku ña ni̱vi no̱o̱ ndee̱ ña o̱n vá'a, chi nda̱yí yó'o o̱n vása kúchiño kundeé ña no̱o̱ ña kútoo ní ni̱vi ke'é na ña o̱n vá'a. Ta saá Ndios ki̱sa ndivi ra ña ni̱‑kuchiño kasa ndivi nda̱yí ra ña ni̱taa ta̱Moisés, chi Ndios ti̱'ví ra Sa̱'ya ra ki̱xaa̱ ra ñoyívi yó'o, ña so̱ko̱ xí'in mi̱i ra xa̱'a̱ kua̱chi ni̱vi. Ta Sa̱'ya Ndios yó'o xi̱kuu ra ni̱vi ndino'o, ta ni̱xi̱yo yi̱kí ko̱ñu ra ñii ki̱'va nda̱tán yóo yi̱kí ko̱ñu ni̱vi ñoyívi yó'o. Ta Ndios sa̱kuiso ra kua̱chi ndi'i ni̱vi sa̱ta̱ Sa̱'ya ra Jesucristo, ta xí'in ña ni̱xo̱'vi̱ ra ta ni̱xi'i̱ ra nda'a̱ tón cruz, Jesucristo cha̱'vi ra xa̱'a̱ kua̱chi ndi'i ni̱vi.
45008004	Ta mi̱i yó na kúu ni̱vi na kándixa Jesucristo, o̱n ko̱ó inka̱ ña kúma̱ni̱ cha'vi yó xa̱'a̱ ña ni̱ya'a ndoso yó nda̱yí Ndios. Saá chi Jesucristo ni̱xi'i̱ ra no̱o̱ yó ña cha̱'vi ra xa̱'a̱ kua̱chi yó. Ta vitin kúu yó ni̱vi na o̱n vása ndíko̱n ka̱ yichi̱ no̱o̱ kísa ndivi yó ndasaá kuiti ña o̱n vá'a ña kútoo yi̱kí ko̱ñu yó, ta ndixa ndíko̱n yó yichi̱ no̱o̱ kísa ndivi yó ñava̱'a ña kóni Níma̱ Ndios.
45008005	Ni̱vi na táku̱ kísa ndivi ña kóni yi̱kí ko̱ñu na, ndasaá kuiti xáni si̱ni̱ na xa̱'a̱ ña kasa ndivi na ña kútoo ní yi̱kí ko̱ñu na. Ta ni̱vi na táku̱ kísa ndivi ña kóni Níma̱ Ndios, ndasaá kuiti xáni si̱ni̱ na xa̱'a̱ ña kasa ndivi na ña kóni Níma̱ Ndios.
45008006	Ta saá tá ndasaá kuiti táku̱ yó xí'in ña xáni si̱ni̱ yó xa̱'a̱ ña kasa ndivi yó ña o̱n vá'a ña kútoo ní yi̱kí ko̱ñu yó, ta ña ké'é yó saá ní'i ña yó kua̱'a̱n yó yichi̱ o̱n vá'a no̱o̱ kivi̱ yó no̱o̱ Ndios. Ta saá ni, tá ndasaá kuiti táku̱ yó kísa ndivi yó ñava̱'a ña sakusii̱ yó ini Níma̱ Ndios, ta ña ké'é yó saá ní'i ña yó kua̱'a̱n yó yichi̱ no̱o̱ táku̱ ndino'o yó no̱o̱ Ndios ta nákaa̱ ñava̱'a ini yó.
45008007	Ni̱vi na ndasaá kuiti táku̱ xáni si̱ni̱ xa̱'a̱ ña o̱n vá'a ña kútoo ní yi̱kí ko̱ñu na ke'é ña, ta ni̱vi yó'o kúu ni̱vi na o̱n xi̱in koni na Ndios, chi o̱n xi̱in na kasa ndivi na nda̱yí ra, ni o̱n vása kómí na ndee̱ ña kasa ndivi na ña.
45008008	Saá chi ni̱vi na táku̱ kísa ndivi ña o̱n vá'a ña kóni yi̱kí ko̱ñu mi̱i na, ni̱vi yó'o nda̱ lo'o o̱n kúchiño na sakusii̱ na ini Ndios.
45008009	Ta ndó'ó, o̱n vása táku̱ ka̱ ndó kísa ndivi ndó ndasaá kuiti ña kóni yi̱kí ko̱ñu ndó. Ta nda̱ víka̱, tá ndixa Níma̱ Ndios táku̱ ña ini ndó, ta saá táku̱ ndó kísa ndivi ndó ña kóni Níma̱ Ndios. Ta ni̱vi na o̱n vása táku̱ Níma̱ Jesucristo ini, ta ni̱vi yó'o o̱n vása ñii yóo na xí'in Jesucristo, chi o̱n vása ndino'o ini na kándixa na ra.
45008010	Ta saá ni, tá Jesucristo táku̱ ini yó, ta saá táku̱ ndino'o níma̱ yó, chi Ndios sa̱nduu ra yó ni̱vi na ndii na o̱n ko̱ó kua̱chi ndíso no̱o̱ ra. Vará ñii ki̱vi̱ ña va̱xi kixaa̱ ña kivi̱ yi̱kí ko̱ñu yó, xa̱'a̱ ña o̱n vá'a ke̱'é yó, ta níma̱ yó táku̱ ndino'o ña ndi'i saá ki̱vi̱.
45008011	Ndios kúu ta̱a ta̱ sa̱nataku̱ Jesucristo, ta vitin mi̱i Níma̱ Ndios táku̱ ña ini yó. Ta xa̱'a̱ ña táku̱ Níma̱ ra ini yó, mi̱i Ndios, ta̱a ta̱ sa̱nataku̱ Jesucristo, saá tuku sanataku̱ ra yi̱kí ko̱ñu yó ki̱vi̱ va̱xi.
45008012	Ña̱kán, nañani yó xí'in náki̱'va̱ yó, yóo yichi̱ va̱'a ña xíni̱ ñó'ó kundiko̱n yó, ta o̱n vása ka̱ xíni̱ ñó'ó kundiko̱n yó yichi̱ no̱o̱ kísa ndivi yó ña o̱n vá'a ña kútoo ní yó.
45008013	Saá chi tá táku̱ yó kísa ndivi yó ña o̱n vá'a ña kútoo yi̱kí ko̱ñu yó, ta saá kua̱'a̱n yó yichi̱ no̱o̱ ndixa kivi̱ yó. Ta saá ni, tá xí'in ndee̱ Níma̱ Ndios sandi'i yó xa̱'a̱ ña kasa ndivi yó ña o̱n vá'a ña kóni yi̱kí ko̱ñu yó, ta saá ndixa ndino'o kutaku̱ yó xí'in Ndios ndi'i saá ki̱vi̱.
45008014	Saá chi ndi'i ni̱vi na chíkaa̱ so̱'o ña sáná'a Níma̱ Ndios no̱o̱ na, nayó'o kúu nasa̱'ya Ndios.
45008015	Ta Níma̱ Ndios ña na̱ki'in yó ta táku̱ ña ini yó o̱n si̱ví níma̱ ña ké'é ña kuyi̱'ví yó no̱o̱ Ndios ko̱to̱ saxo̱'vi̱ ra mi̱i yó kúu ña. Chi yichi̱ Níma̱ Ndios ña ndíko̱n yó vitin, o̱n vása yóo ña nda̱tán yóo yichi̱ yatá ña xi̱ndiko̱n yó no̱o̱ xi̱yi̱'ví ní yó ña saxo̱'vi̱ Ndios mi̱i yó. Saá chi Níma̱ Ndios ña táku̱ ini yó vitin sa̱nduu ña mi̱i yó sa̱'ya Ndios. Ta saá táxi ña ká'a̱n yó xí'in Ndios, káchí yó saá: “Tata Yivá mi̱i i̱”, káchí yó xí'in ra.
45008016	Ta Níma̱ Ndios ndáto̱'on ña xí'in níma̱ mi̱i yó ndí ndixa kúu yó sa̱'ya Ndios, ta xa̱'a̱ ñayó'o ndixa ndáa ini yó saá yóo ña.
45008017	Ta xa̱'a̱ ña kúu yó sa̱'ya Ndios, ndixa naki'in yó ndi'i ñava̱'a ña kúu ña xa chi̱tóni̱ Yivá yó Ndios taxi ra nda'a̱ ndi'i sa̱'ya ra. Ta ndi'i ñakuíká xí'in ndi'i ñava̱'a ta̱xi Ndios nda'a̱ Sa̱'ya ra Jesucristo, mi̱i yó ni̱vi na kándixa ra, ñii káchí saá naki'in yó ña xí'in Jesucristo ñoyívi ni̱no. Saá chi xa̱'a̱ ña xó'vi̱ yó ñoyívi yó'o nda̱tán ni̱xo̱'vi̱ Jesucristo, ta saá ñoyívi ni̱no ndixa ñii káchí xí'in Jesucristo kutaku̱ yó ta naki'in yó ndi'i ñava̱'a ná'no taxi Ndios nda'a̱ yó.
45008018	Yi̱'i̱ xíni̱ káxín i̱ ndí ña yo̱'vi̱ xó'vi̱ yó ñoyívi yó'o vitin, lo'o ní kuiti kúu ñayó'o no̱o̱ ñava̱'a ká'no ña taxi Ndios nda'a̱ mi̱i yó ki̱vi̱ ña va̱xi.
45008019	Saá chi vitin ndi'i ña ki̱sa va̱'a Ndios ndáti ña, ta kóni ní ña ndí kama ní to̱nda̱a ki̱vi̱ ña Ndios saná'a ra ndí ndixa mi̱i yó kúu yó sa̱'ya ra.
45008020	Ndi'i ña ki̱sa va̱'a Ndios ni̱‑kuchiño to̱nda̱a ña koo ña nda̱tán ñano̱ó chi̱tóni̱ Ndios. Ta ña ki̱sa va̱'a Ndios o̱n vása ní‑naka̱xin ña sati̱ví xí'in mi̱i ña, ta kuiti nákuiso ña chi'ña xa̱'a̱ ña o̱n vá'a ke̱'é ta̱Adán si'na, saá chi Ndios xa̱'nda chiño ra ndí ndi'i ña ki̱sa va̱'a ra xíni̱ ñó'ó xo̱'vi̱ ña xa̱'a̱ kua̱chi ni̱vi. Ta saá ni, ña ki̱sa va̱'a Ndios ndáa ini ña ndáti ña vitin,
45008021	chi ñii ki̱vi̱ ña va̱xi Ndios taxi ra ña sa̱ña̱ ña no̱o̱ chi'ña ndíso ña. Ta saá nda̱tán mi̱i yó na kúu sa̱'ya Ndios, kíndo̱o ndíka̱ yó no̱o̱ ndi'i ña o̱n vá'a, chi Ndios ke̱'é ra ñava̱'a ndino'o ká'no xí'in yó, ta va̱xi ki̱vi̱ ñii ki̱'va saá ndi'i ña ki̱sa va̱'a Ndios kindo̱o ndíka̱ ña no̱o̱ ña sa̱ti̱ví ña'á.
45008022	Ta vitin xíni̱ yó ndi'i ña ki̱sa va̱'a Ndios ndá'yi ña ta tána ña, chi xó'vi̱ ña nda̱tán xó'vi̱ ñii ña'a̱ ñá xa va̱xi kaku sa̱'ya. Saá chi ndi'i ña ki̱sa va̱'a Ndios xó'vi̱ ña vitin ta̱nda̱ kixaa̱ ki̱vi̱ Ndios ndasa ndivi xa̱á ra ndi'i ña.
45008023	Ta o̱n si̱ví ndasaá kuiti ña ki̱sa va̱'a Ndios kúu ña xó'vi̱ saá vitin, ta mi̱i yó ni̱vi na kándixa Jesucristo, ñii ki̱'va saá xó'vi̱ yó ñoyívi yó'o. Saá chi tá táku̱ ka̱ yó ñoyívi yó'o, ta ndáti yó xí'in ña xáku ini yó ña kama kixaa̱ ki̱vi̱ ña Ndios ndasa xa̱á ndino'o ra yi̱kí ko̱ñu yó. Ta Níma̱ Ndios ña táku̱ ini yó, kúu ñano̱ó si'na sa̱ní'i Ndios mi̱i yó, ta ña kómí yó Níma̱ Ndios yó'o kúu ña táxi kunda̱a̱ ini yó ndí ndixa naki'in yó ndi'i ñava̱'a ña ni̱ka̱'a̱n Ndios taxi ra nda'a̱ yó.
45008024	Ki̱vi̱ Ndios sa̱ka̱ku ra mi̱i yó chi ka̱ndixa yó Jesucristo, ta ki̱xá'á yó ndáa ini yó ndáti yó ña kasa ndivi Ndios ndi'i ñava̱'a ni̱ka̱'a̱n ra xí'in yó, vará o̱n ta̱'án kundivi ndi'i ña. Ta tá mi̱i yó xí'in nduchu̱ no̱o̱ yó xíto yó ndí Ndios xa ki̱sa ndivi ra ndi'i ña chi̱tóni̱ ra, níkúu, ta saá o̱n vása kundati ka̱ yó ña kundivi ña. Saá chi o̱n ko̱ó ni̱vi na ndáti ka̱ naki'in na ñava̱'a ña xa na̱ki'in na.
45008025	Ta mi̱i yó ndáti yó ta ndáa ini yó ñii ki̱vi̱ naki'in yó ñava̱'a ni̱ka̱'a̱n Ndios taxi ra nda'a̱ yó, vará vitin o̱n vása xíto yó xí'in nduchu̱ no̱o̱ yó ñava̱'a yó'o. Ta vará xí'in ña xó'vi̱ yó ndáti yó, ta va̱'a kúndeé ini yó, ta o̱n vása sándakoo yó ña kándixa yó Jesucristo.
45008026	Ta Níma̱ Ndios ndixa chíndeé ña mi̱i yó chi lo'o ndee̱ kómí yó ña vivíi kua̱'a̱n yó yichi̱ Ndios ta kasa ndivi yó ña kóni ra, ni o̱n vása xíni̱ yó ndasaá va̱'a ka̱'a̱n yó xí'in Ndios. Ta Níma̱ Ndios xáku ndá'ví ña, ta̱nda̱ tána ña xa̱'a̱ yó, chi o̱n ko̱ó to̱'on kómí ni̱vi ña kuchiño ka̱'a̱n xa̱'a̱ ña xáku ini Níma̱ Ndios.
45008027	Ta Ndios, ta̱a ta̱ xíto ndoso níma̱ ni̱vi ta xíni̱ ra ndasaá yóo níma̱ ndi'i ni̱vi, xíni̱ ra yu kúu ña ndúkú Níma̱ Ndios xa̱'a̱ mi̱i yó. Saá chi Níma̱ Ndios ndixa ndúkú ña ñava̱'a nda̱tán kóni mi̱i Ndios xa̱'a̱ ni̱vi na kándixa Jesucristo.
45008028	Mi̱i yó ni̱vi na kí'vi ini xíni Ndios, xíni yó ndí ndixa ké'é Ndios ñava̱'a xa̱'a̱ yó. Saá chi án va̱xi ñava̱'a no̱o̱ yó, án va̱xi ñayo̱'vi̱ xo̱'vi̱ yó, ta Ndios koni̱ ñó'ó ndi'i ñayó'o xa̱'a̱ ñava̱'a mi̱i yó, na kúu ni̱vi na chi̱tóni̱ ra kana ra ña kundiko̱n yó ra.
45008029	Nda̱ ñano̱ó Ndios xíni̱ ra yu kúu ni̱vi kúu sa̱'ya ra, chi nda̱ ñano̱ó saá Ndios xa chi̱tóni̱ ra ni̱vi yó'o ña nduu na nda̱tán yóo Sa̱'ya ra Jesucristo. Ke̱'é Ndios saá, ña̱kán Jesucristo kúu Sa̱'ya Ndios ta̱no̱ó, ta saá kúu ra ta̱no̱ó no̱o̱ ndi'i nañani ra xí'in náki̱'va̱ ra na kúu sa̱'ya Ndios.
45008030	Ta ni̱vi yó'o kúu na chi̱tóni̱ Ndios ña nduu na ni̱vi na kandixa ña'á, ta Ndios ka̱na ra na ña kundiko̱n na ra. Ta saá Ndios sa̱nduu ra ni̱vi yó'o nandii na o̱n ko̱ó kua̱chi ndíso no̱o̱ ra, ta taxi ra nda'a̱ na ña kutaku̱ na xí'in ra no̱o̱ yóo ñava̱'a ká'no ña livi yé'e.
45008031	Ta xa̱'a̱ ñava̱'a yó'o ña ké'é Ndios xí'in yó, ¿ndá to̱'on ka̱ kúchiño ka̱'a̱n yó? Saá chi tá Ndios yóo ra xí'in yó, ta Ndios ndákuii̱n ra xa̱'a̱ yó, ta saá, ¿yu kúu na kundeé kuchiño no̱o̱ yó?
45008032	Chi Ndios ta̱a ta̱ va̱'a ní ini kúu ra, ta saá ta̱xi ra Sa̱'ya ra, ta̱a ta̱ kúu ñii la̱á no̱o̱ ra, ña ni̱xi'i̱ ra xa̱'a̱ kua̱chi ndi'i yó. Tá nda̱ lo'o o̱n vása ní‑sasi Ndios ña ni̱xo̱'vi̱ ní Sa̱'ya ra xa̱'a̱ yó, chi kí'vi ní ini ra xíni ra mi̱i yó, ta saá, ¿án o̱n ndixa taxi ra ndi'i inka̱ ñava̱'a kómí ra nda'a̱ yó?
45008033	¿Án koo ni̱vi na kuchiño sakuiso kua̱chi mi̱i yó na kúu ni̱vi na na̱ka̱xin Ndios? Ndixa nda̱ ñii ni̱vi o̱n vása kómí na nda̱yí sakuiso na kua̱chi sa̱ta̱ yó, chi mi̱i Ndios kúu ta̱a ta̱ xa ki̱ndaa ndi'i kua̱chi ndíso yó, ta sa̱nduu ra yó ni̱vi na ndii no̱o̱ ra.
45008034	Ta saá, ¿án koo ni̱vi na kómí nda̱yí kachí na ndí xíni̱ ñó'ó kivi̱ yó xa̱'a̱ kua̱chi ndíso yó? Ndixa nda̱ ñii ni̱vi o̱n vása kómí na nda̱yí ka̱'a̱n na saá, chi Jesucristo kúu ta̱a ta̱ ni̱xi'i̱ xa̱'a̱ kua̱chi yó, ta na̱taku̱ ra, ta vitin yóo ra sii̱n kua'á Ndios, ta yóo ra xáku ndá'ví ra no̱o̱ Ndios xa̱'a̱ yó.
45008035	Ta, ¿mí kixi ña kómí ndee̱ ña kasa xíká yó no̱o̱ ña ká'no ní kí'vi ini Jesucristo xíni ra mi̱i yó? ¡O̱n ko̱ó nda̱ ñii ña kuchiño ke'é saá xí'in yó! Tá koo ña yo̱'vi̱ ní xo̱'vi̱ yó, tá koo ña kua̱'a̱ ní tondíni no̱o̱ yó, tá saxo̱'vi̱ na mi̱i yó xa̱'a̱ ña kándixa yó Jesucristo, tá koo ta̱ma̱ ña ka'ni ní so̱ko yó, tá o̱n kóo tiko̱to̱ kundixin yó, tá koo kua̱'a̱ ní ña yi̱yo kivi̱ yó, tá kini ní ka'ni na yó, ta nda̱ ñii ñayó'o, nda̱ lo'o o̱n kuchiño ña kasa xíká ña yó no̱o̱ ña ká'no ní kí'vi ini Jesucristo xíni ra mi̱i yó.
45008036	Saá chi to̱'on Ndios ña ni̱taa na xi̱na̱'á ká'a̱n ña xa̱'a̱ ña yo̱'vi̱ ndó'o yó vitin, ta káchí ña saá: Xa̱'a̱ ña kándixa yó Ndios, ndi'i saá ki̱vi̱ inka̱ ni̱vi kóni na ka'ni na mi̱i yó. Ké'é na xí'in yó nda̱tán ké'é na xí'in ndikachi tí kua̱'a̱n no̱o̱ ka'ni na rí, káchí to̱'on Ndios.
45008037	Vará yo̱'vi̱ ní ndó'o yó xí'in ña xó'vi̱ yó, ta ndixa va̱'a kúndeé yó no̱o̱ ndi'i ña xó'vi̱ yó, chi Jesucristo, ta̱a ta̱ kí'vi ini xíni ra mi̱i yó, táxi ra ndee̱ nda'a̱ yó ña kúndeé yó no̱o̱ ndi'i ña xó'vi̱ yó.
45008038	Xíni̱ káxín i̱ ña ndixa nda̱a̱ kúu ña ndí o̱n ko̱ó nda̱ ñii ni̱vi, ni o̱n ko̱ó nda̱ ñii ndee̱ ña kundeé kasa xíká mi̱i yó no̱o̱ ña kí'vi ní ini Ndios xíni ra mi̱i yó. Ni ndee̱ ña xá'ni yó, ni ndee̱ ña táxi táku̱ ka̱ yó ñoyívi yó'o, ni ndee̱ ña kómí naángel, ni ndee̱ ña kómí níma̱ ndiva̱'a ná'no, nda̱ ñii ndee̱ yó'o o̱n kúchiño ña kasa xíká ña mi̱i yó no̱o̱ ña kí'vi ní ini Ndios xíni ra mi̱i yó. Ni ndi'i ñayo̱'vi̱ yóo no̱o̱ yó vitin, ta ni ndi'i ñayo̱'vi̱ kixaa̱ no̱o̱ yó ki̱vi̱ ña va̱xi,
45008039	ni ndee̱ ña yóo síkón ní, ni ndee̱ ña yóo no̱o̱ kónó ní ni̱no̱, ni nda̱ ñii ña ku̱va̱'a, o̱n kuchiño ña kasa xíká ña mi̱i yó no̱o̱ ña kí'vi ní ini Ndios xíni ra mi̱i yó. Saá chi Jesucristo, Ta̱a ta̱Ká'no no̱o̱ yó, ni̱xi'i̱ ra xa̱'a̱ kua̱chi yó ta na̱taku̱ ra. Ta xí'in ña ke̱'é ra saá Ndios sa̱ná'a ra mi̱i yó ña ká'no ní kí'vi ini ra xíni ra yó.
45009001	Yi̱'i̱ kúu i̱ ta̱a ta̱ kándixa Jesucristo, ta to̱'on ña ká'a̱n i̱ xí'in ndó kúu ñanda̱a̱ ndino'o. Ta Níma̱ Ndios ña táku̱ ini i̱, ndákuii̱n ña ndí to̱'on ña ká'a̱n i̱ xí'in ndó kúu ña ndixa nda̱a̱, ta xí'in ña ndino'o ní ini i̱ ká'a̱n i̱, káchí i̱ saá:
45009002	Kúchuchú ní ini i̱, ta ndi'i saá ki̱vi̱ tá'vi̱ ní ini i̱ xa̱'a̱ ni̱vi nañoo i̱ naIsrael.
45009003	Saá chi xí'in ña ndino'o ini i̱ kóni ní i̱ ña nañoo i̱ naIsrael kandixa na Jesucristo, ta saá va̱'a kutaku̱ na xí'in Ndios. Ndixa xáni si̱ni̱ i̱ tá xí'in ña taxi xí'in mi̱i i̱ ña kuxíká i̱ no̱o̱ Jesucristo kuchiño chindeé i̱ ni̱vi nañoo i̱ naIsrael ña kuyatin na no̱o̱ ra, ta xa yóo ti'va i̱ ke'é i̱ saá, chi kí'vi ní ini i̱ xíni i̱ nañoo i̱ naIsrael.
45009004	Nañoo i̱ naIsrael yó'o kúu sa̱'ya ñani síkuá ta̱a ta̱Israel, ta Ndios na̱ka̱xin ra nayó'o ña kuu na sa̱'ya ra. Ta yóo Ndios xí'in naIsrael ndi'i saá ki̱vi̱, ta xa sa̱ná'a ra no̱o̱ na ndasaá yóo ñava̱'a ká'no ña livi yé'e kómí ra. Ta xí'in to̱'on ra, Ndios ki̱ndo̱o ra xí'in ta̱Abraham, ta̱ kúu ta̱xi̱i̱ síkuá ndi'i ni̱vi nañoo i̱ naIsrael, ta Ndios ni̱ka̱'a̱n ra ndí ndixa ke'é ra ñava̱'a xí'in ta̱yó'o, ta ke'é ra ñava̱'a xí'in sa̱'ya ñani síkuá ra. Ta nda'a̱ nañoo i̱ Israel, Ndios ta̱xi ra nda̱yí ra ña sáná'a ra na ndasaá va̱'a kutaku̱ na no̱o̱ ra, ta ndasaá va̱'a kasa ká'no na ra. Ta Ndios ni̱ka̱'a̱n ra ki̱ndo̱o ra ke'é ra kua̱'a̱ ní ñava̱'a xí'in na, ni̱ka̱'a̱n ra ña ndixa kasa ndivi ra ndi'i to̱'on ra ña ki̱ndo̱o ra.
45009005	Ta̱Abraham, ta̱Isaac xí'in ta̱Jacob, nayó'o kúu xi̱i̱ síkuá ndi'i ni̱vi na kúu nañoo i̱ naIsrael, ta saá tuku nata̱a yó'o kúu naxi̱i̱ síkuá Jesucristo, chi si'í ra kúu ña'a̱ ñáñoo Israel. Ta mi̱i Jesucristo yó'o kúu ra Ndios ndino'o, ta̱a ta̱ká'no no̱o̱ ndi'i saá ña ku̱va̱'a. Ta ndi'i saá ki̱vi̱ ña va̱xi va̱'a ná kanóo síkón ñato̱'ó ra. Saá ná koo ña.
45009006	Vará nda̱ vitin lo'o ní ni̱vi nañoo i̱ naIsrael kúu na kándixa Jesucristo, ta nda̱ lo'o o̱n vása ní‑ndi'i xa̱'a̱ to̱'on ña ki̱ndo̱o Ndios ki̱vi̱ ni̱ka̱'a̱n ra xí'in naxi̱i̱ síkuá na xi̱na̱'á. Ta nda̱ víka̱, vitin ndáya̱'ví ka̱ to̱'on yó'o ña ki̱ndo̱o Ndios ni̱ka̱'a̱n ra xí'in ta̱Abraham xa̱'a̱ ñava̱'a ke'é ra xí'in sa̱'ya ñani síkuá ra. Ta saá ni, o̱n si̱ví ndi'i nasa̱'ya ñani síkuá ta̱Israel kúu ni̱vi nañoo ndino'o Ndios.
45009007	Ni o̱n si̱ví ndi'i saá nasa̱'ya ñani síkuá ta̱Abraham kúu nasa̱'ya ñani síkuá ndino'o ra. Saá chi sava ni̱vi yó'o o̱n vása kómí na nda̱yí naki'in na ñava̱'a nda̱tán yóo to̱'on ña ki̱ndo̱o Ndios kui̱ya̱ xi̱na̱'á, chi Ndios ni̱ka̱'a̱n ra xí'in ta̱Abraham, ka̱chí ra saá: “Kuiti sa̱'ya ñani síkuá ta̱Isaac kuu sa̱'ya ñani síkuá ndino'o ún”, ka̱chí Ndios xí'in ta̱Abraham.
45009008	To̱'on yó'o kóni kachí ña ndí o̱n si̱ví ndi'i sa̱'ya ñani síkuá ta̱Abraham kuu nasa̱'ya Ndios. Ta kuiti ni̱vi na kúu sa̱'ya ñani síkuá ta̱Isaac kúu nave'e ndino'o ta̱Abraham, chi ñayó'o kúu ña ki̱ndo̱o Ndios, ni̱ka̱'a̱n ra xí'in ta̱Abraham.
45009009	Saá chi kui̱ya̱ xi̱na̱'á Ndios ni̱xaa̱ ra ni̱ka̱'a̱n ra xí'in ta̱Abraham, ka̱chí ra saá: “Tá ya'a ñii kui̱ya̱, ta ndikó i̱, ta ñásí'í ún ñáSara xa yóo sa̱'ya ñá, ñii ta̱lo'o”, ka̱chí Ndios, saá ki̱ndo̱o ra xí'in ta̱Abraham.
45009010	Ta saá ni, ña ka̱ku ta̱Isaac o̱n vása sáná'a káxín ña mi̱i yó yukú ni̱vi kukomí nda̱yí naki'in ñava̱'a nda̱tán yóo to̱'on ña ni̱ka̱'a̱n Ndios, ki̱ndo̱o ra xí'in ta̱Abraham. Saá chi xíni̱ yó yu kúu ña ke̱'é Ndios xí'in ñáRebeca, ñá kuu ñásí'í ta̱Isaac.
45009011	Ki̱vi̱ ñó'o ka̱ sa̱'ya ñá, na kúu nakuátí, ta o̱n ta̱'án ka̱ kaku o̱vi̱ nakuátí yó'o, ta ni o̱n ta̱'án ke'é na nda̱ ñii ñava̱'a, ni nda̱ ñii ña o̱n vá'a, ta Ndios na̱ka̱xin ra yukú ñii nakuátí yó'o kuu ta̱a ta̱ kundiko̱n ña'á. Ta xí'in ña ke̱'é Ndios saá, sa̱ná'a ra no̱o̱ yó ndí o̱n si̱ví xa̱'a̱ ñava̱'a ké'é ni̱vi kúu ña Ndios náka̱xin ra ni̱vi, ta xa̱'a̱ ña chi̱kaa̱ ini mi̱i Ndios kana ra ni̱vi yó'o kúu ña náka̱xin ra na.
45009012	Saá chi mi̱i ki̱vi̱ ñó'o ka̱ nakuátí ti̱xin si'í na, Ndios ni̱ka̱'a̱n ra xí'in ñáRebeca, ka̱chí ra saá: “Sa̱'ya ún ta̱no̱ó kasa chiño ra no̱o̱ sa̱'ya ún ta̱o̱vi̱”, ka̱chí Ndios xí'in ñá xa̱'a̱ sa̱'ya ñá na ñó'o ti̱xin ñá.
45009013	Ta yóo inka̱ to̱'on Ndios ña yóo yu'ú xí'in ña ni̱ka̱'a̱n ra yó'o, ka̱chí Ndios saá: “Kí'vi ní ka̱ ini i̱ xíni i̱ ta̱Jacob, no̱o̱ ña kí'vi ini i̱ xíni i̱ ta̱Esaú”, ka̱chí Ndios xa̱'a̱ o̱vi̱ sa̱'ya ta̱Isaac xí'in ñáRebeca.
45009014	¿Yukía̱ xáni si̱ni̱ yó xa̱'a̱ ña ke̱'é Ndios saá? ¿Án xáni si̱ni̱ yó ndí Ndios o̱n vása kúu ra ta̱nda̱a̱ xí'in ni̱vi? ¡O̱n vása saá!
45009015	Saá chi kui̱ya̱ xi̱na̱'á Ndios ni̱ka̱'a̱n ra xí'in ta̱Moisés, ka̱chí ra saá: “Kasa ká'no ini i̱ xa̱'a̱ ni̱vi na kúu na kóni i̱ kasa ká'no ini i̱ xa̱'a̱, ta kundá'ví ini i̱ koni i̱ ni̱vi, na kúu na na̱ka̱xin i̱ ke'é i̱ saá xí'in”, ka̱chí Ndios xí'in ta̱Moisés.
45009016	To̱'on yó'o sáná'a ña mi̱i yó ndí o̱n si̱ví xa̱'a̱ chiño va̱'a ña kísa ndivi ni̱vi, ni o̱n si̱ví xa̱'a̱ ña kóni ni̱vi kúu ña Ndios náka̱xin ra ni̱vi ña nduu na sa̱'ya ndino'o ra. Ta xa̱'a̱ ña Ndios kúndá'ví ini ra xíni ra ni̱vi, kúu ña náka̱xin ra na saá.
45009017	Ñii xiiña no̱o̱ to̱'on Ndios ña ni̱taa na xi̱na̱'á, yóo to̱'on Ndios ña ni̱ka̱'a̱n ra xí'in ta̱rey Faraón ñoo Egipto, ka̱chí Ndios saá xí'in ra: “Yi̱'i̱, Ndios, ta̱xi i̱ nda̱yí ña kuu ún ta̱rey xa̱'a̱ ña koni̱ ñó'ó i̱ yó'ó ña kuchiño saná'a i̱ ndee̱ i̱ no̱o̱ ni̱vi ta kui̱ta̱ ní'nó to̱'on xa̱'a̱ i̱ ndi'i saá ñoo ñoyívi”, ka̱chí Ndios xí'in ta̱Faraón.
45009018	Historia yó'o sáná'a ña mi̱i yó ndí Ndios kúu ta̱a ta̱ká'no no̱o̱ ndi'i ni̱vi, ta kúndá'ví ini ra xíni ra ni̱vi na kúu na na̱ka̱xin ra ke'é ra saá xí'in. Ta táxi ra ña kusó'ó va̱'a ni̱vi na kóni ra ke'é ra saá xí'in.
45009019	Ta ndásana sava ndó'ó xáni si̱ni̱ ndó, ta nda̱ka̱ to̱'on ndó yi̱'i̱, kachí ndó saá: “Tá Ndios ké'é ra ña kóni ra xí'in ndi'i ni̱vi saá, ¿nda̱chun sákuiso Ndios kua̱chi sa̱ta̱ yó xa̱'a̱ ña o̱n vá'a ké'é yó?, saá chi ¿án ndá yóo ni̱vi na kuchiño kundeé no̱o̱ ña chi̱tóni̱ Ndios?”, saá kachí ndó xí'in i̱.
45009020	Ta yi̱'i̱ ndakuii̱n i̱, kachí i̱ saá xí'in ndó: Ta ndó'ó, ¿yu kúu ndó'ó? ¿Án xáni si̱ni̱ ndó ndí kúu ndó naná'no no̱o̱ Ndios, ta saá kómí ndó nda̱yí ndukú ndó no̱o̱ Ndios ña taxi ra ña kunda̱a̱ va̱'a ini ndó nda̱chun chi̱tóni̱ ra saá ke'é ra xí'in ni̱vi? O̱n vása kómí yó nda̱yí ka̱'a̱n yó saá xí'in Ndios, chi nda̱tán yóo ki̱si ño'o̱ ña ku̱va̱'a, saá yóo ndi'i ni̱vi. Ta ñii ki̱si o̱n vása kómí ña nda̱yí ka̱'a̱n ña xí'in ta̱a ta̱ ki̱sa va̱'a ña'á, kachí ña saá: “¿Nda̱chun ki̱sa va̱'a ún yi̱'i̱ nda̱tán ndasaá yóo i̱ vitin?”, kachí ki̱si ño'o̱ yó'o xí'in ta̱a ta̱ ki̱sa va̱'a ña'á.
45009021	Saá chi ta̱a ta̱ ki̱sa va̱'a ki̱si kómí ra nda̱yí kasa va̱'a ra xí'in ño'o̱ kisín nda̱tán káchí ini mi̱i ra ke'é ra. Kómí ra nda̱yí ke'é ra ñii ki̱si ña xíni̱ ñó'ó ní xa̱'a̱ chiño ká'no ñato̱'ó, ta kómí ra nda̱yí ke'é ra inka̱ ki̱si ña xíni̱ ñó'ó xa̱'a̱ chiño ña kundivi ñii ñii ki̱vi̱.
45009022	Ta Ndios kóni ra saná'a ra no̱o̱ yó ña sáa̱ ini ra xíni ra ña o̱n vá'a, ta kóni ra saná'a ra no̱o̱ yó ndí ta̱a ta̱ndeé ní kúu ra. Ña̱kán kía̱ kua̱'a̱ ní yichi̱ Ndios kúndeé ini ra xíni ra kua̱'a̱ ní ña o̱n vá'a ké'é ni̱vi na yóo nda̱tán yóo ki̱si ño'o̱ ña ku̱va̱'a xa̱'a̱ ña ta̱'vi̱ ña. Vará Ndios xíni̱ ra ndí ni̱vi yó'o kua̱'a̱n na yichi̱ o̱n vá'a no̱o̱ ndi'i xa̱'a̱ na, ta saá ni, xí'in ña ká'no ini ra ndáti ra ña nandikó ini ni̱vi yó'o.
45009023	Ta no̱o̱ mi̱i yó, ni̱vi na ndíko̱n ña'á, Ndios kóni ra saná'a ra ndí kúu ra ta̱a ta̱ va̱'a ká'no ini, chi ku̱ndá'ví ini ra xi̱ni ra mi̱i yó ta ki̱sa ká'no ini ra xa̱'a̱ kua̱chi yó. Saá chi nda̱ ñano̱ó Ndios na̱ka̱xin ra mi̱i yó ña kutaku̱ yó xí'in ra no̱o̱ yóo ñava̱'a ná'no ña livi.
45009024	Ndios ka̱na ra mi̱i yó ña kundiko̱n yó ra, ta sava yó kúu najudío ta inka̱ yó o̱n vása kúu yó najudío.
45009025	Xa̱'a̱ ñayó'o ká'a̱n to̱'on ña ni̱ka̱'a̱n Ndios ña ni̱taa ta̱profeta Oseas xi̱na̱'á, ka̱chí Ndios saá: Ki̱vi̱ ña va̱xi kana i̱ ni̱vi na o̱n si̱ví nañoo i̱ kúu, ta ka̱'a̱n i̱ xí'in na, kachí i̱ saá: “Ndó'ó nduu ni̱vi nañoo i̱, ni̱vi na kundiko̱n yi̱'i̱. Ta ni̱vi na si'na na o̱n vása ní‑ki'vi ini i̱ xi̱ni i̱, ta nayó'o nduu na ni̱vi na kuki'vi ní ini i̱ koni i̱.”
45009026	Ta mi̱i xiiña no̱o̱ ni̱ka̱'a̱n i̱ kui̱ya̱ xi̱na̱'á, káchí i̱ saá: “Ndó'ó, ni̱vi nañoo Israel, o̱n si̱ví nañoo i̱ kúu ndó”, káchí i̱, “ta kixaa̱ ki̱vi̱ ta yi̱'i̱, ta̱a ta̱ kúu Ndios ta̱táku̱, sakunaní i̱ ndó'ó sa̱'ya i̱”, ka̱chí Ndios, káchí to̱'on ña ni̱taa ta̱profeta Oseas xi̱na̱'á.
45009027	Ta inka̱ xiiña no̱o̱ to̱'on Ndios ña ni̱taa ta̱Isaías xi̱na̱'á, káchí ña saá: “Vará naIsrael kúu kua̱'a̱ ní ni̱vi, nda̱tán yóo kua̱'a̱ ní yo̱tí yu'u̱ takuií mi̱ni, ta ñii ti'vi kuiti ni̱vi yó'o kuu na saka̱ku Ndios.
45009028	Chi kama kixaa̱ ki̱vi̱ ña Ndios kasa nani ra xa̱'a̱ kua̱chi ndi'i ni̱vi ñoyívi”, káchí to̱'on Ndios, ña ni̱taa ta̱Isaías xi̱na̱'á.
45009029	Ta tuku ni̱taa ta̱Isaías to̱'on Ndios ña káchí saá: Ndios kúu ta̱a ta̱ká'no ndino'o, ta kómí ra ndi'i ndee̱. Tá o̱n vása ní‑taxi ra ña kutaku̱ ka̱ sava nasa̱'ya ñani síkuá ta̱Israel, níkúu, ta nda̱ ñii mi̱i yó o̱n vása táku̱ ka̱ yó vitin, níkúu, chi kundo'o yó nda̱tán ndo̱'o ni̱vi na ni̱xi'i̱ ndi'i, ki̱vi̱ Ndios sa̱ndi'i ra xa̱'a̱ ni̱vi na xi̱kuu nañoo Sodoma xí'in nañoo Gomorra xi̱na̱'á. Tá ni̱ndo'o yó saá, níkúu, ta o̱n kóo ka̱ nda̱ ñii yó nañoo Israel táku̱ vitin, káchí to̱'on Ndios, ña ni̱taa ta̱Isaías.
45009030	Ta saá, ¿yu kúu ña kúnda̱a̱ ini yó vitin? Kúnda̱a̱ ini yó ndí ni̱vi na o̱n vása kúu naIsrael, vará ni̱vi yó'o xi̱na̱'á o̱n vása ní‑chikaa̱ na ndee̱ xa̱'a̱ ña kuu na ni̱vi na ndii na o̱n vása ndíso kua̱chi no̱o̱ Ndios, ta vitin, xa̱'a̱ ña kándixa na Jesucristo, Ndios sa̱nduu ra nayó'o ni̱vi na ndii no̱o̱ ra, ta va̱'a yóo na xí'in ra.
45009031	Ta ni̱vi naIsrael, vará chi̱kaa̱ na ndee̱ ña kasa ndivi na nda̱yí Ndios xa̱'a̱ ña nduu na ni̱vi na ndii no̱o̱ Ndios, ta ni̱‑kuchiño na nduu na ni̱vi na ndii na o̱n ko̱ó kua̱chi ndíso no̱o̱ Ndios.
45009032	¿Nda̱chun o̱n vása ní‑kuchiño naIsrael nduu na ni̱vi na ndii no̱o̱ Ndios?, chi naIsrael yó'o, o̱n vása ní‑xiin na kandixa na Jesucristo, ta ndasaá kuiti kóni na nduu na ni̱vi na ndii no̱o̱ Ndios xa̱'a̱ ña ki̱sa ndivi na nda̱yí ra. O̱n vása ní‑xiin na kandixa na Jesucristo, chi nda̱tán yóo yu̱u̱ ña káko̱'on xa̱'a̱ ni̱vi, saá yóo Jesucristo no̱o̱ naIsrael.
45009033	To̱'on Ndios ña ni̱taa ta̱Isaías xi̱na̱'á, nda̱to̱'on ña xa̱'a̱ ñayó'o. Ka̱chí Ndios saá: Koto ndó ví, xi̱ki̱ Sion no̱o̱ nákaa̱ ñoo Jerusalén ti'ví i̱ ñii ta̱a xaa̱ ra. Ta nda̱tán yóo yu̱u̱ ña káko̱'on xa̱'a̱ ni̱vi, saá koo ra, ta xa̱'a̱ yu̱u̱ yó'o ko̱yo ni̱vi, ta yo̱'vi̱ ní ñani na. Ta ndi'i ni̱vi na kandixa ta̱a ta̱ ti'ví i̱ xaa̱ ñoyívi, o̱n vása kúka'an no̱o̱ ni̱vi yó'o, saá ka̱chí Ndios, ni̱taa ta̱profeta xi̱na̱'á.
45010001	Nañani yó xí'in náki̱'va̱ yó, ndino'o ní ini kóni i̱ ndí Ndios saka̱ku ra ni̱vi nañoo i̱ naIsrael. Ta xáku ndá'ví ní i̱ no̱o̱ Ndios xa̱'a̱ nayó'o.
45010002	Yi̱'i̱ ndixa ndákuii̱n i̱ xa̱'a̱ nañoo i̱ naIsrael ndí xí'in ña ndino'o ini na chíkaa̱ na ndee̱ ña kasa chiño na no̱o̱ Ndios, ta o̱n vása kúnda̱a̱ ini na ndasaá xíni̱ ñó'ó ke'é na ña sakusii̱ na ini Ndios.
45010003	Saá chi o̱n vása kúnda̱a̱ ini na ndí ñii la̱á Ndios kúu ta̱a ta̱ kúchiño sanduu ra ni̱vi na ndii na o̱n ko̱ó kua̱chi ndíso no̱o̱ ra, ta ni̱vi naIsrael kóni na ndasa ndii xí'in mi̱i na xa̱'a̱ chiño va̱'a kísa ndivi na. Ta saá o̱n xi̱in na taxi xí'in mi̱i na ña kasa ndivi na ña chi̱ndú'u̱ Ndios ña ndasaá kuchiño nduu na ni̱vi na ndii no̱o̱ ra ta va̱'a koo na xí'in ra.
45010004	Ndi'i nda̱yí ña xa̱'nda chiño Ndios no̱o̱ naIsrael xi̱na̱'á, xa ku̱ndivi ña xí'in ña ke̱'é Jesucristo ki̱vi̱ ni̱xi'i̱ ra ta na̱taku̱ ra. Ta saá ndi'i ni̱vi na kúu na kándixa Jesucristo, Ndios sánduu ra ni̱vi yó'o nandii na o̱n ko̱ó kua̱chi ndíso no̱o̱ ra.
45010005	Kui̱ya̱ xi̱na̱'á ta̱Moisés ni̱taa ra to̱'on xa̱'a̱ nda̱yí Ndios, ña káchí saá: “Ni̱vi na kúndeé kísa ndivi ndi'i ña xá'nda chiño nda̱yí Ndios, ni̱vi yó'o kuu nandii no̱o̱ Ndios ta kutaku̱ ndino'o na”, káchí to̱'on Ndios ña ni̱taa ta̱Moisés.
45010006	Ta vitin kúnda̱a̱ ini yó ndí xa̱'a̱ ña kándixa yó Jesucristo, Ndios sa̱nduu ra yó ni̱vi na ndii no̱o̱ ra ta kúnda̱a̱ ini yó ndí Jesucristo yóo ra xí'in yó. Ta xa̱'a̱ ñayó'o, o̱n vása xíni̱ ñó'ó ndaa yó ñoyívi ni̱no ña kana yó Jesucristo kixi ra xí'in yó ñoyívi yó'o.
45010007	Ni o̱n vása xíni̱ ñó'ó noo yó nda̱ no̱o̱ kónó ni̱no̱, ña kana yó Jesucristo ndaa ra xí'in yó ñoyívi yó'o.
45010008	Saá chi to̱'on Ndios káchí ña saá: “Yatin ní yóo to̱'on Ndios xí'in ni̱vi, chi yóo ña yu'u̱ na, ta yóo ña ini na”, káchí to̱'on Ndios ña ni̱taa na xi̱na̱'á. Ta to̱'on Ndios yó'o kúu to̱'on ña ká'a̱n ndoso ndi̱ no̱o̱ ndó vitin, ña ká'a̱n xa̱'a̱ ndasaá kándixa yó Jesucristo ta ndíko̱n yó yichi̱ ra.
45010009	Ta saá ña xíni̱ ñó'ó ke'é yó ña saka̱ku Ndios mi̱i yó kúu ñayó'o: Xíni̱ ñó'ó ndakuii̱n yó, ka̱'a̱n yó to̱'on ña káchí ndí Jesucristo kúu Ta̱a ta̱Ká'no ta̱ xá'nda chiño no̱o̱ mi̱i yó, ta no̱o̱ ndi'i ña yóo. Ta saá tuku xí'in ña ndino'o ini yó xíni̱ ñó'ó kandixa yó ndí Ndios sa̱nataku̱ ra Jesucristo yó'o, ta táku̱ ra vitin. Ta xa̱'a̱ ña ndixa kándixa yó saá, Ndios saka̱ku ra mi̱i yó ña kutaku̱ yó xí'in ra ndi'i saá ki̱vi̱.
45010010	Saá chi tá xí'in ndino'o níma̱ yó kandixa yó Jesucristo, ta saá Ndios kasa ká'no ini ra xa̱'a̱ kua̱chi yó, ta sanduu ra yó ni̱vi na ndii na o̱n ko̱ó kua̱chi ndíso no̱o̱ ra. Ta tá ndino'o ini yó ka̱'a̱n yó to̱'on ña káchí ndí kándixa yó Jesucristo, ta xa̱'a̱ ñayó'o Ndios saka̱ku ra mi̱i yó ña kutaku̱ yó xí'in ra ndi'i saá ki̱vi̱.
45010011	Chi to̱'on Ndios ña ni̱taa na xi̱na̱'á káchí ña saá: “Ndi'i ni̱vi na ndáa ini Ndios, nda̱ ñii ki̱vi̱ o̱n kuka'an no̱o̱ ni̱vi yó'o”, káchí to̱'on Ndios.
45010012	Saá chi ñii káchí va̱'a náki'in Ndios ni̱vi na kúu najudío xí'in ni̱vi na o̱n vása kúu najudío, chi ñii la̱á kúu Ndios ndino'o, ta kúu ra Ta̱a ta̱Ká'no no̱o̱ ndi'i ni̱vi, ta ké'é ra ñava̱'a xí'in ndi'i ni̱vi na ndúkú ñava̱'a no̱o̱ ra.
45010013	Chi to̱'on Ndios káchí ña saá: “Ndi'i ni̱vi na ká'a̱n kána ki̱vi̱ Ndios chi kándixa na ndí ñii la̱á ra kúu Ndios ndino'o no̱o̱ mi̱i na, ta ndixa Ndios saka̱ku ra ni̱vi yó'o”, saá káchí to̱'on Ndios.
45010014	Ta saá ni, tá o̱n ta̱'án kandixa ni̱vi Ndios ndino'o, ta, ¿ndasaá kuchiño kana na ra ña saka̱ku ra na? Tá o̱n ta̱'án koni̱ so̱'o ni̱vi to̱'on xa̱'a̱ Ndios, ta, ¿ndasaá kuchiño ni̱vi kandixa na ra? Ta, ¿ndasaá koo koni̱ so̱'o ni̱vi yó'o to̱'on xa̱'a̱ Ndios, tá o̱n ko̱ó ni̱vi na ndato̱'on xí'in na xa̱'a̱ ra?
45010015	Ta, ¿ndasaá kuchiño ko̱'o̱n ni̱vi ndato̱'on na to̱'on Ndios no̱o̱ inka̱ ni̱vi, tá o̱n ko̱ó ni̱vi na ti'ví ña'á ko̱'o̱n na ke'é na saá? Saá chi to̱'on Ndios ña ni̱taa na xi̱na̱'á káchí ña saá: “¡Livi ka̱ ví káa ña ki̱xaa̱ ni̱vi na ndato̱'on to̱'on va̱'a xí'in yó!”, káchí ña.
45010016	Ta saá ni, sava ni̱vi na xi̱ni̱ so̱'o to̱'on Ndios, o̱n vása ní‑xiin na chikaa̱ so̱'o na ña ká'a̱n to̱'on va̱'a yó'o. Ta kui̱ya̱ xi̱na̱'á ni̱vi naIsrael ñii ki̱'va saá o̱n vása ní‑xiin na kandixa na ña ni̱ka̱'a̱n ndoso ta̱profeta Isaías xí'in na. Ta xa̱'a̱ ni̱vi yó'o, ta̱profeta Isaías ni̱ka̱'a̱n ra xí'in Ndios, ka̱chí ra saá: “Tata Ndios, ¿míkía̱ yóo ni̱vi na kándixa to̱'on ña ká'a̱n yó xí'in na?”, ka̱chí ta̱Isaías xí'in Ndios.
45010017	Ta saá kúnda̱a̱ ini yó ndí si'na xíni̱ ñó'ó koni̱ so̱'o ni̱vi to̱'on Ndios ña ká'a̱n xa̱'a̱ Jesucristo, saá chi ña xi̱ni̱ so̱'o na to̱'on yó'o táxi ña kuchiño kandixa na ra.
45010018	Ta vitin ndáka̱ to̱'on xí'in mi̱i i̱, ta káchí i̱ saá: ¿Án o̱n ta̱'án koni̱ so̱'o ni̱vi naIsrael to̱'on Ndios? ¡O̱n si̱ví saá!, chi ndixa ni̱vi yó'o xa xi̱ni̱ so̱'o na to̱'on Ndios. Saá chi ñii xiiña to̱'on Ndios ña ni̱taa na xi̱na̱'á káchí ña saá: Xa ni̱xi̱ta̱ ní'nó to̱'on Ndios no̱o̱ ndi'i ni̱vi ñoyívi, ta ni̱xaa̱ to̱'on yó'o ndi'i xiiña ñoyívi, káchí to̱'on Ndios.
45010019	Ta saá tuku ndáka̱ to̱'on xí'in mi̱i i̱, káchí i̱ saá: ¿Án o̱n vása ní‑kunda̱a̱ ini naIsrael ña ká'a̱n to̱'on Ndios? Chi kui̱ya̱ xi̱na̱'á ta̱Moisés xi̱kuu ra ta̱ si'na ni̱taa to̱'on Ndios ña ká'a̱n xa̱'a̱ naIsrael, ta ni̱ka̱'a̱n ra ndí o̱n si̱ví ndi'i naIsrael kuu na chikaa̱ so̱'o to̱'on Ndios. Ta xí'in ni̱vi yó'o na ni̱‑xiin chikaa̱ so̱'o to̱'on ra, ka̱chí Ndios saá: Taxi i̱ ña ndó'ó, ni̱vi nañoo i̱ naIsrael, koo kuíni̱ ini ndó xa̱'a̱ ña koni ndó ña ke'é i̱ ñava̱'a xí'in inka̱ ni̱vi, na o̱n vása kúu nañoo i̱. Taxi i̱ ña kusaa̱ ní ini ndó xa̱'a̱ ña ke'é i̱ ñava̱'a xí'in ni̱vi na inka̱ ñoo, vará kani si̱ni̱ ndó ndí ni̱vi yó'o kúu na o̱n vása kúnda̱a̱ ini ñanda̱a̱, ka̱chí Ndios xí'in naIsrael.
45010020	Ta tuku ni̱taa ta̱profeta Isaías inka̱ to̱'on ña ni̱ka̱'a̱n Ndios, ka̱chí ra saá: Ni̱vi na o̱n vása ní‑nandukú yi̱'i̱, nayó'o na̱ní'i na yi̱'i̱. Ni̱vi na o̱n vása ní‑ndaka̱ to̱'on xa̱'a̱ i̱, ta yi̱'i̱, ta̱xi i̱ ña kunda̱a̱ ini ni̱vi yó'o yu kúu i̱, ka̱chí Ndios.
45010021	Ta ni̱ka̱'a̱n Ndios xa̱'a̱ naIsrael, ka̱chí ra saá: “Ndiví ndaa ni̱xi̱yo ti'va i̱ ña va̱'a naki'in i̱ naIsrael, ta ni̱‑xiin na kixi na no̱o̱ i̱, chi ni̱vi nasó'ó kúu na”, káchí to̱'on Ndios ña ni̱taa ta̱Isaías xi̱na̱'á.
45011001	Ta saá tuku ndáka̱ to̱'on xí'in mi̱i i̱, káchí i̱ saá: Ndixa Ndios na̱ka̱xin ra ni̱vi nañoo i̱ Israel nduu na nañoo ra, ta vitin, ¿án xa ndi̱kó ini Ndios? ¿Án o̱n xi̱in ka̱ ra koni ra no̱o̱ ni̱vi naIsrael yó'o? ¡O̱n vása saá yóo ña! Ndixa mi̱i yi̱'i̱, ñii ta̱Israel kúu i̱, chi ka̱ku i̱ ti̱xin nasa̱'ya ñani síkuá ta̱Abraham. Ta kúu i̱ ta̱tá'an ñii ti'vi ni̱vi naIsrael, ña na̱ní tribu Benjamín.
45011002	Nda̱ ñano̱ó, Ndios na̱ka̱xin ra ni̱vi naIsrael ña nduu na ni̱vi nañoo ra, ta vitin Ndios nda̱ lo'o o̱n vása ká'a̱n ra ndí o̱n xi̱in ka̱ ra koni ra no̱o̱ ni̱vi yó'o. ¿Án o̱n vása náká'án ndó to̱'on Ndios ña ni̱taa na xi̱na̱'á xa̱'a̱ ta̱profeta Elías? Ta̱yó'o nda̱to̱'on ra xí'in Ndios ña chíkaa̱ ra kua̱chi sa̱ta̱ naIsrael, ka̱chí ra saá:
45011003	“Tata Ndios, nañoo i̱ naIsrael yó'o xa xa̱'ni na kua̱'a̱ ní naprofeta, na xi̱kuu na nda̱to̱'on to̱'on mi̱i ún xí'in na, ta ni̱vi naIsrael yó'o xa̱ni na ndi'i na̱ma̱ yi̱i̱ no̱o̱ ni̱so̱ko̱ ndi̱ kiti̱ xa̱'a̱ ña kísa to̱'ó ndi̱ yó'ó. Ta si̱ín la̱á yi̱'i̱ kúu ta̱ kíndo̱o táku̱ ka̱, ta vitin ni̱vi yó'o ndúkú na ndasaá ka'ni na yi̱'i̱”, ka̱chí ta̱Elías xí'in Ndios.
45011004	Ta Ndios nda̱kuii̱n ra, ka̱chí ra saá: “Yóo u̱xa̱ mil ta̱a na kúu na na̱ka̱xin i̱, ta ndixa ndíko̱n na yi̱'i̱, ta nayó'o nda̱ ñii ki̱vi̱ o̱n vása ní‑kisa to̱'ó na ndios vatá ña na̱ní Baal”, ka̱chí Ndios xí'in ta̱Elías kui̱ya̱ xi̱na̱'á.
45011005	Ta ki̱vi̱ vitin ñii ki̱'va saá yóo ñii ti'vi ni̱vi nañoo i̱ naIsrael na kúu na na̱ka̱xin Ndios ña kundiko̱n na ra. Ke̱'é Ndios ñava̱'a yó'o xí'in na, chi ta̱a ta̱ va̱'a ní ini kúu ra.
45011006	Ndixa ndasaá kuiti xa̱'a̱ ñava̱'a ní ini Ndios kúu ña ké'é ra ñava̱'a xí'in nayó'o, ta nda̱ lo'o o̱n si̱ví xa̱'a̱ ña ñii chiño va̱'a ki̱sa ndivi nayó'o kúu ña ké'é Ndios ñava̱'a xí'in na. Tá xa̱'a̱ chiño va̱'a ki̱sa ndivi ni̱vi kúu ña Ndios ké'é ra ñava̱'a xí'in na, níkúu, ta saá ñava̱'a ké'é Ndios xí'in ni̱vi kúu ña cha'vi ra na xa̱'a̱ chiño na, ta ña ki̱sa ndivi Jesucristo xa̱'a̱ ña saka̱ku ra ni̱vi o̱n vása ndáya̱'ví ña, níkúu.
45011007	Ta saá, ¿yukía̱ kóni kachí to̱'on yó'o ña sa̱kán ni̱taa i̱? Kóni kachí ña ndí o̱n si̱ví ndi'i naIsrael kúu ni̱vi na xa na̱ní'i ña ndúkú na, so ñii ti'vi kuiti naIsrael kúu ni̱vi na xa na̱ní'i ña ndúkú na. Saá chi ñii ti'vi ni̱vi yó'o kúu na na̱ka̱xin Ndios ña kundiko̱n na ra. Ta inka̱ tá'ví ni̱vi nañoo Israel ndu̱u na ni̱vi nasó'ó no̱o̱ to̱'on Ndios.
45011008	Saá chi to̱'on Ndios ña ni̱taa na xi̱na̱'á káchí ña saá: “Ndios ta̱xi ra ndí ni̱vi yó'o ndu̱u na ni̱vi na yóo nda̱tán yóo ni̱vi na o̱n vása táku̱. Ta saá, vará yóo nduchu̱ no̱o̱ na, ta o̱n vása kúchiño koto na yu kúu ñanda̱a̱. Ta vará yóo so̱'o na, ta o̱n vása kúchiño koni̱ so̱'o na to̱'on Ndios. Ta saá yóo ni̱vi yó'o nda̱ ki̱vi̱ vitin”, káchí to̱'on Ndios xa̱'a̱ naIsrael.
45011009	Ta inka̱ xiiña no̱o̱ to̱'on Ndios ña ni̱taa na xi̱na̱'á, yóo to̱'on ña ni̱ka̱'a̱n ta̱rey David xa̱'a̱ naIsrael na kúu na o̱n xi̱in chikaa̱ so̱'o to̱'on Ndios, ka̱chí ra saá: Viko̱ ña sákana ni̱vi yó'o, va̱'a ka̱ ná nduu viko̱ yó'o, nda̱tán ñii yavi̱ kónó no̱o̱ nakava ni̱vi yó'o. Ta ñii ki̱'va nda̱tán yóo ñono̱ se'é ña xa ndáti nakava tíkiti̱ ini ña, ta xo̱'vi̱ ní rí, saá koo viko̱ ña sákana ni̱vi yó'o. Chi Ndios ndixa saxo̱'vi̱ ra ni̱vi yó'o xa̱'a̱ ña o̱n xi̱in na kundiko̱n na ra.
45011010	Ta va̱'a ka̱ ná koo kuáá nduchu̱ no̱o̱ ni̱vi yó'o, ña o̱n kuchiño koto na yu kúu ñanda̱a̱. Ta va̱'a ka̱ ndeé ní ná xo̱'vi̱ ni̱vi yó'o, ta̱nda̱ ná kutoso sa̱ta̱ ni̱vi yó'o ndi'i saá ki̱vi̱, káchí to̱'on Ndios ña ni̱taa ta̱David xi̱na̱'á xa̱'a̱ ni̱vi naIsrael, na o̱n xi̱in chikaa̱ so̱'o to̱'on Ndios.
45011011	Ta tuku ndáka̱ to̱'on xí'in mi̱i i̱, káchí i̱ saá: ¿Yu kúu ña kundo'o najudío, na ni̱‑xiin chikaa̱ so̱'o to̱'on Ndios? ¿Án ndixa nda̱ ñii ki̱vi̱ o̱n vása kuchiño nduu na ni̱vi na va̱'a kutaku̱ xí'in Ndios? ¡O̱n ndixa koo ña saá! Saá chi vará kua̱'a̱ ní najudío o̱n vása ní‑chikaa̱ so̱'o na to̱'on Ndios xa̱'a̱ Jesucristo, ta xa̱'a̱ ña ke̱'é na saá ta̱xi ña ndí Ndios sa̱ka̱ku ra kua̱'a̱ ní inka̱ ni̱vi na o̱n vása kúu najudío. Saá ke̱'é Ndios, chi kóni ra ndí najudío nduu na ni̱vi na kuíni̱ ini koni inka̱ ni̱vi na o̱n si̱ví najudío kúu, xa̱'a̱ ñava̱'a ke̱'é Ndios xí'in nayó'o.
45011012	Saá chi vitin xa̱'a̱ ña ni̱‑xiin najudío chikaa̱ so̱'o na to̱'on Ndios, inka̱ ni̱vi ñoyívi na o̱n vása kúu najudío, nayó'o naki'in na ñava̱'a saní'i Ndios na. Ta saá, tá kixaa̱ ki̱vi̱ ndi'i ni̱vi na kúu najudío nandikó ini na ta va̱'a koo na xí'in Ndios, ta xa̱'a̱ ña ke'é na saá, ¡ndixa ví'í ka̱ koo ñava̱'a naki'in ndi'i ni̱vi ñoyívi yó'o!
45011013	Vitin ká'a̱n i̱ xí'in ndó'ó, ni̱vi na o̱n vása kúu najudío, chi yi̱'i̱ kúu ñii ta̱apóstol ta̱ ti̱'ví Ndios kasa chiño no̱o̱ ni̱vi na o̱n vása kúu najudío. Ta yi̱'i̱ ndixa chínóo síkón i̱ chiño yó'o, chi chiño ña ndáya̱'ví ní kúu ña.
45011014	Saá chi, xa̱'a̱ chiño ña kísa ndivi i̱, kóni i̱ ndí ni̱vi najudío ná kukuíni̱ ini na koni na inka̱ ni̱vi na o̱n vása kúu najudío xa̱'a̱ ñava̱'a ña na̱ki'in nayó'o nda'a̱ Ndios. Ta saá najudío yó'o ndukú na ndasaá kuchiño va̱'a naki'in na ñava̱'a yó'o, ta̱nda̱ nandikó ini na, ta saá Ndios ke'é ra ñava̱'a xí'in na ña saka̱ku ra na.
45011015	Ta vitin xa̱'a̱ ña ku̱xíká najudío no̱o̱ Ndios, ñayó'o táxi ña ndí ni̱vi na o̱n vása kúu najudío va̱'a nakutá'an na xí'in Ndios. Ta saá táná kixaa̱ ki̱vi̱ ña Ndios va̱'a naki'in ra ndi'i najudío, ta, ¿yu kúu ña koo saá? Ndixa ña koo saá kúu ña ni̱vi najudío kutaku̱ ndino'o na no̱o̱ Ndios. Saá nda̱tán ni̱xi̱yo ni̱vi na xa ni̱xi'i̱, ta na̱taku̱ na, saá koo nayó'o ki̱vi̱ Ndios va̱'a naki'in ra na, ta va̱'a nakutá'an na xí'in ra.
45011016	Vitin ndato̱'on i̱ xí'in ndó inka̱ to̱'on ña sáná'a, ta to̱'on yó'o káchí ña saá: Tá yóo ñii yuxa̱n ká'no, ta ni̱vi tá'ví na yuxa̱n yó'o, ta ñii ñá'ño lo'o kúu ñayi̱i̱ chi sóko̱ na ña no̱o̱ Ndios, ta saá ndixa kúnda̱a̱ ini yó ndí ñayi̱i̱ kúu ndi'i yuxa̱n ña kíndo̱o. Ta ñii ki̱'va saá kúnda̱a̱ ini yó tá tio'o yito̱n kúu ñayi̱i̱, chi yito̱n tón na̱ka̱xin Ndios kúu nó, ta saá tuku kúnda̱a̱ ini yó ndí ndi'i nda'a̱ yito̱n yó'o kúu tón yi̱i̱.
45011017	Ta nda̱tán yóo yito̱n tón olivo tón ta̱ta̱, saá yóo ni̱vi nañoo i̱ najudío. Ta Ndios xa̱'nda ra sava nda'a̱ yito̱n yó'o, ta no̱o̱ ni̱ta̱'nda̱ yó'o, chi̱ko'ni ndoso ndaa ra inka̱ nda'a̱ yito̱n, tón kúu tón olivo yukú ña kua'no ndaa nó no̱o̱ nda'a̱ tón olivo tón ta̱ta̱ yó'o. Saá kua'no nda'a̱ ña chi̱ko'ni ndoso ndaa na yó'o, chi naki'in ña su̱ku ña va̱xi nda̱ no̱o̱ tio'o tón olivo tón ta̱ta̱, ta saá va̱'a kutaku̱ nda'a̱ ña xi̱kuu nda'a̱ tón olivo yukú. Ta nda̱tán yóo nda'a̱ yito̱n tón olivo tón yukú yó'o, saá yóo ndó'ó, ni̱vi na o̱n vása kúu najudío.
45011018	Ta xa̱'a̱ ñayó'o, nda̱ lo'o o̱n vása va̱'a kasa ká'no xí'in mi̱i ndó, ta ni o̱n vá'a kani si̱ni̱ ndó ndí ndó'ó kúu ni̱vi na va̱'a ka̱ no̱o̱ najudío. Tá xáni si̱ni̱ ndó saá, ta xíni̱ ñó'ó naká'án ndó ndí o̱n si̱ví nda'a̱ tón yito̱n kúu ña táxi su̱ku ña va̱'a kutaku̱ tio'o tón yito̱n, ta ndixa nda'a̱ tón yito̱n kúu ña náki'in su̱ku ña va̱'a kutaku̱ ña, chi tio'o tón yito̱n kúu ña táxi su̱ku yó'o nda'a̱ tón yito̱n.
45011019	Va ki̱vi̱ saá ndakuii̱n ndó'ó ni̱vi na o̱n vása kúu najudío, ka̱'a̱n ndó xí'in i̱, kachí ndó saá: “Xa̱'a̱ ña kóni Ndios chiko'ni ndoso ndaa ra nda'a̱ yito̱n tón olivo yukú, tón kúu mi̱i ndi̱, kúu ña xa̱'nda ra nda'a̱ tón olivo tón ta̱ta̱ ta sa̱kana ra nda'a̱ yó'o”, kachí ndó xí'in i̱.
45011020	Ta saá yi̱'i̱, ndakuii̱n i̱ ka̱'a̱n i̱ xí'in ndó, kachí i̱ saá: Xíni̱ ñó'ó naká'án ndó ndí xa̱'a̱ ña o̱n vása ní‑xiin najudío kandixa na Jesucristo kúu ña Ndios xa̱'nda ra nda'a̱ yito̱n tón ta̱ta̱, tón kúu najudío yó'o. Ta ndó'ó, na kúu nda'a̱ yito̱n tón olivo yukú, va̱'a táku̱ ndó xí'in Ndios vitin xa̱'a̱ ña ndasaá kuiti kándixa ndó Jesucristo. Ña̱kán nda̱ lo'o o̱n vása yóo xa̱'a̱ ña kasa ká'no xí'in mi̱i ndó, ta va̱'a ka̱ kuyi̱'ví ini ndó ko̱to̱ kuxíká ndó no̱o̱ Ndios.
45011021	Saá chi vará najudío kúu nda'a̱ ndino'o mi̱i yito̱n tón olivo tón ta̱ta̱, ta Ndios o̱n vása ní‑kisa ká'no ini ra xa̱'a̱ ña o̱n vása ní‑xiin na kandixa na Jesucristo. Ta ndó'ó, na o̱n si̱ví najudío kúu, táná sandakoo ndó ña kándixa ndó Jesucristo, ta Ndios ñii ki̱'va saá o̱n kasa ká'no ini ra xa̱'a̱ ndó'ó, na kúu nda'a̱ yito̱n tón olivo yukú.
45011022	Xíni̱ ñó'ó kunda̱a̱ va̱'a ini ndó ñayó'o: Ndios kúu ta̱a ta̱ táxi ña xo̱'vi̱ ni̱vi na o̱n xi̱in chikaa̱ so̱'o to̱'on ra, ta saá tuku Ndios kúu ta̱a ta̱ ká'no ini, ta ké'é ra kua̱'a̱ ní ñava̱'a xí'in ndó'ó, na kúu ni̱vi na va̱'a yóo xí'in ra. Ta saá ni, ña xíni̱ ñó'ó ní kúu ña o̱n sandakoo ndó ña kándixa ndó Jesucristo, chi táná ke'é ndó saá, ta Ndios ka'nda ra nda'a̱ yito̱n yukú tón kúu ndó'ó, ta o̱n kuu ka̱ ndó nda'a̱ yito̱n tón ta̱ta̱.
45011023	Ta najudío, táná ndikó ini na ta kandixa na Jesucristo, ta Ndios kasa ká'no ini ra xa̱'a̱ ndi'i kua̱chi na, ta tuku va̱'a naki'in ra na. Vará najudío yó'o xi̱kuu na nda'a̱ yito̱n tón ni̱ta̱'nda̱, ta Ndios nachiko'ni ndoso tuku ra na no̱o̱ si'na xi̱ndoso na xi̱kuu na nda'a̱ yito̱n tón ta̱ta̱. Saá koo ña, chi Ndios kómí ra ndee̱ ke'é ra ndi'i ñayó'o.
45011024	Saá chi no̱o̱ Ndios o̱n vása yo̱'vi̱ ni̱xi̱yo ña sa̱nduu ra nda'a̱ tón olivo yukú ña nduu ñayó'o nda'a̱ tón olivo tón ta̱ta̱. Ta víka̱ ví nda̱ lo'o o̱n vása yo̱'vi̱ koo no̱o̱ Ndios ña sanduu tuku ra nda'a̱ tón olivo tón ta̱ta̱ ña ndikó ña nduu ña nda'a̱ mi̱i nó.
45011025	Nañani yó xí'in náki̱'va̱ yó, na o̱n vása kúu najudío, nda̱ lo'o o̱n vá'a ña kani si̱ni̱ ndó ndí ndó'ó kúu na ndáya̱'ví ní ka̱ no̱o̱ najudío xa̱'a̱ ña Ndios na̱ki'in ra ndó'ó. Saá chi vitin ña ni̱‑xiin najudío chikaa̱ so̱'o na to̱'on Ndios kúu ña kundivi ña chi̱tóni̱ Ndios. Vará ña chi̱tóni̱ Ndios yó'o xi̱nakaa̱ se'é ña no̱o̱ yó, ta vitin Ndios táxi ra ña kúnda̱a̱ ini yó xa̱'a̱ ña. Chi Ndios chi̱tóni̱ ra saá: Sava najudío nduu na ni̱vi nasó'ó ní ta kutaku̱ xíká na no̱o̱ Ndios kua̱'a̱ ní ki̱vi̱. Saá chi kua̱'a̱ ní ka̱ ni̱vi na o̱n vása kúu najudío xíni̱ ñó'ó ki̱'vi na yichi̱ Ndios, ta Ndios ndáti ra ña ndi'i ki̱'vi nayó'o,
45011026	ta saá Ndios saka̱ku ra ndi'i ni̱vi na kúu najudío. Saá chi xi̱na̱'á ni̱taa na to̱'on Ndios ña káchí saá: Ñii ki̱vi̱ ña va̱xi, kixaa̱ ñii ta̱a ta̱ kixi ñoo Jerusalén ña nákaa̱ no̱o̱ xi̱ki̱ Sion, ta kuu ra ta̱a ta̱ taxi ko̱'o̱n ndíka̱ ni̱vi no̱o̱ ndee̱ ña o̱n vá'a. Ta ta̱yó'o kindaa ra ndi'i ni̱vi na kúu sa̱'ya ñani síkuá ta̱Jacob nda'a̱ ndee̱ ña o̱n vá'a, ta kindaa ra ndi'i kua̱chi ndíso na.
45011027	Chi ñayó'o kúu ña chi̱ndú'u̱ i̱ kasa ndivi i̱ xí'in ni̱vi yó'o, ki̱vi̱ kasa ká'no ini i̱ xa̱'a̱ ndi'i kua̱chi na, káchí to̱'on Ndios ña ni̱taa na xi̱na̱'á.
45011028	Vitin najudío kúu ni̱vi na sáa̱ ini xíni Ndios xa̱'a̱ to̱'on va̱'a ña ndáto̱'on xa̱'a̱ Jesucristo, chi o̱n xi̱in na kandixa na to̱'on yó'o. Ta xí'in ña ké'é najudío saá, Ndios ta̱xi ra nda'a̱ ndó'ó, ni̱vi na o̱n vása kúu najudío, ña kuchiño kandixa ndó Jesucristo ta kundiko̱n ndó ra. Ta saá ni, Ndios kí'vi ka̱ ini ra xíni ra najudío nda̱ ki̱vi̱ vitin, chi na̱ka̱xin ra najudío kuu na nañoo ra, chi saá ki̱ndo̱o ra ni̱ka̱'a̱n ra xí'in xi̱i̱ síkuá na ta̱Abraham, ta̱Isaac ta xí'in ta̱Jacob.
45011029	Saá yóo ña, chi Ndios nda̱ lo'o o̱n vása násama ra to̱'on ni̱ka̱'a̱n ra. Tá Ndios xa chi̱tóni̱ ra saní'i ra ñava̱'a ni̱vi, ta nda̱ ñii ki̱vi̱ o̱n vása kindaa ra ña nda'a̱ na. Tá Ndios xa ka̱na ra ni̱vi kundiko̱n na ra, ta ña ka̱na ra yó'o ndi'i saá ki̱vi̱ ndáya̱'ví ña.
45011030	Ta ndó'ó ni̱vi na o̱n vása kúu najudío, xi̱na̱'á o̱n vása ní‑xiin ndó chikaa̱ so̱'o ndó to̱'on Ndios, ta vitin najudío kúu na o̱n xi̱in chikaa̱ so̱'o to̱'on ra. Ta xa̱'a̱ ña ke̱'é najudío saá, Ndios ku̱ndá'ví ini ra xíni ra ndó'ó, ta ki̱sa ká'no ini ra xa̱'a̱ kua̱chi ndó, ta va̱'a na̱ki'in ra ndó'ó.
45011031	Ta ni̱vi na kúu najudío o̱n xi̱in na chikaa̱ so̱'o na to̱'on ra vitin. Ta saá ni, ñii ki̱vi̱ ña va̱xi nayó'o nandikó ini na. Ta saá ñii ki̱'va nda̱tán Ndios ku̱ndá'ví ini ra xíni ra ndó'ó, ta ki̱sa ká'no ini ra xa̱'a̱ kua̱chi ndó, saá ke'é Ndios xí'in najudío yó'o, ta tuku va̱'a naki'in ra na.
45011032	Chi Ndios ta̱xi ra ña ndi'i ni̱vi o̱n chikaa̱ so̱'o na to̱'on ra, xa̱'a̱ ña kúchiño kundá'ví ini ra koni ra ndi'i ni̱vi yó'o, ta kasa ká'no ini ra xa̱'a̱ kua̱chi na.
45011033	¡Nda̱ lo'o o̱n vása kúnda̱a̱ ini yó ndasaá ví kónó ní yóo ñava̱'a ní ini Ndios! ¡Ndíchí ní si̱ni̱ ra, ta xíni̱ va̱'a ndi'i ra ña yóo! Ta mi̱i yó, o̱n vása kúchiño kunda̱a̱ ini yó ña chi̱tóni̱ Ndios kundo'o ni̱vi ñoyívi yó'o, ni o̱n vása kúchiño kunda̱a̱ ini yó ndasaá kísa ndivi Ndios chiño ña kóni mi̱i ra.
45011034	Saá káchí to̱'on Ndios ña ni̱taa na xi̱na̱'á: “¿Án nda̱ yóo ví ni̱vi na kúchiño kunda̱a̱ ini ña xáni si̱ni̱ Ndios? ¿Án nda̱ yóo ví ni̱vi na kúchiño ndato̱'on xí'in Ndios xa̱'a̱ ña xíni̱ ñó'ó ke'é ra?”
45011035	O̱n vá'a chikaa̱ ini ni̱vi, káchí na saá: “Si'na taxi yó ñava̱'a nda'a̱ Ndios, ta saá xíni̱ ñó'ó ra sandikó ra inka̱ ñava̱'a ña kóni mi̱i yó”, káchí na.
45011036	Nda̱ lo'o o̱n vá'a chikaa̱ ini ni̱vi saá, chi Ndios kúu ta̱a ta̱ ki̱sa va̱'a ndi'i ña yóo ñoyívi yó'o xí'in ndi'i ña yóo ñoyívi ni̱no. Saá chi xí'in ndee̱ Ndios xi̱koo ndi'i ña, ta ndi'i ña ku̱va̱'a yóo ña xa̱'a̱ ña kundivi ña kóni Ndios. ¡Ná kanóo síkón ñato̱'ó Ndios ndi'i saá ki̱vi̱ ña va̱xi! Saá ná koo.
45012001	Nañani yó xí'in náki̱'va̱ yó, xa kua̱'a̱ ní ñava̱'a ke̱'é Ndios xí'in yó chi kúndá'ví ní ini ra xíni ra mi̱i yó. Ta xa̱'a̱ ñayó'o, yi̱'i̱ xáku ndá'ví i̱ no̱o̱ ndó ña ndino'o ini ndó so̱ko̱ xí'in mi̱i ndó no̱o̱ Ndios ña va̱'a kutaku̱ ndii ndó no̱o̱ ra, ta kasa ndivi ndó ndi'i ña kóni ra. Saá sakusii̱ ndó ini Ndios, chi xí'in ña kutaku̱ ndó saá ndixa kísa ká'no ndó ra.
45012002	O̱n kundiko̱n ka̱ ndó yichi̱ ña o̱n vá'a ñoyívi yó'o, ta taxi xí'in mi̱i ndó nda'a̱ Ndios ña ndasa xa̱á ra ndi'i ña xáni si̱ni̱ ndó, ña̱kán va̱'a kutaku̱ ndó yichi̱ Ndios. Ta saá kuchiño ndó kunda̱a̱ va̱'a ini ndó yu kúu ñava̱'a kóni Ndios, chi ñayó'o kúu ñava̱'a ndino'o, ta sákusii̱ ña ini Ndios.
45012003	Ndios kúu ta̱a ta̱ va̱'a ini, ta xa̱'a̱ ñayó'o sa̱kuiso ra chiño yi̱'i̱ kúu i̱ ta̱apóstol ta̱ kísa chiño no̱o̱ Jesucristo. Ta saá ká'a̱n i̱ xí'in ndó'ó vitin, káchí i̱ saá: O̱n vá'a kani si̱ni̱ yó ndí ndasaá mi̱i yó kúu ni̱vi na ndáya̱'ví ní ka̱ no̱o̱ inka̱ ni̱vi, ta va̱'a ka̱ vivíi kani si̱ni̱ yó xa̱'a̱ mi̱i yó. Saá chi nda'a̱ ñii ñii mi̱i yó, ni̱vi na kúu na kándixa Jesucristo, Ndios xa ta̱xi ra ndee̱ ña va̱'a nda'a̱ yó ña kúchiño yó chindeé tá'an yó, ta va̱'a kasa ndivi yó chiño ra. Ta saá tá va̱'a kúnda̱a̱ ini yó yu kúu ndee̱ va̱'a kómí yó ña ta̱xi Ndios nda'a̱ yó, ta saá kúchiño yó vivíi kani si̱ni̱ yó xa̱'a̱ mi̱i yó.
45012004	Vará ñii níí kúu yi̱kí ko̱ñu ñii ni̱vi, ta yi̱kí ko̱ñu yó'o kómí ña kua̱'a̱ ní xiiña, ta ñii ñii xiiña xa yóo no̱o̱ kísa chiño mi̱i ña. Saá chi xa síín síín chiño kísa ndivi ñii ñii ña.
45012005	Ta nda̱tán yóo kua̱'a̱ ní xiiña ñii yi̱kí ko̱ñu ni̱vi saá yóo ndi'i mi̱i yó, ni̱vi na kándixa Jesucristo. Saá chi kua̱'a̱ ní ni̱vi kúu yó, ta ndi'i mi̱i yó ñii náta'an yó kúu yó nda̱tán yóo ñii níí yi̱kí ko̱ñu ni̱vi.
45012006	Ta o̱n si̱ví ñii la̱á kuiti no̱o̱ kúu ndee̱ ña va̱'a ña sa̱ní'i Ndios ñii ñii yó, ta táxi ra ndee̱ va̱'a nda'a̱ ñii ñii yó, nda̱tán yóo ña káchí ini mi̱i ra. Ta xa̱'a̱ ñayó'o sava yó kómí yó ndee̱ ña ndato̱'on yó xí'in inka̱ ni̱vi to̱'on ña káku Níma̱ Ndios, ta saá xíni̱ ñó'ó ndato̱'on yó to̱'on Ndios yó'o xí'in ni̱vi. Ta to̱'on ña ndáto̱'on yó xíni̱ ñó'ó koo yu'ú ña xí'in inka̱ to̱'on Ndios ña kándixa ndi'i yó na kúu na ndino'o ndíko̱n Jesucristo.
45012007	Ta yóo sava yó na na̱ki'in ndee̱ va̱'a nda'a̱ Ndios ña kúchiño yó kasa ndivi yó chiño ña va̱'a chindeé inka̱ ni̱vi, ta saá xí'in ña ndino'o ini yó ná kasa ndivi yó chiño yó'o. Ta yóo sava yó na na̱ki'in ndee̱ va̱'a nda'a̱ Ndios ña saná'a yó to̱'on ra inka̱ ni̱vi, ta saá va̱'a xí'in ña ndino'o ini yó saná'a yó na.
45012008	Ta yóo sava yó na na̱ki'in ndee̱ va̱'a nda'a̱ Ndios ña chikaa̱ yó ndee̱ ini inka̱ ni̱vi, ta saá va̱'a xí'in ña ndino'o ini yó ke'é yó saá. Ta yóo sava yó na na̱ki'in ndee̱ va̱'a nda'a̱ Ndios ña kúchiño chindeé yó inka̱ ni̱vi xí'in ña ndáya̱'ví kómí yó, ta saá o̱n vá'a kuu yó ni̱vi na sí'nda̱, ta nda̱ víka̱ ná taxi yó ña xíni̱ ñó'ó nda'a̱ ni̱vi. Ta yóo sava yó na na̱ki'in ndee̱ va̱'a nda'a̱ Ndios ña kúchiño kuiso chiño yó xí'in inka̱ ni̱vi, ta saá xí'in ña vivíi ta xí'in ña ndino'o ini yó va̱'a kasa ndivi yó chiño yó'o. Ta yóo sava yó na na̱ki'in ndee̱ va̱'a nda'a̱ Ndios ña kúchiño ke'é yó ñava̱'a xí'in ni̱vi xa̱'a̱ ña kúndá'ví ini yó xíni yó ni̱vi yó'o, ta saá xí'in ñasi̱i̱ ini yó xíni̱ ñó'ó ke'é yó ñava̱'a xí'in na.
45012009	Xíni̱ ñó'ó xí'in ña ndino'o ini yó kuki'vi ini yó koni yó inka̱ ni̱vi. Ta xíni̱ ñó'ó ndixa kusaa̱ ini yó koni yó ña o̱n vá'a, ta ndixa kundiko̱n yó yichi̱ va̱'a.
45012010	Ta nda̱tán kí'vi ini yó xíni yó nañani yó xí'in náki̱'va̱ yó, na kúu nave'e mi̱i yó, ñii ki̱'va saá xíni̱ ñó'ó kuki'vi ini yó koni yó ndi'i ni̱vi na kándixa Jesucristo. Kasa to̱'ó tá'an yó, ta chikaa̱ ní ka̱ ini yó ke'é yó ña chindeé natá'an yó na kándixa Jesucristo, ta o̱n vása kundi'i ní ini yó xa̱'a̱ ña chindeé xí'in mi̱i yó.
45012011	Nañani yó xí'in náki̱'va̱ yó, o̱n vá'a kuu yó ni̱vi na xúxán ní, ta xí'in ña ndino'o ini yó chikaa̱ yó ndee̱ xí'in mi̱i yó ña kasa chiño yó no̱o̱ Jesucristo, Ta̱a ta̱Ká'no no̱o̱ yó.
45012012	Va̱'a ná kusii̱ ini yó chi ndixa ndáa ini yó Ndios ña kasa ndivi ra ndi'i to̱'on ra. Tá xo̱'vi̱ yó, ta va̱'a ká'no ná koo ini yó ña kundeé ini yó xí'in ñayo̱'vi̱ yó'o, ta nda̱ ñii ki̱vi̱ o̱n vása sandakoo yó ká'a̱n yó xí'in Ndios.
45012013	Ta xí'in ña kómí yó, va̱'a taxi yó ña xíni̱ ñó'ó nda'a̱ nañani yó xí'in náki̱'va̱ yó na kándixa Jesucristo na o̱n ko̱ó ña kómí. Ta ndi'i ni̱vi na kixaa̱ ve'e yó, vivíi naki'in yó na, ta nda'a̱ ni̱vi yó'o taxi yó ña kuxu na, ta taxi yó no̱o̱ nakindée na.
45012014	Tá yóo ni̱vi na sáxo̱'vi̱ mi̱i yó xa̱'a̱ ña ndíko̱n yó Jesucristo, ta va̱'a ka̱ ndukú yó no̱o̱ Ndios ña ke'é ra ñava̱'a xí'in ni̱vi yó'o na sáxo̱'vi̱ mi̱i yó. Ta nda̱ lo'o, o̱n vá'a sata̱vi̱ chi'ña yó ni̱vi na ké'é ña o̱n vá'a xí'in yó. Ta nda̱ víka̱, va̱'a ka̱'a̱n yó xí'in ni̱vi yó'o, kachí yó saá: “Ná koo ñava̱'a xí'in ndó”, kachí yó xí'in na.
45012015	Tá yóo ni̱vi na kúsii̱ ní ini, ta saá mi̱i yó va̱'a ná kusii̱ ini yó xí'in ni̱vi yó'o. Tá yóo ni̱vi na kúchuchú ní ini ta xáku ní na, ta saá mi̱i yó va̱'a ná kuaku yó xí'in ni̱vi yó'o.
45012016	O̱n vá'a kani tá'an yó xí'in ni̱vi, ta va̱'a ka̱ vivíi ná kutaku̱ yó xí'in ndi'i ni̱vi. O̱n vá'a kasa ká'no ní xí'in mi̱i yó, ta va̱'a ka̱ ná koo yó nda̱tán yóo ni̱vi na ni̱no̱ ini. O̱n vá'a kani si̱ni̱ yó ndí ndasaá kuiti mi̱i yó kúu ni̱vi na ndíchí ní si̱ni̱.
45012017	Tá ni̱vi ké'é na ña o̱n vá'a xí'in yó, ta o̱n vá'a cha'vi mi̱i yó ni̱vi yó'o xí'in ña o̱n vá'a. Nda̱ víka̱, chikaa̱ ka̱ yó ndee̱ ña ke'é yó ñava̱'a no̱o̱ ndi'i ni̱vi.
45012018	Ta ndixa xíni̱ ñó'ó taxi xí'in mi̱i yó nda̱ no̱o̱ xaa̱ ndee̱ yó, ña vivíi kutaku̱ yó xí'in ndi'i ni̱vi.
45012019	Nañani yó xí'in náki̱'va̱ yó, o̱n nda̱ lo'o o̱n vá'a sandikó yó ña o̱n vá'a xí'in ni̱vi na ké'é ña o̱n vá'a xí'in yó. Ta va̱'a ka̱ ná sandakoo yó ña o̱n vá'a yó'o nda'a̱ Ndios ña cha'vi ra ni̱vi yó'o xa̱'a̱ ña ke̱'é na. Saá chi yóo to̱'on Ndios ña ni̱taa na xi̱na̱'á, káchí ña saá: “Yi̱'i̱, Ndios, kúu ta̱a ta̱ kasa nani xa̱'a̱ kua̱chi, ta yi̱'i̱ kúu ta̱ cha'vi ndi'i ni̱vi xa̱'a̱ ña ke̱'é na”, ka̱chí Ndios.
45012020	Ta inka̱ xiiña no̱o̱ to̱'on Ndios ña ni̱taa na xi̱na̱'á, káchí ña saá: “Tá yóo ni̱vi na sáa̱ ini xíni na ndó'ó, ta ni̱vi yó'o xí'i̱ ní na so̱ko, ta saá va̱'a taxi ndó nda'a̱ na ña kuxu na. Tá yóo ni̱vi na sáa̱ ní ini xíni na ndó'ó, ta ni̱vi yó'o yíchi̱ ní na takuií, ta va̱'a taxi ndó takuií ná ko'o na. Ña ke'é ndó saá xí'in ni̱vi yó'o kúu ña sakuka'an ndó no̱o̱ na, ta̱nda̱ xi̱no̱ sáa̱ ni̱i̱ no̱o̱ na xa̱'a̱ ña kuka'an no̱o̱ ni̱vi yó'o. Ta nda̱tán yóo ña ndíi̱ ñi'ní no̱o̱ yatin ní xíxi̱ ño'o̱, saá koo ña ndi̱i̱ ní si̱ni̱ ni̱vi yó'o”, káchí to̱'on Ndios.
45012021	Ta saá o̱n vá'a taxi yó ndí ña o̱n vá'a kundeé ña no̱o̱ mi̱i yó. Nda̱ víka̱, ndixa xíni̱ ñó'ó ke'é yó ñava̱'a, ta saá kundeé yó no̱o̱ ña o̱n vá'a.
45013001	Ndi'i mi̱i yó xíni̱ ñó'ó kasa ndivi yó ña ká'a̱n nachiño na kúu na xá'nda chiño no̱o̱ yó. Saá chi ndi'i nda̱yí ña kómí nachiño xí'in inka̱ naná'no na ndíso chiño xí'in yó, kúu nda̱yí ña ki̱xi no̱o̱ Ndios. Ta ndi'i nda̱yí ña kómí ni̱vi kúu ña chi̱ndú'u̱ Ndios.
45013002	Ta saá ndi'i ni̱vi na o̱n xi̱in kasa ndivi ña xá'nda chiño nachiño no̱o̱ na, ta xí'in ña ké'é na saá, kúu na ni̱vi na toon ini no̱o̱ ña xá'nda chiño Ndios no̱o̱ na, chi Ndios kúu ta̱a ta̱ táxi nda̱yí nda'a̱ nachiño. Ta yóo ni̱vi na o̱n xi̱in kasa ndivi ña xá'nda chiño nachiño no̱o̱ na, ta ndixa nachiño saxo̱'vi̱ na ni̱vi yó'o xa̱'a̱ ña ki̱sa toon ini na.
45013003	Saá chi o̱n si̱ví xa̱'a̱ ña kuyi̱'ví ni̱vi na ké'é ñava̱'a, kúu nachiño na kómí nda̱yí. Ta ni̱vi na ké'é ña o̱n vá'a, ta va̱'a ka̱ ni̱vi yó'o ná kuyi̱'ví na no̱o̱ nachiño. ¿Án kóni ndó kuu ndó ni̱vi na o̱n vása yí'ví no̱o̱ nachiño? Ta saá xíni̱ ñó'ó kasa ndivi ndó chiño va̱'a, ta xí'in ña ké'é ndó saá, nachiño ka̱'a̱n na ñava̱'a xa̱'a̱ ndó.
45013004	Saá chi nachiño na xá'nda chiño no̱o̱ yó kúu na ni̱vi na kísa chiño no̱o̱ Ndios xa̱'a̱ ña chindeé na mi̱i yó ña koo ñava̱'a xí'in yó. Ta saá ni, tá ndó'ó ké'é ndó ña o̱n vá'a, ta va̱'a ná kuyi̱'ví ini ndó, chi o̱n si̱ví ña ma̱ni̱ kúu ña ní'i nachiño espada si̱i̱n. Nachiño yó'o kúu na kísa chiño no̱o̱ Ndios, ta kómí na nda̱yí Ndios ña saxo̱'vi̱ na ni̱vi na ké'é ña o̱n vá'a.
45013005	Ta ndixa xíni̱ ñó'ó kasa ndivi yó ña xá'nda chiño nachiño no̱o̱ yó, ta o̱n si̱ví ndasaá kuiti xa̱'a̱ ña yí'ví yó saxo̱'vi̱ na mi̱i yó kúu ña ké'é yó ñava̱'a saá. Chi kúnda̱a̱ ini yó ndí xa̱'a̱ ña sakusii̱ yó ini Ndios kúu ña vivíi kasa ndivi yó chiño ña xá'nda chiño nachiño no̱o̱ yó, ta saá o̱n ko̱ó xa̱'a̱ ña sakuiso yó kua̱chi sa̱ta̱ mi̱i yó.
45013006	Ta xa̱'a̱ ñayó'o, xíni̱ ñó'ó cha'vi yó cuota nda'a̱ nachiño na xá'nda chiño no̱o̱ yó. Chi nachiño yó'o kúu na kísa chiño no̱o̱ Ndios, ta táxi xí'in mi̱i na ña va̱'a kasa ndivi na chiño ña ndíso na.
45013007	Ña̱kán va̱'a taxi yó nda'a̱ ñii ñii ni̱vi ña xíni̱ ñó'ó taxi yó nda'a̱ na. Tá xíni̱ ñó'ó cha'vi yó xí'in si̱'ún no̱o̱ nachiño xa̱'a̱ ño'o̱ ña kómí yó án xa̱'a̱ inka̱ ñakuíká kómí yó, ta saá va̱'a cha'vi yó nda'a̱ na. Tá yóo ni̱vi na xíni̱ ñó'ó naki'in ñato̱'ó, ta saá va̱'a ná taxi yó ñato̱'ó nda'a̱ na. Tá yóo ni̱vi na xíni̱ ñó'ó naki'in ña kasa ká'no yó na, ta saá va̱'a ná kasa ká'no yó ni̱vi yó'o.
45013008	Va̱'a ná o̱n kuníká yó no̱o̱ nda̱ ñii ni̱vi. Ta ñii la̱á kuiti ña va̱'a kuníká yó no̱o̱ inka̱ ni̱vi kúu ña xíni̱ ñó'ó kuki'vi ní ini yó koni yó na. Tá ndixa kí'vi ini yó xíni yó ni̱vi, ta xí'in ñayó'o ki̱sa ndivi yó ndi'i ña xá'nda chiño nda̱yí Ndios.
45013009	Saá chi nda̱yí Ndios káchí ña saá: “O̱n vá'a ki̱'vi ta̱a kua̱chi xí'in ña'a̱ ñá o̱n si̱ví ñásí'í ra kúu; ta ñii ki̱'va saá o̱n vá'a ki̱'vi ña'a̱ kua̱chi xí'in ta̱a ta̱ o̱n si̱ví yii̱ ñá kúu; o̱n vá'a ka'ni yó ni̱vi; o̱n vá'a kasa kuí'ná yó; o̱n vá'a kutoo yó kukomí yó ña kómí inka̱ ni̱vi”, saá káchí nda̱yí Ndios. Ta ndi'i nda̱yí yó'o ka̱ku ña no̱o̱ nda̱yí ká'no ña káchí saá: “Ñii ki̱'va nda̱tán yóo ña kí'vi ini yó xíni yó xí'in mi̱i yó, saá xíni̱ ñó'ó kuki'vi ini yó koni yó natá'an yó”, káchí ña.
45013010	Tá ndixa kí'vi ini yó xíni yó natá'an yó, ta saá o̱n ke'é yó ña o̱n vá'a xí'in na. Tá ndino'o kí'vi ini yó xíni yó natá'an yó, ta ndixa xí'in ña ké'é yó saá, kísa ndivi yó ndi'i nda̱yí Ndios.
45013011	Kúnda̱a̱ va̱'a ini yó ndí ki̱vi̱ vitin kúu ki̱vi̱ ña xíni̱ ñó'ó ní, ta xa̱'a̱ ñayó'o o̱n vá'a kutaku̱ ka̱ yó nda̱tán táku̱ ni̱vi na kísi̱n. Ta xíni̱ ñó'ó kundito va̱'a yó, chi xa yatin ní va̱xi ki̱vi̱ ndikó Jesucristo ñoyívi yó'o ña saka̱ku ra mi̱i yó. Ñii ñii ki̱vi̱ ña yá'a táku̱ yó, ta táxi ña kuyatin ka̱ ki̱vi̱ ña ndikó Jesucristo. Ta saá ki̱vi̱ ña ndikó ra yóo yatin ka̱ ña xí'in ki̱vi̱ vitin no̱o̱ ki̱vi̱ ña ki̱xá'á yó kándixa yó ra.
45013012	Ki̱vi̱ vitin nda̱tán yóo ña xa kua̱'a̱n ndi'i ñoó ta xa yatin ní kóni ti̱vi, saá yóo ña. Ta saá xa̱'a̱ ña xa yatin kóni ti̱vi, va̱'a ka̱ ná sandakoo yó ndi'i ña o̱n vá'a ña kúu ña ké'é ni̱vi na xíka ñoó naa, ta ndixa xíni̱ ñó'ó kasa ndivi yó chiño va̱'a, nda̱tán yóo chiño ña ké'é ni̱vi na xíka ndiví. Ta nda̱tán yóo natropa na ndíxin tiko̱to̱ ka̱a xa̱'a̱ ña ndáa ña yi̱kí ko̱ñu na, saá xíni̱ ñó'ó kundixin mi̱i yó xí'in ndee̱ Jesucristo, ta̱a ta̱ kúu ño'o̱ ndino'o yé'e.
45013013	Xí'in ñato̱'ó ta xí'in ñanda̱a̱ xíni̱ ñó'ó kutaku̱ yó ta kasa ndivi yó chiño va̱'a, chi saá ké'é ni̱vi na xíka ndiví. Ta xíni̱ ñó'ó nasita xí'in mi̱i yó ki̱vi̱ kua̱'a̱n yó no̱o̱ yóo viko̱ ña o̱n kuxu ná'ná ní yó, ta nda̱ lo'o o̱n vá'a xíini ní yó xí'in nduta̱ tá sáxíini ni̱vi. O̱n vá'a ki̱'vi ta̱a kua̱chi xí'in inka̱ ña'a̱ ñá o̱n si̱ví ñásí'í ra kúu, ta ni ña'a̱ o̱n vá'a ki̱'vi ñá kua̱chi xí'in inka̱ ta̱a ta̱ o̱n si̱ví yii̱ ñá kúu, ni nda̱ lo'o o̱n vá'a ki̱'vi ni̱vi nda̱ ñii no̱o̱ kua̱chi kini. O̱n vása va̱'a kani tá'an yó, ni o̱n vása va̱'a kasa kuíni̱ ini yó koni yó inka̱ ni̱vi.
45013014	Ta nda̱ víka̱, nda̱tán ndíxin natropa tiko̱to̱ ka̱a ña ndáa yi̱kí ko̱ñu na, saá xíni̱ ñó'ó kundixin yó xí'in ndee̱ Jesucristo ta̱a ta̱ ndixa ndáa mi̱i yó. Ta saá nda̱ lo'o o̱n ndukú yó ña kutú ini yó xí'in ndi'i ña o̱n vá'a ña kútoo ní yi̱kí ko̱ñu yó.
45014001	Tá yóo ni̱vi na sa̱kán lo'o va̱xi kua'no ña ndáa ini na Jesucristo, ta xíni̱ ñó'ó va̱'a naki'in ndó ni̱vi yó'o. Vará o̱n vása yóo yu'ú ndó xí'in nayó'o xa̱'a̱ ndi'i ña ká'a̱n na, ta o̱n vá'a kani tá'an ndó xí'in nayó'o.
45014002	Saá chi yóo sava ni̱vi na kándixa Jesucristo na xáni si̱ni̱ ndí va̱'a kuxu na ndi'i saá no̱o̱ ña xíxi ni̱vi. Ta yóo inka̱ ni̱vi na sa̱kán lo'o va̱xi kua'no ña ndáa ini na Jesucristo, ta ni̱vi yó'o xáni si̱ni̱ na ndí nda̱ lo'o o̱n vá'a kuxu na ko̱ñu.
45014003	Ni̱vi na kándixa Jesucristo na kúu na xíxi ndi'i no̱o̱ ña xíxi ni̱vi ñoyívi, o̱n vá'a ka̱'a̱n kuáchí na xa̱'a̱ inka̱ ni̱vi na kándixa Jesucristo na o̱n xi̱in nda̱ lo'o kuxu ko̱ñu. Ta ni̱vi yó'o na o̱n xi̱in kuxu ko̱ñu, nda̱ lo'o o̱n vá'a ka̱'a̱n kuáchí na xa̱'a̱ ni̱vi na xíxi ndi'i no̱o̱ ña xíxi ni̱vi ñoyívi. Ta xíni̱ ñó'ó naki'in tá'an va̱'a ñii ñii nayó'o, saá chi Ndios xa na̱ki'in va̱'a ra ñii ñii ni̱vi yó'o.
45014004	¿Nda̱chun xáni si̱ni̱ ndó ndí kómí ndó nda̱yí ña ka̱'a̱n kuáchí ndó xa̱'a̱ ni̱vi na kísa chiño no̱o̱ ta̱ká'no no̱o̱ mi̱i na? Chi ndasaá kuiti Jesucristo, ta̱a ta̱ kúu ta̱ká'no no̱o̱ ni̱vi yó'o, ta kúu ra ta̱ká'no no̱o̱ mi̱i yó, kúu ta̱a ta̱ kómí nda̱yí ka̱'a̱n ra án va̱'a, án o̱n vása va̱'a ké'é nayó'o. Ta ndixa ndáa ini yó ndí Jesucristo ká'a̱n ra ñava̱'a xa̱'a̱ mi̱i yó, na kúu ni̱vi na ndino'o ini kísa chiño no̱o̱ ra. Saá chi mi̱i Jesucristo kúu ta̱a ta̱ kómí ndi'i ndee̱, ta ndixa chindeé ra mi̱i yó ña va̱'a kundiko̱n yó yichi̱ ra.
45014005	Yóo ni̱vi na kándixa Jesucristo na xáni si̱ni̱ ndí yóo ki̱vi̱ ná'no ka̱ no̱o̱ inka̱ ki̱vi̱. Ta inka̱ ni̱vi na kándixa Jesucristo xáni si̱ni̱ na ndí ñii kúu ndi'i ki̱vi̱. Ñii ñii ni̱vi xíni̱ ñó'ó va̱'a kani si̱ni̱ na xa̱'a̱ yu kúu ñava̱'a ke'é mi̱i na, ta saá xí'in ña ndino'o ini na, xíni̱ ñó'ó ke'é na ñava̱'a yó'o.
45014006	Saá chi ni̱vi na kándixa Jesucristo, na kúu na xáni si̱ni̱ ndí yóo ki̱vi̱ ña kúu ña ná'no ka̱ no̱o̱ inka̱ ki̱vi̱, nayó'o kísa to̱'ó na ki̱vi̱ ná'no yó'o xa̱'a̱ ña chinóo síkón na ñato̱'ó Ndios. Ta ni̱vi na kándixa Jesucristo na xíxi ko̱ñu kúu ni̱vi na kísa to̱'ó Ndios xí'in ña xíxi na, chi táxi na ña táxa'vi ña'á nda'a̱ Ndios xa̱'a̱ ko̱ñu xíxi na. Ta ni̱vi na kándixa Jesucristo, na o̱n xi̱in kuxu ko̱ñu, kúu ni̱vi na kísa to̱'ó Ndios, chi xáni si̱ni̱ na ndí ña o̱n vása xíxi na ko̱ñu kúu ñava̱'a no̱o̱ Ndios, ta nayó'o táxi na ña táxa'vi ña'á nda'a̱ Ndios xa̱'a̱ ña xíxi mi̱i na.
45014007	O̱n si̱ví xa̱'a̱ ñii la̱á mi̱i yó kúu xa̱'a̱ ña kutaku̱ yó; ni o̱n si̱ví xa̱'a̱ ñii la̱á mi̱i yó kúu xa̱'a̱ ña kivi̱ yó.
45014008	Saá chi tá táku̱ yó, ta táku̱ yó xa̱'a̱ ña chinóo síkón yó ñato̱'ó Jesucristo, Ta̱a ta̱Ká'no no̱o̱ yó. Ta tá kivi̱ yó, ta kivi̱ yó xa̱'a̱ ña chinóo síkón yó ñato̱'ó Jesucristo, Ta̱a ta̱Ká'no no̱o̱ yó. Ta saá tá táku̱ yó án tá kivi̱ yó, ni̱vi na ndíko̱n Jesucristo kúu yó.
45014009	Jesucristo ni̱xi'i̱ ra ta na̱taku̱ ra xa̱'a̱ ña ndu̱u ra Ta̱a ta̱Ká'no ta̱ xá'nda chiño no̱o̱ ndi'i ni̱vi, án ni̱vi na táku̱ ñoyívi yó'o kúu na, án ni̱vi na xa ni̱xi'i̱ kúu na.
45014010	Ta sava ndó'ó, ¿nda̱chun ká'a̱n kuáchí ndó xa̱'a̱ nañani ndó án xa̱'a̱ náki̱'va̱ ndó? Ta, ¿nda̱chun xáni si̱ni̱ ndó ndí mi̱i ndó kúu na ndáya̱'ví ka̱ no̱o̱ nayó'o? Chi ñii ki̱vi̱ ña va̱xi ndi'i mi̱i yó xíni̱ ñó'ó xaa̱ yó kuita yó no̱o̱ Ndios, ta Ndios kasa nani ra xa̱'a̱ kua̱chi ñii ñii yó.
45014011	Chi to̱'on Ndios ña ni̱taa na xi̱na̱'á káchí ña saá: “Ndixa yi̱'i̱ kúu i̱ ta̱a ta̱ táku̱”, káchí Ndios, “ta ñii ki̱vi̱ va̱xi ndixa ndi'i ni̱vi kuxítí na no̱o̱ i̱, ta ndi'i ni̱vi kasa ká'no na yi̱'i̱, ta̱a ta̱ kúu Ndios”, káchí Ndios, káchí to̱'on ra ni̱taa na xi̱na̱'á.
45014012	Ta ki̱vi̱ ña kundivi to̱'on yó'o, ñii ñii mi̱i yó koni̱ ñó'ó yó nataxi yó kuenda no̱o̱ Ndios xa̱'a̱ ña ke̱'é mi̱i yó.
45014013	Ta saá o̱n vá'a ka̱'a̱n kuáchí yó xa̱'a̱ natá'an yó, na kándixa Jesucristo, ta va̱'a ka̱ xíni̱ ñó'ó chikaa̱ ini yó ña o̱n nda̱ lo'o chindú'u̱ yó ña kaki'i xa̱'a̱ nañani yó án xa̱'a̱ náki̱'va̱ yó, ña ko̱yo nayó'o kua̱chi. Ta nda̱ lo'o o̱n ke'é yó ña chinda'á natá'an yó ña sandakoo na yichi̱ Jesucristo.
45014014	Yi̱'i̱ xí'in ndino'o ini i̱ kándixa i̱ Jesucristo, ta kúnda̱a̱ ini i̱ ndí nda̱ ñii ña xíxi ni̱vi kúu ña o̱n vá'a án ñakini no̱o̱ Ndios. Ta saá ni, yóo sava ni̱vi na xáni si̱ni̱ ndí ña o̱n vá'a án ñakini no̱o̱ Ndios kúu sava no̱o̱ ña xíxi ni̱vi. Ta saá mi̱i ni̱vi yó'o na kúu na xáni si̱ni̱ ndí ñakini no̱o̱ Ndios kúu ña, ta va̱'a ka̱ ná o̱n kuxu na ña.
45014015	Tá ndasaá kuiti xa̱'a̱ ña xíxi yó kúu ña sákuchuchú yó ini nañani yó án náki̱'va̱ yó, ta va̱'a o̱n vása kuxu yó ñayó'o no̱o̱ na. Saá chi táná ke'é yó ña sakuchuchú ini nañani yó án náki̱'va̱ yó, ñayó'o saná'a ndí o̱n vása ndino'o ini yó kí'vi ini yó xíni yó nayó'o. Ta nda̱ lo'o o̱n vá'a taxi yó ndañó'ó nañani yó án náki̱'va̱ yó no̱o̱ Ndios xa̱'a̱ ña xíxi yó. Saá chi nayó'o kúu ni̱vi na ni̱xi'i̱ Jesucristo xa̱'a̱.
45014016	Vará mi̱i yó ni̱vi na kándixa Jesucristo kómí yó yichi̱ ña kuxu yó ndi'i no̱o̱ ña xíxi ni̱vi, ta o̱n vá'a chindú'u̱ yó ña kaki'i xa̱'a̱ nañani yó án xa̱'a̱ náki̱'va̱ yó ña ko̱yo na kua̱chi. Saá chi o̱n vá'a ke'é yó ña taxi ka̱'a̱n ni̱vi ña o̱n vá'a xa̱'a̱ yichi̱ Jesucristo.
45014017	Xíni̱ ñó'ó kunda̱a̱ ini yó ndí o̱n si̱ví xa̱'a̱ ña xíxi yó, ni o̱n si̱ví xa̱'a̱ ña xí'i yó kúu ña ndáya̱'ví chindeé yó ña va̱'a kundiko̱n yó yichi̱ ña xá'nda chiño Ndios. Ta ña ndáya̱'ví ní ka̱ kúu ña kasa ndivi yó ñanda̱a̱, ta ña kutaku̱ yó xí'in ñava̱'a ini yó, ta ña kutaku̱ yó xí'in ñasi̱i̱ ña chíkaa̱ Níma̱ Ndios ini yó.
45014018	Tá xí'in ña ndáya̱'ví ní yó'o táku̱ yó ta kísa chiño yó no̱o̱ Jesucristo, ta saá ndixa sakusii̱ yó ini Ndios, ta sakusii̱ yó ini ni̱vi.
45014019	Ta saá va̱'a ná chikaa̱ yó ndee̱ ña vivíi kutaku̱ yó xí'in natá'an yó na kándixa Jesucristo, ta ñii ki̱'va saá chikaa̱ yó ndee̱ ña chindeé tá'an yó ña va̱'a ka̱ kua'no yó xí'in ña kándixa yó Jesucristo.
45014020	Yóo chiño va̱'a ña ki̱sa ndivi Ndios xí'in ñii ñii mi̱i yó na kándixa Jesucristo. Ta saá nda̱ lo'o o̱n vá'a kani tá'an yó xa̱'a̱ ña xíxi yó, chi yi̱yo sandi'i yó xa̱'a̱ chiño va̱'a yó'o. Ndixa ndi'i saá no̱o̱ ña̱'a ña xíxi ni̱vi kúu ñandii no̱o̱ Ndios. Ta saá ni, tá xí'in sava ña xíxi yó taxi yó ña kaki'i xa̱'a̱ nañani yó án xa̱'a̱ náki̱'va̱ yó ña ko̱yo na kua̱chi, ta saá va̱'a ka̱ ná o̱n kuxu yó ñayó'o.
45014021	Ña xíni̱ ñó'ó ní ka̱ kúu ña kutaku̱ to̱'ó yó xí'in nañani yó ta xí'in náki̱'va̱ yó na kándixa Jesucristo, ta nda̱ lo'o o̱n vá'a ke'é yó ña chinda'á yó nayó'o ña ki̱'vi na kua̱chi. Ndixa tá ña xíxi yó ko̱ñu án ña xí'i yó nduta̱ vino kúu ña chinda'á nayó'o ña ki̱'vi na kua̱chi, ta saá va̱'a ka̱ o̱n kuxu yó ko̱ñu, ni o̱n ko'o yó nduta̱ vino, ni o̱n ke'é yó nda̱ ñii inka̱ ña taxi ña kaki'i xa̱'a̱ nañani yó án náki̱'va̱ yó ña ko̱yo na kua̱chi, ta saá yi̱yo sandakoo na yichi̱ Jesucristo.
45014022	Tá ndino'o ini ndó xa kándixa ndó yu kúu ña va̱'a ko'o ndó án yu kúu ña va̱'a kuxu ndó, ta va̱'a ndasaá kuiti Ndios xí'in mi̱i ndó kuu na xíni̱ yu kúu ña chi̱kaa̱ ini ndó ke'é ndó, ta o̱n ndato̱'on ndó ñayó'o xí'in inka̱ ni̱vi. Ta saá ndixa kunakaa̱ ñasi̱i̱ ní ini ndó, chi o̱n kani si̱ni̱ ndó ndíso ndó kua̱chi no̱o̱ Ndios xa̱'a̱ ña xí'i ndó án xa̱'a̱ ña xíxi ndó.
45014023	Tá yóo nañani yó án náki̱'va̱ yó, na o̱n vása ndino'o ini kándixa án ñava̱'a án ña o̱n vá'a no̱o̱ Ndios kúu sava ña xíxi na, ta saá ni, xíxi na sava ñayó'o, ta xí'in ña ké'é na saá, nákuiso na kua̱chi no̱o̱ Ndios. Saá chi ña ké'é nayó'o o̱n vása yóo yu'ú ña xí'in ña ndino'o ini na kándixa na kúu ñava̱'a no̱o̱ Ndios. Ta ndi'i saá no̱o̱ ña ké'é yó, tá o̱n vása ñii yóo yu'ú ña xí'in ña ndino'o ini yó kándixa yó kúu ñava̱'a no̱o̱ Ndios, ta ña ké'é yó saá kúu ña o̱n vá'a ña nákuiso yó kua̱chi no̱o̱ Ndios.
45015001	Mi̱i yó, tá kúu yó ni̱vi na ndino'o ini kándixa Jesucristo ta kúnda̱a̱ ini yó ndasaá va̱'a ndíko̱n yó yichi̱ ra, ta saá xíni̱ ñó'ó ká'no koo ini yó ta chikaa̱ yó ndee̱ ña chindeé yó ni̱vi na sa̱kán lo'o va̱xi kua'no ña ndáa ini na Jesucristo. Xíni̱ ñó'ó chindeé yó nayó'o, ta o̱n vása kuiti kundi'i ini yó xa̱'a̱ ña sakusii̱ yó ini mi̱i yó.
45015002	Ñii ñii mi̱i yó xíni̱ ñó'ó ndukú yó ndasaá va̱'a sakusii̱ yó ini natá'an yó, ta xíni̱ ñó'ó sakua'no tá'an yó xí'in ña sákuá'á yó ña kandixa ka̱ yó Jesucristo.
45015003	Saá chi ni mi̱i Jesucristo, nda̱ lo'o o̱n vása ní‑ndukú ra ndasaá kuiti sakusii̱ ra ini mi̱i ra. Ta to̱'on Ndios ña ni̱taa na xi̱na̱'á, ká'a̱n ña xa̱'a̱ ña ndo̱'o ra, ta káchí ña saá: “Mi̱i to̱'on ña o̱n vá'a ña ká'a̱n ni̱vi kándiva̱'a na xí'in Ndios kúu to̱'on ña kándiva̱'a na xí'in i̱”, káchí to̱'on Ndios xa̱'a̱ Jesucristo.
45015004	Ta ndi'i to̱'on Ndios ña ni̱taa na xi̱na̱'á kúu ña to̱'on ña ni̱taa na xa̱'a̱ ña saná'a ña mi̱i yó. Ta ni̱taa na to̱'on Ndios yó'o xa̱'a̱ ña chikaa̱ ña ndee̱ ini yó ña kundeé yó kundiko̱n yó yichi̱ Ndios. Ta saá ndáti yó ta ndáa ini yó ndí keta va̱'a ña xí'in yó, chi Ndios ndixa kasa ndivi ra ndi'i to̱'on ra.
45015005	Ndios kúu ta̱a ta̱ chíkaa̱ ndee̱ ini yó ña va̱'a kundeé yó kundiko̱n yó yichi̱ ra. Ta saá xí'in ña ndino'o ini i̱ kóni i̱ ndí Ndios chindeé ra ndó'ó ña va̱'a si̱i̱ kutaku̱ ndó xí'in natá'an ndó, ñii ki̱'va nda̱tán xi̱taku̱ Jesucristo xí'in natá'an ra ñoyívi yó'o.
45015006	Ta saá ñii yu'ú nakoo ndi'i ndó ña va̱'a kasa ká'no ndó Ndios, ta̱a ta̱ kúu Yivá Jesucristo, Ta̱a ta̱Ká'no no̱o̱ yó.
45015007	Ta saá xíni̱ ñó'ó va̱'a naki'in tá'an ndó, nda̱tán va̱'a na̱ki'in Jesucristo ñii ñii ndó'ó. Ta xa̱'a̱ ña ke'é ndó saá, kanóo síkón ñato̱'ó Ndios.
45015008	Ndáto̱'on i̱ xí'in ndó ndí Jesucristo ki̱xaa̱ ra ñoyívi yó'o xa̱'a̱ ña kasa chiño ra no̱o̱ najudío, chi saá kasa ndivi ra to̱'on ña ki̱ndo̱o Ndios xí'in naxi̱i̱ síkuá na xi̱na̱'á. Ta ña ke̱'é Jesucristo saá kúu xa̱'a̱ ña kunda̱a̱ ini najudío ndí Ndios kúu ta̱nda̱a̱, ta ndixa kísa ndivi ra to̱'on ra.
45015009	Ta saá ki̱xaa̱ Jesucristo ñoyívi yó'o ña kasa ndivi ra chiño ña táxi ni̱vi na o̱n vása kúu najudío kasa ká'no na Ndios xa̱'a̱ ña kúndá'ví ní ini ra xíni ra na. Ta saá kundivi ña ká'a̱n to̱'on Ndios ña ni̱taa ñii ta̱a kui̱ya̱ xi̱na̱'á, káchí to̱'on yó'o saá: Xa̱'a̱ ñava̱'a ké'é ún, yi̱'i̱ kasa ká'no i̱ yó'ó, Tata Ndios. Ta ñoo no̱o̱ táku̱ ni̱vi na o̱n vása kúu najudío kúu no̱o̱ kasa ká'no i̱ yó'ó, Tata Ndios. Ta si̱i̱ kata i̱ yaa ña kasa ká'no i̱ ki̱vi̱ ún, Tata Ndios, káchí to̱'on ña ni̱taa ñii ta̱a kui̱ya̱ xi̱na̱'á.
45015010	Ta inka̱ xiiña no̱o̱ to̱'on Ndios ña ni̱taa na kui̱ya̱ xi̱na̱'á, káchí ña saá: Va̱'a ná kusii̱ ini ni̱vi na o̱n vása kúu najudío, ta ñii káchí saá ná kusii̱ ini ni̱vi na kúu najudío, káchí to̱'on Ndios ña ni̱taa na kui̱ya̱ xi̱na̱'á.
45015011	Ta saá tuku inka̱ xiiña no̱o̱ to̱'on Ndios ña ni̱taa na xi̱na̱'á, káchí ña saá: ¡Ndi'i saá na ñoo ná'no xí'in ndi'i saá na ñoo válí, va̱'a ná kasa ká'no na Ndios! káchí ña.
45015012	Saá tuku kui̱ya̱ xi̱na̱'á ni̱taa ta̱profeta Isaías to̱'on Ndios ña káchí saá: Ñii ki̱vi̱ nana ndaa ñii yito̱n xa̱á no̱o̱ ñii tio'o tón yito̱n yatá, ta tio'o yito̱n yatá yó'o ká'a̱n xa̱'a̱ ni̱vi nave'e ta̱Isaí. Ta yito̱n xa̱á nana ndaa yó'o kúu ña ká'a̱n xa̱'a̱ ta̱a ta̱ ti'ví Ndios ña saka̱ku ra ni̱vi; chi ñii ta̱sa̱'ya ñani síkuá ta̱Isaí yó'o kuu ra, ta kuu ra ñii ta̱a ta̱ká'no, ta̱a ta̱ ka'nda chiño no̱o̱ ni̱vi na o̱n vása kúu najudío. Ta ni̱vi yó'o xí'in ña ndino'o ini na kundati na ña saka̱ku ra na, káchí to̱'on Ndios ña ni̱taa ta̱Isaías xi̱na̱'á.
45015013	Ta vitin yi̱'i̱ ká'a̱n i̱ xí'in Ndios, ta̱a ta̱ chíkaa̱ ndee̱ ini yó ña kundati yó ñava̱'a ke'é ra xí'in yó, ta ndúkú i̱ no̱o̱ ra ndí va̱'a ná sakusii̱ ra ini ndi'i ndó'ó, ni̱vi na kándixa ña'á, ta va̱'a ná taxi ra ña kunakaa̱ ñava̱'a ini ndó. Ta saá tuku ndúkú i̱ no̱o̱ Ndios ndí sakutú ra ini ndó xí'in ndee̱ Níma̱ ra, xa̱'a̱ ña va̱'a kundati ndó chi ndáa ini ndó ndí ndixa Ndios ke'é ra ñava̱'a xí'in ndó nda̱tán yóo to̱'on ra ña ki̱ndo̱o ra.
45015014	Nañani yó xí'in náki̱'va̱ yó, kúnda̱a̱ ini i̱ ndí ndó'ó kúu ni̱vi na va̱'a ní ini, ta ndi'i ndó xíni̱ va̱'a ndó ñanda̱a̱, ta saá ña̱kán va̱'a kúchiño ndó saná'a tá'an ndó.
45015015	No̱o̱ tutu yó'o, ña tí'ví i̱ xaa̱ nda'a̱ ndó, xa ni̱taa i̱ to̱'on ña ndáto̱'on káxín i̱ xí'in ndó xa̱'a̱ ñanda̱a̱, chi kóni i̱ ña naká'án ndó to̱'on ña nda̱a̱ yó'o, ta nda̱ lo'o o̱n vása nandoso ndó ña. Kómí i̱ nda̱yí ña ka̱'a̱n i̱ xí'in ndó saá, chi Ndios ke̱'é ra ñava̱'a xí'in i̱ ña sa̱kuiso chiño ra yi̱'i̱
45015016	ña chindeé i̱ ni̱vi na o̱n vása kúu najudío. Saá chi Ndios na̱ka̱xin ra yi̱'i̱ ña ka̱'a̱n ndoso i̱ to̱'on va̱'a xa̱'a̱ Jesucristo no̱o̱ ni̱vi na o̱n vása kúu najudío xa̱'a̱ ña kandixa na ra. Ta saá nda̱tán yóo ñava̱'a ñayi̱i̱ sóko̱ ni̱vi no̱o̱ Ndios, saá koo ni̱vi yó'o, na kúu na táxi i̱ nda'a̱ Ndios. Ta Ndios kusii̱ ní ini ra ña naki'in ra ni̱vi yó'o, chi Níma̱ Ndios nda̱sa ndii ña ini ndi'i nayó'o.
45015017	Ta yi̱'i̱, yóo ní xa̱'a̱ ña chinóo síkón i̱ ñato̱'ó Jesucristo, chi ta̱xi ra ndee̱ ra nda'a̱ i̱ ña va̱'a kasa chiño i̱ no̱o̱ Ndios.
45015018	Ta ndixa, nda̱ lo'o o̱n vása ká'a̱n i̱ xa̱'a̱ ñava̱'a ki̱sa ndivi mi̱i i̱, ta kuiti ká'a̱n i̱ xa̱'a̱ ndee̱ Jesucristo ña ta̱xi ra nda'a̱ i̱ ña va̱'a chindeé i̱ ni̱vi na o̱n vása kúu najudío. Saá chi xí'in to̱'on nda̱to̱'on i̱ xí'in na, ta xí'in chiño va̱'a ki̱sa ndivi i̱ no̱o̱ na, chi̱ndeé i̱ ni̱vi yó'o ña chikaa̱ so̱'o na to̱'on Ndios ta kasa ndivi na ña kóni ra.
45015019	Ta xí'in ndee̱ mi̱i Níma̱ Ndios ña ta̱xi ña nda'a̱ i̱, xa ke̱'é i̱ kua̱'a̱ ní milagro xí'in inka̱ ñava̱'a ña chi̱ndeé ni̱vi. Saá ki̱sa chiño i̱ ñoo Jerusalén ta̱nda̱ kua̱'a̱ ní ñoo ndi'i saá xiiña, a̱nda̱ ki̱xaa̱ i̱ ñii xiiña no̱o̱ na̱ní Ilírico. Ta ndi'i saá xiiña yó'o ni̱ka̱'a̱n ndoso i̱ to̱'on ñava̱'a xa̱'a̱ Jesucristo.
45015020	Ndi'i saá ki̱vi̱ chíkaa̱ i̱ ndee̱ ña ka̱'a̱n ndoso i̱ to̱'on ñava̱'a yó'o no̱o̱ ni̱vi na o̱n ta̱'án koni̱ so̱'o to̱'on va̱'a xa̱'a̱ Jesucristo. Ta o̱n xi̱in i̱ ke'é i̱ nda̱tán ké'é ñii ta̱a ta̱ kísa va̱'a ve'e, ta na̱ki'in ra ndíko̱n ra kísa chiño ra no̱o̱ xa chi̱kaa̱ inka̱ ni̱vi ñii xa̱'a̱ ve'e.
45015021	Nda̱ víka̱, yi̱'i̱ kóni i̱ kuu i̱ ta̱no̱ó ka̱'a̱n ndoso to̱'on va̱'a xa̱'a̱ Jesucristo no̱o̱ ni̱vi na o̱n ta̱'án koni̱ so̱'o to̱'on xa̱'a̱ ra. Ta saá kundivi ñii xiiña to̱'on Ndios ña ni̱taa na xi̱na̱'á, ña káchí saá: Ni̱vi na o̱n ta̱'án koni̱ so̱'o to̱'on xa̱'a̱ ta̱a ta̱ ti'ví Ndios saka̱ku ra na, ta va̱xi ñii ki̱vi̱ koni na ra, ta koni̱ so̱'o na to̱'on ñava̱'a xa̱'a̱ ra. Ta ni̱vi yó'o ndixa kunda̱a̱ ini na to̱'on yó'o, saá káchí to̱'on Ndios ña ni̱taa na xi̱na̱'á.
45015022	Ta saá, nañani yó xí'in náki̱'va̱ yó na ndóo ñoo Roma, vará kua̱'a̱ ní yichi̱ chi̱kaa̱ ini i̱ ko̱'o̱n i̱ koto i̱ ndó'ó, ta xa̱'a̱ ña kua̱'a̱ ní chiño ki̱sa ndivi i̱ kua̱'a̱ ní xiiña, ni̱‑taxi ña kúchiño i̱ ko̱'o̱n i̱ koto i̱ ndó'ó.
45015023	Ta vitin xa ni̱xi̱no̱ chiño ña sa̱kuiso chiño Ndios yi̱'i̱ kasa ndivi i̱ ndi'i saá xiiña no̱o̱ ni̱xa̱'a̱n i̱, ta ndixa xa kua̱'a̱ ní kui̱ya̱ kúu ña kóni i̱ xaa̱ i̱ koto i̱ ndó'ó.
45015024	Ta saá vitin ndáti i̱ ña ya̱chi̱ ní xaa̱ i̱ koto i̱ ndó'ó, chi ki̱vi̱ ko̱'o̱n i̱ España, saá ya'a i̱ ñoo Roma no̱o̱ táku̱ ndó. Ta saá koo ñasi̱i̱ ní ini yó ki̱vi̱ nakutá'an yó, vará nda̱ lo'o kuiti ki̱vi̱ koo yó xí'in tá'an yó. Ta saá ndáti i̱ ndó'ó ña chindeé ndó yi̱'i̱ taxi ndó ña xíni̱ ñó'ó no̱o̱ i̱ ña ko̱'o̱n i̱ España.
45015025	Ta vitin kua̱'a̱n ndikó i̱ ñoo Jerusalén, chi ní'i i̱ si̱'ún ña xa na̱kaya i̱ xa̱'a̱ ña chindeé ña ni̱vi nandá'ví na ndíko̱n Jesucristo na táku̱ ñoo Jerusalén.
45015026	Saá chi inka̱ ni̱vi na ndíko̱n Jesucristo na kúu na táku̱ estado Macedonia xí'in na táku̱ inka̱ estado Acaya, ni̱vi yó'o xí'in ña kúsii̱ ní ini na, ta̱xi na si̱'ún xa̱'a̱ ña chindeé na ni̱vi nandá'ví na ndíko̱n Jesucristo na táku̱ ñoo Jerusalén.
45015027	Ni̱vi yó'o na táku̱ estado Macedonia xí'in na táku̱ estado Acaya na o̱n vása kúu najudío xáni si̱ni̱ na ndí chiño no̱o̱ na kúu ña taxi na si̱'ún ña chindeé na najudío na kándixa Jesucristo, na kúu nandá'ví, chi xa̱'a̱ ñava̱'a ki̱ndo̱o Ndios xí'in najudío, kua̱'a̱ ní ñava̱'a xa na̱ki'in ni̱vi na o̱n vása kúu najudío yó'o.
45015028	Ta yi̱'i̱, tá ndi̱'i nataxi i̱ si̱'ún nda'a̱ ni̱vi na kúu najudío na kándixa Jesucristo na táku̱ ñoo Jerusalén, ta saá kee i̱ ko̱'o̱n i̱ España, ta si'na ya'a i̱ koto i̱ ndó'ó, ni̱vi na táku̱ ñoo Roma.
45015029	Ta ndixa ndáa ini i̱ ndí ki̱vi̱ xaa̱ i̱ no̱o̱ ndó, ta xí'in ndi'i ñava̱'a ña ta̱xi Jesucristo nda'a̱ yó, kuchiño chindeé tá'an yó ña va̱'a ka̱ kundiko̱n yó yichi̱ ra.
45015030	Nañani yó xí'in náki̱'va̱ yó, ñii káchí kándixa yó Jesucristo, ta ñii káchí na̱ki'in yó ndee̱ ña ta̱xi Níma̱ Ndios nda'a̱ yó ña kúchiño yó kuki'vi ní ini yó koni tá'an yó. Ta xa̱'a̱ ñayó'o, xáku ndá'ví i̱ no̱o̱ ndó ña chindeé ndó yi̱'i̱ xí'in ña ndukú ndó no̱o̱ Ndios xa̱'a̱ i̱.
45015031	Ndukú ndó no̱o̱ Ndios ña saka̱ku ra yi̱'i̱ no̱o̱ ni̱vi na táku̱ ñoo estado Judea, na kúu na o̱n xi̱in chikaa̱ so̱'o to̱'on va̱'a xa̱'a̱ Jesucristo. Saá tuku ndukú ndó no̱o̱ Ndios xa̱'a̱ nañani yó xí'in náki̱'va̱ yó na ndíko̱n Jesucristo na táku̱ ñoo Jerusalén, ña kusii̱ ini na ña naki'in na si̱'ún ña ní'i i̱ nataxi i̱ nda'a̱ na.
45015032	Ta saá, tá kóni Ndios, ta xaa̱ i̱ koto i̱ ndó'ó, ta xí'in ndi'i ñasi̱i̱ ní ini i̱ nakutá'an i̱ xí'in ndó. Ta ki̱vi̱ nakutá'an yó saá, nakindée lo'o i̱ xí'in ndó, ta chikaa̱ yó ndee̱ ini tá'an yó.
45015033	Ta Ndios, ta̱a ta̱ táxi koo ñava̱'a ini mi̱i yó, ná koo ra xí'in ndi'i ndó. Saá ná koo ña.
45016001	Xí'in tutu yó'o ndáto̱'on i̱ xí'in ndó ta ndúkú i̱ no̱o̱ ndó ñava̱'a ná naki'in ndó ñáki̱'va̱ yó ñáFebe ki̱vi̱ xaa̱ ñá no̱o̱ ndó. ÑáFebe yó'o kúu ñá ndíso chiño chindeé ni̱vi na táku̱ ñoo Cencrea, na kúu ni̱vi na kándixa Jesucristo na nákutá'an kísa ká'no na Ndios.
45016002	Xa̱'a̱ Jesucristo, Ta̱a ta̱Ká'no no̱o̱ yó, va̱'a vivíi naki'in ndó ñáki̱'va̱ yó yó'o, nda̱tán va̱'a vivíi náki'in yó ndi'i ni̱vi na táxi xí'in mi̱i ña va̱'a kísa chiño na no̱o̱ Jesucristo. Chindeé ndó ñáki̱'va̱ yó yó'o, taxi ndó ndi'i ña xíni̱ ñó'ó ñá nda'a̱ ñá, saá chi ndixa ñáyó'o xa chi̱ndeé ñá kua̱'a̱ ní ni̱vi, ta̱nda̱ yi̱'i̱ kúu ñii ni̱vi yó'o.
45016003	Saá tuku tí'ví i̱ to̱'on ña chindeé ndó no̱o̱ i̱ ñáki̱'va̱ yó ñáPriscila xí'in ta̱ñani yó ta̱Aquila. Nayó'o kúu na ñii káchí kísa chiño xí'in i̱ no̱o̱ Jesucristo.
45016004	Ta xa̱'a̱ ña saka̱ku na yi̱'i̱ no̱o̱ ni̱vi na kóni ka'ni yi̱'i̱, ñáPriscila xí'in ta̱Aquila ta̱xi xí'in mi̱i na nda̱ ña kivi̱ na no̱o̱ i̱, níkúu. Ña̱kán kía̱ táxi i̱ ña táxa'vi ña'á ní nda'a̱ nayó'o. Ta o̱n si̱ví ñii la̱á yi̱'i̱, ta ndi'i ni̱vi na ndíko̱n Jesucristo, na o̱n vása kúu najudío ñii káchí táxi na ña táxa'vi ña'á nda'a̱ nayó'o xa̱'a̱ ñava̱'a ke̱'é na xí'in i̱.
45016005	Ta saá tuku tí'ví i̱ to̱'on ña chindeé ndó no̱o̱ i̱ ndi'i ni̱vi na kándixa Jesucristo ta nákutá'an na ve'e ñáPriscila xí'in ta̱Aquila xa̱'a̱ ña kísa ká'no na Ndios. Ta tí'ví i̱ to̱'on ña chindeé ndó no̱o̱ i̱ ta̱ñani yó ta̱Epeneto, ta̱ kúu ta̱ kí'vi ní ini i̱ xíni i̱. Ta̱yó'o ke̱e ra ñii ñoo ña nákaa̱ estado Acaya, ta kúu ra ta̱no̱ó ka̱ndixa Jesucristo ñoo ra.
45016006	Ta tí'ví i̱ to̱'on ña chindeé ndó no̱o̱ i̱ ñáki̱'va̱ yó ñáMaría, ñá kúu ñá ndeé ní kísa chiño xa̱'a̱ ña chindeé ñá ndó'ó.
45016007	Ta tí'ví i̱ to̱'on ña chindeé ndó no̱o̱ i̱ ta̱ñani yó ta̱Andrónico xí'in ñáki̱'va̱ yó ñáJunias. Saá chi nayó'o ñii káchí xi̱ño'o na xí'in i̱ ini ve'e ka̱a, ta nayó'o kúu naapóstol na ti̱'ví Jesucristo kasa chiño na no̱o̱ ra, ta va̱'a ní kánóo to̱'on xa̱'a̱ na no̱o̱ ndi'i ni̱vi. Nayó'o kúu nañoo judío xí'in i̱, ta kúu na na si'na ka̱ ka̱ndixa Jesucristo no̱o̱ yi̱'i̱.
45016008	Ta tí'ví i̱ to̱'on ña chindeé ndó no̱o̱ i̱ ta̱ñani yó ta̱Amplias, ta̱a ta̱ kí'vi ní ini i̱ xíni i̱, chi ta̱ ndíko̱n Jesucristo kúu ta̱yó'o xí'in i̱.
45016009	Ta tí'ví i̱ to̱'on ña chindeé ndó no̱o̱ i̱ ta̱ñani yó ta̱Urbano, ta̱a ta̱ ñii káchí kísa chiño xí'in yó no̱o̱ Jesucristo kúu ra. Ta tí'ví i̱ to̱'on ña chindeé ndó no̱o̱ i̱ ta̱ñani yó ta̱Estaquis, ta̱ kúu ta̱ kí'vi ní ini i̱ xíni i̱.
45016010	Ta tí'ví i̱ to̱'on ña chindeé ndó no̱o̱ i̱ ta̱ñani yó ta̱Apeles, ta̱a ta̱ kúu ta̱ ku̱ndeé no̱o̱ ndi'i ña yo̱'vi̱ ní xi̱to ndoso ña'á, ta xí'in ñayó'o sáná'a ra ña ndino'o ní ini ra kándixa ra Jesucristo. Ta tí'ví i̱ to̱'on ña chindeé ndó no̱o̱ i̱ ndi'i nañani yó xí'in náki̱'va̱ yó na kúu ni̱vi nave'e ta̱Aristóbulo.
45016011	Ta tí'ví i̱ to̱'on ña chindeé ndó no̱o̱ i̱ ta̱Herodión, ta̱a ta̱ kúu ta̱ñoo judío xí'in i̱. Ta saá tuku tí'ví i̱ to̱'on ña chindeé ndó no̱o̱ i̱ nave'e ta̱Narciso na kúu na kándixa Jesucristo.
45016012	Ta tí'ví i̱ to̱'on ña chindeé ndó no̱o̱ i̱ náki̱'va̱ yó ñáTrifena xí'in ñáTrifosa. Násí'í yó'o kúu ná ndeé ní kísa chiño no̱o̱ Jesucristo. Ta tí'ví i̱ to̱'on ña chindeé ndó no̱o̱ i̱ ñáki̱'va̱ yó ñáPérsida ñá kúu ñá kí'vi ní ini yó xíni yó. Ñáyó'o ndeé ní kísa chiño ñá no̱o̱ Jesucristo.
45016013	Ta tí'ví i̱ to̱'on ña chindeé ndó no̱o̱ i̱ ta̱ñani yó ta̱Rufo, ta̱a ta̱ va̱'a kándixa Jesucristo, chi mi̱i Jesucristo na̱ka̱xin ña'á. Ta chindeé ndó no̱o̱ i̱ ñáki̱'va̱ yó si'í ta̱ñani yó ta̱Rufo yó'o, chi ñáyó'o nda̱tán yóo si'í mi̱i i̱ saá yóo ñá xí'in i̱.
45016014	Ta tí'ví i̱ to̱'on ña chindeé ndó no̱o̱ i̱ nata̱a nañani yó ta̱Asíncrito, ta̱Flegonte, ta̱Hermas, ta̱Patrobas, ta̱Hermes xí'in inka̱ ni̱vi na ndíko̱n Jesucristo na nákutá'an xí'in nayó'o.
45016015	Ta tí'ví i̱ to̱'on ña chindeé ndó no̱o̱ i̱ ta̱ñani yó ta̱Filólogo xí'in ñáki̱'va̱ yó ñáJulia, ta tí'ví i̱ to̱'on ña chindeé ndó no̱o̱ i̱ ta̱ñani yó ta̱Nereo xí'in ñáki̱'va̱ ra. Ta tí'ví i̱ to̱'on ña chindeé ndó no̱o̱ i̱ ta̱ñani yó ta̱Olimpas xí'in ndi'i inka̱ nañani yó xí'in náki̱'va̱ yó na ndíko̱n Jesucristo na kúu na nákutá'an xí'in ndi'i nayó'o.
45016016	Ta ndi'i ndó'ó, nañani yó xí'in náki̱'va̱ yó, chindeé tá'an ndó ta xí'in ñato̱'ó ní ini ndó chi̱to ndó no̱o̱ tá'an ndó. Ndi'i ni̱vi na kándixa Jesucristo ta nákutá'an na kua̱'a̱ ní ñoo, nayó'o tí'ví na to̱'on ña chindeé na ndó'ó.
45016017	Nañani yó xí'in náki̱'va̱ yó, xáku ndá'ví i̱ no̱o̱ ndó ña vivíi koto ndó yu kúu ni̱vi kóni nata̱'vi̱ tá'an xí'in ndó'ó. Ta ni̱vi yó'o o̱n vása yóo yu'ú na xí'in to̱'on va̱'a ña nda̱a̱ ña sa̱kuá'á ndó xa̱'a̱ Jesucristo, ta kóni na chindú'u̱ na ña kasi no̱o̱ ndó ña o̱n kandixa ka̱ ndó to̱'on va̱'a yó'o. Ta saá va̱'a kuxíká ndó no̱o̱ ni̱vi na o̱n vá'a yó'o.
45016018	Saá chi ni̱vi yó'o o̱n vása kísa chiño na no̱o̱ Jesucristo, Ta̱a ta̱Ká'no no̱o̱ yó. Nda̱ víka̱, nayó'o ndasaá kuiti kísa ndivi na ña kóni yi̱kí ko̱ñu mi̱i na. Ta ni̱vi yó'o, xí'in to̱'on ña livi ní ta visi ní, sándá'ví na ni̱vi na sa̱kán lo'o kuiti kúnda̱a̱ ini ñanda̱a̱.
45016019	Ndi'i ni̱vi xa xíni̱ na ndí ndó'ó va̱'a chíkaa̱ so̱'o ndó ta va̱'a kísa ndivi ndó ña kóni Ndios. Ta kúsii̱ ini i̱ xa̱'a̱ ña ké'é ndó saá. Ta yi̱'i̱ ndúkú i̱ no̱o̱ ndó ndí ndíchí ní koo si̱ni̱ ndó ke'é ka̱ ndó ñava̱'a, ta nda̱ lo'o o̱n kasa ndíchí ndó si̱ni̱ ndó ña ke'é ndó ña o̱n vá'a.
45016020	Ta Ndios, ta̱a ta̱ táxi nákaa̱ ñava̱'a ini yó, ndixa ya̱chi̱ ní sandi'i ra xa̱'a̱ ñandiva̱'a ká'no na̱ní Satanás, ta chikaa̱ ra ñandiva̱'a yó'o ti̱xin xa̱'a̱ ndó ña kundo̱so̱ ndó sa̱ta̱ ña. Ta Jesucristo, Ta̱a ta̱Ká'no no̱o̱ yó, ná ke'é ra kua̱'a̱ ní ñava̱'a xí'in ndó.
45016021	Ta ñani yó ta̱Timoteo, ta̱a ta̱ kísa chiño xí'in i̱, tí'ví ra to̱'on xaa̱ ña no̱o̱ ndó ña chindeé ra ndó'ó vitin. Ta nañani yó ta̱Lucio, ta̱Jasón xí'in ta̱Sosípater kúu nañoo judío xí'in i̱, ta nayó'o tí'ví na to̱'on ña chindeé na ndó'ó.
45016022	Ta ñani yó ta̱Tercio kúu ta̱a ta̱ xíni̱ ñó'ó i̱ ña ni̱taa ra to̱'on yó'o ña nda̱to̱'on yi̱'i̱, ta̱Pablo, xí'in ndó no̱o̱ tutu yó'o, ta vitin ta̱yó'o tí'ví ra to̱'on xaa̱ ña nda'a̱ ndó ña chindeé ra ndó'ó, chi ñii káchí kándixa yó ta ndíko̱n yó Jesucristo.
45016023	Ta ñani yó ta̱Gayo tí'ví ra to̱'on ña chindeé ra ndó'ó. Ve'e ta̱Gayo yó'o kúu ve'e no̱o̱ táku̱ yi̱'i̱ ta̱Pablo vitin, ta mi̱i ve'e yó'o kúu no̱o̱ nákutá'an i̱ xí'in ndi'i nañani yó ta xí'in náki̱'va̱ yó na kándixa Jesucristo na kúu na táku̱ ñoo yó'o. Ta ñani yó ta̱Erasto, ta̱ kúu ta̱a ta̱ ndíso chiño xí'in si̱'ún ña nákaya nachiño ñoo yó'o, ta̱yó'o tí'ví ra to̱'on ña chindeé ra ndó'ó. Ta inka̱ ñani yó ta̱Cuarto tí'ví ra to̱'on ña chindeé ra ndó'ó.
45016024	Ta Jesucristo, Ta̱a ta̱Ká'no no̱o̱ yó, ná ke'é ra ñava̱'a xí'in ndi'i ndó. Saá ná koo.
45016025	¡Ná kasa ká'no yó Ndios! Chi Ndios kómí ndee̱ ña chikaa̱ ra ndee̱ ini ndó'ó ña va̱'a kuchiño ndino'o ini ndó kasa ndivi ndó to̱'on ra. Ta to̱'on ra yó'o kúu ña ká'a̱n ndoso i̱ ta sáná'a i̱ ndó'ó xa̱'a̱ Jesucristo. Vará to̱'on va̱'a yó'o xi̱kuu ña xi̱nakaa̱ se'é kua̱'a̱ ní kui̱ya̱ xi̱na̱'á,
45016026	ta vitin Ndios xa ta̱xi ra ña kúnda̱a̱ ini ni̱vi to̱'on ra ña ni̱taa naprofeta kui̱ya̱ xi̱na̱'á. Saá chi Ndios, ta̱a ta̱ táku̱ ndi'i saá ki̱vi̱, xa̱'nda chiño ra ña kui̱ta̱ ní'nó to̱'on yó'o no̱o̱ ndi'i ni̱vi na táku̱ ndi'i saá ñoo ñoyívi, ña̱kán ndi'i ni̱vi kuchiño na kandixa na to̱'on ra ta kasa ndivi na ña kóni ra.
45016027	Ñii la̱á kuiti kúu Ndios, ta ñii la̱á ra saá kúu ta̱a ta̱ ndíchí ndino'o si̱ni̱. Ta xa̱'a̱ ñava̱'a ke̱'é Jesucristo, ¡ná kanóo síkón ní ñato̱'ó Ndios ndi'i saá ki̱vi̱ ña va̱xi! Saá ná koo ña.
46001001	Yi̱'i̱, ta̱Pablo, kúu i̱ ta̱a ta̱apóstol ta̱ kísa chiño no̱o̱ Jesucristo, chi saá Ndios ka̱na ra yi̱'i̱ ta sa̱kuiso chiño ra yi̱'i̱. Ta táa i̱ tutu yó'o xí'in ñani yó ta̱Sóstenes,
46001002	ta tí'ví ndi̱ ña xaa̱ ña nda'a̱ ndó'ó, ni̱vi na kándixa Jesucristo na táku̱ ñoo Corinto. Ndó'ó kúu ndó ni̱vi na ndii no̱o̱ Ndios chi ñii yóo ndó xí'in Jesucristo, ta Ndios ka̱na ra ndó'ó ña sandakoo ndó ña o̱n vá'a ta taxi xí'in mi̱i ndó ña kutaku̱ ndii ndó no̱o̱ ra. Ta ñii ki̱'va saá xa ka̱na Ndios inka̱ ni̱vi na kándixa Jesucristo, na ki̱xi ndi'i saá xiiña, ña sandakoo na ña o̱n vá'a ta kutaku̱ ndii na no̱o̱ ra. Ni̱vi yó'o kúu ni̱vi na xa ndu̱kú no̱o̱ Jesucristo ña saka̱ku ra na, ta Jesucristo kúu Ta̱a ta̱Ká'no no̱o̱ nayó'o ta ñii ki̱'va saá kúu ra Ta̱a ta̱Ká'no no̱o̱ mi̱i yó.
46001003	Ta Ndios Yivá yó xí'in Jesucristo Ta̱a ta̱Ká'no no̱o̱ yó, ¡ná taxi ra ña koo ñava̱'a ini ndó! Ta, ¡ná ke'é ra ñava̱'a xí'in ndó!
46001004	Ndi'i saá ki̱vi̱ táxi i̱ ña táxa'vi ña'á nda'a̱ Ndios xa̱'a̱ ndó. Saá chi Ndios, xa̱'a̱ ña kúu ra ta̱a ta̱ va̱'a ní ini, xa sa̱ní'i ra kua̱'a̱ ní ñava̱'a nda'a̱ ndó'ó, chi ndó'ó kúu ni̱vi na kándixa Jesucristo ta táku̱ ndó ini ra.
46001005	Ta xa̱'a̱ ña táku̱ ndó ini Jesucristo, Ndios sa̱ní'i ra kua̱'a̱ ní ndee̱ va̱'a nda'a̱ ndó xa̱'a̱ ña kúchiño ndó ndato̱'on ndó to̱'on ra xí'in ni̱vi, ta sa̱ní'i ra ñandíchí ra kunakaa̱ ña si̱ni̱ ndó xa̱'a̱ ña va̱'a kunda̱a̱ ini ndó ñanda̱a̱.
46001006	Saá chi ndixa ndino'o kándixa ndó to̱'on va̱'a ña nda̱to̱'on ndi̱ xí'in ndó xa̱'a̱ Jesucristo.
46001007	Ta xa̱'a̱ ñayó'o, o̱n vása kúma̱ni̱ no̱o̱ ndó nda̱ ñii ndee̱ va̱'a ña káku no̱o̱ Níma̱ Ndios, chi Ndios xa sa̱ní'i ra ndó'ó ndi'i no̱o̱ ndee̱ va̱'a yó'o. Ta vitin táku̱ ndó ndáti ndó ña nati̱vi Jesucristo no̱o̱ yó ki̱vi̱ ndikó ra ñoyívi yó'o.
46001008	Ndixa ñii ñii ki̱vi̱ Ndios taxi ra ndee̱ nda'a̱ ndó xa̱'a̱ ña kútu̱ kundiko̱n ndó yichi̱ Jesucristo, ta nda̱ ñii ki̱vi̱ o̱n sandakoo ndó yichi̱ ra. Ta chindeé ra ndó'ó ña kutaku̱ ndó saá, ta̱nda̱ ña to̱nda̱a ki̱vi̱ sondí'í, ki̱vi̱ ndikó Jesucristo ñoyívi yó'o. Ta saá ki̱vi̱ yó'o kuita ndii ndó no̱o̱ ra.
46001009	Ndixa Ndios ke'é ra saá, chi ta̱a ta̱nda̱a̱ kúu Ndios, ta kísa ndivi ra ndi'i to̱'on ña ki̱ndo̱o ra xí'in ni̱vi. Ta mi̱i Ndios yó'o kúu ta̱a ta̱ ka̱na ndó'ó ña ñii koo ndó xí'in Sa̱'ya ra Jesucristo Ta̱a ta̱Ká'no no̱o̱ yó.
46001010	Ta ndó'ó, nañani yó xí'in náki̱'va̱ yó, xáku ndá'ví i̱ no̱o̱ ndó xí'in nda̱yí ki̱vi̱ Jesucristo, Ta̱a ta̱Ká'no no̱o̱ yó, ña ñii yu'ú koo ndó ta o̱n ta̱'vi̱ tá'an ndó. Ñii va̱'a koo ndi'i ndó xí'in tá'an ndó, nda̱tán yóo ñii ni̱vi xí'in mi̱i ña. Ta va̱'a ñii koo ña xáni si̱ni̱ ndó xa̱'a̱ ñanda̱a̱, ta ñii koo níma̱ ndi'i ndó.
46001011	Nañani yó xí'in náki̱'va̱ yó, ndáto̱'on i̱ saá xí'in ndó'ó, chi sava ni̱vi na ki̱xi ve'e ñáCloé, ki̱xaa̱ na no̱o̱ i̱, ta nda̱to̱'on na xí'in i̱ ndí o̱n vása va̱'a náta'an ndó, chi náa ní ndó xí'in tá'an ndó.
46001012	Sava ndó'ó káchí ndó saá: “Ndi̱'i̱ ndíko̱n ndi̱ ta̱Pablo.” Ta inka̱ ndó'ó káchí ndó saá: “Ndi̱'i̱ ndíko̱n ndi̱ ta̱Apolos”, ta inka̱ ka̱ ndó'ó káchí ndó saá: “Ndi̱'i̱ ndíko̱n ndi̱ ta̱Pedro”, ta inka̱ ka̱ ndó'ó káchí ndó saá: “Ndi̱'i̱ ndíko̱n ndi̱ Cristo.” Saá ká'a̱n ndó, káchí ni̱vi xa̱'a̱ ndó ta nda̱to̱'on na xí'in i̱.
46001013	Ta vitin yi̱'i̱ ndáka̱ to̱'on i̱ ndó'ó, káchí i̱ saá: ¿Án na̱ta̱'vi̱ tá'an Cristo? ¿Án yi̱'i̱ ta̱Pablo kúu ta̱a ta̱ ni̱xi'i̱ nda'a̱ tón cruz xa̱'a̱ ndó? ¿Án xí'in nda̱yí ki̱vi̱ yi̱'i̱ ta̱Pablo chi̱chi ndó'ó? Ó'on, o̱n si̱ví saá.
46001014	Táxi i̱ ña táxa'vi ña'á nda'a̱ Ndios chi yi̱'i̱ o̱n vása ní‑sakuchu i̱ nda̱ ñii ndó'ó, ta ndasaá kuiti ta̱Crispo xí'in ta̱Gayo kúu na sa̱kuchu i̱.
46001015	Saá va yóo, o̱n ko̱ó ni̱vi kúchiño ka̱'a̱n na ndí sa̱kuchu i̱ na xí'in nda̱yí ki̱vi̱ mi̱i i̱.
46001016	Saá tuku náká'án i̱ ndí sa̱kuchu i̱ nave'e ta̱Estéfanas, ta o̱n vása ka̱ náká'án i̱ tá yóo ka̱ ni̱vi sa̱kuchu i̱.
46001017	Saá chi o̱n si̱ví xa̱'a̱ ña sakuchu i̱ ni̱vi kúu xa̱'a̱ ña ti̱'ví Cristo yi̱'i̱, ta xa̱'a̱ ña ka̱'a̱n ndoso i̱ to̱'on va̱'a xa̱'a̱ ra kúu ña ti̱'ví ra yi̱'i̱. Ta o̱n si̱ví to̱'on ña ndíchí ña káku si̱ni̱ ni̱vi kúu to̱'on ña ndáto̱'on i̱ xí'in ni̱vi xa̱'a̱ ra. O̱n vása chíkaa̱ i̱ ndee̱ ña sanoo i̱ ini ni̱vi xí'in to̱'on ña ndíchí si̱ni̱ ni̱vi, chi tá yi̱'i̱ ke'é i̱ saá, níkúu, ta chikaa̱ i̱ ni̱no̱ ndee̱ ña ni̱xi'i̱ Cristo nda'a̱ tón cruz xa̱'a̱ kua̱chi ni̱vi.
46001018	Ni̱vi na kua̱'a̱n yichi̱ no̱o̱ ndi'i xa̱'a̱ na, nayó'o xáni si̱ni̱ na ndí to̱'on sána kúu to̱'on ña ndáto̱'on xa̱'a̱ Jesucristo ndí ni̱xi'i̱ ra nda'a̱ tón cruz xa̱'a̱ kua̱chi ndi'i ni̱vi. Ta mi̱i yó, na kúu ni̱vi na sáka̱ku Ndios ña o̱n ndi'i xa̱'a̱ yó, ndixa kúnda̱a̱ ini yó ndí to̱'on yó'o ña ká'a̱n xa̱'a̱ Jesucristo, kómí ña ndee̱ Ndios.
46001019	Ñayó'o yóo yu'ú ña xí'in to̱'on Ndios ña ni̱taa na xi̱na̱'á no̱o̱ ka̱chí Ndios saá: Ki̱vi̱ ña va̱xi, saná'a i̱ ndí o̱n vása ndáya̱'ví ña kúu ñandíchí si̱ni̱ ni̱vi ñoyívi. Ta chikaa̱ ni̱no̱ i̱ ña xíni̱ tóni ni̱vi na kúu na káchí ndí ndíchí ní si̱ni̱ mi̱i na, saá ka̱chí Ndios xi̱na̱'á.
46001020	Saá kúnda̱a̱ ini yó ndí ñandíchí ni̱vi ñoyívi o̱n si̱ví ñii kúu ña xí'in ñandíchí ndino'o Ndios. Ta saá, ¿míkía̱ yóo ni̱vi na ndíchí ní ñoyívi yó'o?, ta, ¿míkía̱ yóo ni̱vi na ti'va ní saná'a?, ta, ¿míkía̱ yóo ni̱vi na ndíchí ní ká'a̱n to̱'on livi ña sanoo na ini inka̱ ni̱vi? Saá chi Ndios káchí ra ndí ñandíchí ñoyívi yó'o kúu ñakí'ví kuiti no̱o̱ ra.
46001021	Chi Ndios, ta̱ kúu ta̱a ta̱ ndíchí ndino'o, chi̱ndú'u̱ ra ndí ni̱vi na ndíko̱n yichi̱ ñoyívi yó'o o̱n kuchiño koni̱ va̱'a na ra xí'in ñandíchí mi̱i na. Ta saá xa̱'a̱ ñava̱'a ní ini Ndios, kúsii̱ ini ra xíni̱ ñó'ó ra to̱'on ra ña ká'a̱n ndoso ndi̱ no̱o̱ ni̱vi, xa̱'a̱ ña saka̱ku ra ni̱vi na chíkaa̱ so̱'o to̱'on yó'o ta kándixa na Jesucristo. Saá ké'é Ndios, vará kua̱'a̱ ní ni̱vi xáni si̱ni̱ na ndí to̱'on kí'ví kúu to̱'on yó'o xa̱'a̱ Jesucristo.
46001022	Ta najudío, tá o̱n ko̱ó seña ná'no ña naka'nda ini na koto na, ta o̱n xi̱in na kandixa na to̱'on ña ndáto̱'on ndi̱. Ta nagriego, tá o̱n koni̱ so̱'o na to̱'on ña xáni si̱ni̱ na kúu to̱'on ndíchí ní, ta o̱n xi̱in na kandixa na to̱'on ña ndáto̱'on ndi̱.
46001023	Ta mi̱i ndi̱, ká'a̱n ndoso ndi̱ no̱o̱ ni̱vi ndí Jesucristo ni̱xi'i̱ ra nda'a̱ tón cruz xa̱'a̱ kua̱chi na. Ta to̱'on ndáto̱'on ndi̱ yó'o xa̱'a̱ Jesucristo, nda̱tán yóo yu̱u̱ no̱o̱ káchi'i xa̱'a̱ najudío, saá yóo ña. Ta ni̱vi nagriego xáni si̱ni̱ na ndí to̱'on ká'a̱n ndi̱ yó'o xa̱'a̱ Jesucristo kúu to̱'on kí'ví.
46001024	Ta saá ni, ndi'i ni̱vi na kúu na na̱ka̱xin Ndios kundiko̱n na ra, án ni̱vi najudío kúu, án ni̱vi na o̱n si̱ví najudío kúu, ndi'i nayó'o kúnda̱a̱ ini na ndí Jesucristo kúu ra ndee̱ Ndios, ta kúu ra ñandíchí ndino'o Ndios.
46001025	Saá chi ña xáni si̱ni̱ ni̱vi xa̱'a̱, káchí na kúu ñakí'ví ní ké'é Ndios, mi̱i ñayó'o kúu ña ndíchí ní ka̱ no̱o̱ ñandíchí ni̱vi. Ta ña xáni si̱ni̱ ni̱vi xa̱'a̱, káchí na kúu ña sáná'a ndí Ndios kúu ta̱a ta̱ vitá ní, mi̱i ñavitá ní yó'o kúu ña ndeé ní ka̱ no̱o̱ ndee̱ ndi'i ni̱vi.
46001026	Ndó'ó nañani yó xí'in náki̱'va̱ yó, va̱'a naká'án ndó ndasaá ni̱xi̱yo ndó ki̱vi̱ na̱kana Ndios ndó'ó ña kundiko̱n ndó yichi̱ Jesucristo, chi lo'o ní ndó'ó xi̱kuu ni̱vi na kánóo to̱'on xa̱'a̱ ndí xi̱kuu ndó ni̱vi na ndíchí si̱ni̱. Ta lo'o ní ndó'ó xi̱kuu ni̱vi na xi̱komí ndee̱ ña xi̱xa'nda chiño ndó no̱o̱ kua̱'a̱ ní inka̱ ni̱vi, ta lo'o ní ndó'ó xi̱kuu nave'e ni̱vi nakuíká ní.
46001027	Ta Ndios na̱ka̱xin ra ndó'ó ta na̱ka̱xin ra ndi̱'i̱, vará ni̱vi ñoyívi yó'o xáni si̱ni̱ na ndí kúu yó ni̱vi na kí'ví si̱ni̱ kuiti. Ta Ndios ke̱'é ra saá xí'in yó xa̱'a̱ ña sakuka'an ra no̱o̱ ni̱vi na kúu na kómí ñandíchí ñoyívi yó'o. Ta Ndios na̱ka̱xin ra mi̱i yó, vará ni̱vi ñoyívi yó'o xáni si̱ni̱ na ndí kúu yó ni̱vi na o̱n ko̱ó ndee̱ kómí ka'nda chiño. Ta Ndios ke̱'é ra saá xa̱'a̱ ña sakuka'an ra no̱o̱ ni̱vi na kómí ní ndee̱ ta xá'nda chiño na ñoyívi yó'o.
46001028	Ta Ndios na̱ka̱xin ra mi̱i yó, na ká'a̱n ni̱vi xa̱'a̱ ndí kúu yó ni̱vi ni̱no̱ ní, na nda̱ lo'o o̱n vása ndáya̱'ví. Ndios ke̱'é ra saá xa̱'a̱ ña chikaa̱ ni̱no̱ ra ni̱vi na ká'a̱n xa̱'a̱ mi̱i, ndí kúu na ni̱vi ná'no ní na ndáya̱'ví ní ñoyívi yó'o. Saá chi ña ndáya̱'ví ní no̱o̱ ni̱vi ñoyívi yó'o, o̱n si̱ví ña ndáya̱'ví ní no̱o̱ Ndios kúu ña.
46001029	Ña̱kán kía̱ o̱n ko̱ó nda̱ ñii ni̱vi na kúchiño kasa ká'no xí'in mi̱i no̱o̱ Ndios.
46001030	Mi̱i Ndios ke̱'é ra ñii ndu̱u ndó xí'in Jesucristo ta táku̱ ndó ini ra. Ta xa̱'a̱ ñayó'o, Jesucristo kúu no̱o̱ káku ñandíchí mi̱i yó. Ta xa̱'a̱ ña ki̱sa ndivi Jesucristo, Ndios sa̱nduu ra yó ni̱vi na ndii no̱o̱ ra. Ta xa̱'a̱ ña kándixa yó ra kúu yó ni̱vi nayi̱i̱, na kísa chiño no̱o̱ Ndios. Ta xa̱'a̱ ña ni̱xi'i̱ Jesucristo, Ndios sa̱ka̱ku ra mi̱i yó no̱o̱ ña ndi'i xa̱'a̱ yó.
46001031	To̱'on yó'o ñii yóo yu'ú ña xí'in to̱'on Ndios ña ni̱taa na xi̱na̱'á, ña káchí saá: “O̱n vá'a kasa ká'no ni̱vi xí'in mi̱i na. Ta va̱'a kasa ká'no ni̱vi Ndios xa̱'a̱ ñava̱'a ké'é ra xí'in na”, saá káchí to̱'on Ndios ña ni̱taa na xi̱na̱'á.
46002001	Nañani yó xí'in náki̱'va̱ yó, ki̱vi̱ no̱ó ni̱xaa̱ i̱ no̱o̱ ndó xa̱'a̱ ña ká'a̱n ndoso i̱ to̱'on Ndios no̱o̱ ndó, ta o̱n vása ní‑ka'a̱n i̱ to̱'on ña yo̱'vi̱ ní kunda̱a̱ ini ndó, ni o̱n vása ní‑ka'a̱n i̱ to̱'on ña kómí ñandíchí si̱ni̱ ni̱vi ñoyívi.
46002002	Chi ki̱vi̱ ni̱xi̱yo i̱ xí'in ndó, ta chi̱kaa̱ ini i̱ ndí ñii la̱á kuu ña kani si̱ni̱ i̱ xa̱'a̱ ta ka̱'a̱n ndoso i̱ no̱o̱ ndó, ta ñii la̱á ñayó'o kúu Jesucristo, ta̱a ta̱ ni̱xi'i̱ nda'a̱ tón cruz.
46002003	Ta ki̱vi̱ ni̱xaa̱ i̱ no̱o̱ na̱kutá'an ndó ta xi̱ni̱ so̱'o ndó to̱'on ña ni̱ka̱'a̱n ndoso i̱ no̱o̱ ndó, ta nda̱tán yóo ñii ta̱a ta̱ o̱n vása kómí ndee̱, saá ni̱xi̱yo i̱, ta̱nda̱ ni̱kisin ní i̱ xí'in ña ni̱yi̱'ví ini i̱.
46002004	Ta o̱n vása ní‑chikaa̱ i̱ ndee̱ ña sanoo i̱ ini ndó xí'in to̱'on ña kómí ñandíchí si̱ni̱ ni̱vi kuiti. Saá chi ki̱vi̱ ni̱ka̱'a̱n ndoso i̱ to̱'on Ndios no̱o̱ ndó, ta sa̱ná'a i̱ ndó'ó xí'in ndee̱ Níma̱ Ndios, ta xí'in ñayó'o ku̱nda̱a̱ ini ndó ndí to̱'on ña ni̱ka̱'a̱n i̱ xí'in ndó kúu ñanda̱a̱.
46002005	Ta xa̱'a̱ ñayó'o, ndó'ó kúnda̱a̱ ini ndó ndí ndee̱ Ndios kúu ña ta̱xi ña kándixa ndó Jesucristo, ta o̱n si̱ví xa̱'a̱ to̱'on ndíchí si̱ni̱ ni̱vi kúu ña kándixa ndó ra.
46002006	Ta saá ni, ká'a̱n ndi̱ to̱'on ndíchí xí'in ni̱vi na xa ni̱to̱nda̱a xa̱'no yichi̱ Jesucristo. Ta to̱'on ndíchí ña ká'a̱n ndi̱ xí'in nayó'o o̱n si̱ví to̱'on ndíchí ni̱vi na ndíko̱n yichi̱ ñoyívi yó'o kúu ña, ni o̱n si̱ví to̱'on ndíchí ni̱vi nachiño na xá'nda chiño no̱o̱ ni̱vi ñoyívi yó'o kúu ña. Chi ñii ki̱vi̱, ndi'i xa̱'a̱ ndee̱ ni̱vi yó'o.
46002007	Ta mi̱i ndi̱, ká'a̱n ndi̱ xa̱'a̱ ñava̱'a chi̱tóni̱ Ndios, ña kúu ña ka̱ku no̱o̱ ñandíchí mi̱i ra ki̱vi̱ tá o̱n ta̱'án ka̱ kasa va̱'a ra ñoyívi, ta xi̱kuu ñayó'o ña ni̱xi̱yo se'é no̱o̱ ni̱vi kua̱'a̱ ní kui̱ya̱. Ta Ndios chi̱tóni̱ ra ñayó'o saá xa̱'a̱ ña kutaku̱ yó xí'in ra no̱o̱ yóo ndi'i ñalivi ná'no ña yé'e.
46002008	Ta nda̱ ñii ni̱vi na kúu nachiño na xá'nda chiño no̱o̱ ni̱vi ñoyívi yó'o, o̱n vása ní‑kunda̱a̱ ini na yu kúu ña chi̱tóni̱ Ndios. Saá chi tá ní kunda̱a̱ ini na ñava̱'a chi̱tóni̱ Ndios, níkúu, ta saá o̱n vása ní‑katakaa̱ ndaa na Ta̱a ta̱Ká'no no̱o̱ yó nda'a̱ tón cruz, níkúu. Ta Ta̱a ta̱Ká'no no̱o̱ yó yó'o kúu Jesucristo, ta̱a ta̱ kómí ndi'i ndee̱ va̱'a ña ná'no.
46002009	Ta to̱'on Ndios ña ni̱taa na xi̱na̱'á ñii yóo yu'ú ña xí'in ñayó'o, chi káchí ña saá: Ndios kasa ndivi ra ñava̱'a ná'no xa̱'a̱ ni̱vi na kí'vi ini xíni ña'á. Ta nda̱ ñii ni̱vi o̱n ta̱'án koto na ñava̱'a yó'o xí'in nduchu̱ no̱o̱ na, ta nda̱ ñii ni̱vi o̱n ta̱'án koni̱ so̱'o na xa̱'a̱ ndi'i ñava̱'a yó'o. Ta nda̱ ñii ni̱vi o̱n ta̱'án kani si̱ni̱ na xa̱'a̱ ñava̱'a ná'no yó'o, saá káchí to̱'on Ndios.
46002010	Ta Ndios, xí'in Níma̱ ra sa̱nati̱vi ra ñava̱'a ná'no yó'o no̱o̱ mi̱i yó. Saá chi Níma̱ Ndios ndixa xíni̱ va̱'a ña ndi'i ña ñó'o ini Ndios, ta̱nda̱ ña ñó'o se'é ní ka̱, Níma̱ Ndios xíni̱ va̱'a ña ndi'i ñayó'o.
46002011	Nda̱ ñii ni̱vi o̱n vása kúchiño koni̱ na ña xáni si̱ni̱ inka̱ ni̱vi. Ndasaá kuiti níma̱ mi̱i ni̱vi kúu ña xíni̱ yu kúu ña xáni si̱ni̱ na. Ta saá o̱n ko̱ó nda̱ ñii ni̱vi kúchiño koni̱ na ña xáni si̱ni̱ Ndios, chi ndasaá kuiti Níma̱ Ndios xíni̱ ña yu kúu ña xáni si̱ni̱ Ndios.
46002012	Ta vitin mi̱i yó kúu ni̱vi na xa na̱ki'in Níma̱ Ndios, ta Níma̱ Ndios yó'o o̱n si̱ví níma̱ ña xá'nda chiño no̱o̱ yichi̱ ñoyívi yó'o kúu ña. Ta xa̱'a̱ ña táku̱ Níma̱ Ndios ini yó, kúchiño yó kunda̱a̱ ini yó ñava̱'a ña xa sa̱ní'i Ndios mi̱i yó.
46002013	Ki̱vi̱ ndáto̱'on ndi̱ xí'in ni̱vi xa̱'a̱ ñava̱'a yó'o, ta ká'a̱n ndi̱ to̱'on ña káku no̱o̱ Níma̱ Ndios, ta o̱n si̱ví kuiti to̱'on ndíchí ña káku si̱ni̱ ni̱vi kúu ña ká'a̱n ndi̱. Ta saá xí'in to̱'on ña káku no̱o̱ Níma̱ Ndios ká'a̱n ndi̱ nándaxin ndi̱ no̱o̱ ni̱vi ñanda̱a̱ xa̱'a̱ yichi̱ Ndios.
46002014	Ni̱vi na o̱n vása táku̱ Níma̱ Ndios ini, nayó'o o̱n xi̱in na kandixa na to̱'on ña káku no̱o̱ Níma̱ Ndios, chi xáni si̱ni̱ na ndí ndasaá kuiti to̱'on kí'ví kúu ña. O̱n vása kúchiño na kunda̱a̱ ini na to̱'on nda̱a̱ xa̱'a̱ yichi̱ Ndios, chi ndasaá kuiti ni̱vi na táku̱ Níma̱ Ndios ini, nayó'o kúu na kúchiño kunda̱a̱ ini to̱'on Ndios.
46002015	Ta mi̱i yó ni̱vi na táku̱ Níma̱ Ndios ini, va̱'a kúchiño yó kunda̱a̱ ini yó yu kúu ñava̱'a ñanda̱a̱. Ta ni̱vi na o̱n vása táku̱ Níma̱ Ndios ini, nayó'o o̱n vása kúchiño na kunda̱a̱ ini na xa̱'a̱ mi̱i yó, ta o̱n vása kúchiño na kasa nani na xí'in ñanda̱a̱ xa̱'a̱ chiño ké'é mi̱i yó, ni̱vi na táku̱ Níma̱ Ndios ini.
46002016	Saá chi to̱'on Ndios ña ni̱taa na xi̱na̱'á káchí ña saá: “O̱n ko̱ó nda̱ ñii ni̱vi na kúchiño kunda̱a̱ ini ña xáni si̱ni̱ Ndios. Ni o̱n ko̱ó nda̱ ñii ni̱vi na ndíchí si̱ni̱ kúchiño na saná'a na Ndios”, saá káchí to̱'on Ndios. Ta mi̱i yó, xa̱'a̱ ña táku̱ Níma̱ Ndios ini yó, kúu yó ni̱vi na xáni si̱ni̱ nda̱tán xáni si̱ni̱ Jesucristo.
46003001	Nañani yó xí'in náki̱'va̱ yó, ni̱vi na kándixa Jesucristo, ki̱vi̱ tá ni̱xi̱yo i̱ xí'in ndó, o̱n vása ní‑kuchiño ndato̱'on i̱ xí'in ndó nda̱tán ndáto̱'on i̱ xí'in ni̱vi na xa va̱'a xa̱'no yichi̱ Jesucristo. Ta nda̱ víka̱, xi̱ni̱ ñó'ó i̱ ña nda̱to̱'on i̱ xí'in ndó nda̱tán ndáto̱'on i̱ xí'in ni̱vi na ndíko̱n ka̱ yichi̱ no̱o̱ ña o̱n vá'a xá'nda chiño no̱o̱ na. Saá chi ndó'ó, nda̱tán yóo naválí na o̱n ta̱'án kunda̱a̱ ini ndasaá kundiko̱n na yichi̱ Jesucristo, saá yóo ndó.
46003002	Ta xa̱'a̱ ñayó'o, xi̱ni̱ ñó'ó ke̱'é i̱ xí'in ndó nda̱tán ké'é ñii ña'a̱ ñá kúu si'í xí'in sa̱'ya ñá pá'á lo'o. Chi ñáña'a̱ yó'o xíni̱ ñó'ó taxi ñá chichín sa̱'ya ñá, ta táxi ñá ñavitá kuxu sa̱'ya ñá, chi o̱n ta̱'án kuchiño pá'á sa̱'ya ñá kuxu ña ña xíxi ni̱vi ná'no. Ta nda̱tán yóo ñapá'á lo'o yó'o saá yóo ndó'ó, chi nda̱ vitin o̱n ta̱'án kua'no ndó yichi̱ Jesucristo.
46003003	Saá chi nda̱ vitin ké'é ndó nda̱tán ké'é ni̱vi na ndíko̱n yichi̱ no̱o̱ xá'nda chiño ña o̱n vá'a. Ta saá kuíni̱ ini ndó xíni tá'an ndó, ta náa ndó xí'in tá'an ndó, ta o̱n xi̱in ndó va̱'a kutaku̱ ndó xí'in tá'an ndó. Ta xí'in ña ké'é ndó saá, ké'é ndó nda̱tán ké'é ni̱vi na ndíko̱n yichi̱ o̱n vá'a ñoyívi, ta o̱n vása táku̱ ndó nda̱tán táku̱ ni̱vi na táku̱ Níma̱ Ndios ini.
46003004	Ki̱vi̱ sava ndó'ó ká'a̱n ndó, káchí ndó saá: “Ndi̱'i̱ ndíko̱n ndi̱ ta̱Pablo”, ta inka̱ sava ndó'ó ká'a̱n ndó, káchí ndó saá: “Ndi̱'i̱ ndíko̱n ndi̱ ta̱Apolos”, ta to̱'on ká'a̱n ndó yó'o, yóo ña ñii ki̱'va nda̱tán yóo to̱'on kuáchí ña ká'a̱n ni̱vi na o̱n vása táku̱ Níma̱ Ndios ini.
46003005	Vivíi kani si̱ni̱ ndó, ¿yu kúu yi̱'i̱, ta̱Pablo? Ta vivíi kani si̱ni̱ ndó, ¿yu kúu ta̱Apolos? Chi ta̱Apolos xí'in yi̱'i̱, ndasaá kuiti nata̱a na kísa chiño no̱o̱ Ndios kúu ndi̱. Ta Ndios ta̱xi ra ndee̱ nda'a̱ o̱vi̱ ndi̱ saá xa̱'a̱ ña chi̱ndeé ndi̱ ndó'ó ña ka̱ndixa ndó Jesucristo. Ta ñii ñii ndi̱ kísa ndivi ndi̱ chiño nda̱tán yóo ña sa̱kuiso chiño Ndios ndi̱'i̱.
46003006	Ta yi̱'i̱, nda̱tán yóo ta̱a ta̱ chi̱'i ndiki̱n ta̱ta̱ no̱o̱ ño'o̱, saá ke̱'é i̱ xí'in ndó, chi kúu i̱ ta̱a ta̱ si'na nda̱to̱'on to̱'on va̱'a xa̱'a̱ Jesucristo xí'in ndó. Ta ta̱Apolos, nda̱tán yóo ta̱a ta̱ xi̱koso̱ ña xa chi̱'i i̱, saá ke̱'é ra xí'in ndó, chi kúu ra ta̱a ta̱ va̱'a sa̱ná'a ndó'ó xa̱'a̱ yichi̱ Jesucristo. Ta ñii la̱á Ndios kúu ta̱a ta̱ táxi ña kua'no ñata̱ta̱ chi̱'i ni̱vi no̱o̱ ño'o̱.
46003007	Ta xa̱'a̱ ñayó'o, o̱n vása ndáya̱'ví yu kúu ta̱a ta̱ chí'i ñata̱ta̱, ta ni o̱n vása ndáya̱'ví yu kúu ta̱a ta̱ kóso̱ ñayó'o. Saá chi ta̱a ta̱ ndixa ndáya̱'ví ní ka̱ kúu ta̱a ta̱ táxi kua'no ña chi̱'i ni̱vi. Ta saá ñii la̱á Ndios kúu ta̱a ta̱ ndixa ndáya̱'ví, chi mi̱i Ndios kúu ra ta̱a ta̱ sákua'no ni̱vi yichi̱ Jesucristo.
46003008	Ta ta̱a ta̱ chí'i xí'in ta̱a ta̱ kóso̱, ñii káchí ndáya̱'ví o̱vi̱ ta̱a yó'o. Ta ñii ñii ta̱yó'o naki'in ra ya'vi ra nda̱tán yóo chiño ña ki̱sa chiño ra.
46003009	Ta ta̱Apolos xí'in yi̱'i̱ kúu ndi̱ nata̱a na kísa chiño no̱o̱ Ndios. Ta ndó'ó, nda̱tán yóo ño'o̱ Ndios ña xa chi̱'i ndi̱ no̱o̱, saá yóo ndó. Ta saá tuku ndó'ó, nda̱tán yóo ve'e Ndios, saá yóo ndó.
46003010	Ta xa̱'a̱ ñava̱'a ini Ndios, ta̱xi ra ndee̱ ra nda'a̱ i̱ ña kúu i̱ nda̱tán yóo ta̱a ta̱ ti'va kasa va̱'a ve'e yó'o. Ta saá va̱'a xa ta̱an i̱ yu̱u̱ ña ku̱kútu̱ xa̱'a̱ ve'e ra. Ta saá ndíko̱n inka̱ nata̱a chíso ka̱ na yu̱u̱ sa̱ta̱ na̱ma̱ xa̱'a̱ ve'e yó'o ña sakua'no na ve'e. Ta ñii ñii ni̱vi na kísa chiño xa̱'a̱ ña kuva̱'a ve'e Ndios yó'o xíni̱ ñó'ó vivíi koto na ndasaá kísa chiño na xa̱'a̱ ña vivíi kuva̱'a ve'e ra.
46003011	Ta xíni̱ ñó'ó kunda̱a̱ ini yó ndí nda̱ ñii ni̱vi o̱n kúchiño na nasama na xa̱'a̱ ve'e Ndios ña xa nákaa̱ kútu̱ va̱'a, chi nda̱tán yóo xa̱'a̱ ve'e Ndios saá yóo Jesucristo.
46003012	Ta no̱o̱ yu̱u̱ xa̱'a̱ ve'e Ndios ña xa nákaa̱, ñii ñii ni̱vi na ndíko̱n kísa va̱'a ve'e yó'o xíni̱ ñó'ó vivíi naka̱xin na yukú ña koni̱ ñó'ó na ña kasa va̱'a na ve'e yó'o: án ka̱a oro, án ka̱a plata, án yu̱u̱ livi ña yá'ví ní, án yito̱n, án yita yi̱chí, án tón toyo̱ó kuu ña koni̱ ñó'ó na ña saxi̱no̱ na ve'e yó'o.
46003013	Saá chi, tá ki̱xaa̱ ki̱vi̱ sondí'í ñoyívi, ta xí'in ño'o̱ ña xíxi̱, Ndios koto ndoso ra chiño ñii ñii ni̱vi na ki̱sa va̱'a ve'e ra, ta saá nati̱vi káxín ndasaá yóo chiño ña ki̱sa ndivi na, án ñava̱'a kúu ña, án ña o̱n vá'a kúu ña.
46003014	Ta ni̱vi na ki̱sa va̱'a ve'e ña kúu ña kundeé no̱o̱ ño'o̱ xíxi̱ ta o̱n ndi'i xa̱'a̱ ña, ta ni̱vi yó'o naki'in na ñava̱'a taxi Ndios nda'a̱ na.
46003015	Ta ni̱vi na ki̱sa va̱'a ve'e ña kúu ña o̱n kundeé, ta ndi'i xa̱'a̱ ña no̱o̱ ño'o̱ xíxi̱, ta ni̱vi yó'o, vará ndi'i xa̱'a̱ chiño ña ki̱sa ndivi na, ta ndá mi̱i na kuiti kuu na ka̱ku, vará ndá salo'o ní kuiti tá ko̱ko̱ na, níkúu.
46003016	¿Án o̱n vása kúnda̱a̱ ini ndó'ó, ni̱vi na kándixa Jesucristo, ndí nda̱tán yóo ve'e Ndios saá yóo ndó?, chi Níma̱ Ndios yóo ña táku̱ ña ini ndó'ó.
46003017	Ta saá táná koo ni̱vi na sandi'i xa̱'a̱ ve'e Ndios, ta Ndios sandi'i ra xa̱'a̱ ni̱vi na ke'é saá. Chi ve'e Ndios kúu ñayi̱i̱, ta mi̱i ve'e Ndios yó'o kúu ndó'ó, ni̱vi na kándixa Jesucristo.
46003018	O̱n sandá'ví xí'in mi̱i ndó, ta nda̱ víka̱, va̱'a ndukú ndó ñandíchí ndino'o Ndios. Tá yóo sava ndó'ó na xáni si̱ni̱ ndí nandíchí ní kúu ndó, chi kómí ndó kua̱'a̱ ní ñandíchí ñoyívi yó'o, ta xíni̱ ñó'ó kasa ni̱no̱ xí'in mi̱i ndó ña to̱nda̱a ndó kunda̱a̱ ini ndó ndí kúma̱ni̱ no̱o̱ ndó ñandíchí ndino'o Ndios. Tá ke'é ndó saá, ta Ndios taxi ra ñandíchí ndino'o ra nda'a̱ ndó.
46003019	Chi ñandíchí ni̱vi ñoyívi yó'o kúu ñakí'ví, saá xáni si̱ni̱ Ndios xa̱'a̱ ña. Ta to̱'on Ndios ña ni̱taa na xi̱na̱'á káchí ña saá: “Ndios koni̱ ñó'ó ra ñandíchí ni̱vi ñoyívi yó'o, xa̱'a̱ ña sako̱yo ra na no̱o̱ ñandíchí mi̱i na”, saá káchí to̱'on Ndios.
46003020	Saá tuku inka̱ xiiña no̱o̱ to̱'on Ndios ña ni̱taa na xi̱na̱'á káchí ña saá: “Ndios xíni̱ ra ña xáni si̱ni̱ ni̱vi na ndíchí ñoyívi yó'o, ta xíni̱ ra ndí ña o̱n vása ndáya̱'ví kúu ña”, káchí to̱'on Ndios.
46003021	Ña̱kán kía̱ o̱n vá'a kasa ká'no ni̱vi xí'in mi̱i na xa̱'a̱ ña xáni si̱ni̱ na ndí ta̱a ta̱ ndíso xí'in na kúu ta̱ ndíchí ka̱ no̱o̱ inka̱ ni̱vi. Saá chi ndó'ó, ni̱vi na kándixa Jesucristo, ñii káchí xí'in ra xa kómí ndó ndi'i saá no̱o̱ ñava̱'a Ndios.
46003022	Ta xa̱'a̱ ña ñii yóo ndó xí'in Jesucristo, ñii káchí xí'in ra kómí ndó ndi'i ña yóo ñoyívi. Ta saá yi̱'i̱ ta̱Pablo, ta ñani yó ta̱Apolos, ta ñani yó ta̱Pedro, xa yóo ndi̱ nda'a̱ ndó. Ta saá tuku ñoyívi yó'o, ta ña táku̱ ndó, ta ña kivi̱ ndó, ta ki̱vi̱ vitin, ta ki̱vi̱ ña va̱xi, ndi'i ñayó'o xa yóo ña nda'a̱ ndó.
46003023	Ta ndó'ó, yóo ndó nda'a̱ Jesucristo, ta Jesucristo yóo ra nda'a̱ Ndios.
46004001	Ta saá ki̱vi̱ tá xáni si̱ni̱ ndó xa̱'a̱ yi̱'i̱ ta xa̱'a̱ ta̱Apolos, ta xíni̱ ñó'ó kani si̱ni̱ ndó ndí ndasaá kuiti kúu ndi̱ nata̱a na kísa chiño no̱o̱ Jesucristo, ta kúu ndi̱ nata̱a na ndíso chiño xí'in ña nándaxin ndi̱ no̱o̱ ni̱vi ña ni̱xi̱yo se'é, ña kúu ña chi̱tóni̱ Ndios ndasaá saka̱ku ra ni̱vi no̱o̱ ña o̱n vá'a.
46004002	Ta kúnda̱a̱ ini yó ndí ñii ñii ni̱vi na ndíso chiño xí'in ña sa̱kuiso chiño Ndios na, xíni̱ ñó'ó kuu na ni̱vi nanda̱a̱ na ndixa vivíi kísa ndivi chiño ña na̱taxi Ndios nda'a̱ na.
46004003	Ta saá yi̱'i̱, nda̱ lo'o o̱n vása ndí'i ini i̱ án ndó'ó án inka̱ ni̱vi kasa nani ndó xa̱'a̱ chiño ki̱sa ndivi i̱. Ta ni yi̱'i̱, o̱n vása kasa nani xí'in mi̱i i̱ xa̱'a̱ chiño ña ki̱sa ndivi i̱.
46004004	Ta xáni si̱ni̱ i̱ ndí xa va̱'a ki̱sa ndivi i̱ chiño ña sa̱kuiso chiño Jesucristo yi̱'i̱, ta vitin o̱n vása yóo xa̱'a̱ ña sandi'i ini i̱. Ta saá ni, o̱n vása kúnda̱a̱ ini i̱ án ndixa o̱n ko̱ó nda̱ ñii kua̱chi ndíso i̱ no̱o̱ Ndios, chi ñii la̱á Ndios kúu ta̱a ta̱ kómí nda̱yí kasa nani ra xa̱'a̱ i̱ xí'in ñanda̱a̱.
46004005	Ta saá ndó'ó, tá o̱n ta̱'án kixaa̱ ki̱vi̱ ña ndikó Jesucristo ñoyívi yó'o, ta o̱n vá'a kasa nani ndó xa̱'a̱ chiño ña ke̱'é nda̱ ñii ni̱vi. Saá chi ki̱vi̱ ndikó Jesucristo ñoyívi yó'o, sanati̱vi ra ndi'i ña ni̱xi̱yo se'é, ta sanati̱vi ra ndi'i ña ñó'o se'é níma̱ ni̱vi, ta sanati̱vi ra ndi'i ña xáni si̱ni̱ na. Ta saá Ndios kasa ká'no ra ñii ñii ni̱vi nda̱tán yóo chiño va̱'a ki̱sa ndivi na.
46004006	Nañani yó xí'in náki̱'va̱ yó, to̱'on yó'o kúu ña nda̱to̱'on i̱ xí'in ndó xa̱'a̱ ta̱Apolos ta xa̱'a̱ yi̱'i̱, chi kóni i̱ ña sakuá'á ndó ndasaá táku̱ ndi̱. Ta saá kunda̱a̱ ini ndó yu kúu ña kóni kachí to̱'on ndíchí ña káchí saá: “O̱n chinóo yó no̱o̱ to̱'on Ndios ña ni̱taa na xi̱na̱'á”, káchí ña. Ta saá nda̱ ñii ndó'ó o̱n kuña̱'a ní ini ndó xí'in ña kani si̱ni̱ ndó ndí ñii ta̱a ta̱ ndíso chiño xí'in ndó kúu ta̱ ndáya̱'ví ka̱ no̱o̱ inka̱ ta̱a ta̱ ndíso chiño xí'in ndó.
46004007	¿Nda̱chun xáni si̱ni̱ ndó xa̱'a̱ mi̱i ndó ndí kúu ndó ni̱vi na va̱'a kúnda̱a̱ ini yu kúu ni̱vi na ndáya̱'ví ka̱ no̱o̱ inka̱ ni̱vi? ¿Án nda̱ yóo ñii ñava̱'a kómí ndó tá o̱n si̱ví Ndios kúu ta̱a ta̱ na̱taxi ña nda'a̱ ndó? Nda̱ lo'o, o̱n vása saá. Chi ndi'i ña kómí ndó kúu ña sa̱ní'i Ndios ndó'ó. Ta saá, ¿nda̱chun kúña̱'a ní ini ndó nda̱tán kúña̱'a ini ni̱vi na xáni si̱ni̱ ndí xa̱'a̱ chiño ña ki̱sa ndivi mi̱i na kúu ña na̱ki'in na ñava̱'a kómí na?
46004008	Chi ndó'ó xáni si̱ni̱ ndó ndí xa kómí ndó ndi'i ña kúsii̱ ini ndó xíni ndó, ta xáni si̱ni̱ ndó ndí nakuíká ní kúu ndó chi kómí ndó ndi'i ndee̱ va̱'a ña sa̱ní'i Ndios nda'a̱ ndó. Ta xáni si̱ni̱ ndó ndí xa ndu̱u ndó nda̱tán yóo narey na xá'nda chiño, ta o̱n vása xíni̱ ñó'ó ka̱ ña chindeé ndi̱ ndó'ó, xáni si̱ni̱ ndó. Ta saá ni, tá ndixa kuu ndó narey, ta ñava̱'a ní ví kuu ñayó'o no̱o̱ ndi̱. Chi saá ñii káchí mi̱i ndi̱ ka'nda chiño ndi̱ xí'in ndó vitin, níkúu.
46004009	Ta xáni si̱ni̱ i̱ ndí Ndios ta̱xi ra ndí mi̱i ndi̱ naapóstol kúu ndi̱ ni̱vi na ni̱no̱ ní ka̱ no̱o̱ ndi'i ni̱vi. Saá chi nda̱tán yóo ni̱vi na nda̱ñó'ó no̱o̱ na káni tá'an xí'in na, ta xíni̱ ñó'ó kivi̱ na, saá yóo ndi̱. Ta kua̱'a̱ ní ni̱vi ta kua̱'a̱ ní naángel, xíto na ña xó'vi̱ ndi̱ saá.
46004010	Ta xa̱'a̱ ña ndino'o ini ndi̱ kísa chiño ndi̱ no̱o̱ Jesucristo, ni̱vi na ndíko̱n yichi̱ ñoyívi xáni si̱ni̱ na ndí ni̱vi na kí'ví si̱ni̱ kúu ndi̱. Ta ndó'ó, vará Jesucristo kúu ta̱a ta̱ ta̱xi kua̱'a̱ ndee̱ va̱'a nda'a̱ ndó, ta xáni si̱ni̱ ndó ndí mi̱i ndó kúu ndó ni̱vi na ndíchí ní si̱ni̱, ni̱vi na xíni̱ va̱'a ní. Ta xáni si̱ni̱ ndó ndí mi̱i ndó kúu ni̱vi na ná'no ní ndee̱ kómí, vará mi̱i ndi̱ kúu ni̱vi na lo'o ní ndee̱ kómí. Ta vará kua̱'a̱ ní ni̱vi kísa to̱'ó na ndó'ó, ta ni̱vi yó'o xáa noo na xíni na ndi̱'i̱.
46004011	Ta mi̱i ndi̱, nda̱ vitin xí'i̱ ní ndi̱ so̱ko, yíchi̱ ní ndi̱ takuií, ta kúma̱ni̱ ní tiko̱to̱ kundixin ndi̱. Ta kua̱'a̱ ní yichi̱ ni̱vi sáxo̱'vi̱ ní na ndi̱'i̱ nda̱ káni na ndi̱'i̱, ta ni o̱n ko̱ó ve'e ndi̱ no̱o̱ kutaku̱ ndi̱.
46004012	Ta saá ni, ndeé ní xí'in nda'a̱ ndi̱ kísa chiño ndi̱, ta̱nda̱ kúnaa̱ ní ndi̱ no̱o̱ chiño yó'o. Ta tá yóo ni̱vi na sáta̱vi̱ chi'ña ndi̱'i̱, ta ndákuii̱n ndi̱ ká'a̱n ndi̱ xí'in nayó'o, káchí ndi̱ saá: “Ná ke'é Ndios ñava̱'a xí'in ndó.” Ta tá sáxo̱'vi̱ ní ni̱vi mi̱i ndi̱ xa̱'a̱ ña ndíko̱n ndi̱ Jesucristo, ta xí'in ña ká'no ini ndi̱ kúndeé ndi̱ xí'in ndi'i ña o̱n vá'a yó'o.
46004013	Tá ká'a̱n ni̱vi to̱'on o̱n vá'a xa̱'a̱ ndi̱, ta mi̱i ndi̱, xí'in to̱'on to̱'ó ká'a̱n ndi̱ xí'in nayó'o. Ta saá ni, nda̱tán ké'é ni̱vi xí'in mi̱'í ña nda̱ lo'o o̱n vása ndáya̱'ví, saá ké'é ni̱vi ñoyívi xí'in ndi̱ nda̱ ki̱vi̱ vitin.
46004014	O̱n si̱ví xa̱'a̱ ña sakuka'an i̱ no̱o̱ ndó kúu ña ni̱taa i̱ to̱'on yó'o. Ta nda̱tán ndáto̱'on ñii ta̱a xí'in sa̱'ya ra na kí'vi ní ini ra xíni ra, saá ndáto̱'on i̱ xí'in ndó vitin.
46004015	Saá chi yi̱'i̱, yóo i̱ nda̱tán yóo yivá ndó'ó, ni̱vi na kándixa Jesucristo, chi xi̱kuu i̱ ta̱no̱ó ni̱ka̱'a̱n ndoso to̱'on ñava̱'a xa̱'a̱ Jesucristo xí'in ndó. Ta vará nda̱ ná koo u̱xu̱ mil ni̱vi na va̱'a sáná'a ndó'ó to̱'on xa̱'a̱ yichi̱ Jesucristo, ta ndixa ñii la̱á yi̱'i̱ yóo i̱ nda̱tán yóo yivá ndó.
46004016	Ta xa̱'a̱ ñayó'o, xáku ndá'ví i̱ no̱o̱ ndó ndí ná kutaku̱ ndó nda̱tán táku̱ i̱ yichi̱ Jesucristo.
46004017	Ta xa̱'a̱ ña chindeé ra ndó'ó ña ke'é ndó saá, xa ti̱'ví i̱ ñani yó ta̱Timoteo xaa̱ ra no̱o̱ ndó. Ta nda̱tán yóo sa̱'ya i̱ ta̱ kí'vi ini i̱ xíni i̱, saá yóo ta̱Timoteo yó'o. Ta kúu ra ta̱a ta̱ nda̱ lo'o o̱n vása sándakoo vivíi ndíko̱n yichi̱ Jesucristo ñii káchí xí'in yi̱'i̱. Ta ta̱Timoteo yó'o ndato̱'on ra xí'in ndó ña sanaká'án ra ndó'ó ndasaá ndíko̱n i̱ yichi̱ Jesucristo, ta saná'a ra ndó'ó mi̱i to̱'on ña sáná'a i̱ ndi'i ni̱vi na kándixa Jesucristo, na nákutá'an ñii ñii ñoo.
46004018	Ta sava ndó'ó xa kúña̱'a ní ini ndó, chi xáni si̱ni̱ ndó ndí ndasaá mi̱i ndó xa ki̱xá'á ndó xá'nda chiño ndó, ta nda̱ ñii ki̱vi̱ o̱n xaa̱ ka̱ i̱ koto i̱ ndó'ó, saá xáni si̱ni̱ ndó.
46004019	Ta saá ni, tá kóni Ndios, ta ya̱chi̱ ní xaa̱ i̱ koto i̱ ndó'ó. Tá ki̱vi̱ xaa̱ i̱ no̱o̱ ndó, ta va̱'a saá koto i̱ yu kúu sava ndó'ó na kúu na kúña̱'a ní ini. Ta ki̱vi̱ saá kunda̱a̱ ini i̱ án ndixa ni̱vi yó'o kómí na ndee̱ Ndios, án ndasaá kuiti ká'a̱n na to̱'on vi̱chí ña káku si̱ni̱ mi̱i na.
46004020	Chi ña táku̱ ni̱vi xí'in ndee̱ Ndios, ñayó'o kúu ña kísa nda̱a̱ ndí ndíko̱n na yichi̱ no̱o̱ xá'nda chiño Ndios. Ta tá ndasaá kuiti ká'a̱n na to̱'on livi, ta ñayó'o o̱n vása kísa nda̱a̱ ña án ndixa kúu na ni̱vi na ndíko̱n yichi̱ no̱o̱ xá'nda chiño Ndios.
46004021	Ta vitin, ¿yukía̱ kóni ndó ke'é i̱ xí'in ndó? ¿Án xaa̱ i̱ no̱o̱ ndó xa̱'a̱ ña saxo̱'vi̱ i̱ ndó'ó? ¿Án xaa̱ i̱ no̱o̱ ndó xí'in ña kí'vi ini i̱ xíni i̱ ndó'ó, ta xí'in ña ká'no ini i̱?
46005001	Ndi'i ni̱vi xa xíni̱ na xa̱'a̱ ña kini ní ké'é ñii ta̱a ta̱ nákutá'an xí'in ndó'ó na kándixa Jesucristo. Ña kini ké'é ra yó'o kúu ña yóo ra kí'vi ra xí'in ñásí'í yivá ra. Ña o̱n vá'a ká'no ní kúu ñayó'o, ta̱nda̱ ni̱vi na o̱n vása kísa to̱'ó Ndios o̱n vása ké'é na saá.
46005002	Ta vará xíni̱ ndó yóo ñii ña o̱n vá'a yó'o, ¿nda̱chun ndó'ó kúu ndó ni̱vi na kúña̱'a ini? Ta, ¿nda̱chun o̱n vása kúchuchú ini ndó xíni ndó ña o̱n vá'a ké'é ta̱a yó'o? ¿Nda̱chun o̱n vása tava ndó ra ko̱'o̱n ra ke̱'e ña o̱n kutá'an ka̱ ra xí'in ndó?
46005003	Vará o̱n ko̱ó yi̱'i̱ yóo i̱ xí'in ndó vitin, ta saá ni, ñó'o ní ini i̱ xa̱'a̱ ndó ndi'i saá ki̱vi̱. Ta saá nda̱tán ta̱a ta̱ yóo xí'in ndó, saá yóo i̱, ta xa ki̱sa nani i̱ xa̱'a̱ kua̱chi ña ni̱ki̱'vi ta̱yó'o.
46005004	Ndó'ó, ni̱vi na kándixa Jesucristo, ki̱vi̱ nákutá'an ndó xí'in nda̱yí ki̱vi̱ Jesucristo, ta yi̱'i̱ nda̱tán yóo ta̱a ta̱ ñíndichi xí'in ndó saá yóo i̱, chi yóo níma̱ i̱ xí'in ndó. Ta ndee̱ Jesucristo yóo ña xí'in ndó no̱o̱ nákutá'an ndó.
46005005	Ta ki̱vi̱ nakutá'an ndi'i ndó saá ña kasa nani ndó xa̱'a̱ ta̱a ta̱ ni̱ki̱'vi kua̱chi ká'no yó'o, ta xíni̱ ñó'ó taxi ndó ra nda'a̱ níma̱ ndiva̱'a ká'no Satanás xa̱'a̱ ña saxo̱'vi̱ ña'á ra. Ta saá vará xo̱'vi̱ yi̱kí ko̱ñu ra, ta níma̱ ra ka̱ku ña ki̱vi̱ Jesucristo ndikó ra ñoyívi yó'o.
46005006	Ta vitin o̱n ko̱ó xa̱'a̱ ña kúu ndó ni̱vi na ña̱'a ní ini. ¿Án o̱n vása kúnda̱a̱ ini ndó xa̱'a̱ to̱'on ndíchí ña xa xíni̱ yó, ña káchí saá?: “Vará lo'o kuiti kúu levadura yiyá, ta kómí ña ndee̱ kasa chiño ña xí'in ñii ko'ndo ká'no yuxa̱n ña sanaño ña'á ña”, saá káchí to̱'on ña xa xíni̱ yó.
46005007	Ta nda̱tán yóo levadura yiyá ña yatá, saá yóo ña o̱n vá'a ké'é ndó. Ta ndó'ó xíni̱ ñó'ó tava ndó ndi'i ña o̱n vá'a yóo xí'in ndó. Ta saá nduu ndó nda̱tán yóo yuxa̱n xa̱á ña va̱'a ní, ña o̱n vása kómí nda̱ lo'o levadura yiyá. Saá chi Jesucristo xa ni̱so̱ko̱ xí'in mi̱i ra ña ni̱xi'i̱ ra xa̱'a̱ kua̱chi yó. Ta nda̱tán yóo tíndikachi tí sóko̱ mi̱i yó na kúu najudío no̱o̱ viko̱ Pascua xa̱'a̱ ña náká'án yó ndasaá Ndios sa̱ka̱ku ra naxi̱i̱ síkuá yó, saá yóo Jesucristo ta̱a ta̱ ni̱so̱ko̱ xí'in mi̱i xa̱'a̱ ña saka̱ku ra ndi'i mi̱i yó no̱o̱ ña o̱n vá'a.
46005008	Saá vivíi ná sakana yó viko̱ Pascua ña náká'án yó xa̱'a̱ ña ni̱xi'i̱ Jesucristo, ta viko̱ yó'o ná kuxu yó si̱ta̱ va̱'a ña o̱n ko̱ó levadura yiyá kómí. Chi ñalevadura yiyá ña yatá sáná'a ña xa̱'a̱ ndi'i no̱o̱ ña o̱n vá'a ña ni̱xi̱yo ini yó. Ta xíni̱ ñó'ó sandakoo yó ndi'i ña o̱n vá'a yó'o, ta saá nduu yó ni̱vi na nda̱a̱, na ndino'o ini.
46005009	Ki̱vi̱ ni̱ya'a xa ni̱taa i̱ ñii tutu ña ti̱'ví i̱ ni̱xaa̱ nda'a̱ ndó. Ta no̱o̱ tutu yó'o nda̱to̱'on i̱ xí'in ndó ndí o̱n vá'a kutá'an ndó xí'in nata̱a na kí'vi kua̱chi xí'in náña'a̱ ná o̱n si̱ví násí'í na kúu, ni o̱n vá'a kutá'an ndó xí'in náña'a̱ ná kí'vi kua̱chi xí'in nata̱a na o̱n si̱ví yii̱ ná kúu.
46005010	Ta to̱'on yó'o ña xa ni̱taa i̱ ni̱xaa̱ nda'a̱ ndó, o̱n vása ní‑ka'a̱n i̱ xí'in ndó ña kuxíká va̱'a ndó no̱o̱ ni̱vi na o̱n vása kándixa Jesucristo, na kúu ni̱vi na ndíko̱n yichi̱ ña o̱n vá'a ñoyívi yó'o. Chi kua̱'a̱ ní ni̱vi yó'o xíka na kí'vi na kua̱chi xí'in náña'a̱ án xí'in nata̱a, ta kua̱'a̱ ní ni̱vi yó'o kútoo ní na nakaya na ví'í ní ñakuíká, kua̱'a̱ ní ni̱vi yó'o kúu nakuí'ná, ta kua̱'a̱ ní ni̱vi yó'o kísa to̱'ó na ñaídolo án ñaimagen, ña kúu ndios vatá. Ta o̱n vása kóni kachí i̱ ndí nda̱ lo'o o̱n kutá'an ndó xí'in ni̱vi o̱n vá'a ñoyívi yó'o. Saá chi xa̱'a̱ ña o̱n kutá'an ndó xí'in ni̱vi yó'o, koni̱ ñó'ó ña kee ndó ñoyívi yó'o, níkúu.
46005011	Ta xí'in tutu ña ni̱taa i̱ ta ti̱'ví i̱ ni̱xaa̱ ña nda'a̱ ndó, nda̱to̱'on i̱ xí'in ndó ndí o̱n vá'a kutá'an ndó xí'in ni̱vi na káchí xa̱'a̱ mi̱i, ndí kúu na ni̱vi na ndíko̱n yichi̱ Jesucristo, ta saá ni, táku̱ na kí'vi na kua̱chi xí'in náña'a̱ ná o̱n si̱ví násí'í na kúu, án kí'vi na kua̱chi xí'in nata̱a na o̱n si̱ví yii̱ ná kúu. Ta ñii ki̱'va saá o̱n vá'a kutá'an ndó xí'in ni̱vi na káchí ndí kándixa na Jesucristo, ta kútoo ní na nakaya na kua̱'a̱ ní ñakuíká, án ni̱vi na kísa to̱'ó ñaídolo án ñaimagen ña kúu ndios vatá, án ni̱vi na ká'a̱n to̱'on vatá xa̱'a̱ inka̱ ni̱vi, án ni̱vi na xí'i ní, án kúu na ni̱vi na kísa kuí'ná. Ndó'ó, xíni̱ ñó'ó ndó kuxíká ndó no̱o̱ ni̱vi na táku̱ ké'é ña o̱n vá'a yó'o, vará káchí na kúu na ni̱vi na kándixa Jesucristo. Ta ni o̱n kuxu ndó xí'in ni̱vi yó'o.
46005012	O̱n si̱ví chiño no̱o̱ yi̱'i̱ kúu ña kasa nani i̱ xa̱'a̱ kua̱chi ni̱vi na ndíko̱n yichi̱ ñoyívi yó'o, tá o̱n ta̱'án kandixa na Jesucristo. Ta saá ni, ndó'ó na kúu ni̱vi na xa kándixa Jesucristo, chiño no̱o̱ ndó kúu ña kasa nani ndó xa̱'a̱ kua̱chi ni̱vi na nákutá'an xí'in ndó.
46005013	Mi̱i Ndios kúu ta̱ kasa nani xa̱'a̱ kua̱chi ni̱vi na o̱n vása kándixa Jesucristo. Ta ndó'ó, ni̱vi na kándixa Jesucristo, chiño no̱o̱ ndó'ó kúu ña tava ndó ta̱a ta̱ ké'é ñakini, chi kí'vi ra xí'in ñásí'í yivá ra, ta o̱n taxi ndó ña nakutá'an ka̱ ra xí'in ndó.
46006001	Ta ndó'ó ni̱vi na kándixa Jesucristo, tá yóo ñii ndó'ó kómí ndó ñii kua̱chi yo̱'vi̱ xí'in inka̱ tá'an ndó, ¿án va̱'a ko̱'o̱n ndó taxi ndó kua̱chi yó'o nda'a̱ nachiño na o̱n vása kándixa Jesucristo xa̱'a̱ ña kasa nani na kua̱chi ndó? O̱n vá'a saá, chi va̱'a ka̱ ko̱'o̱n ndó no̱o̱ ni̱vi na kándixa Jesucristo ña kasa nani na xa̱'a̱ kua̱chi ndó.
46006002	¿Án o̱n vása kúnda̱a̱ ini ndó ndí ñii ki̱vi̱ ña va̱xi ndi'i mi̱i yó, ni̱vi na kándixa Jesucristo kasa nani yó xa̱'a̱ ndi'i ni̱vi ñoyívi yó'o? Ta saá, ¿nda̱chun xáni si̱ni̱ ndó ndí o̱n vása kúchiño ndó kasa nani ndó xa̱'a̱ kua̱chi válí ña yóo xí'in mi̱i ndó vitin?
46006003	¿Án o̱n vása kúnda̱a̱ ini ndó ndí ñii ki̱vi̱ ña va̱xi kasa nani ndó xa̱'a̱ naángel ñoyívi ni̱no? Tá kasa nani ndó xa̱'a̱ naángel ki̱vi̱ saá, ta ndixa kúchiño ndó kasa nani ndó xa̱'a̱ kua̱chi ni̱vi ñoyívi yó'o.
46006004	Ta saá vitin, ndó'ó ni̱vi na kándixa Jesucristo, tá yóo kua̱chi xí'in tá'an ndó, ta, ¿nda̱chun táxi ndó kua̱chi yó'o nda'a̱ najuez na kúu ni̱vi na o̱n vása kánóo va̱'a to̱'on xa̱'a̱ no̱o̱ ndó'ó na kándixa Jesucristo?
46006005	Ká'a̱n i̱ saá xí'in ndó xa̱'a̱ ña sakuka'an i̱ no̱o̱ ndó. ¿Án o̱n ko̱ó nda̱ ñii ndó'ó na kándixa Jesucristo, na kómí ñandíchí si̱ni̱ ña ta̱xi Ndios nda'a̱ ndó, ña kúchiño ndó kasa nani ndó xa̱'a̱ kua̱chi ña yóo xí'in ndó?
46006006	O̱n vása va̱'a ké'é ndó, chi sava ndó'ó káni tá'an ndó xí'in tá'an ndó, ta táxi ndó kua̱chi xa̱'a̱ tá'an ndó no̱o̱ najuez na kúu ni̱vi na o̱n vása kándixa Jesucristo.
46006007	Ta ña káni tá'an ndó xí'in tá'an ndó, kua̱chi yó'o sáná'a ña ndí kúu ndó ni̱vi na o̱n ta̱'án to̱nda̱a kua'no yichi̱ Jesucristo. Tá yóo natá'an ndó na ké'é ña o̱n vá'a xí'in ndó, ta ndó'ó va̱'a ná kundeé ini ndó no̱o̱ ni̱vi na ké'é saá, ta o̱n ko̱'o̱n ndó taxi ndó kua̱chi xa̱'a̱ na no̱o̱ nachiño ñoyívi yó'o. Tá natá'an ndó sándá'ví na ndó'ó, ta va̱'a ná kundeé ini ndó no̱o̱ ñayó'o, ta o̱n ko̱'o̱n ndó taxi ndó kua̱chi xa̱'a̱ ni̱vi yó'o.
46006008	Ta ndó'ó o̱n vása ké'é ndó saá. Ta nda̱ víka̱, mi̱i ndó kúu na ké'é ña o̱n vá'a xí'in natá'an ndó ta sándá'ví ndó na, vará kúu na nañani yó xí'in náki̱'va̱ yó, na ñii káchí kándixa Jesucristo xí'in ndó.
46006009	¿Án o̱n vása kúnda̱a̱ ini ndó ndí Ndios o̱n taxi ra ndí ni̱vi na o̱n vá'a ki̱'vi na ñoyívi ni̱no ña ka'nda chiño na xí'in ra? Ta nda̱ lo'o o̱n sandá'ví xí'in mi̱i ndó, chi ni̱vi na táku̱ ké'é ña o̱n vá'a, nayó'o o̱n vása ki̱'vi na ñoyívi ni̱no ña ka'nda chiño na xí'in Ndios. Ni̱vi o̱n vá'a yó'o kúu nata̱a na kí'vi kua̱chi xí'in náña'a̱ ná o̱n si̱ví násí'í na kúu, ta náña'a̱ ná kí'vi kua̱chi xí'in nata̱a na o̱n si̱ví yii̱ ná kúu, ta ni̱vi na kísa to̱'ó ñaídolo án ñaimagen, ña kúu ndios vatá, ta nata̱a na kí'vi kua̱chi xí'in inka̱ nata̱a, ta náña'a̱ ná kí'vi kua̱chi xí'in inka̱ náña'a̱,
46006010	ta ni̱vi na kísa kuí'ná ña kómí inka̱ ni̱vi, ta ni̱vi na kútoo ní nakaya kua̱'a̱ ní ñakuíká, ta ni̱vi na xí'i ní, ta ni̱vi na ká'a̱n to̱'on vatá xa̱'a̱ inka̱ ni̱vi, ta ni̱vi na sándá'ví inka̱ ni̱vi. Ndi'i ni̱vi na táku̱ ké'é ña o̱n vá'a yó'o, nayó'o o̱n ki̱'vi na ka'nda chiño na xí'in Ndios ñoyívi ni̱no.
46006011	Tá'an si'na ña o̱n ta̱'án kandixa ndó Jesucristo, sava ndó'ó xi̱kuu ndó ni̱vi xi̱taku̱ ke̱'é ña o̱n vá'a yó'o. Ta vitin ni̱vi na ndii kúu ndó no̱o̱ Ndios, chi Jesucristo xa na̱kata ra kua̱chi ndó, ta xí'in ndee̱ Jesucristo Ta̱a ta̱Ká'no no̱o̱ yó, ta xí'in ndee̱ Níma̱ Ndios, ndu̱u ndó ni̱vi na ndii, ta va̱'a nákutá'an ndó xí'in Ndios vitin.
46006012	Sava ndó'ó káchí ndó saá: “Xa̱'a̱ ña táku̱ ndíka̱ yó yichi̱ Jesucristo vitin, kómí yó nda̱yí ke'é yó ndi'i saá no̱o̱ ña káchí ini yó”, saá káchí ndó. Ta xíni̱ ñó'ó kunda̱a̱ ini ndó ndí o̱n si̱ví ndi'i ña káchí ini ndó ke'é ndó kúu ña chíndeé mi̱i ndó. Tá ndixa Jesucristo kúu ta̱a ta̱ xá'nda chiño no̱o̱ ndó, ta saá o̱n taxi ndó inka̱ ña ka'nda chiño no̱o̱ ndó.
46006013	Ta saá ni, sava ndó'ó ndakuii̱n ndó, kachí ndó saá: “Ndios ki̱sa va̱'a ra ñaxíxi xa̱'a̱ ña kuxu yó ña nda̱ xáa ini yó, ta ti̱xin yó ku̱va̱'a ña xa̱'a̱ ña ko'on ña xíxi yó”, saá ndakuii̱n ndó. Vará ñandixa ndáto̱'on to̱'on yó'o, ta ndó'ó xíni̱ ñó'ó kunda̱a̱ ini ndó ndí o̱n kundeé ña xíxi yó ni o̱n kundeé ti̱xin yó koo ña ndi'i saá ki̱vi̱, chi yóo ki̱vi̱ ña chi̱tóni̱ Ndios sandi'i ra xa̱'a̱ ndio̱vi̱ ñayó'o. Ta vitin xíni̱ ñó'ó kunda̱a̱ ini ndó ndí o̱n si̱ví xa̱'a̱ ña ki̱'vi yó kua̱chi xí'in inka̱ náña'a̱ án xí'in inka̱ nata̱a kúu ña ki̱sa va̱'a Ndios yi̱kí ko̱ñu yó. Nda̱ víka̱, Ndios ki̱sa va̱'a ra yi̱kí ko̱ñu yó xa̱'a̱ ña kasa chiño yó no̱o̱ Jesucristo. Ta Jesucristo kúu ta̱a ta̱ká'no no̱o̱ yi̱kí ko̱ñu yó ta ndíni ra xíni ra ña.
46006014	Ta nda̱tán Ndios xí'in ndee̱ ra sa̱nataku̱ ra Jesucristo, saá xí'in ndee̱ ra sanataku̱ ra mi̱i yó ñii ki̱vi̱ ña va̱xi.
46006015	¿Án o̱n vása kúnda̱a̱ ini ndó ndí ñii ñii ndó'ó kúu ndó ñii xiiña yi̱kí ko̱ñu Jesucristo? Ta xa̱'a̱ ñayó'o, ¿án xáni si̱ni̱ ndó ndí ñava̱'a kúu ña taxi ndó yi̱kí ko̱ñu ndó ña nakutá'an ña xí'in yi̱kí ko̱ñu ñii ña'a̱ ñá síkó xí'in mi̱i nda'a̱ nata̱a? Nda̱ lo'o o̱n vá'a saá, chi yi̱kí ko̱ñu ñii ñii yó kúu ña ñii xiiña yi̱kí ko̱ñu Jesucristo.
46006016	¿Án o̱n vása kúnda̱a̱ ini ndó táná nakutá'an yi̱kí ko̱ñu ndó xí'in yi̱kí ko̱ñu ñii ña'a̱ ñá síkó xí'in mi̱i, ta ña nakutá'an o̱vi̱ ndó saá nduu ndó ñii yi̱kí ko̱ñu kuiti? Chi to̱'on Ndios ña ni̱taa na xi̱na̱'á káchí ña saá xa̱'a̱ ta̱a xí'in ñásí'í ra: “Na o̱vi̱ ni̱vi yó'o nduu ñii ni̱vi”, saá káchí to̱'on Ndios.
46006017	Ta saá ni, mi̱i yó ni̱vi na kándixa Jesucristo, ñii yóo yó táku̱ yó ini ra, ta mi̱i ra yóo ra táku̱ ra ini yó.
46006018	Ta ndó'ó, xíni̱ ñó'ó kuxíká ndó no̱o̱ yóo ña chínda'á ndó'ó nakava ndó ki̱'vi ndó kua̱chi xí'in náña'a̱ ná o̱n si̱ví násí'í ndó kúu, án xí'in nata̱a na o̱n si̱ví yii̱ ndó kúu, chi ña ké'é ndó saá kúu ña ké'é ndó ña o̱n vá'a xí'in yi̱kí ko̱ñu mi̱i ndó. Ta ndi'i no̱o̱ inka̱ ña o̱n vá'a ké'é ni̱vi, o̱n vása ké'é na ñayó'o xí'in yi̱kí ko̱ñu mi̱i na.
46006019	¿Án o̱n vása kúnda̱a̱ ini ndó ndí yi̱kí ko̱ñu ndó kúu ve'e ño̱'o no̱o̱ táku̱ Níma̱ Ndios?, chi Ndios ta̱xi ra Níma̱ ra ña táku̱ ña ini ndó. Ta vitin yi̱kí ko̱ñu ndó o̱n si̱ví ndasaá kuiti kuenda mi̱i ndó kúu ña,
46006020	chi yá'ví ní cha̱'vi Ndios xa̱'a̱ ndó'ó, chi xí'in ni̱i̱ Jesucristo cha̱'vi ra xa̱'a̱ ndó'ó. Ta saá kuenda mi̱i Ndios kúu yi̱kí ko̱ñu ndó, ta ñii ki̱'va saá kuenda ra kúu níma̱ ndó. Ta xa̱'a̱ ñayó'o, ndi'i ña kísa ndivi ndó xí'in yi̱kí ko̱ñu ndó, ta ndi'i ña xáni ini ndó xí'in níma̱ ndó, xí'in ndi'i ñayó'o xíni̱ ñó'ó kasa to̱'ó ndó Ndios.
46007001	Xa ki̱xaa̱ tutu ña ni̱taa ndó ta ti̱'ví ndó no̱o̱ i̱, ta vitin ndakuii̱n i̱, ndato̱'on i̱ xí'in ndó xa̱'a̱ ndi'i ña ndáka̱ to̱'on ndó yi̱'i̱ no̱o̱ tutu yó'o. Ta saá ndákuii̱n i̱ káchí i̱ ndí ñava̱'a ní kúu ña ndí nata̱a o̱n tonda̱'a̱ na xí'in náña'a̱.
46007002	Ta saá ni, xíni̱ i̱ ndí kua̱'a̱ ní nata̱a na yóo xí'in ndó kí'vi na kua̱chi xí'in náña'a̱ ná o̱n si̱ví násí'í na kúu, ta kua̱'a̱ ní náña'a̱ kí'vi ná kua̱chi xí'in nata̱a na o̱n si̱ví yii̱ ná kúu, ta xa̱'a̱ ña yóo ña chínda'á ndó'ó ki̱'vi ndó kua̱chi yó'o, va̱'a ñii ñii ta̱a ná kukomí ra ñásí'í mi̱i ra, ta va̱'a ñii ñii ña'a̱ ná kukomí ñá yii̱ mi̱i ñá.
46007003	Ta ta̱a ta̱ to̱nda̱'a̱ xíni̱ ñó'ó kasa ndivi ra chiño no̱o̱ ra ña kúu ña taxi xí'in mi̱i ra nda'a̱ ñásí'í ra, ta ñii ki̱'va saá, ña'a̱ ñá to̱nda̱'a̱ xíni̱ ñó'ó kasa ndivi ñá chiño no̱o̱ ñá, ña kúu ña taxi xí'in mi̱i ñá nda'a̱ yii̱ ñá.
46007004	Nda̱ ñii ni̱vi na to̱nda̱'a̱ o̱n vása kómí na nda̱yí ña xá'nda chiño mató'ón mi̱i na no̱o̱ yi̱kí ko̱ñu mi̱i na. Saá chi ñásí'í ta̱a xa ta̱xi ñá nda̱yí nda'a̱ yii̱ ñá ña xá'nda chiño ra no̱o̱ yi̱kí ko̱ñu ñá. Ta ñii ki̱'va saá yii̱ ña'a̱ xa ta̱xi ra nda̱yí nda'a̱ ñásí'í ra ña xá'nda chiño ñá no̱o̱ yi̱kí ko̱ñu ra.
46007005	Ta saá o̱n vá'a ta̱a nakasi xí'in mi̱i ra ña o̱n taxi ra yi̱kí ko̱ñu ra nda'a̱ ñásí'í ra. Ta ñii ki̱'va saá, o̱n vá'a ña'a̱ nakasi xí'in mi̱i ñá ña o̱n taxi ñá yi̱kí ko̱ñu ñá nda'a̱ yii̱ ñá. Ta saá ni, yóo nda̱yí ña nakasi xí'in mi̱i na lo'o kuiti ki̱vi̱ xa̱'a̱ ña taxi xí'in mi̱i na ña ka̱'a̱n na xí'in Ndios. Ta ta̱a xí'in ñásí'í ra xíni̱ ñó'ó si'na koo yu'ú na xa̱'a̱ ña ke'é na saá. Ta o̱n vá'a nakasi xí'in mi̱i na kua̱'a̱ ní ki̱vi̱, chi yi̱yo ní o̱n kuchiño na nasita xí'in mi̱i na, ta níma̱ ndiva̱'a ká'no chinda'á ña na ki̱'vi na kua̱chi xí'in inka̱ ta̱a án xí'in inka̱ ña'a̱.
46007006	To̱'on yó'o kúu kuiti to̱'on ña ndáto̱'on yi̱'i̱ xí'in ndó, ta o̱n si̱ví to̱'on ña xá'nda chiño i̱ no̱o̱ ndó kúu ña.
46007007	Kunakaa̱ ní ka̱ ñasi̱i̱ ini i̱ tá ndi'i nata̱a kukomí na ndee̱ ña ka'nda chiño na no̱o̱ yi̱kí ko̱ñu na ña o̱n tonda̱'a̱ na, ta kindo̱o na kuu na ni̱vi na kutaku̱ mató'ón, nda̱tán táku̱ yi̱'i̱. Ta ndixa o̱n vása kúchiño ndi'i ni̱vi kutaku̱ na saá, chi o̱n si̱ví ñii no̱o̱ kúu ndee̱ ña va̱'a sa̱ní'i Ndios nda'a̱ ni̱vi. Sava ni̱vi kómí na ñii no̱o̱ ndee̱, ta inka̱ ni̱vi kómí na inka̱ no̱o̱ ndee̱ ña sa̱ní'i Ndios na.
46007008	Vitin ndáto̱'on i̱ xí'in ndó'ó, ni̱vi na kúu nakuáa̱n na o̱n ta̱'án tonda̱'a̱, ta xí'in ndó'ó, náña'a̱ ná ni̱xi'i̱ yii̱. Xáni si̱ni̱ i̱ ndí va̱'a o̱n tonda̱'a̱ ndó, ta va̱'a ka̱ ná kindo̱o mató'ón ndó nda̱tán yóo yi̱'i̱.
46007009	Ta saá ni, tá xíto ndó ndí o̱n kúchiño ndó nasita xí'in mi̱i ndó, ta saá va̱'a ka̱ ná tonda̱'a̱ ndó. Va̱'a ka̱ ná tonda̱'a̱ ta̱a no̱o̱ ña ndeé ní kútoo ra kóni ra ña'a̱, ta ñii ki̱'va saá va̱'a ka̱ ná tonda̱'a̱ ña'a̱ no̱o̱ ña ndeé ní kútoo ñá kóni ñá ta̱a.
46007010	Ta ndó'ó, ni̱vi na kúu na xa to̱nda̱'a̱, ndáto̱'on i̱ xí'in ndó to̱'on ña xá'nda chiño Ndios, ña káchí saá: “Nda̱ ñii ña'a̱ o̱n vása va̱'a sandakoo ñá yii̱ ñá.”
46007011	Ta saá ni, tá yóo ñii ña'a̱ ñá sa̱ndakoo yii̱, ta ña'a̱ yó'o xíni̱ ñó'ó kindo̱o ñá kutaku̱ mató'ón ñá. Tá o̱n vása kúchiño ñá kutaku̱ mató'ón ñá, ta saá xíni̱ ñó'ó tuku nakutá'an va̱'a ñá xí'in yii̱ ñá. Ta ñii ki̱'va saá, nda̱ ñii ta̱a o̱n vá'a sandakoo ra ñásí'í ra.
46007012	Ta vitin yóo inka̱ to̱'on ndáto̱'on i̱ xí'in ndó'ó, ni̱vi na kúu na xa to̱nda̱'a̱ xí'in ni̱vi na o̱n vása kándixa Jesucristo. Ta to̱'on yó'o kúu ña káku si̱ni̱ mi̱i i̱, ta o̱n si̱ví ña xá'nda chiño Ndios kúu ña. Ta yi̱'i̱, xáni si̱ni̱ i̱ tá yóo ñii ta̱a ta̱ kándixa Jesucristo, ta ñásí'í ra o̱n vása kándixa ñá, ta saá ni, tá ñásí'í ra kóni ñá kutaku̱ ñá xí'in ra, ta saá ta̱yó'o o̱n vása va̱'a sandakoo ra ñásí'í ra.
46007013	Ta ñii ki̱'va saá, tá yóo ñii ña'a̱ ñá kándixa Jesucristo, ta yii̱ ñáyó'o o̱n vása kándixa ra, ta saá ni, tá yii̱ ñáyó'o kóni ra kutaku̱ ra xí'in ñá, ta saá ñáyó'o o̱n vása va̱'a sandakoo ñá yii̱ ñá.
46007014	Saá koo, chi xa̱'a̱ ña kándixa ña'a̱ Jesucristo, ta ta̱yii̱ ñáyó'o, kúu ra ta̱a ta̱ na̱taxi ñá nda'a̱ Ndios. Ta xa̱'a̱ ña kándixa ta̱a Jesucristo, ta ñásí'í ra kúu ña'a̱ ñá na̱taxi ra nda'a̱ Ndios. Tá o̱n si̱ví ñanda̱a̱ kúu ñayó'o, níkúu, ta nasa̱'ya ni̱vi yó'o kuu na ni̱vi na o̱n vá'a no̱o̱ Ndios, níkúu. Ta vitin nasa̱'ya ni̱vi yó'o kúu ni̱vi na xa na̱taxi na nda'a̱ Ndios.
46007015	Ta saá, tá yóo ñii ta̱a, ta o̱n vása kándixa ra Jesucristo, ta ñásí'í ra kúu ñii ña'a̱ ñá kándixa, ta ta̱yó'o o̱n xi̱in ka̱ ra kutaku̱ ra xí'in ñá, ta saá ñásí'í ra yó'o va̱'a taxi ñá ná ko̱'o̱n ndíka̱ ta̱yó'o. Ta ñii ki̱'va saá, tá yóo ñii ña'a̱ ñá o̱n vása kándixa Jesucristo, ta yii̱ ñáyó'o kúu ta̱a ta̱ kándixa, ta ñáña'a̱ yó'o o̱n xi̱in ka̱ ñá kutaku̱ ñá xí'in ra, ta saá va̱'a ta̱yii̱ ñáyó'o ná taxi ra ko̱'o̱n ndíka̱ ñá. Saá chi ni̱vi na kándixa Jesucristo o̱n vása xíni̱ ñó'ó nayó'o kasa ndu̱xa̱ na xí'in yii̱ ná án xí'in ñásí'í na ña kutaku̱ ka̱ nayó'o xí'in na. Saá chi Ndios kóni ra ña vivíi kutaku̱ ñii ñii ni̱vi xí'in tá'an na.
46007016	Ndó'ó náki̱'va̱ yó, ná kómí yii̱, ta yii̱ ndó yó'o o̱n vása kándixa na Jesucristo, ta xíni̱ ñó'ó kunda̱a̱ ini ndó ndí tá xí'in ña vivíi táku̱ ndó xí'in yii̱ ndó, kivi chindeé ndó nayó'o kandixa na Jesucristo, ta saá Ndios saka̱ku ra na. Ta ñii ki̱'va saá ndó'ó, nañani yó na kómí násí'í, ta násí'í ndó yó'o o̱n vása kándixa ná Jesucristo, ta xíni̱ ñó'ó kunda̱a̱ ini ndó ndí tá xí'in ña vivíi táku̱ ndó xí'in násí'í ndó, kivi chindeé ndó náyó'o kandixa ná Jesucristo, ta saá Ndios saka̱ku ra náyó'o.
46007017	Ta va̱'a ñii ñii ndó'ó ná kindo̱o ndó nda̱tán xa ta̱xi Ndios ni̱xi̱yo ndó ki̱vi̱ o̱n ta̱'án kana Ndios ndó'ó. To̱'on yó'o kúu ña ndáto̱'on i̱ xí'in ndi'i ni̱vi na kándixa Jesucristo na nákutá'an xa̱'a̱ ña kísa ká'no na ra.
46007018	Ta to̱'on yó'o kóni kachí ndí ndó'ó ni̱vi na xa ki̱sa ndivi costumbre circuncisión ki̱vi̱ o̱n ta̱'án kandixa ndó Jesucristo, ta va̱'a kindo̱o ndó saá, ta o̱n ndukú ndó ña kindaa ndó marca circuncisión ña xa kómí ndó. Ta ndó'ó, ni̱vi na o̱n ta̱'án kasa ndivi costumbre circuncisión ki̱vi̱ ka̱ndixa ndó Jesucristo, ta va̱'a kindo̱o ndó kutaku̱ ndó saá, ta o̱n ndukú ndó kasa ndivi ndó costumbre circuncisión yó'o.
46007019	Saá chi o̱n vása ndáya̱'ví ní ka̱, táná kasa ndivi yó costumbre circuncisión, án o̱n vása kasa ndivi yó ña, chi ña ndáya̱'ví ní ka̱ kúu ña kísa ndivi yó ña xá'nda chiño Ndios no̱o̱ yó.
46007020	Tuku ká'a̱n i̱ xí'in ndó ndí ñii ñii ndó'ó xíni̱ ñó'ó kindo̱o ndó nda̱tán ni̱xi̱yo ndó ki̱vi̱ o̱n ta̱'án kana Ndios ndó'ó.
46007021	Tá ki̱vi̱ Ndios ka̱na ra ndó'ó kundiko̱n ndó yichi̱ Jesucristo, xi̱kuu ndó ni̱vi naesclavo, ta saá o̱n kundi'i ini ndó xa̱'a̱ ñayó'o. Ta saá ni, tá naní'i ndó yichi̱ ña nduu ndó ni̱vi na táku̱ ndíka̱ no̱o̱ napatrón ndó, ta va̱'a sandakoo ndó ña kúu ndó esclavo.
46007022	Saá chi sava ndó'ó, na xi̱kuu esclavo ki̱vi̱ Ndios ka̱na ra ndó'ó, va̱'a naká'án ndó ndí vitin kúu ndó ni̱vi na táku̱ ndíka̱ yichi̱ Jesucristo. Ta sava ndó'ó, na o̱n si̱ví naesclavo xi̱kuu ki̱vi̱ Ndios ka̱na ra ndó'ó, ta va̱'a kunda̱a̱ ini ndó ndí vitin kúu ndó naesclavo na kísa chiño no̱o̱ Jesucristo.
46007023	Yá'ví ní cha̱'vi Ndios xa̱'a̱ ndó'ó ña ndu̱u ndó naesclavo Jesucristo, ta saá o̱n taxi ka̱ xí'in mi̱i ndó nduu ndó naesclavo nda̱ ñii ni̱vi ñoyívi yó'o.
46007024	Nañani yó xí'in náki̱'va̱ yó, ni̱vi na kándixa Jesucristo, tuku ndáto̱'on i̱ xí'in ndó saá: Nda̱tán ni̱xi̱yo ndó ki̱vi̱ o̱n ta̱'án kana Ndios ndó'ó, saá kindo̱o ndó koo ndó vitin.
46007025	Ta vitin ndáto̱'on i̱ xí'in ndó náña'a̱ kuáchí ná kúu nákuáa̱n ná o̱n ta̱'án tonda̱'a̱. Vará a̱nda̱ vitin Ndios o̱n ta̱'án ka'nda chiño ra xa̱'a̱ ña xíni̱ ñó'ó ke'é ndó, ta Ndios, ta̱a ta̱ kí'vi ní ini xíni ra yi̱'i̱, ta̱xi ra ñandíchí si̱ni̱ i̱. Ta xa̱'a̱ ñayó'o, va̱'a kandixa ndó to̱'on ña ndáto̱'on i̱ xí'in ndó.
46007026	Xíni̱ yó ndí yo̱'vi̱ ní yóo ki̱vi̱ ña táku̱ yó vitin. Ta xa̱'a̱ ñayó'o, xáni si̱ni̱ i̱ ndí va̱'a ní ka̱ ná kindo̱o ndó koo ndó nda̱tán yóo ndó, án ni̱vi na xa to̱nda̱'a̱, án na o̱n ta̱'án tonda̱'a̱ kúu ndó.
46007027	Tá nata̱a na yóo násí'í kúu ndó, ta o̱n sandakoo ndó násí'í ndó. Tá nata̱a na o̱n ko̱ó násí'í kúu ndó, ta o̱n ndukú ndó koo násí'í ndó.
46007028	Ta saá ni, tá nata̱a na yóo kuáa̱n na o̱n ta̱'án tonda̱'a̱ kúu ndó, o̱n si̱ví ña o̱n vá'a no̱o̱ Ndios kuu ña táná koo násí'í ndó. Ta ñii ki̱'va saá, tá náña'a̱ ná yóo kuáa̱n ná o̱n ta̱'án tonda̱'a̱ kúu ndó, ta o̱n si̱ví ña o̱n vá'a no̱o̱ Ndios kuu ña táná koo yii̱ ndó. Ta yi̱'i̱, kúnda̱a̱ ini i̱ ndí táná tonda̱'a̱ ndó vitin, ta kukomí ndó kua̱'a̱ ní tondíni, ta yi̱'i̱ ña kóni i̱ kúu ña o̱n kundo'o ndó saá.
46007029	Nañani yó xí'in náki̱'va̱ yó, ndáto̱'on káxín i̱ xí'in ndó'ó ndí salo'o ní kúu ki̱vi̱ ña taxi Ndios kutaku̱ ka̱ yó ñoyívi yó'o. Ta xa̱'a̱ ñayó'o ká'a̱n i̱ xí'in ndó saá: Ndó'ó nata̱a na yóo násí'í, o̱n kutaku̱ ndó nda̱tán násí'í ndó kúu náno̱ó ní ka̱ xíni̱ ñó'ó no̱o̱ ndó.
46007030	Ta ndó'ó ni̱vi na kúchuchú ní ini ta xáku ní ndó, ta o̱n vá'a nataxi xí'in mi̱i ndó kutaku̱ ndó saá kuiti. Ta ndó'ó ni̱vi na kúsii̱ ní ini, o̱n vá'a chikaa̱ ini ndó ndí ndasaá kuiti ñasi̱i̱ kúu ndi'i ña. Ta ndó'ó, ni̱vi na sáta kua̱'a̱ ní ñakuíká, o̱n kani si̱ni̱ ndó ndí kukomí ndó ñakuíká yó'o ndi'i saá ki̱vi̱ va̱xi.
46007031	Ta ndó'ó, ni̱vi na va̱'a kúsii̱ ini xíni ndi'i ña yóo ñoyívi yó'o, o̱n kutaku̱ ndó nda̱tán ña yóo ñoyívi kúu ñano̱ó ní ka̱ xíni̱ ñó'ó no̱o̱ ndó. Saá chi xa yatin ní va̱xi ki̱vi̱ ña o̱n kóo ka̱ ñoyívi yó'o, ta saá vitin ñano̱ó ní ka̱ xíni̱ ñó'ó no̱o̱ ndó kúu ña kísa ndivi ndó ña kóni Ndios.
46007032	Ndáto̱'on i̱ ñayó'o xí'in ndó chi kóni i̱ ña o̱n kundi'i ní ini ndó xa̱'a̱ ña táku̱ ndó ñoyívi yó'o. Chi ñii ta̱a ta̱ kúu ta̱kuáa̱n, ta̱ o̱n ta̱'án tonda̱'a̱, ta̱yó'o kúchiño ra taxi ndino'o xí'in mi̱i ra ña kasa ndivi ra chiño Ndios, ta ndasaá kuiti chikaa̱ ra ndee̱ ra ña sakusii̱ ra ini Ndios.
46007033	Ta ta̱a ta̱ yóo ñásí'í, xíni̱ ñó'ó kani si̱ni̱ ra xa̱'a̱ chiño yóo no̱o̱ ra ñoyívi yó'o, ta kani si̱ni̱ ra ndasaá kuchiño sakusii̱ ra ini ñásí'í ra.
46007034	Ta ñáña'a̱ ñákuáa̱n, ñá o̱n ko̱ó yii̱, ñáyó'o kúchiño taxi ndino'o xí'in mi̱i ñá ña kasa ndivi ñá chiño Ndios, saá chi kóni ñá nduu ñáña'a̱ ñá koo ndii níma̱ ta koo ndii yi̱kí ko̱ñu ñá no̱o̱ Ndios. Ta ña'a̱ ñá yóo yii̱ xíni̱ ñó'ó kani si̱ni̱ ñá xa̱'a̱ chiño yóo no̱o̱ ñá ñoyívi yó'o, ta kani si̱ni̱ ñá ndasaá kuchiño sakusii̱ ñá ini yii̱ ñá.
46007035	Ta ndasaá kuiti xa̱'a̱ ñava̱'a mi̱i ndó kúu ña ndáto̱'on i̱ xí'in ndó, ta o̱n si̱ví xa̱'a̱ ña kasi i̱ no̱o̱ ndó kúu ña ndáto̱'on i̱ to̱'on yó'o xí'in ndó. Chi kóni i̱ chindeé i̱ ndó'ó ndí xí'in ña vivíi ta xí'in ñanda̱a̱ kundiko̱n ndó Jesucristo, ta nda̱ lo'o o̱n kóo ña kasi no̱o̱ ndó ña o̱n taxi kuyatin ndó no̱o̱ Ndios.
46007036	Ta saá ni, tá yóo ñii ta̱ñani yó ta̱ kúu yivá, ta xáni si̱ni̱ ra va̱'a ka̱ tonda̱'a̱ sa̱'ya ra ñákuáa̱n, chi ñáyó'o ñá xa ni̱ya'a kui̱ya̱ tonda̱'a̱ kúu ñá, ta xáni si̱ni̱ ra o̱n vá'a kasi ra ñá no̱o̱ ña tonda̱'a̱ ñá, ta saá va̱'a taxi ra nda̱yí tonda̱'a̱ ñá. Ta o̱n si̱ví kua̱chi no̱o̱ Ndios kúu ña tonda̱'a̱ ñá.
46007037	Ta saá ni, tá yóo ta̱a ta̱ kúu yivá, ta o̱n ko̱ó ña kísa ndu̱xa̱ xí'in ra tonda̱'a̱ sa̱'ya ra ñákuáa̱n, ta tá kómí ra nda̱yí ña naka̱xin ra yu kúu ña va̱'a ke'é ra, ta ta̱yó'o tá chikaa̱ ini ra ña o̱n taxi ra tonda̱'a̱ sa̱'ya ra, ta saá va̱'a ná kindo̱o ñá koo kuáa̱n ñá.
46007038	Ta saá ta̱a ta̱ táxi nda̱yí tonda̱'a̱ sa̱'ya ra va̱'a ké'é ta̱yó'o, ta ta̱a ta̱ o̱n vása táxi nda̱yí tonda̱'a̱ sa̱'ya ra, va̱'a ka̱ ké'é ta̱yó'o.
46007039	Vitin ndáto̱'on i̱ xa̱'a̱ náña'a̱ ná yóo yii̱, ta káchí i̱ saá: Ndi'i ki̱vi̱ tá táku̱ yii̱ náyó'o, ta nda̱tán yóo ná nó'ni, saá yóo náña'a̱ yó'o xí'in yii̱ ná. Ta saá ni, tá ni̱xi'i̱ yii̱ náña'a̱ yó'o, ta saá kíndo̱o ndíka̱ ná, ta kómí ná nda̱yí ña tonda̱'a̱ tuku ná xí'in ta̱a, ta ta̱a yó'o xíni̱ ñó'ó kuu ra ta̱a ta̱ kándixa Jesucristo.
46007040	Ta saá ni, tá náña'a̱ ná ni̱xi'i̱ yii̱ yó'o chikaa̱ ini ná ña o̱n tonda̱'a̱ ka̱ ná, ta xáni si̱ni̱ i̱ ndí si̱i̱ ka̱ kutaku̱ náyó'o no̱o̱ náña'a̱ ná tuku tonda̱'a̱. Saá xáni si̱ni̱ i̱, ta tuku xáni si̱ni̱ i̱ ndí Níma̱ Ndios kúu ña táxi ñandíchí si̱ni̱ i̱ xa̱'a̱ ñayó'o.
46008001	Sava ndó'ó ni̱nda̱ka̱ to̱'on ndó yi̱'i̱, káchí ndó saá: “¿Án va̱'a kuxu yó ko̱ñu ni̱so̱ko̱ inka̱ ni̱vi no̱o̱ ñaídolo ña kúu ndios vatá?”, káchí ndó. Ta vitin ndákuii̱n i̱, káchí i̱ saá xí'in ndó: Ndixa mi̱i yó kúu yó ni̱vi na xíni̱ va̱'a ñanda̱a̱ Ndios. Ta saá xíni̱ ñó'ó koto va̱'a xí'in mi̱i yó, chi yi̱yo ní ko̱to̱ nduu yó ni̱vi na ña̱'a ní ini xa̱'a̱ ña kua̱'a̱ xíni̱ yó. Ta xíni̱ ñó'ó kunda̱a̱ ini yó ndí ña ndáya̱'ví ka̱ no̱o̱ ña xíni̱ yó kúu ña ndixa kí'vi ini yó xíni tá'an yó. Saá chi ña kí'vi ini yó xíni tá'an yó kúu ña chíndeé tá'an yó ña va̱'a va̱xi kua'no yó yichi̱ Jesucristo.
46008002	Tá ñii mi̱i yó xáni si̱ni̱ yó ndí xa ni̱to̱nda̱a yó kúu yó ni̱vi na kua̱'a̱ ní xíni̱, ta ña xáni si̱ni̱ yó saá sáná'a ña ndí o̱n ta̱'án to̱nda̱a yó kuu yó ni̱vi na ndixa xíni̱ va̱'a.
46008003	Ta saá ni, tá yóo ni̱vi na ndixa kí'vi ini xíni na Ndios, ta Ndios nákoni ra ni̱vi yó'o kúu na kuenda ra, ta va̱'a yóo ra xí'in na.
46008004	Ta saá, to̱'on yó'o kúu ña ndáto̱'on i̱ xí'in ndó xa̱'a̱ ko̱ñu ña ni̱so̱ko̱ ni̱vi no̱o̱ ñaídolo. Xíni̱ yó ndí ndi'i ñaídolo kúu ndios vatá, ta nda̱ lo'o o̱n vása ndáya̱'ví ña ñoyívi yó'o. Saá chi xíni̱ yó ndí ñii la̱á kúu Ndios ndino'o.
46008005	Ta saá ni, yóo kua̱'a̱ ní no̱o̱ ndios vatá, ña káchí ni̱vi kúu ndios mi̱i na, ta káchí na ndí yóo kua̱'a̱ ndios yó'o ñoyívi yó'o ta yóo kua̱'a̱ ña ñoyívi ni̱no. Ta ndixa ni̱vi kísa to̱'ó na kua̱'a̱ ní ndios vatá ta táxi na ñandios vatá kúu ñaná'no no̱o̱ na.
46008006	Ta no̱o̱ mi̱i yó, yóo ñii la̱á Ndios ndino'o kuiti, ta Ndios yó'o Yivá yó kúu ra. Ta Ndios yó'o kúu ta̱a ta̱ ki̱sa va̱'a ndi'i ña yóo ñoyívi yó'o xí'in ña yóo ñoyívi ni̱no, ta táku̱ yó xa̱'a̱ ña kasa ká'no yó ra. Ta ñii ki̱'va saá no̱o̱ mi̱i yó, yóo ñii la̱á Ta̱a ta̱Ká'no no̱o̱ yó, ta Jesucristo kúu ra. Ta xí'in Jesucristo Ndios ki̱sa va̱'a ra ndi'i ña yóo ñoyívi yó'o, ta ki̱sa va̱'a ra ndi'i ña yóo ñoyívi ni̱no, ta Jesucristo táxi ra ndee̱ ña táku̱ ndino'o yó no̱o̱ Ndios vitin.
46008007	Ta saá ni, o̱n si̱ví ndi'i nañani yó xí'in náki̱'va̱ yó kúu na kúnda̱a̱ ini ñanda̱a̱ yó'o. Chi ki̱vi̱ o̱n ta̱'án ka̱ kandixa na Jesucristo, sava ni̱vi yó'o xi̱taku̱ na ki̱sa ká'no na ñaídolo xí'in ña xi̱xi na ko̱ñu ña ni̱so̱ko̱ na no̱o̱ ndios vatá yó'o. Ta saá ta̱nda̱ vitin tá xíxi na ko̱ñu ña ni̱so̱ko̱ inka̱ ni̱vi no̱o̱ ñaídolo, ta ndí'i ini na ta xó'vi̱ ini na, chi sa̱kán lo'o kúnda̱a̱ ini na, ta xáni si̱ni̱ na ndí ña xíxi na ko̱ñu yó'o kúu ña o̱n vá'a no̱o̱ Ndios ndino'o.
46008008	Ta ña xíxi yó o̱n vása kómí ña ndee̱ taxi ña ndí koo va̱'a ka̱ yó xí'in Ndios. Ta saá táná kuxu yó ko̱ñu, ta o̱n vása kómí ña ndee̱ taxi ña kuu yó ni̱vi na va̱'a ka̱ yóo no̱o̱ Ndios. Ta táná o̱n kuxu yó ko̱ñu, ta ña ké'é yó saá o̱n vása kómí ña ndee̱ taxi ña kuu yó ni̱vi na o̱n vá'a ka̱ ví yóo no̱o̱ Ndios.
46008009	Mi̱i yó kúu ni̱vi na táku̱ ndíka̱ yichi̱ Jesucristo, ta ndixa kómí yó nda̱yí ña chikaa̱ ini yó án va̱'a kuxu yó án o̱n vá'a kuxu yó ko̱ñu. Ta saá ni, si'na xíni̱ ñó'ó kani va̱'a si̱ni̱ yó yu kúu ña va̱'a ke'é yó xa̱'a̱ ña chindeé yó nañani yó xí'in náki̱'va̱ yó, na sa̱kán lo'o kúnda̱a̱ ini xa̱'a̱ yu kúu ñava̱'a no̱o̱ Ndios, ta o̱n vá'a chinda'á yó nayó'o ña ke'é na ña xáni si̱ni̱ na kúu ña o̱n vá'a no̱o̱ Ndios.
46008010	Saá chi tá sava ndó'ó yóo ndó no̱o̱ mesa yatin ve'e ño̱'o ñaídolo, ta xíxi ndó ko̱ñu ña ni̱so̱ko̱ ni̱vi no̱o̱ ñaídolo yó'o, ta ñii ta̱ñani yó ta̱a ta̱ sa̱kán lo'o kúnda̱a̱ ini xa̱'a̱ yu kúu ñava̱'a no̱o̱ Ndios, xíto ra xíxi ndó'ó, ta saá, ¿án o̱n ndixa ña ké'é ndó saá kúu ña chínda'á ta̱ñani yó yó'o kuxu ra ko̱ñu ñii ki̱'va nda̱tán xíxi ndó?
46008011	Ta vará xáni si̱ni̱ ta̱ñani yó yó'o ndí ña xíxi ra ko̱ñu yó'o kúu ña o̱n vá'a no̱o̱ Ndios, ta xíxi ra ña, chi nda̱tán ké'é ndó'ó saá ké'é ra. Ta saá ndó'ó, xa̱'a̱ ña xíni̱ va̱'a ndó ndí ña kuxu ndó ko̱ñu yó'o o̱n si̱ví ñii kua̱chi no̱o̱ Ndios kúu ña, ta xí'in ña xíxi ndó ko̱ñu yó'o no̱o̱ ta̱ñani yó yó'o chínda'á ndó ra kuxíká ra ta ndañó'ó ra no̱o̱ Ndios. Ta o̱n vá'a ke'é ndó saá, chi Jesucristo ni̱xi'i̱ ra xa̱'a̱ ta̱yó'o.
46008012	Tá ké'é yó ña sátakué'e̱ ini nañani yó án náki̱'va̱ yó, na kúu ni̱vi na o̱n ta̱'án kunda̱a̱ va̱'a ini xa̱'a̱ yu kúu ñava̱'a no̱o̱ Ndios, ta ña sátakué'e̱ yó ini nayó'o saá kúu ña ké'é yó ña o̱n vá'a xí'in mi̱i Jesucristo.
46008013	Ña̱kán kía̱, xáni si̱ni̱ i̱ saá: Tá ña xíxi i̱ kúu ña chínda'á inka̱ nañani yó án náki̱'va̱ yó na kándixa Jesucristo nakava na ke'é na ña xáni si̱ni̱ na kúu ña o̱n vá'a, ta saá va̱'a ka̱ ná o̱n kuxu ka̱ i̱ ko̱ñu, chi nda̱ lo'o o̱n vá'a chinda'á i̱ nayó'o ña nakava na kua̱chi.
46009001	¿Án o̱n ndixa yi̱'i̱ kúu ñii ta̱apóstol? ¿Án o̱n ndixa táku̱ ndíka̱ i̱ yichi̱ Jesucristo? ¿Án o̱n ndixa kúu ña ndí xí'in mi̱i nduchu̱ no̱o̱ i̱ xi̱ni i̱ Jesucristo Ta̱a ta̱Ká'no no̱o̱ yó? ¿Án o̱n ndixa xa̱'a̱ chiño Jesucristo ña ki̱sa ndivi i̱ xí'in ndó, vitin ndó'ó kúu ni̱vi na xa kándixa ra?
46009002	Vará inka̱ ni̱vi xáni si̱ni̱ na ndí o̱n si̱ví ta̱apóstol kúu i̱, ta ndó'ó xíni̱ ñó'ó kunda̱a̱ ini ndó ndí yi̱'i̱ kúu ñii ta̱apóstol ndino'o. Saá chi ña kándixa ndó Jesucristo ta ñii táku̱ ndó xí'in ra kúu ña kísa nda̱a̱ ndí ndixa yi̱'i̱ kúu i̱ ta̱apóstol.
46009003	Ta no̱o̱ ni̱vi na o̱n xi̱in kandixa ndí kómí i̱ nda̱yí ñii ki̱'va nda̱tán yóo nda̱yí ña kómí inka̱ naapóstol, ta ndákuii̱n mi̱i i̱ xa̱'a̱ i̱, káchí i̱ saá:
46009004	Ndixa ta̱Bernabé xí'in yi̱'i̱ kómí ndi̱ nda̱yí ña naki'in ma̱ni̱ ndi̱ ña kuxu ndi̱ xí'in ña ko'o ndi̱ nda'a̱ ndó'ó, na kúu ni̱vi na kándixa Jesucristo. Saá chi kísa ndivi ndi̱ chiño Jesucristo ña chíndeé ndi̱ ndó'ó.
46009005	Ta ndixa ta̱Bernabé xí'in yi̱'i̱ kómí ndi̱ nda̱yí ña tonda̱'a̱ ndi̱, ta ñii ñii ndi̱ kukomí ndi̱ ñásí'í mi̱i ndi̱, ñá kúu ña'a̱ ñá kándixa Jesucristo, ta saá ko̱'o̱n násí'í ndi̱ xí'in ndi̱ ñii ñii ñoo no̱o̱ kísa ndivi ndi̱ chiño Jesucristo, níkúu. Saá chi ta̱Pedro xí'in inka̱ naapóstol ta xí'in nata̱a na kúu nañani Jesucristo, ñii ñii nayó'o kómí na ñásí'í mi̱i na, ta náña'a̱ yó'o xíka ná xí'in yii̱ ná.
46009006	Ta, ¿án xáni si̱ni̱ ndó ndí ndasaá kuiti ta̱Bernabé xí'in yi̱'i̱ kúu naapóstol na xíni̱ ñó'ó kasa chiño xa̱'a̱ si̱'ún ña sata ndi̱ ña xíni̱ ñó'ó ndi̱?
46009007	O̱n vá'a saá, chi tá yóo ñii ta̱tropa ta̱ kísa ndivi chiño no̱o̱ gobierno, ta ta̱tropa yó'o o̱n vása xíni̱ ñó'ó cha'vi ra xa̱'a̱ ña xíni̱ ñó'ó ra. Ta saá tuku tá yóo ta̱a ta̱ nátaan tón uva no̱o̱ ño'o̱, ta ndixa kómí ta̱yó'o nda̱yí kaxi ra tíuva tí kóon nda'a̱ yito̱n yó'o. Ta tá yóo ta̱a ta̱ ndáa títi̱sú'u̱, ta ndixa kómí ta̱yó'o nda̱yí ko'o ra leche títi̱sú'u̱ yó'o.
46009008	To̱'on yó'o ña ndáto̱'on i̱ xí'in ndó o̱n si̱ví ndasaá kuiti to̱'on ndíchí ña káku si̱ni̱ mi̱i i̱ kúu ña, chi ñii xiiña no̱o̱ nda̱yí Ndios ña ni̱taa ta̱Moisés xi̱na̱'á káchí ña saá:
46009009	“O̱n vá'a chikaa̱ ndó ñono̱ yu'u̱ tísi̱ndi̱ki̱ sa̱na̱ ndó ki̱vi̱ kísa chiño rí ndása ndii rí trigo”, káchí to̱'on Ndios. Ta o̱n si̱ví ndasaá kuiti xa̱'a̱ tísi̱ndi̱ki̱ kúu ña xáni si̱ni̱ Ndios ki̱vi̱ xa̱'nda chiño ra ñayó'o,
46009010	chi xí'in to̱'on yó'o, Ndios kóni ra saná'a ra mi̱i yó. Saá chi to̱'on yó'o kóni kachí ña ndí ñii ki̱'va ni̱vi na tá'ví no̱o̱ ño'o̱ xí'in ni̱vi na ndása ndii trigo ndáti na naki'in na lo'o ndiki̱n trigo kuxu na.
46009011	Nda̱tán yóo nata̱a na xa chi̱'i ndiki̱n trigo, saá yóo mi̱i ndi̱ naapóstol na kísa chiño no̱o̱ ndó. Saá chi nda̱tán yóo ndiki̱n trigo ña xa chi̱'i nata̱a no̱o̱ ño'o̱, saá yóo to̱'on ña ta̱xi Níma̱ Ndios nda'a̱ ndi̱, ña xa nda̱to̱'on ndi̱ xí'in ndó. Ta saá xa̱'a̱ chiño va̱'a yó'o ña ki̱sa ndivi ndi̱ no̱o̱ ndó, o̱n si̱ví ví'í ní kúu ña no̱o̱ ndó ña taxi ndó nda'a̱ ndi̱ lo'o ña xíni̱ ñó'ó kutaku̱ ndi̱.
46009012	Yóo inka̱ nañani yó na xa ki̱sa ndivi chiño Ndios no̱o̱ ndó, ta nayó'o xa na̱ki'in na nda'a̱ ndó ña xíni̱ ñó'ó na kutaku̱ na. Ta saá mi̱i ndi̱, ndixa kómí ní ka̱ ndi̱ nda̱yí ña naki'in ndi̱ ña xíni̱ ñó'ó ndi̱ nda'a̱ ndó. Vará yóo nda̱yí yó'o ña kómí ndi̱ naki'in ndi̱ ña xíni̱ ñó'ó ndi̱ nda'a̱ ndó, ta o̱n vása ní‑ndukú ndi̱ naki'in ndi̱ ña. Nda̱ víka̱, ndixa ku̱ndeé ini ndi̱ xí'in ndi'i ñayo̱'vi̱ ni̱xo̱'vi̱ ndi̱, ta o̱n vása ní‑ndukú ndi̱ no̱o̱ ndó ña taxi ndó ña xíni̱ ñó'ó no̱o̱ ndi̱. Saá ke̱'é ndi̱ xí'in ndó, chi nda̱ lo'o ni̱‑xiin ndi̱ chindú'u̱ ndi̱ ña kasi no̱o̱ ndó ña o̱n chikaa̱ so̱'o ndó to̱'on va̱'a xa̱'a̱ Jesucristo.
46009013	Ta saá ni, ndó'ó xíni̱ va̱'a ndó ndí ni̱vi na kísa ndivi chiño ve'e ño̱'o ká'no ña nákaa̱ ñoo Jerusalén, nayó'o náki'in na ñii xiiña án ñii ko'ndo no̱o̱ ñii ñii ñava̱'a ña sóko̱ ni̱vi nda'a̱ Ndios, ta saá xí'in ñayó'o náki'in na ña xíni̱ ñó'ó kutaku̱ na. Ta nasu̱tu̱ na kísa ndivi chiño no̱o̱ na̱ma̱ yi̱i̱ ve'e ño̱'o ká'no yó'o, no̱o̱ sóko̱ ni̱vi kiti̱ án inka̱ ñava̱'a no̱o̱ Ndios, nasu̱tu̱ yó'o kómí na nda̱yí kuxu na ñii xiiña án ñii ko'ndo no̱o̱ ñii ñii ña sóko̱ ni̱vi no̱o̱ Ndios.
46009014	Ta ñii ki̱'va saá Jesucristo xa̱'nda chiño ra ndí ndi'i ni̱vi na ndíso chiño xí'in ña ká'a̱n ndoso na to̱'on va̱'a xa̱'a̱ ra, nayó'o kómí na nda̱yí kutaku̱ na xí'in ña náki'in na nda'a̱ ni̱vi na kándixa to̱'on yó'o.
46009015	Ta yi̱'i̱, nda̱ ñii ki̱vi̱ o̱n vása ní‑taxi i̱ ña cha'vi ni̱vi yi̱'i̱ xa̱'a̱ chiño Jesucristo ña kísa ndivi i̱ no̱o̱ na. Ni o̱n si̱ví xa̱'a̱ ña kóni i̱ ña cha'vi ndó yi̱'i̱ kúu ña ndáto̱'on i̱ to̱'on yó'o xí'in ndó. ¡Ta va̱'a ka̱ ná kivi̱ i̱ no̱o̱ ña naki'in i̱ si̱'ún ña cha'vi ni̱vi yi̱'i̱! Saá chi ndixa kúsii̱ ní ini i̱ ndí nda̱ ñii ni̱vi o̱n vása chá'vi na yi̱'i̱ xa̱'a̱ chiño Jesucristo ña kísa ndivi i̱ no̱o̱ na.
46009016	Ta saá ni, tá ká'a̱n ndoso i̱ to̱'on va̱'a xa̱'a̱ Jesucristo no̱o̱ ni̱vi, ta o̱n kuchiño kasa ká'no xí'in mi̱i i̱ xa̱'a̱ ña kísa ndivi i̱ chiño yó'o. Saá chi ñii chiño ña xa ni̱ta̱'nda̱ no̱o̱ i̱ kasa ndivi i̱ kúu ñayó'o. Ta saá, ¡ndá'ví ní yi̱'i̱, tá o̱n vása ka̱'a̱n ndoso i̱ to̱'on va̱'a xa̱'a̱ Jesucristo no̱o̱ ni̱vi!
46009017	Tá ndasaá kuiti xa̱'a̱ ña kúsii̱ ini i̱ kúu ña ká'a̱n ndoso i̱ to̱'on va̱'a xa̱'a̱ Jesucristo, níkúu, ta va̱'a cha'vi ni̱vi yi̱'i̱ xa̱'a̱ chiño ña kísa ndivi i̱. Ta nda̱ lo'o o̱n si̱ví saá, chi mi̱i Ndios kúu ta̱a ta̱ sa̱kuiso chiño yi̱'i̱ ña ka̱'a̱n ndoso i̱ to̱'on va̱'a xa̱'a̱ Jesucristo, ta saá o̱n ki̱ví sandakoo i̱ kísa ndivi i̱ chiño yó'o.
46009018	Ta saá, ¿yu kúu ñava̱'a naki'in i̱ xa̱'a̱ chiño Ndios ña kísa ndivi i̱? Ñava̱'a náki'in i̱ kúu ndasaá kuiti ñasi̱i̱ ña chútú ini i̱ xa̱'a̱ ña ká'a̱n ndoso si̱i̱ i̱ to̱'on va̱'a xa̱'a̱ Jesucristo no̱o̱ ni̱vi. Vará kómí i̱ nda̱yí naki'in i̱ ya'vi xa̱'a̱ chiño yó'o, ta o̱n vása xi̱in i̱ naki'in i̱ ña.
46009019	Vará kúu i̱ ñii ta̱a ta̱ kómí nda̱yí naka̱xin i̱ chiño mi̱i i̱ chi o̱n si̱ví ta̱esclavo kúu i̱, ta ki̱sa ni̱no̱ xí'in mi̱i i̱ ña nduu i̱ nda̱tán yóo ta̱esclavo ta̱ kísa chiño no̱o̱ ndi'i ni̱vi. Saá ké'é i̱ ña chindeé i̱ ví'í ní ka̱ ni̱vi xa̱'a̱ ña kandixa na Jesucristo.
46009020	Ta xa̱'a̱ ñayó'o, ki̱vi̱ táku̱ i̱ xí'in ni̱vi nañoo i̱ najudío, ta táku̱ i̱ nda̱tán táku̱ nayó'o xa̱'a̱ ña chindeé i̱ na ña kandixa na Jesucristo. Najudío kúu ni̱vi na táku̱ ti̱xin nda̱yí Ndios ña ni̱taa ta̱Moisés xi̱na̱'á, ta saá ki̱vi̱ táku̱ i̱ xí'in najudío yó'o, ñii ki̱'va nda̱tán kísa ndivi na nda̱yí yó'o, saá kísa ndivi i̱ ña. Vará nda̱yí yó'o o̱n si̱ví ka̱ ña xá'nda chiño no̱o̱ yi̱'i̱ kúu ña, ta saá ni, ñii káchí kísa ndivi i̱ ña xí'in najudío, chi kóni i̱ chindeé i̱ nañoo i̱ yó'o xa̱'a̱ ña kandixa na Jesucristo.
46009021	Ta ni̱vi na o̱n vása kúu najudío o̱n vása táku̱ na ti̱xin nda̱yí Ndios ña ni̱taa ta̱Moisés xi̱na̱'á, ta saá ki̱vi̱ táku̱ i̱ xí'in ni̱vi yó'o, ta nda̱tán táku̱ ñii ta̱a ta̱ o̱n si̱ví ta̱judío kúu, saá táku̱ i̱ xí'in ni̱vi yó'o. Saá chi kóni i̱ chindeé i̱ nayó'o xa̱'a̱ ña kandixa na Jesucristo. Ta saá ni, ta̱nda̱ vitin o̱n vása sándakoo i̱ ña kísa ndivi i̱ ña xá'nda chiño Ndios, chi nda̱yí Jesucristo kúu ña xá'nda chiño no̱o̱ i̱.
46009022	Tá táku̱ i̱ xí'in ni̱vi na sa̱kán lo'o kuiti kúnda̱a̱ ini xa̱'a̱ yichi̱ Jesucristo, ta kísa ni̱no̱ xí'in mi̱i i̱ ña nduu i̱ nda̱tán yóo ni̱vi yó'o, ña chindeé i̱ na xa̱'a̱ ña va̱'a ka̱ kundiko̱n na yichi̱ Jesucristo. Ta saá ki̱vi̱ táku̱ i̱ xí'in ñii ñii ni̱vi, chíkaa̱ i̱ ndee̱ ña nduu i̱ nda̱tán yóo ni̱vi yó'o. Saá chi nda̱ no̱o̱ xaa̱ ndee̱ i̱, kóni i̱ ña chindeé i̱ ni̱vi xa̱'a̱ ña sava nayó'o kandixa na Jesucristo ta saá saka̱ku ra na.
46009023	Ta saá ndíko̱n i̱ kísa ndivi i̱ chiño yó'o xa̱'a̱ ña kui̱ta̱ ní'nó to̱'on va̱'a xa̱'a̱ Jesucristo. Ta saá yi̱'i̱ xí'in ni̱vi na kándixa to̱'on yó'o ta ndíko̱n na yichi̱ Jesucristo, ndi'i mi̱i ndi̱ náki'in ndi̱ ñava̱'a nda'a̱ Ndios.
46009024	Xa xíni̱ ndó ndí ni̱vi na kua̱'a̱n kono no̱o̱ xíno ni̱vi na ké'é tá'an, nayó'o chíkaa̱ ní na ndee̱ xa̱'a̱ ña kundeé na no̱o̱ ndi'i ni̱vi na xíno xí'in na. Vará ndi'i ni̱vi yó'o kúu ni̱vi na xíno, ta ñii la̱á ni̱vi yó'o kundeé no̱o̱ ndi'i inka̱ na, ta ni̱vi kundeé yó'o naki'in ñava̱'a. Ta nda̱tán yóo ni̱vi na xíno yó'o, saá yóo mi̱i yó ni̱vi na ndíko̱n yichi̱ Jesucristo. Ta xíni̱ ñó'ó chikaa̱ ní yó ndee̱ xa̱'a̱ ña kundeé yó ta naki'in yó ñava̱'a nda'a̱ Ndios.
46009025	Ndi'i ni̱vi na chíkaa̱ ini ña kundeé na no̱o̱ ña xíno na ké'é tá'an na xa̱'a̱ ña naki'in na ñava̱'a, ni̱vi yó'o chíkaa̱ ní na ndee̱ ña vivíi ndáa ndi'i xí'in mi̱i na, ta násita xí'in mi̱i na no̱o̱ ndi'i ña kivi satakué'e̱ yi̱kí ko̱ñu na. Ta saá ni, ñava̱'a náki'in ni̱vi na xíno tá ku̱ndeé na no̱o̱ natá'an na, ñava̱'a yó'o ñii ki̱vi̱ ndi'i xa̱'a̱ ña. Ta mi̱i yó, ni̱vi na kándixa Jesucristo, va̱'a ná chikaa̱ ní yó ndee̱ xa̱'a̱ ña naki'in yó ñava̱'a ní ka̱, ta ñava̱'a ní ka̱ yó'o ña taxi Ndios nda'a̱ yó nda̱ ñii ki̱vi̱ o̱n ndi'i xa̱'a̱ ña.
46009026	Ta yi̱'i̱, o̱n vása xíno i̱ nda̱tán xíno ñii ta̱a ta̱kuáá nduchu̱ no̱o̱, ta̱ kúu ta̱a ta̱ o̱n vása xíni̱ míkía̱ xaa̱ ra. Ni o̱n vása ké'é i̱ nda̱tán ké'é ta̱a ta̱ kóon yi̱kí no̱o̱ ta̱chi̱ kuiti, chi nda̱ lo'o o̱n vása ndáya̱'ví táná ke'é i̱ saá.
46009027	Ta nda̱ víka̱, násita xí'in mi̱i i̱, ta xá'nda chiño i̱ no̱o̱ yi̱kí ko̱ñu i̱ ña sakuá'á ña kasa ndivi ña ña kóni i̱. Saá chíkaa̱ i̱ ndee̱ xí'in mi̱i i̱, ko̱to̱ o̱n to̱nda̱a i̱ naki'in i̱ ñava̱'a nda'a̱ Ndios ñoyívi ni̱no, vará yi̱'i̱ kúu ta̱a ta̱ ni̱ka̱'a̱n ndoso to̱'on va̱'a xa̱'a̱ Jesucristo no̱o̱ kua̱'a̱ ní ni̱vi.
46010001	Nañani yó xí'in náki̱'va̱ yó, o̱n xi̱in i̱ ña nandoso ndó xa̱'a̱ ña ni̱ndo'o naxi̱i̱ síkuá yó naIsrael kui̱ya̱ xi̱na̱'á. Ndi'i nayó'o kua̱'a̱n na no̱o̱ yóo yuku̱ yi̱chí, ta xíka xá'á na kua̱'a̱n na ti̱xin vi̱ko̱ ña ní'i yichi̱ na; ta ki̱vi̱ ni̱xaa̱ na yu'u̱ takuií mi̱ni, ta Ndios na̱kuiná ra takuií mi̱ni yó'o, ta ni̱ti̱vi ño'o̱ yi̱chí no̱o̱ ni̱ya'a na kua̱'a̱n xá'á na.
46010002	Ta xí'in ñayó'o, nda̱tán yóo ña chi̱chi naIsrael xí'in vi̱ko̱ ta xí'in takuií, ta ndu̱u na ni̱vi na ndíko̱n ta̱Moisés, saá ni̱xi̱yo ña.
46010003	Ta ndi'i naxi̱i̱ síkuá yó yó'o ñii káchí xi̱xi na ñii no̱o̱ ñava̱'a ña ta̱xi Ndios nda'a̱ na.
46010004	Ta ndi'i naxi̱i̱ síkuá yó yó'o ñii káchí xi̱'i na ñii no̱o̱ takuií tá ta̱xi Ndios nda'a̱ na. Ta takuií yó'o ke̱e rá kándíká yu̱u̱ ká'no ña kua̱'a̱n xí'in na, ta yu̱u̱ ká'no yó'o ká'a̱n ña xa̱'a̱ Jesucristo, ta̱a ta̱ ni̱xi̱yo xí'in na ki̱vi̱ ni̱xika na yuku̱ yi̱chí.
46010005	Vará Ndios ke̱'é ra kua̱'a̱ ní ñava̱'a ná'no xí'in naIsrael yó'o ki̱vi̱ ni̱xika na yuku̱ yi̱chí, ta o̱n vása ní‑kusii̱ ini ra xi̱ni ra ña o̱n vá'a ke̱'é kua̱'a̱ ní ni̱vi yó'o. Ta saá Ndios ta̱xi ra ña ni̱xi'i̱ na, ta ni̱xi̱ta̱ ní'nó yi̱kí ko̱ñu na no̱o̱ ño'o̱ yuku̱ yi̱chí.
46010006	Ña ni̱ndo'o naIsrael yó'o kui̱ya̱ xi̱na̱'á, kúu ña sáná'a mi̱i yó xa̱'a̱ ña o̱n kutoo ní yó ke'é yó ña o̱n vá'a, nda̱tán yóo ña ni̱kutoo ní nayó'o ké'é na.
46010007	Ta ña ni̱ndo'o nayó'o sáná'a ña mi̱i yó xa̱'a̱ ña o̱n kasa ká'no yó ñaídolo án inka̱ ndios vatá, nda̱tán yóo ña ke̱'é kua̱'a̱ ní naxi̱i̱ síkuá yó xi̱na̱'á. Chi nayó'o sa̱kana na viko̱ xa̱'a̱ ña kísa ká'no na ndios vatá, ta to̱'on Ndios ña ni̱taa na xi̱na̱'á ká'a̱n ña xa̱'a̱ ña ke̱'é na viko̱ yó'o, káchí ña saá: “Ni̱vi yó'o xi̱xi ní na, ta xi̱'i ní na, ta saá na̱kuita na, ta kini sa̱síki na xa̱'a̱ ña kísa ká'no na ndios vatá”, káchí to̱'on Ndios xa̱'a̱ naxi̱i̱ síkuá yó naIsrael.
46010008	Ta mi̱i yó, o̱n vá'a ki̱'vi yó kua̱chi nda̱tán ke̱'é kua̱'a̱ ní nayó'o, chi ki̱vi̱ saá nata̱a ni̱ki̱'vi na kua̱chi xí'in náña'a̱ ná o̱n si̱ví násí'í na kúu, ta náña'a̱ ni̱ki̱'vi ná kua̱chi xí'in nata̱a na o̱n si̱ví yii̱ ná kúu. Ta xa̱'a̱ ña o̱n vá'a ke̱'é nayó'o, o̱ko̱ u̱ni̱ mil ni̱vi yó'o ni̱xi'i̱, ta ñii la̱á ki̱vi̱ xi̱kuu ña ni̱xi'i̱ ndi'i nayó'o.
46010009	Ta saá o̱n vá'a koto ndoso yó Jesucristo án ndixa saxo̱'vi̱ ra mi̱i yó xa̱'a̱ ña o̱n vá'a ké'é yó. Saá chi kua̱'a̱ ní naxi̱i̱ síkuá yó xi̱to ndoso na Ndios xi̱na̱'á, ta ni̱xi'i̱ kua̱'a̱ ní na ke̱'é saá, chi tíko̱o̱ xati̱ xa̱xi rí na ta ni̱xi'i̱ na.
46010010	Ta o̱n ka̱'a̱n kuáchí yó xí'in Ndios, nda̱tán kui̱ya̱ xi̱na̱'á kua̱'a̱ ní naxi̱i̱ síkuá yó ni̱ka̱'a̱n kuáchí na, ni̱ka̱'a̱n na ndí o̱n vá'a ke̱'é Ndios xí'in na. Ta saá ñii ñaángel ña kúu ña xá'ni ni̱vi, ki̱xaa̱ ña, ta xa̱'ni ña ni̱vi yó'o na ni̱ka̱'a̱n kuáchí xí'in Ndios.
46010011	No̱o̱ to̱'on Ndios ña ni̱taa na xi̱na̱'á ká'a̱n ña xa̱'a̱ ña o̱n vá'a ke̱'é naxi̱i̱ síkuá yó yó'o, chi saá ndáto̱'on ña xí'in mi̱i yó, ni̱vi na táku̱ vitin, ña o̱n ke'é yó nda̱tán ke̱'é naxi̱i̱ síkuá yó xi̱na̱'á. Saá chi ki̱vi̱ vitin va̱xi kuyatin ki̱vi̱ sondí'í ñoyívi.
46010012	Ta saá, tá ndó'ó kúu ni̱vi na xáni si̱ni̱ ndí kútu̱ ní yíta ndó yichi̱ Jesucristo, ta xíni̱ ñó'ó kundaa xí'in mi̱i ndó ko̱to̱ ñii kama nakava ndó ke'é ndó ña o̱n vá'a.
46010013	Ta ñii ñii ña chínda'á ndó ke'é ndó ña o̱n vá'a, o̱n si̱ví ñii ña xa̱á kúu ñayó'o, chi ñii ki̱'va saá xa chi̱nda'á ña kua̱'a̱ ní ni̱vi xi̱na̱'á ke'é na ña o̱n vá'a. Ta Ndios kúu ta̱a ta̱nda̱a̱, ta ndixa chindeé ra mi̱i ndó. Tá va̱xi ña chínda'á ndó'ó ke'é ndó ña o̱n vá'a, tá mií saá Ndios taxi ra ndee̱ nda'a̱ ndó, ta saná'a ra ndó'ó ndasaá kundeé ndó no̱o̱ ñayó'o.
46010014	Nañani yó xí'in náki̱'va̱ yó, ndó'ó kúu ni̱vi na kí'vi ní ini i̱ xíni i̱. Ta saá ndáto̱'on i̱ xí'in ndó ndí nda̱ lo'o o̱n kasa ká'no ndó ñaídolo án ñaimagen án ndi'i saá inka̱ ndios vatá.
46010015	Ndó'ó kúu ni̱vi na ndíchí si̱ni̱, ña̱kán kúchiño ndó kunda̱a̱ ini ndó án ñanda̱a̱ án o̱n si̱ví ñanda̱a̱ kúu to̱'on yó'o ña ká'a̱n i̱ xí'in ndó vitin.
46010016	Ta mi̱i yó, ni̱vi na kándixa Jesucristo, ki̱vi̱ nákutá'an yó ta xí'i yó vino ta xíxi yó si̱ta̱ va̱'a xa̱'a̱ ña náká'án yó ndí Jesucristo ni̱xi'i̱ ra xa̱'a̱ kua̱chi yó, ta saá tíin yó copa vino ta táxi yó ña táxa'vi ña'á nda'a̱ Ndios xa̱'a̱ nduta̱ xí'i yó. Ta ndixa ña ké'é yó saá kúu ña sáná'a ndí ñii yóo yó xí'in Jesucristo, ta̱a ta̱ ni̱xi̱ta̱ ni̱i̱ nda'a̱ tón cruz. Ta ñii ki̱'va saá, tá xíxi yó si̱ta̱ va̱'a ña tá'ví yó, ta ndixa ña ké'é yó saá kúu ña sáná'a ndí ñii yóo yó xí'in Jesucristo, ta̱a ta̱ ni̱ta̱'nda̱ ko̱ñu nda'a̱ tón cruz.
46010017	Vará mi̱i yó ni̱vi na kándixa Jesucristo kua̱'a̱ ní kúu yó, ta ñii la̱á si̱ta̱ va̱'a kúu ña xíxi ndi'i yó. Ñayó'o sáná'a ndí ndi'i mi̱i yó ñii la̱á yi̱kí ko̱ñu Jesucristo kúu yó.
46010018	Va̱'a kani si̱ni̱ ndó xa̱'a̱ nañoo Israel. Nayó'o xi̱xixi na ñii xiiña ko̱ñu ña ni̱so̱ko̱ na no̱o̱ Ndios no̱o̱ na̱ma̱ yi̱i̱. Ta ndixa ña xi̱xi na ko̱ñu yó'o sáná'a ña ndí ñii yóo na xí'in Ndios ta̱a ta̱ na̱ki'in ña ni̱so̱ko̱ na, ta ñii yóo na xí'in natá'an na na xi̱xi xí'in na ko̱ñu ña ni̱so̱ko̱ na no̱o̱ Ndios.
46010019	Ta saá, ¿yukía̱ kóni i̱ kachí i̱ xí'in to̱'on yó'o? O̱n vása xi̱in i̱ kachí i̱ ndí nda̱ ñii ñaídolo kúu ña ndáya̱'ví. Ni o̱n vása xi̱in i̱ kachí i̱ ndí nda̱ ñii ña sóko̱ ni̱vi no̱o̱ ñaídolo kúu ña ndáya̱'ví.
46010020	Ta saá ni, kóni i̱ ña kunda̱a̱ ini ndó ndí ña sóko̱ ni̱vi no̱o̱ ñaídolo, ta ñayó'o, o̱n si̱ví ña sóko̱ na no̱o̱ Ndios kúu ña. Ta ña sóko̱ ni̱vi no̱o̱ ñaídolo, nda̱tán yóo ña sóko̱ na no̱o̱ ñaníma̱ ndiva̱'a xa̱'a̱ ña ñii koo na xí'in níma̱ yó'o, saá yóo ña. Ta nda̱ lo'o o̱n xi̱in i̱ ña ñii koo ndó xí'in ñaníma̱ ndiva̱'a.
46010021	Ta saá tá xí'i ndó vino xa̱'a̱ ña ñii koo ndó xí'in Jesucristo, tá mií saá tuku o̱n vá'a ko'o ndó vino xa̱'a̱ ña ñii koo ndó xí'in ñaníma̱ ndiva̱'a. Ta ñii ki̱'va saá, tá xíxi ndó no̱o̱ mesa Jesucristo, ta saá tuku o̱n vá'a kuxu ndó no̱o̱ mesa ñaníma̱ ndiva̱'a.
46010022	O̱n vá'a ke'é yó saá, ko̱to̱ sasaa̱ yó ini Jesucristo. ¿Án ndá xáni si̱ni̱ yó kúu yó ni̱vi na ndeé ka̱ no̱o̱ ra? Ó'on, nda̱ lo'o o̱n si̱ví saá.
46010023	Ta sava ndó'ó káchí ndó saá: “Mi̱i yó ni̱vi na kándixa Jesucristo táku̱ ndíka̱ yó. Ta xa̱'a̱ ñayó'o kómí yó nda̱yí kasa ndivi yó ndi'i ña kóni yó”, saá káchí ndó. Ta xíni̱ ñó'ó kunda̱a̱ ini ndó ndí ndi'i ña kúchiño yó ke'é yó o̱n si̱ví xa̱'a̱ ñava̱'a mi̱i yó kúu ña. Ndixa táku̱ ndíka̱ yó yichi̱ Jesucristo, ta saá ni, ndi'i ña kúchiño yó ke'é yó o̱n si̱ví ña taxi chindeé tá'an yó ña va̱'a ka̱ kua'no yó yichi̱ Jesucristo kúu ndi'i ña.
46010024	Ta ñii ñii mi̱i yó, o̱n vása va̱'a kuiti kundi'i ini yó ndukú yó ndasaá va̱'a koo mi̱i yó, ta xíni̱ ñó'ó si'na kundi'i ini yó ndukú yó ña va̱'a koo inka̱ ni̱vi.
46010025	Ta saá va̱'a kuxu ndó ndi'i saá no̱o̱ ko̱ñu ña síkó ni̱vi no̱yá'vi, ta o̱n kundi'i ini ndó án va̱'a kuxu ndó ña, án o̱n vá'a kuxu ndó ña.
46010026	Saá chi Ndios kúu ta̱a ta̱ ki̱sa va̱'a ndi'i ña yóo ñoyívi yó'o, ta ndi'i ña yóo ku̱va̱'a, kuenda mi̱i Ndios kúu ña.
46010027	Ta saá tá ni̱vi na o̱n vása kándixa Jesucristo kána na ndó'ó kuxu ndó xí'in na, ta va̱'a kuxu ndó nda̱ ndá ña taxi na kuxu ndó. Tá taxi na ko̱ñu kuxu ndó, ta o̱n nda̱ka̱ to̱'on ndó mí ke̱e ko̱ñu yó'o.
46010028	Ta saá ni, tá ni̱vi yó'o ká'a̱n na xí'in ndó, káchí na saá: “Ko̱ñu yó'o kúu ña ni̱so̱ko̱ ni̱vi no̱o̱ ñaídolo”, káchí na xí'in ndó, ta saá o̱n kuxu ndó ko̱ñu yó'o, chi o̱n vá'a ke'é ndó ña xáni si̱ni̱ ni̱vi yó'o kúu ña o̱n vá'a.
46010029	Saá chi ni̱vi yó'o, vará ka̱na na ndó'ó ña kuxu ndó ko̱ñu xí'in na, mi̱i na xáni si̱ni̱ na ndí ña o̱n vá'a no̱o̱ Ndios kúu ña kuxu ndó ko̱ñu ña ni̱so̱ko̱ ni̱vi no̱o̱ ñaídolo. Ta saá ni, sava ndó'ó nda̱ka̱ to̱'on ndó yi̱'i̱, kachí ndó saá: “Tá ndixa kúu yó ni̱vi na táku̱ ndíka̱ yichi̱ Jesucristo, ta, ¿nda̱chun taxi yó nda̱yí nda'a̱ inka̱ ni̱vi ña ka'nda chiño na no̱o̱ yó án va̱'a kuxu yó án o̱n vá'a kuxu yó ko̱ñu ña ni̱so̱ko̱ ni̱vi no̱o̱ ñaídolo?
46010030	Tá taxi yó ña táxa'vi ña'á nda'a̱ Ndios xa̱'a̱ ña kuxu yó, ta saá ¿án yóo ka̱ nda̱yí kómí inka̱ ni̱vi ña kandiva̱'a na xí'in yó xa̱'a̱ ña xíxi yó?”, saá kachí ndó nda̱ka̱ to̱'on ndó yi̱'i̱.
46010031	Ta yi̱'i̱ ndakuii̱n i̱ ka̱'a̱n i̱ xí'in ndó ndí ña xíni̱ ñó'ó ní ka̱ ke'é yó kúu ñayó'o: tá xí'i yó án xíxi yó án nda̱ yu kúu inka̱ ña ké'é yó, ta xíni̱ ñó'ó kasa ndivi yó ndi'i ñayó'o xa̱'a̱ ña kanóo síkón ní ñato̱'ó Ndios.
46010032	Ta o̱n vá'a koo yó nda̱tán yóo yu̱u̱ ña káchi'i xa̱'a̱ ni̱vi ta nákava na, án ni̱vi najudío, án ni̱vi na o̱n si̱ví najudío, án ni̱vi na kándixa Jesucristo kúu nayó'o.
46010033	Ñayó'o kúu ña ké'é i̱, chi chíkaa̱ ní i̱ ndee̱ xa̱'a̱ ña ke'é i̱ ña sakusii̱ ini ndi'i ni̱vi. Saá chi o̱n vása kuiti ndí'i ini i̱ ndukú i̱ ña chindeé xí'in mi̱i i̱, ta yi̱'i̱ ndixa si'na ndí'i ini i̱ ndukú i̱ ña chindeé i̱ kua̱'a̱ ní inka̱ ni̱vi xa̱'a̱ ña kandixa na Jesucristo ta saá saka̱ku ra na.
46011001	Ta ndó'ó, va̱'a ná kundiko̱n ndó yichi̱ i̱, nda̱tán yi̱'i̱ va̱'a ndíko̱n i̱ yichi̱ Jesucristo.
46011002	Nañani yó xí'in náki̱'va̱ yó, vitin kísa ká'no i̱ ndó'ó, chi ndi'i saá ki̱vi̱ náká'án ndó xa̱'a̱ i̱, ta o̱n vása ní‑sandakoo ndó kísa ndivi ndó to̱'on ña xa sa̱ná'a i̱ ndó'ó xa̱'a̱ yichi̱ Jesucristo.
46011003	Ta vitin va̱'a ná kunda̱a̱ ini ndó to̱'on yó'o: Nda̱tán yóo si̱ni̱ ni̱vi xí'in yi̱kí ko̱ñu na, saá yóo Jesucristo xí'in ñii ñii mi̱i yó, nata̱a na kándixa ra. Ta ñii ñii ta̱a, nda̱tán yóo si̱ni̱ ñásí'í ra, saá yóo ra xí'in ñá. Ta Ndios, nda̱tán yóo si̱ni̱ Jesucristo saá yóo ra.
46011004	Ta ki̱vi̱ ká'a̱n ta̱a xí'in Ndios, án ká'a̱n ndoso ra no̱o̱ ni̱vi to̱'on ña káku no̱o̱ Níma̱ Ndios, tá mií saá, o̱n vá'a koo ña kunda̱si̱ si̱ni̱ ra. Saá chi tá yóo ña ndási̱ si̱ni̱ ra, ta ñayó'o sáná'a ña ndí o̱n vása kísa to̱'ó ra si̱ni̱ ra.
46011005	Ta ki̱vi̱ ká'a̱n ña'a̱ xí'in Ndios, án ká'a̱n ndoso ñá no̱o̱ ni̱vi to̱'on ña káku no̱o̱ Níma̱ Ndios, tá mií saá, tá o̱n vása yóo ña ndási̱ si̱ni̱ ñá, ta ñayó'o sáná'a ña ndí o̱n vása kísa to̱'ó ñá si̱ni̱ ñá. Saá chi ñii ki̱'va nda̱tán kúka'an no̱o̱ ñá xí'in ña xátá yálá ñá yisi̱ si̱ni̱ ñá, saá yóo ña.
46011006	Ta saá, tá o̱n vása yóo ña ndási̱ si̱ni̱ ña'a̱ ki̱vi̱ ká'a̱n ñá xí'in Ndios, án ki̱vi̱ ká'a̱n ndoso ñá no̱o̱ ni̱vi to̱'on ña káku no̱o̱ Níma̱ Ndios, ta, ¡va̱'a ka̱ ná ka'nda ndi'i ñá yisi̱ si̱ni̱ ñá! Ta saá ni, ña ni̱ta̱'nda̱ yisi̱ si̱ni̱ ña'a̱, án ña ni̱xa̱tá yálá ñá yisi̱ si̱ni̱ ñá, kúu ña táxi kuka'an no̱o̱ ñá. Ta saá va̱'a ná koo ña kunda̱si̱ si̱ni̱ ñá.
46011007	Ta ki̱vi̱ ká'a̱n ta̱a xí'in Ndios, án ká'a̱n ndoso ra to̱'on ña káku no̱o̱ Níma̱ Ndios, ta o̱n vá'a koo ña kunda̱si̱ si̱ni̱ ra. Saá chi, Ndios ki̱sa va̱'a ra ta̱a ta̱no̱ó, ta ndi'i nata̱a sáná'a na ndasaá yóo Ndios, chi sáná'a na sava ñalivi ká'no ña kúu mi̱i Ndios. Ta Ndios xi̱ni̱ ñó'ó ra yi̱kí kándíká ta̱no̱ó xa̱'a̱ ña ki̱sa va̱'a ra ña'a̱ ñáno̱ó. Ta saá ndi'i náña'a̱ sáná'a ná sava ñalivi ká'no ña kúu mi̱i ta̱a.
46011008	Saá chi ta̱a ta̱no̱ó ñoyívi yó'o o̱n vása ní‑kixi ra ti̱xin yi̱kí ko̱ñu ñii ña'a̱. Ta ña'a̱ ñáno̱ó ñoyívi yó'o ku̱va̱'a ñá xí'in yi̱kí ko̱ñu ta̱a ta̱no̱ó.
46011009	Ta o̱n si̱ví xa̱'a̱ ña'a̱ kúu ña ki̱sa va̱'a Ndios ta̱a, ta xa̱'a̱ ta̱a kúu ña ki̱sa va̱'a Ndios ña'a̱.
46011010	Ta xa̱'a̱ ña ke̱'é Ndios saá, ta xa̱'a̱ ña yóo naángel xíto na, va̱'a ná koo ña kunda̱si̱ si̱ni̱ náña'a̱ xa̱'a̱ ña saná'a ndí náña'a̱ yó'o kómí ná nda̱yí ña ka̱'a̱n ná xí'in Ndios ta ka̱'a̱n ndoso ná no̱o̱ ni̱vi to̱'on ña káku no̱o̱ Níma̱ Ndios.
46011011	Ta saá ni, nata̱a ta náña'a̱, na kándixa Jesucristo, xíni̱ ñó'ó tá'an nayó'o. Saá chi tá o̱n ko̱ó ña'a̱ ní‑kuva̱'a, ta o̱n kívi koo ta̱a, níkúu. Ta tá o̱n ko̱ó ta̱a ní‑kuva̱'a, ta o̱n kívi koo ña'a̱, níkúu.
46011012	Vará Ndios ki̱sa va̱'a ra ña'a̱ ñáno̱ó ñoyívi yó'o xí'in yi̱kí kándíká ta̱a ta̱no̱ó ñoyívi yó'o, ta saá ta̱a ta̱o̱vi̱ xí'in ndi'i inka̱ nata̱a ka̱ku na ti̱xin ña'a̱. Ta saá ni, ndi'i nata̱a xí'in ndi'i náña'a̱ xí'in ndi'i ña yóo ñoyívi yó'o kúu ña ki̱sa va̱'a Ndios.
46011013	Ta mi̱i ndó, ¿yukía̱ xáni si̱ni̱ ndó? ¿Yu kuu ña va̱'a ke'é ña'a̱ ki̱vi̱ ká'a̱n ñá xí'in Ndios no̱o̱ nákutá'an ni̱vi xa̱'a̱ ña kísa ká'no na Ndios? Tá o̱n vása yóo ña ndási̱ si̱ni̱ ña'a̱, ¿án xáni si̱ni̱ ndó ndí ñava̱'a kuu ña ká'a̱n ñá xí'in Ndios saá?
46011014	Ta, ¿án o̱n ndixa yóo ña nákaa̱ ini mi̱i yó ña táxi kani si̱ni̱ yó ndí ña sákuka'an no̱o̱ ta̱a kúu ña náni̱ ní yisi̱ si̱ni̱ ra?
46011015	Ta, ¿án o̱n ndixa yóo ña nákaa̱ ini mi̱i yó ña táxi kani si̱ni̱ yó ndí ña náni̱ yisi̱ si̱ni̱ ña'a̱ kúu ñii ñava̱'a livi ña táxi ñato̱'ó ná? Saá chi Ndios sa̱ní'i ra yisi̱ si̱ni̱ ña'a̱ xa̱'a̱ ña nakasi ña si̱ni̱ ñá.
46011016	Ta saá ni, tá yóo sava ndó'ó na o̱n vása yóo yu'ú xí'in to̱'on yó'o, ta saá yi̱'i̱ ndákuii̱n i̱ yu'u̱ ndó, káchí i̱ saá, ndí ndi'i ñoo no̱o̱ xá'a̱n i̱, no̱o̱ nákutá'an ni̱vi na kándixa Jesucristo ña kísa ká'no na Ndios, ta ndi'i náña'a̱ xí'in nata̱a, ké'é na xí'in si̱ni̱ na ñii ki̱'va nda̱tán yóo ña sa̱kán nda̱to̱'on i̱ xí'in ndó'ó.
46011017	Ta vitin xa̱'a̱ sava ña ké'é ndó'ó, o̱n vása kúchiño i̱ kasa ká'no i̱ ndó'ó. Saá chi ki̱vi̱ nákutá'an ndó xa̱'a̱ ña kísa ká'no ndó Ndios, ta sava ña ké'é ndó o̱n vása chíndeé ña ndó'ó ña va̱'a ka̱ kua'no ndó yichi̱ Jesucristo. Ta nda̱ víka̱, sava ña ké'é ndó yó'o kúu ña sátakué'e̱ ini xí'in tá'an ndó.
46011018	Saá chi xa xi̱ni̱ so̱'o i̱ ndí ki̱vi̱ nákutá'an ndó xa̱'a̱ ña kísa ká'no ndó Ndios, ta náta̱'vi̱ tá'an ndó, ta náa ndó xí'in tá'an ndó. Ta xáni si̱ni̱ i̱ ndí sava to̱'on yó'o ña ká'a̱n kuáchí ni̱vi xa̱'a̱ ndó kúu to̱'on ndixa.
46011019	¿Án xáni si̱ni̱ ndó ndí ñava̱'a kúu ña na̱ta̱'vi̱ tá'an ndó? ¿Án xáni si̱ni̱ ndó ndí xíni̱ ñó'ó koo kua̱'a̱ ti'vi ndó, chi xí'in ñayó'o saná'a káxín ndó no̱o̱ ni̱vi ndá ti'vi ndó'ó kúu ña kúsii̱ ini Ndios xíni ra? ¡O̱n si̱ví saá!
46011020	Saá chi xa̱'a̱ ña o̱n vása ñii yóo ndó xí'in natá'an ndó, sáná'a ndó ndí o̱n si̱ví xí'in ña ndino'o ini ndó kúu ña xíxi ndó si̱ta̱ va̱'a ta xí'i ndó vino xa̱'a̱ ña náká'án ndó ndí Jesucristo ni̱xi'i̱ ra xa̱'a̱ kua̱chi ndó.
46011021	Saá chi ki̱vi̱ nákutá'an ndó, ta sava ndó'ó kama ní kíxá'á ndó xíxi ndó ndi'i ña ndíso ndó, ta o̱n vása ndáti ndó xa̱'a̱ ña nata'ví ndó ña ndíso ndó ña kuchiño kuxu inka̱ ni̱vi na kándixa Jesucristo na nákutá'an xí'in ndó. Ta saá, sava ndó'ó ndeé ní xíxi ndó ta kua̱'a̱ ní xí'i ndó ta̱nda̱ xíini ndó, vará sava nañani yó xí'in náki̱'va̱ yó, lo'o ní ñaxíxi ndíso na, ta kíndo̱o na xí'in ña xí'i̱ ka̱ na so̱ko.
46011022	¡O̱n vá'a ké'é ndó saá! ¿Án o̱n ndixa yóo ve'e mi̱i ndó no̱o̱ kúchiño kindo̱o ndó kuxu ndó ta ko'o ndó? Saá chi xí'in ña o̱n vása va̱'a ké'é ndó vitin, chíkaa̱ ni̱no̱ ndó ñato̱'ó ni̱vi na kándixa Jesucristo, ta sákuka'an ndó no̱o̱ nañani yó xí'in náki̱'va̱ yó na o̱n vása kómí ña kuxu na. ¿Ndá to̱'on ka̱ kúu ña kivi ka̱'a̱n i̱ xí'in ndó'ó, ni̱vi na ké'é ña o̱n vá'a yó'o saá? ¿Án va̱'a kasa ká'no i̱ ndó'ó xa̱'a̱ ñayó'o? Ó'on, o̱n vása kúchiño ke'é i̱ saá.
46011023	To̱'on ña na̱ki'in i̱ nda'a̱ ta̱Jesús, Ta̱a ta̱Ká'no no̱o̱ yó, kúu ña xa nda̱to̱'on i̱ xí'in ndó, káchí i̱ saá: Si'na ka̱ ña ta̱Judas na̱taxi ra ta̱Jesús nda'a̱ ni̱vi na sáa̱ ini xíni ña'á, ta mi̱i ñoó yó'o saá ta̱Jesús ti̱in ra si̱ta̱ va̱'a,
46011024	ta ta̱xi ra ña táxa'vi ña'á nda'a̱ Ndios, ta ta̱'ví ra si̱ta̱ va̱'a yó'o, ta ni̱ka̱'a̱n ra xí'in nata̱a naxíka xí'in ra, káchí ra saá: “Naki'in ndó si̱ta̱ va̱'a yó'o, ta kuxu ndó ña. Si̱ta̱ va̱'a yó'o kúu yi̱kí ko̱ñu i̱ ña taxi i̱ xa̱'a̱ ndó. Ñayó'o kuxu ndó xa̱'a̱ ña naká'án ndó yi̱'i̱”, káchí ta̱Jesús xí'in na.
46011025	Tá ndi̱'i xi̱xi na si̱ta̱ va̱'a yó'o, ta ta̱Jesús ti̱in ra copa ña ñó'o nduta̱ vino, ta ni̱ka̱'a̱n ra, káchí ra saá: “Nduta̱ vino yó'o kúu ni̱i̱ i̱, ta xí'in nduta̱ yó'o Ndios chíndú'u̱ ra ñaxa̱á kíndo̱o ra xí'in ni̱vi. Ta ndi'i saá yichi̱ ña ko'o ndó nduta̱ vino yó'o, ke'é ndó saá xa̱'a̱ ña naká'án ndó yi̱'i̱”, káchí ta̱Jesús xí'in na.
46011026	Ña̱kán kía̱ ndi'i saá yichi̱ ña xíxi yó si̱ta̱ va̱'a ta xí'i yó vino, ta ña ké'é yó saá kúu ña ká'a̱n ndoso yó ndí ni̱xi'i̱ Jesucristo xa̱'a̱ kua̱chi yó. Ta ke'é yó saá ta̱nda̱ ki̱vi̱ ndikó Jesucristo ñoyívi yó'o.
46011027	Ña̱kán kía̱ nda̱ yu kúu ni̱vi na xíxi si̱ta̱ va̱'a ta xí'i na vino xa̱'a̱ ña náká'án na Jesucristo, tá o̱n si̱ví xí'in ña ndino'o to̱'ó ini na ké'é na saá, ta ni̱vi yó'o nákuiso na kua̱chi. Saá chi xí'in ña o̱n vása kísa to̱'ó na ña ni̱xi'i̱ Jesucristo nda'a̱ tón cruz, nayó'o chíkaa̱ ni̱no̱ na yi̱kí ko̱ñu ra ta chíkaa̱ ni̱no̱ na ni̱i̱ ra.
46011028	Ta saá tá ki̱vi̱ nákutá'an yó xa̱'a̱ ña kuxu yó si̱ta̱ va̱'a ta xa̱'a̱ ña ko'o yó vino xa̱'a̱ ña náká'án yó ndí Jesucristo ni̱xi'i̱ ra xa̱'a̱ kua̱chi yó, ta ñii ñii mi̱i yó xíni̱ ñó'ó koto ndoso xí'in mi̱i yó án ndixa yóo va̱'a yó xí'in Ndios.
46011029	Saá chi nda̱ yu kúu ni̱vi na xíxi si̱ta̱ va̱'a ta xí'i na vino, tá o̱n vása nákoni na ndí ñayó'o ká'a̱n ña xa̱'a̱ yi̱kí ko̱ñu Jesucristo, ta ni̱vi yó'o naki'in na ña xo̱'vi̱ na xa̱'a̱ ña ké'é na saá.
46011030	Ña̱kán kía̱ yóo kua̱'a̱ ní ndó'ó na xa ndeé ní ndó'o xí'in kue̱'e̱, án vitá ní kóni ndó, ta̱nda̱ sava natá'an ndó xa ni̱xi'i̱ na.
46011031	Ta saá ni, tá xí'in ña ndino'o ini yó koto ndoso xí'in mi̱i yó án ndixa yóo va̱'a yó xí'in Ndios, ta saá o̱n koni̱ ñó'ó Ndios saxo̱'vi̱ ra mi̱i yó.
46011032	Ta saá ni, tá ki̱vi̱ Ndios sáxo̱'vi̱ ra mi̱i yó, ta kúu ña xa̱'a̱ ña sakuá'á yó sandakoo yó ña o̱n vá'a ta xa̱'a̱ ña sakuá'á yó ke'é yó ñava̱'a, ko̱to̱ ñii ki̱'va ndi'i xa̱'a̱ yó xí'in ni̱vi na ndíko̱n yichi̱ o̱n vá'a ñoyívi yó'o.
46011033	Ta saá, nañani yó xí'in náki̱'va̱ yó, ñayó'o kúu ña ndáto̱'on i̱ xí'in ndó: Tá ki̱vi̱ nákutá'an ndó ta xíxi ndó xa̱'a̱ ña náká'án ndó Jesucristo, ta kundati tá'an ndó, ta saá ñii káchí kuxu ndó xí'in tá'an ndó.
46011034	Tá yóo ndó'ó na xí'i̱ ní so̱ko, ta o̱n kúchiño ndó kundati ndó, ta va̱'a si'na kuxu lo'o ndó ve'e mi̱i ndó. Ta saá tá nákutá'an ndó xa̱'a̱ ña kuxu ndó xí'in natá'an ndó xa̱'a̱ ña náká'án ndó Jesucristo, ta xí'in ñato̱'ó ke'é ndó saá. Ta saá o̱n nakuiso ndó kua̱chi xa̱'a̱ ña Ndios saxo̱'vi̱ ra ndó'ó. Ta inka̱ ka̱ tondíni ña táku̱ ndó, ndato̱'on i̱ xí'in ndó xa̱'a̱ ndi'i ñayó'o ki̱vi̱ xaa̱ i̱ koto i̱ ndó'ó.
46012001	Nañani yó xí'in náki̱'va̱ yó, kóni i̱ ña kunda̱a̱ ini ndó xa̱'a̱ ndee̱ va̱'a ña sání'i Níma̱ Ndios mi̱i yó ni̱vi na kándixa Jesucristo.
46012002	Xíni̱ ndó ndí ki̱vi̱ o̱n ta̱'án kandixa ndó Jesucristo, ta ñandiva̱'a chu̱'u ña ndó'ó ña ki̱sa to̱'ó ndó kua̱'a̱ ní ñaídolo ña kúu ndios vatá, ña o̱n vása kúchiño ka̱'a̱n nda̱ ñii to̱'on.
46012003	Ta saá kóni i̱ ña kunda̱a̱ ini ndó ndí nda̱ ñii ni̱vi na ká'a̱n xí'in ndee̱ Níma̱ Ndios o̱n kúchiño na ka̱'a̱n na, kachí na saá: “¡Ná kuu Jesucristo ta̱a ta̱ ndíso chi'ña!” Ta ni̱vi na o̱n vása kómí Níma̱ Ndios, ta nda̱ ñii nayó'o o̱n kúchiño na kachí na xí'in ña ndino'o ini na: “Jesucristo kúu Ta̱a ta̱Ká'no no̱o̱ yi̱'i̱ ta no̱o̱ ndi'i ña yóo”, kachí na.
46012004	Ta kóni i̱ ña kunda̱a̱ ini ndó ndí yóo kua̱'a̱ ní no̱o̱ ndee̱ va̱'a ña sání'i Níma̱ Ndios ni̱vi na kándixa Jesucristo, vará ndi'i ndee̱ yó'o káku ña no̱o̱ ñii la̱á Níma̱ Ndios kuiti.
46012005	Vará yóo kua̱'a̱ ní no̱o̱ chiño kísa ndivi yó ña kísa chiño yó no̱o̱ Jesucristo, ta saá ni, ñii la̱á mi̱i Jesucristo, Ta̱a ta̱Ká'no no̱o̱ yó, kúu ta̱a ta̱ kísa chiño yó no̱o̱.
46012006	Ta yóo kua̱'a̱ ní no̱o̱ chiño ña ké'é Ndios xí'in yó, ta ñii la̱á Ndios kúu ta̱a ta̱ kísa ndivi chiño ra ini ñii ñii yó.
46012007	Ta nda'a̱ ñii ñii mi̱i yó ni̱vi na kándixa Jesucristo, Níma̱ Ndios sání'i ña ndee̱ va̱'a ta ndi'i ndee̱ va̱'a yó'o kúu xa̱'a̱ ña chindeé tá'an yó.
46012008	Ta Níma̱ Ndios sání'i ña nda'a̱ sava yó ndee̱ ña kúchiño yó ka̱'a̱n yó to̱'on ndíchí ña káku no̱o̱ Níma̱ Ndios. Ta sání'i ña nda'a̱ sava yó ndee̱ ña kúchiño yó kónó kunda̱a̱ ini yó ñanda̱a̱ Ndios.
46012009	Ta sání'i ña nda'a̱ sava yó ndee̱ va̱'a ña ndáa ní ini yó Ndios. Ta sání'i ña nda'a̱ sava yó ndee̱ ña kúchiño yó sandúva̱'a yó ni̱vi na kómí ndi'i no̱o̱ kue̱'e̱.
46012010	Ta sání'i ña nda'a̱ sava yó ndee̱ ña ké'é yó ñava̱'a ná'no ña táxi naka'nda ní ini ni̱vi. Ta sání'i ña nda'a̱ sava yó ndee̱ ña ká'a̱n ndoso yó to̱'on ña káku no̱o̱ Níma̱ Ndios. Ta sání'i ña nda'a̱ sava yó ndee̱ ña nákoni yó án ndixa to̱'on ña ká'a̱n ni̱vi káku ña no̱o̱ Níma̱ Ndios, án káku ña no̱o̱ inka̱ níma̱. Ta sání'i ña nda'a̱ sava yó ndee̱ ña kúchiño yó ka̱'a̱n yó inka̱ no̱o̱ to̱'on ña o̱n vása ní‑sakuá'á yó. Ta sání'i ña nda'a̱ sava yó ndee̱ ña nándaxin yó yu kúu ña kóni kachí inka̱ no̱o̱ to̱'on yó'o.
46012011	Ta ñii la̱á Níma̱ Ndios kúu no̱o̱ káku ndi'i ndee̱ va̱'a yó'o. Ta ñii ki̱'va nda̱tán yóo ña chíkaa̱ ini mi̱i Níma̱ Ndios saní'i ña, saá yóo ndee̱ va̱'a sání'i ña ñii ñii mi̱i yó, ni̱vi na kándixa Jesucristo.
46012012	Yóo kua̱'a̱ ní xiiña kómí yi̱kí ko̱ñu ñii ni̱vi. Ta nda̱tán yóo kua̱'a̱ ní xiiña ña kómí yi̱kí ko̱ñu ñii ni̱vi, saá yóo mi̱i yó ni̱vi na kándixa Jesucristo. Vará kua̱'a̱ ní ni̱vi kúu yó, ta nda̱tán yóo ñii la̱á yi̱kí ko̱ñu Jesucristo, saá yóo yó xí'in ra.
46012013	Saá chi sava yó kúu najudío, ta sava yó o̱n si̱ví najudío kúu, sava yó kúu naesclavo, ta sava yó o̱n si̱ví naesclavo kúu, ta ndi'i mi̱i yó ni̱vi na kándixa Jesucristo chi̱chi yó xí'in ñii la̱á Níma̱ Ndios, ta ndu̱u yó ñii yi̱kí ko̱ñu Jesucristo kuiti, chi Ndios ta̱xi ra ñii la̱á Níma̱ ra ña táku̱ ña ini ñii ñii yó.
46012014	Ta o̱n si̱ví ñii la̱á xiiña kómí yi̱kí ko̱ñu yó, ta kua̱'a̱ ní xiiña kómí ña.
46012015	Ta ñii xiiña yi̱kí ko̱ñu yó ña kúu xa̱'a̱ yó, tá ñayó'o ná kachí ña saá: “Yi̱'i̱ o̱n si̱ví nda'a̱ ni̱vi kúu i̱, ña̱kán o̱n vása kúu i̱ ñii xiiña yi̱kí ko̱ñu ni̱vi”, kachí xa̱'a̱ yó, ta to̱'on ña ka̱'a̱n xa̱'a̱ yó saá, o̱n taxi ña ña sandakoo xa̱'a̱ yó kúu ña ñii xiiña yi̱kí ko̱ñu yó.
46012016	Ta ñii ki̱'va saá, tá ña kúu so̱'o yó ná kachí ña saá: “O̱n si̱ví nduchu̱ no̱o̱ ni̱vi kúu i̱, ña̱kán o̱n vása kúu i̱ ñii xiiña yi̱kí ko̱ñu ni̱vi”, kachí so̱'o yó, ta to̱'on ña ka̱'a̱n so̱'o yó saá, o̱n taxi ña ña sandakoo so̱'o yó kúu ña ñii xiiña yi̱kí ko̱ñu yó.
46012017	Saá chi tá ndi'i yi̱kí ko̱ñu yó kuu ña nina nduchu̱ no̱o̱ kuiti, níkúu, ta o̱n kuchiño koni̱ so̱'o yó. Tá ndi'i yi̱kí ko̱ñu yó kuu ña nina so̱'o kuiti, níkúu, ta o̱n kuchiño ta'mi yó.
46012018	Ta Ndios chi̱nóo ra nda̱ mí koo ñii ñii xiiña yi̱kí ko̱ñu yó, ta nda̱tán yóo ña chi̱kaa̱ ini ra ña va̱'a koo ñii ñii xiiña, saá yóo ña.
46012019	Chi tá ndi'i yi̱kí ko̱ñu yó ní xi̱kuu ña ñii la̱á no̱o̱ xiiña kuiti, níkúu, ta saá o̱n si̱ví ndino'o yi̱kí ko̱ñu ni̱vi kuu ña.
46012020	Xí'in to̱'on yó'o kúnda̱a̱ ini yó ndí vará yóo kua̱'a̱ ní xiiña kómí yi̱kí ko̱ñu yó, ta ñii la̱á kúu yi̱kí ko̱ñu yó.
46012021	Ta saá nduchu̱ no̱o̱ yó o̱n vása kúchiño ka̱'a̱n ña xí'in nda'a̱ yó, kachí ña saá: “O̱n vása xíni̱ ñó'ó i̱ yó'ó, nda'a̱”, kachí ña. Ni si̱ni̱ yó o̱n vása kúchiño ka̱'a̱n ña xí'in xa̱'a̱ yó, kachí ña saá: “O̱n vása xíni̱ ñó'ó i̱ yó'ó, xa̱'a̱”, kachí ña.
46012022	Nda̱ víka̱, yóo sava xiiña yi̱kí ko̱ñu yó ña xáni si̱ni̱ yó kúu ña vitá ní, ta saá ni, ña xíni̱ ñó'ó ní ka̱ no̱o̱ yó kúu ña.
46012023	Ta yóo sava xiiña yi̱kí ko̱ñu yó ña xáni si̱ni̱ yó ndí lo'o ní ñato̱'ó ndíso ña, ta saá ni, vivíi ní sákundixin yó xiiña yó'o. Ta xiiña yi̱kí ko̱ñu yó ña kúu ña o̱n vá'a koto ni̱vi, táxi yó ñato̱'ó ní nda'a̱ ñayó'o, chi vivíi nákasi yó ña xí'in tiko̱to̱.
46012024	Ta inka̱ xiiña yi̱kí ko̱ñu yó ña kúu ña táxi yó koto ni̱vi, ta o̱n vása ndí'i ní ini yó kundaa yó ña. Saá yóo ña, chi chi̱ndú'u̱ Ndios ndí xiiña yi̱kí ko̱ñu yó ña o̱n vá'a koto ni̱vi, ñayó'o náki'in ka̱ ña ñato̱'ó no̱o̱ inka̱ xiiña yi̱kí ko̱ñu yó.
46012025	Saá ke̱'é Ndios xí'in yó xa̱'a̱ ña ndi'i xiiña yi̱kí ko̱ñu yó o̱n nata̱'vi̱ tá'an ña, ta ñii yi̱kí ko̱ñu kuu ña. Ta Ndios kóni ra ndí ñii ñii xiiña yi̱kí ko̱ñu yó kundi'i ini ña xa̱'a̱ tá'an ña.
46012026	Ta saá tá xó'vi̱ ñii xiiña yi̱kí ko̱ñu yó, ta ndi'i inka̱ xiiña yi̱kí ko̱ñu yó ñii káchí xó'vi̱ ña xí'in ñayó'o. Tá ñii xiiña yi̱kí ko̱ñu yó náki'in ña ñato̱'ó, ta saá ndi'i xiiña yi̱kí ko̱ñu yó ñii káchí kúsii̱ ini ña xí'in ñayó'o.
46012027	To̱'on yó'o sáná'a ña nda̱tán yóo mi̱i yó ni̱vi na kándixa Jesucristo, chi nda̱tán yóo yi̱kí ko̱ñu Jesucristo, saá yóo yó xí'in ra, chi ñii ñii yó nda̱tán yóo ñii ñii xiiña yi̱kí ko̱ñu ra, saá yóo yó.
46012028	Ta Ndios sa̱kuiso chiño ra ñii ñii mi̱i yó ni̱vi na kándixa Jesucristo chiño ña xíni̱ ñó'ó kasa ndivi yó. Chiño no̱ó ña sa̱kuiso chiño ra kúu ndí sava yó kúu yó naapóstol. Chiño o̱vi̱ ña sa̱kuiso chiño ra kúu ndí sava yó kúu yó naprofeta na ká'a̱n ndoso no̱o̱ ni̱vi to̱'on ña káku no̱o̱ Níma̱ Ndios. Chiño u̱ni̱ ña sa̱kuiso chiño ra kúu ndí sava yó kúu yó namaestro na sáná'a to̱'on ra ni̱vi. Ta saá tuku Ndios sa̱ní'i ra ndee̱ va̱'a nda'a̱ sava yó ña kúchiño yó ke'é yó ñava̱'a ná'no ña táxi naka'nda ní ini ni̱vi koto na. Ta sa̱ní'i ra ndee̱ va̱'a nda'a̱ sava yó ña kúchiño yó sandúva̱'a yó ni̱vi na ndeé ní ndó'o xí'in kue̱'e̱. Ta sa̱ní'i ra ndee̱ va̱'a nda'a̱ sava yó ña vivíi chíndeé yó natá'an yó. Ta sa̱ní'i ra ndee̱ va̱'a nda'a̱ sava yó ña kúchiño yó vivíi kuiso chiño yó xí'in ni̱vi. Ta sa̱ní'i ra ndee̱ va̱'a nda'a̱ sava yó ña kúchiño yó ka̱'a̱n yó inka̱ no̱o̱ to̱'on ña o̱n vása ní‑sakuá'á yó.
46012029	Ta saá o̱n si̱ví ndi'i mi̱i yó kúu naapóstol, ta ni o̱n si̱ví ndi'i mi̱i yó kúu naprofeta, ta ni o̱n si̱ví ndi'i mi̱i yó kúu namaestro, ta ni o̱n si̱ví ndi'i mi̱i yó kúu na kómí ndee̱ Ndios ña kúchiño yó ke'é yó ñava̱'a ná'no ña táxi naka'nda ní ini ni̱vi koto na.
46012030	Ta o̱n si̱ví ndi'i mi̱i yó kómí yó ndee̱ Ndios ña kúchiño yó sandúva̱'a yó ni̱vi na ndeé ndó'o, ni o̱n si̱ví ndi'i mi̱i yó kúu na kómí ndee̱ ña kúchiño yó ka̱'a̱n yó inka̱ no̱o̱ to̱'on ña o̱n vása ní‑sakuá'á yó, ni o̱n si̱ví ndi'i mi̱i yó kúu ni̱vi na kómí ndee̱ ña kúchiño yó nandaxin yó ña kóni kachí inka̱ no̱o̱ to̱'on yó'o.
46012031	Ta saá va̱'a ndukú ndó no̱o̱ Ndios ña taxi ra naki'in ndó kua̱'a̱ ndee̱ ña va̱'a ní ka̱. Ta vitin yi̱'i̱ saná'a i̱ ndó'ó yichi̱ ña xíni̱ ñó'ó kundiko̱n ndó, chi ña va̱'a ní ka̱ no̱o̱ ndi'i yichi̱ kúu yichi̱ yó'o.
46013001	Ta vará kuchiño ka̱'a̱n i̱ ndi'i no̱o̱ to̱'on ña ká'a̱n ni̱vi án to̱'on ña ká'a̱n naángel, ta saá ni, tá o̱n vása kí'vi ini i̱ xíni i̱ ni̱vi, ta saá nda̱tán yóo ñii ka̱a tá'yá ña o̱n vása livi ndusu kómí, án nda̱tán yóo ñii ka̱a ña laxan ní ká'a yu'u̱, saá yóo i̱.
46013002	Ta vará kukomí i̱ ndee̱ va̱'a ña sa̱ní'i Níma̱ Ndios yi̱'i̱ ña ká'a̱n ndoso i̱ no̱o̱ ni̱vi to̱'on ña káku no̱o̱ Níma̱ Ndios, án vará kukomí i̱ ndee̱ va̱'a ña kúnda̱a̱ ini i̱ ndi'i ña chi̱tóni̱ Ndios ña ni̱xi̱yo se'é si'na no̱o̱ ni̱vi, án vará kukomí i̱ ndee̱ va̱'a ña kónó kúnda̱a̱ ini i̱ ndi'i ñanda̱a̱, án vará kunakaa̱ ini i̱ ña ndeé ní ndáa ini i̱ Ndios, a̱nda̱ kúchiño sakanda i̱ yuku̱ ko̱'o̱n ña inka̱ xiiña, ta saá ni, tá o̱n vása kí'vi ini i̱ xíni i̱ ni̱vi, ta nda̱ lo'o o̱n vása ndáya̱'ví i̱.
46013003	Ta vará saní'i i̱ ndi'i ña kómí i̱ nda'a̱ ni̱vi nandá'ví, án vará taxi xí'in mi̱i i̱ ña ka'mi na yi̱kí ko̱ñu i̱ xí'in ño'o̱ xíxi̱, ta saá ni, ta o̱n vása kí'vi ini i̱ xíni i̱ ni̱vi, ta o̱n vása ndáya̱'ví ña ke'é i̱ saá.
46013004	Ni̱vi na kí'vi ini xíni inka̱ ni̱vi, ni̱vi yó'o kúu na va̱'a ká'no ini, ta ké'é na ñava̱'a ña chíndeé inka̱ ni̱vi. Ta o̱n ko̱ó ñakuíni̱ yóo ini na, ta nda̱ lo'o o̱n si̱ví na ña̱'a ini kúu na, ta ni nda̱ lo'o o̱n vása kísa ká'no xí'in mi̱i na.
46013005	Ni̱vi na ndino'o kí'vi ini xíni inka̱ ni̱vi, nayó'o kúu ni̱vi na kómí ñato̱'ó, ta o̱n si̱ví ni̱vi na ndasaá kuiti ndí'i ini xa̱'a̱ mi̱i kúu na, ni o̱n si̱ví ni̱vi na kama ní sásaa̱ ini mi̱i kúu na, ta ni o̱n si̱ví ni̱vi na o̱n xi̱in sandakoo ña sáa̱ ini xíni inka̱ ni̱vi kúu na.
46013006	Ni o̱n vása kúsii̱ ini na xíni na ña o̱n vá'a ké'é inka̱ ni̱vi xí'in tá'an na, ta ndixa kúsii̱ ini na xíni na ndi'i ni̱vi na ké'é ñanda̱a̱.
46013007	Ni̱vi na kí'vi ini xíni inka̱ ni̱vi, saá yóo na: Kúndeé ini na xíni na inka̱ ni̱vi, ta kándixa na to̱'on ña ká'a̱n natá'an na xí'in na, ta ndáti na ta ndáa ini na ndí inka̱ ni̱vi ke'é na ñava̱'a, ta o̱n vása sándakoo na ña kí'vi ini na xíni na inka̱ ni̱vi, vará xíni̱ ñó'ó kundeé ini na xí'in ña o̱n vá'a ké'é nayó'o.
46013008	Ña kí'vi ini yó xíni yó ni̱vi nda̱ ñii ki̱vi̱ o̱n ndi'i xa̱'a̱ ñayó'o. Ta saá ni, yóo sava ndee̱ va̱'a ña ñii ki̱vi̱ ña va̱xi o̱n vása koni̱ ñó'ó ka̱ ña, ta ya'a ndi'i ña. Ta saá ñii ki̱vi̱ ña va̱xi o̱n koni̱ ñó'ó ka̱ ndee̱ va̱'a ña ká'a̱n ndoso yó no̱o̱ ni̱vi to̱'on ña káku no̱o̱ Níma̱ Ndios. Ta ñii ki̱vi̱ ña va̱xi o̱n koni̱ ñó'ó ka̱ ndee̱ va̱'a ña ká'a̱n yó inka̱ no̱o̱ to̱'on ña o̱n vása ní‑sakuá'á yó. Ta saá tuku ñii ki̱vi̱ ña va̱xi o̱n koni̱ ñó'ó ka̱ ndee̱ va̱'a ña kónó kúnda̱a̱ ini yó ñanda̱a̱ ña ni̱xi̱yo se'é.
46013009	Saá chi vitin o̱n vása kónó kúnda̱a̱ ini yó ñanda̱a̱ Ndios, ta ndasaá kuiti lo'o kúu ña xíni̱ yó vitin. Ta̱nda̱ vitin to̱'on ña káku no̱o̱ Níma̱ Ndios ña ká'a̱n ndoso yó no̱o̱ ni̱vi, kúma̱ni̱ ka̱ ña xi̱no̱ níí ndi'i ña chi̱tóni̱ Ndios taxi ra nda'a̱ yó.
46013010	Ta ñii ki̱vi̱ va̱xi tá kixaa̱ ña xi̱no̱ ndi'i ña ndixa ndino'o, ta ki̱vi̱ yó'o o̱n vása koni̱ ñó'ó ka̱ yó ña o̱n ta̱'án xi̱no̱ ndino'o.
46013011	Saá chi nda̱tán yóo ña va̱xi kua'no ñii ta̱lo'o, ta ñii ki̱vi̱ to̱nda̱a ra nduu ra ta̱a ta̱ká'no, saá yóo mi̱i yó ni̱vi na kándixa Jesucristo. Ta ki̱vi̱ xi̱kuu i̱ ta̱lo'o, ta saá xi̱ka̱'a̱n i̱ nda̱tán ká'a̱n ta̱lo'o, ta xi̱xani si̱ni̱ i̱ nda̱tán xáni si̱ni̱ ta̱lo'o. Ta saá tá ni̱to̱nda̱a i̱ ndu̱u i̱ ñii ta̱a ta̱ká'no, ta sa̱ndakoo i̱ ké'é i̱ nda̱tán ké'é ñii ta̱lo'o.
46013012	Ta yóo inka̱ to̱'on ña ndato̱'on i̱ xí'in ndó xa̱'a̱ ña saná'a i̱ ndó'ó ndasaá koo ña ki̱vi̱ va̱xi. Vitin o̱n vása kúchiño yó kunda̱a̱ va̱'a ini yó xa̱'a̱ ndi'i ñava̱'a ña chi̱tóni̱ Ndios, chi nda̱tán yóo ni̱vi na xíto no̱o̱ mi̱i no̱o̱ yu̱tátá ta xa kua̱'a̱n kuxána káa, saá yóo mi̱i yó vitin. Ta ndixa kixaa̱ ñii ki̱vi̱ ña nakutá'an yó xí'in Ndios ta koni káxín yó no̱o̱ ra. Ta ki̱vi̱ saá to̱nda̱a yó koni̱ ndino'o yó Ndios, ñii ki̱'va nda̱tán Ndios xa xíni̱ ndino'o ra mi̱i yó.
46013013	Yóo u̱ni̱ kúu ñava̱'a ña yóo xí'in yó ndi'i saá ki̱vi̱. Yóo ña ndáa ndino'o ini yó Ndios, yóo ña ndáti yó ndáa ini yó ndí Ndios kasa ndivi ra ña ki̱ndo̱o ra xí'in yó, ta yóo ña kí'vi ini yó xíni yó ni̱vi. Ta ña ndáya̱'ví ní ka̱ no̱o̱ ña u̱ni̱ ñava̱'a yó'o saá, kúu ña kí'vi ini yó xíni yó ni̱vi.
46014001	Va̱'a ná chikaa̱ ndó ndee̱ ña kuki'vi ini ndó koni tá'an ndó. Ta va̱'a xí'in ña ndino'o ini ndó ná ndukú ndó no̱o̱ Níma̱ Ndios ña saní'i ña ndó'ó ndi'i no̱o̱ ndee̱ va̱'a ña káku no̱o̱ ña. Ta ndee̱ va̱'a ña xíni̱ ñó'ó ní ka̱ ndukú ndó kúu ndee̱ ña ka̱'a̱n ndoso ndó no̱o̱ ni̱vi to̱'on ña káku no̱o̱ Níma̱ Ndios.
46014002	Saá chi tá kómí ndó ndee̱ va̱'a ña sa̱ní'i Níma̱ Ndios ndó'ó ña kúchiño ka̱'a̱n ndó inka̱ no̱o̱ to̱'on ña o̱n vása ní‑sakuá'á ndó, ta kuiti xí'in Ndios ká'a̱n ndó to̱'on yó'o, ta ni̱vi o̱n vása kúnda̱a̱ ini na to̱'on ká'a̱n ndó. Saá chi Níma̱ Ndios táxi ña ndí ká'a̱n ndó to̱'on ña ñó'o se'é no̱o̱ ni̱vi.
46014003	Ta tá kómí ndó ndee̱ va̱'a ña sa̱ní'i Níma̱ Ndios ña ká'a̱n ndoso ndó no̱o̱ ni̱vi to̱'on ña káku no̱o̱ Níma̱ Ndios, ta xí'in ña ká'a̱n ndoso ndó to̱'on yó'o, chíndeé ndó ni̱vi xa̱'a̱ ña vivíi kua'no na yichi̱ Jesucristo, ta chíkaa̱ ndó ndee̱ ini ni̱vi yó'o ña kútu̱ kundiko̱n na yichi̱ yó'o, ta ndása si̱i̱ ndó ini ni̱vi yó'o no̱o̱ ña yo̱'vi̱ xó'vi̱ na.
46014004	Tá kómí ndó ndee̱ va̱'a ña sa̱ní'i Níma̱ Ndios ndó'ó ña ká'a̱n ndó inka̱ no̱o̱ to̱'on ña o̱n vása ní‑sakuá'á ndó, ta saá ña ká'a̱n ndó to̱'on yó'o ndasaá kuiti chíndeé xí'in mi̱i ndó ña vivíi ka̱ kua'no ndó yichi̱ Jesucristo. Ta saá ni, tá kómí ndó ndee̱ va̱'a ña sa̱ní'i Níma̱ Ndios ndó'ó ña ká'a̱n ndoso ndó no̱o̱ ni̱vi to̱'on ña káku no̱o̱ Níma̱ Ndios, ta saá ña ká'a̱n ndó to̱'on yó'o chíndeé ña nañani yó xí'in náki̱'va̱ yó ña kua'no ka̱ na yichi̱ Jesucristo.
46014005	Yi̱'i̱ kóni i̱ ña ñii ñii ndó'ó kukomí ndó ndee̱ va̱'a ña saní'i Níma̱ Ndios ndó'ó ña kuchiño ka̱'a̱n ndó inka̱ no̱o̱ to̱'on ña o̱n vása ní‑sakuá'á ndó, ta ña ndixa kóni ní ka̱ i̱ kúu ña kukomí ndó ndee̱ va̱'a ña kuchiño ka̱'a̱n ndoso ndó no̱o̱ ni̱vi to̱'on ña káku no̱o̱ Níma̱ Ndios. Saá chi ndee̱ va̱'a yó'o kúu ña ndáya̱'ví ní ka̱ xa̱'a̱ ña chindeé ña nañani yó xí'in náki̱'va̱ yó ña va̱'a kua'no na yichi̱ Jesucristo. Saá chi tá ká'a̱n yó inka̱ no̱o̱ to̱'on ña o̱n vása ní‑sakuá'á yó, ta tá o̱n ko̱ó ni̱vi na kómí ndee̱ va̱'a ña nandaxin na yukía̱ kóni kachí to̱'on yó'o, ta to̱'on yó'o ña ká'a̱n yó o̱n chindeé ña inka̱ ni̱vi na kándixa Jesucristo.
46014006	Ta saá, nañani yó xí'in náki̱'va̱ yó, tá xaa̱ i̱ no̱o̱ ndó tá ka̱'a̱n i̱ xí'in ndó inka̱ no̱o̱ to̱'on ña o̱n vása kúnda̱a̱ ini ndó, ta nda̱ lo'o o̱n vása ndáya̱'ví to̱'on yó'o no̱o̱ ndó. Ta ña ndáya̱'ví ka̱ no̱o̱ ndó'ó kúu ña nandaxin i̱ no̱o̱ ndó to̱'on ña sa̱nati̱vi Níma̱ Ndios no̱o̱ i̱, án ka̱'a̱n i̱ xí'in ndó'ó xa̱'a̱ ña kónó kunda̱a̱ ini ndó ñanda̱a̱ Ndios, án ndato̱'on i̱ xí'in ndó'ó to̱'on ña káku no̱o̱ Níma̱ Ndios, án ndato̱'on i̱ xí'in ndó to̱'on ña va̱'a sáná'a xa̱'a̱ yichi̱ Jesucristo.
46014007	Saá chi kúnda̱a̱ ini yó ndí tá yóo ni̱vi na o̱n vása káxín tívi tila̱lí, án o̱n vása káxín sáká'a na arpa, ta ni̱vi na xíni̱ so̱'o ñayó'o o̱n vása kúnda̱a̱ ini na ndá yaa kúu ña xíni̱ so̱'o na.
46014008	Ta ñii ki̱'va saá, tá o̱n vása ndá'yi káxín tón trompeta tón kána ni̱vi ná kani tá'an no̱o̱ yóo kua̱chi, ta saá o̱n kúchiño kunda̱a̱ ini ni̱vi ndí xíni̱ ñó'ó kee na ko̱'o̱n na nakutá'an na xa̱'a̱ ña kani tá'an na no̱o̱ yóo kua̱chi.
46014009	To̱'on yó'o sáná'a ña mi̱i yó xa̱'a̱ ndee̱ va̱'a ña kómí sava yó ña ká'a̱n yó to̱'on ña o̱n vása ní‑sakuá'á yó. Saá chi tá ká'a̱n yó inka̱ no̱o̱ to̱'on ña o̱n vása kúnda̱a̱ ini ni̱vi na xíni̱ so̱'o to̱'on yó'o, ta nda̱tán yóo to̱'on ña ká'a̱n yó ndasaá kuiti no̱o̱ ta̱chi̱, saá yóo ña.
46014010	Ndixa yóo kua̱'a̱ ní no̱o̱ to̱'on ñoyívi yó'o, ta ndi'i saá no̱o̱ to̱'on yó'o ñii ñii ña ndáto̱'on káxín xí'in ni̱vi na kúnda̱a̱ ini ña'á.
46014011	Ta saá ni, tá o̱n vása kúnda̱a̱ ini i̱ to̱'on ña ká'a̱n ni̱vi, ta saá nda̱tán yóo ñii ta̱a ta̱ ñoo xíká ta̱ ká'a̱n inka̱ no̱o̱ to̱'on saá yóo i̱ xí'in ni̱vi yó'o, ta ni̱vi yó'o nda̱tán yóo ni̱vi na ñoo xíká saá yóo na xí'in i̱.
46014012	Ta saá ndó'ó, ni̱vi na kóni kukomí kua̱'a̱ ndee̱ va̱'a ña sání'i Níma̱ Ndios, va̱'a chikaa̱ ndó ndee̱ ndukú ndó no̱o̱ Níma̱ Ndios ña saní'i ña ndó'ó ndee̱ va̱'a ña chindeé ña nañani yó xí'in náki̱'va̱ yó ña va̱'a ka̱ kua'no na yichi̱ Jesucristo.
46014013	Ta saá ndi'i ni̱vi na kómí ndee̱ va̱'a ña ká'a̱n na inka̱ no̱o̱ to̱'on ña o̱n vása ní‑sakuá'á na, ni̱vi yó'o xíni̱ ñó'ó tuku ndukú na no̱o̱ Níma̱ Ndios ña saní'i ña ndee̱ va̱'a nda'a̱ na ña kuchiño nandaxin na to̱'on yó'o.
46014014	Ta yi̱'i̱, tá ká'a̱n i̱ xí'in Ndios inka̱ no̱o̱ to̱'on ña o̱n vása ní‑sakuá'á i̱, ta ndixa xí'in ndasaá kuiti níma̱ i̱ ká'a̱n i̱ xí'in ra, ta vará o̱n vása kúnda̱a̱ ini i̱ to̱'on ña ká'a̱n i̱.
46014015	Ta saá, ¿yu kúu ñava̱'a ke'é i̱? Tá ká'a̱n i̱ xí'in Ndios, ta va̱'a ná ka̱'a̱n níma̱ i̱ to̱'on ña o̱n vása ní‑sakuá'á i̱, ni o̱n vása kúnda̱a̱ ini i̱. Ta saá tuku va̱'a ná ka̱'a̱n i̱ xí'in Ndios to̱'on ña kúu ña kúnda̱a̱ ini i̱. Ta ñii ki̱'va saá, tá xíta i̱ yaa ña kísa ká'no i̱ Ndios, ta va̱'a ná kata níma̱ i̱ yaa yó'o xí'in to̱'on ña o̱n vása ní‑sakuá'á i̱, ni o̱n vása kúnda̱a̱ ini i̱. Ta saá tuku va̱'a ná kata i̱ yaa xí'in to̱'on ña kúu ña kúnda̱a̱ ini i̱.
46014016	Ta ñii ki̱'va saá mi̱i ndó, tá kísa ká'no ndó Ndios xí'in to̱'on ña ndasaá kuiti níma̱ ndó ká'a̱n xí'in ra, ta ni̱vi na o̱n vása kúnda̱a̱ ini to̱'on ña ká'a̱n ndó, ni̱vi yó'o o̱n kúchiño ñii káchí xí'in ndó kasa ká'no na Ndios, ki̱vi̱ ká'a̱n ndó táxi ndó ña táxa'vi ña'á nda'a̱ ra.
46014017	Vará to̱'on yó'o ña ká'a̱n ndó ña o̱n vása ní‑sakuá'á ndó kúu to̱'on va̱'a ña ndixa táxi ña táxa'vi ña'á nda'a̱ Ndios, ta to̱'on yó'o o̱n vása chíndeé ña ni̱vi ña kua'no ka̱ na yichi̱ Jesucristo, chi o̱n vása kúnda̱a̱ ini na to̱'on ña ndasaá kuiti níma̱ ndó ká'a̱n xí'in Ndios.
46014018	Ta yi̱'i̱, táxi i̱ ña táxa'vi nda'a̱ Ndios chi sa̱ní'i ra yi̱'i̱ ndee̱ va̱'a ña ká'a̱n i̱ to̱'on ña o̱n vása ní‑sakuá'á i̱, ta kua̱'a̱ ní ka̱ yichi̱ no̱o̱ ndi'i ndó'ó ká'a̱n i̱ to̱'on yó'o xí'in Ndios.
46014019	Ta saá ni, tá ki̱vi̱ nákutá'an i̱ xí'in ni̱vi na kándixa Jesucristo xa̱'a̱ ña kísa ká'no ndi̱ Ndios, ta kusii̱ ní ka̱ ini i̱ ña ka̱'a̱n i̱ vará o̱'o̱n to̱'on ña kúchiño kunda̱a̱ ini ni̱vi na xíni̱ so̱'o ña, no̱o̱ ña ka̱'a̱n i̱ u̱xu̱ mil to̱'on ña nda̱ lo'o o̱n vása kúnda̱a̱ ini ni̱vi xíni̱ so̱'o na.
46014020	Ndó'ó ni̱vi na kándixa Jesucristo, va̱'a ná koo ndó nda̱tán yóo naválí na o̱n ta̱'án sakuá'á ke'é kua̱'a̱ ní ña o̱n vá'a, ta saá ni, o̱n kani si̱ni̱ ka̱ ndó nda̱tán xáni si̱ni̱ naválí yó'o. Saá chi xíni̱ ñó'ó kani si̱ni̱ ndó nda̱tán xáni si̱ni̱ ni̱vi ná'no na xa vivíi xa̱'no yichi̱ Jesucristo.
46014021	No̱o̱ ñii xiiña to̱'on Ndios ña ni̱taa na xi̱na̱'á, Ndios ka̱chí ra saá: “Ñii ki̱vi̱ ña va̱xi, xí'in inka̱ no̱o̱ to̱'on ña ká'a̱n ni̱vi na ñoo xíká ka̱'a̱n i̱ xí'in ni̱vi nañoo i̱, ta koni̱ ñó'ó i̱ yu'u̱ ni̱vi na táku̱ ñoo xíká xa̱'a̱ ña ka̱'a̱n i̱ xí'in nañoo i̱. Ta saá ni, nañoo i̱ o̱n kua'a na chikaa̱ so̱'o na to̱'on ña ka̱'a̱n i̱ xí'in na”, saá ka̱chí Ndios.
46014022	Ta saá kúnda̱a̱ ini yó ndí tá kómí yó ndee̱ va̱'a ña ká'a̱n yó inka̱ no̱o̱ to̱'on ña o̱n vása ní‑sakuá'á yó, ta ñayó'o o̱n si̱ví seña ña sáná'a no̱o̱ ni̱vi na kándixa Jesucristo kúu ña, ta ndee̱ va̱'a yó'o kúu seña ña sáná'a no̱o̱ ni̱vi na o̱n xi̱in kandixa Jesucristo ndí ta̱a ta̱ndeé ní kúu Ndios. Ta ndee̱ va̱'a ña kúchiño ka̱'a̱n ndoso yó no̱o̱ ni̱vi to̱'on ña káku no̱o̱ Níma̱ Ndios, ñayó'o kúu xa̱'a̱ ña chindeé ña ni̱vi na kándixa Jesucristo, ta o̱n si̱ví xa̱'a̱ ña chindeé ña ni̱vi na o̱n vása kándixa Jesucristo kúu ña.
46014023	Ta saá ni, ndó'ó, ni̱vi na kándixa Jesucristo, ki̱vi̱ nákutá'an ndó ña kísa ká'no ndó Ndios, tá kixaa̱ ni̱vi na o̱n ta̱'án kunda̱a̱ ini xa̱'a̱ yichi̱ Jesucristo, án kixaa̱ ni̱vi na o̱n vása kándixa Jesucristo, ta nayó'o xíni̱ so̱'o na to̱'on ña xa síín síín no̱o̱ ká'a̱n ñii ñii ndó, ta nayó'o o̱n vása kúnda̱a̱ ini na to̱'on yó'o, ¿án o̱n ndixa xáni si̱ni̱ ni̱vi yó'o ndí nasána kúu ndi'i ndó'ó?
46014024	Ta saá ni, ki̱vi̱ nákutá'an ndó'ó, ni̱vi na kándixa Jesucristo, ña kísa ká'no ndó Ndios, ta ká'a̱n ndoso ndó to̱'on ña káku no̱o̱ Níma̱ Ndios, ta saá tá kixaa̱ ni̱vi na o̱n ta̱'án kunda̱a̱ ini xa̱'a̱ yichi̱ Jesucristo, án ni̱vi na o̱n vása kándixa ra, ta saá to̱'on Ndios yó'o xíto ndoso ña níma̱ ni̱vi yó'o, ta chíndeé ña na xa̱'a̱ ña kunda̱a̱ ini na ndí na ndíso kua̱chi kúu na.
46014025	Tá xíni̱ so̱'o na to̱'on Ndios ña ká'a̱n ndó xí'in na, ta saá Ndios sanati̱vi ra no̱o̱ na ndi'i ña ñó'o se'é níma̱ na. Ta saá kuxítí na xa̱'a̱ ña kasa to̱'ó na Ndios, ta ka̱'a̱n na xí'in ndó, kachí na saá: “Ndixa Ndios yóo ra xí'in ndó'ó”, kachí na xí'in ndó.
46014026	Nañani yó xí'in náki̱'va̱ yó, ki̱vi̱ nákutá'an ndó ña kísa ká'no ndó Ndios, saá va̱'a ke'é ndó: Lo'o ndó'ó kata ndó yaa ña kasa ká'no ndó Ndios, ta lo'o ndó'ó saná'a ndó xa̱'a̱ yichi̱ Jesucristo, ta lo'o ndó'ó ndato̱'on ndó xa̱'a̱ ña sánati̱vi Ndios no̱o̱ ndó, ta lo'o ndó'ó ka̱'a̱n ndó inka̱ no̱o̱ to̱'on ña o̱n vása ní‑sakuá'á ndó, ta lo'o ndó'ó nandaxin ndó ña kóni kachí to̱'on yó'o. Ta ndi'i ña ké'é ndó saá xíni̱ ñó'ó kuu ña ña chindeé ni̱vi na kándixa Jesucristo ña kua'no ka̱ na yichi̱ ra.
46014027	Ta xa̱'a̱ ñayó'o, tá kómí ndó ndee̱ va̱'a ña sa̱ní'i Níma̱ Ndios ndó'ó ña táxi ka̱'a̱n ndó inka̱ to̱'on ña o̱n vása ní‑sakuá'á ndó, ta saá ñii ñii ndó ka̱'a̱n, ta ndasaá kuiti nda̱ o̱vi̱ ndó a̱nda̱ u̱ni̱ ndó ka̱'a̱n. Ta xíni̱ ñó'ó koo ni̱vi na kómí ndee̱ va̱'a ña nandaxin na yukía̱ kóni kachí to̱'on ña ká'a̱n ndó.
46014028	Tá o̱n ko̱ó ni̱vi na kúchiño nandaxin yu kúu ña kóni kachí to̱'on ña ká'a̱n ndó, ta saá va̱'a ka̱ ná o̱n ka̱'a̱n ndó to̱'on yó'o no̱o̱ ni̱vi ki̱vi̱ nákutá'an ndó xa̱'a̱ ña kísa ká'no ndó Ndios, ta ndasaá kuiti ka̱'a̱n ndó to̱'on yó'o xí'in Ndios no̱o̱ o̱n ko̱ó ni̱vi.
46014029	Ta ndó'ó naprofeta, na kómí ndee̱ va̱'a ña ká'a̱n ndoso ndó to̱'on ña káku no̱o̱ Níma̱ Ndios, va̱'a ndasaá kuiti nda̱ o̱vi̱ a̱nda̱ u̱ni̱ ndó'ó ka̱'a̱n ndoso ndó to̱'on Ndios yó'o no̱o̱ ni̱vi ki̱vi̱ nákutá'an ndó ña kísa ká'no ndó Ndios. Ta ndó'ó, ni̱vi na xíni̱ so̱'o to̱'on ña ká'a̱n naprofeta, xíni̱ ñó'ó kani va̱'a si̱ni̱ ndó xa̱'a̱ to̱'on yó'o, án ndixa to̱'on Ndios kúu ña, án o̱n si̱ví to̱'on Ndios kúu ña.
46014030	Tá ñíndichi ñii ndó'ó ká'a̱n ndoso ndó to̱'on ña káku no̱o̱ Níma̱ Ndios, tá mií saá inka̱ ndó'ó náki'in ndó to̱'on ña sa̱nati̱vi Ndios no̱o̱ ndó, ta saá, va̱'a ná o̱n ka̱'a̱n ka̱ ta̱ ñíndichi, ta ná taxi ra ña koni̱ so̱'o ndi'i ni̱vi to̱'on ña sa̱kán sa̱nati̱vi Ndios.
46014031	Ta ndó'ó na kómí ndee̱ va̱'a ña ká'a̱n ndoso ndó no̱o̱ ni̱vi to̱'on ña káku no̱o̱ Níma̱ Ndios, ta va̱'a ñii ñii ndó ya'a ndó ka̱'a̱n ndó. Ta saá ndi'i ni̱vi na nákutá'an ña kísa ká'no na Ndios, sakuá'á na to̱'on Ndios yó'o ta chikaa̱ ña ndee̱ ini na.
46014032	Ndó'ó na kúu naprofeta na kómí ndee̱ va̱'a ña ká'a̱n ndoso ndó no̱o̱ ni̱vi to̱'on ña káku no̱o̱ Níma̱ Ndios, ndó'ó kúchiño ndó ka'nda chiño ndó no̱o̱ yu'u̱ ndó ña chikaa̱ ini ndó ama va̱'a ndato̱'on ndó to̱'on yó'o no̱o̱ ni̱vi.
46014033	Saá chi ki̱vi̱ ña nákutá'an yó ña kísa ká'no yó Ndios, o̱n vása kúsii̱ ini Ndios ña ñii síso̱ ká'a̱n ndi'i yó, ta nda̱ ñii ni̱vi o̱n vása kúnda̱a̱ ini na ña xíni̱ so̱'o na. Ta nda̱ víka̱, Ndios kúsii̱ ini ra ndí nákutá'an yó xí'in ñato̱'ó ní ini yó ta vivíi kísa ká'no yó ra. Ta xa̱'a̱ ñayó'o, ndi'i mi̱i yó ni̱vi na kándixa Jesucristo, tá ki̱vi̱ nákutá'an yó ñii ñii ñoo xa̱'a̱ ña kísa ká'no yó Ndios,
46014034	ta náña'a̱ ná nákutá'an yó'o, xíni̱ ñó'ó tási̱ín koo yu'u̱ ná. Saá chi náña'a̱ xíni̱ ñó'ó kasa ni̱no̱ xí'in mi̱i ná, ñii ki̱'va nda̱tán yóo ña xá'nda chiño nda̱yí ña kísa to̱'ó yó.
46014035	Tá yóo ña kóni náña'a̱ sakuá'á ná, ta va̱'a kundati ná ta̱nda̱ naxaa̱ ná ve'e ná, ta saá va̱'a nda̱ka̱ to̱'on ná yii̱ ná. Saá chi ña sákuka'an xí'in mi̱i ná kúu ña ká'a̱n náña'a̱ yó'o no̱o̱ ni̱vi na nákutá'an xa̱'a̱ ña kísa ká'no na Ndios.
46014036	Ta ndó'ó, o̱n vá'a kuña̱'a ini ndó, chi xíni̱ ñó'ó naká'án ndó ndí o̱n si̱ví ndó'ó kúu nano̱ó na̱ki'in to̱'on Ndios, ni o̱n si̱ví ndasaá kuiti ndó'ó kúu na ta̱xi Ndios to̱'on ra nda'a̱.
46014037	Ta ndó'ó na xáni si̱ni̱ ndí Níma̱ Ndios sa̱ní'i ña ndee̱ va̱'a nda'a̱ ndó ña kúchiño ndó ka̱'a̱n ndoso ndó no̱o̱ ni̱vi to̱'on ña káku no̱o̱ Níma̱ Ndios, ¿án xáni si̱ni̱ ndó ndí chútú ní ini ndó xí'in Níma̱ Ndios?, ta saá xíni̱ ñó'ó nakoni ndó ndí to̱'on ña ndáto̱'on i̱ xí'in ndó kúu to̱'on ña xá'nda chiño mi̱i Jesucristo, Ta̱a ta̱Ká'no no̱o̱ yó.
46014038	Tá yóo sava ndó'ó na o̱n xi̱in chikaa̱ so̱'o to̱'on yó'o ña ndáto̱'on i̱ xí'in ndó, ta inka̱ ndó'ó, va̱'a ná o̱n chikaa̱ so̱'o ndó to̱'on ni̱vi na o̱n xi̱in chikaa̱ so̱'o to̱'on i̱.
46014039	Ta saá, nañani yó xí'in náki̱'va̱ yó, na kándixa Jesucristo, va̱'a ná chikaa̱ ndó ndee̱ ña ndukú ndó no̱o̱ Níma̱ Ndios ña saní'i ña ndó'ó ndee̱ va̱'a ña ka̱'a̱n ndoso ndó no̱o̱ inka̱ ni̱vi to̱'on ña káku no̱o̱ Níma̱ Ndios. Ta, tá yóo sava ndó'ó na kómí ndee̱ va̱'a ña ká'a̱n ndó inka̱ no̱o̱ to̱'on ña o̱n vása ní‑sakuá'á ndó, ta inka̱ sava ndó'ó o̱n ka'nda chiño ndó no̱o̱ nayó'o ña o̱n vá'a ka̱'a̱n na to̱'on yó'o.
46014040	Ta saá, tá ki̱vi̱ ña nákutá'an ndó xa̱'a̱ ña kísa ká'no ndó Ndios, ta ña xíni̱ ñó'ó ní kúu ña vivíi ta xí'in ñato̱'ó ní kasa ká'no ndó ra.
46015001	Nañani yó xí'in náki̱'va̱ yó, vitin va̱'a naká'án ndó'ó to̱'on va̱'a xa̱'a̱ Jesucristo ña xa ni̱ka̱'a̱n ndoso i̱ no̱o̱ ndó. To̱'on ña xa ka̱ndixa ndó kúu ña, ta̱nda̱ vitin yóo kútu̱ ndó kándixa ndó to̱'on va̱'a yó'o.
46015002	Ta xa̱'a̱ ña ndino'o ini ndó kándixa ndó to̱'on va̱'a xa̱'a̱ Jesucristo ña ni̱ka̱'a̱n ndoso i̱ no̱o̱ ndó, tá o̱n sandakoo ndó kándixa ndó to̱'on yó'o, ta ndixa Ndios saka̱ku ra ndó'ó ki̱vi̱ ña va̱xi. Tá o̱n si̱ví ñanda̱a̱ kúu ñayó'o, níkúu, ta saá ña ma̱ni̱ kúu ña ka̱ndixa ndó Jesucristo.
46015003	Ta yi̱'i̱, xa sa̱ná'a i̱ ndó'ó mi̱i to̱'on ña xíni̱ ñó'ó ní ka̱ xa̱'a̱ Jesucristo, ña kúu to̱'on ña na̱ki'in i̱ no̱o̱ ra. To̱'on yó'o káchí ña saá: Ñii ki̱'va nda̱tán yóo ña káchí to̱'on Ndios ña ni̱taa na xi̱na̱'á, Jesucristo ni̱xi'i̱ ra xa̱'a̱ kua̱chi yó,
46015004	ta sa̱ndúxu̱n na yi̱kí ko̱ñu ra, ta ti̱xin ña u̱ni̱ ki̱vi̱, na̱taku̱ ra. Ndi'i ñayó'o ki̱sa ndivi ña ña káchí to̱'on Ndios ña ni̱taa na xi̱na̱'á.
46015005	Tá ndi̱'i na̱taku̱ Jesucristo, ta na̱ti̱vi ra no̱o̱ ta̱Pedro, ta saá tuku na̱ti̱vi ra no̱o̱ na̱kutá'an ndi'i nata̱a na xi̱kuu na u̱xu̱ o̱vi̱ ni̱xika xí'in ra.
46015006	Ta saá na̱ti̱vi ra no̱o̱ na̱kutá'an o̱'o̱n ciento ni̱vi na xi̱ndiko̱n sa̱ta̱ ra. Ta̱nda̱ vitin kua̱'a̱ ní nayó'o táku̱ ka̱ na, vará lo'o na xa ni̱xi'i̱.
46015007	Ta saá na̱ti̱vi Jesucristo no̱o̱ ta̱Santiago, ta tuku na̱ti̱vi ra no̱o̱ na̱kutá'an ndi'i naapóstol.
46015008	Ta ndi̱'i ku̱ndivi ñayó'o, ta saá ni̱ya'a kua̱'a̱ ní ki̱vi̱, ta ni̱ti̱vi ra no̱o̱ yi̱'i̱. Ta saá nda̱tán yóo ñii ta̱a ta̱ ka̱ku ki̱vi̱ tá o̱n vása ndáti ni̱vi, saá yóo i̱, saá chi ndu̱u i̱ ta̱apóstol ki̱vi̱ ña o̱n vása ndáti ni̱vi.
46015009	Ta saá ta̱a ta̱ ni̱no̱ ní ka̱ kúu i̱ no̱o̱ ndi'i naapóstol. Ta o̱n vása kómí i̱ nda̱yí ña sakunaní na yi̱'i̱ “apóstol”, chi xi̱na̱'á ni̱xika i̱ sa̱xo̱'vi̱ ní i̱ ni̱vi na kúu nave'e ndino'o Ndios chi kándixa na Jesucristo.
46015010	Ta saá ni, Ndios ke̱'é ra ká'no ní ñava̱'a xí'in i̱, chi na̱ka̱xin ra yi̱'i̱ kuu i̱ ta̱apóstol. Ta o̱n si̱ví ña ma̱ni̱ kúu ña Ndios ke̱'é ra ñava̱'a yó'o xí'in i̱. Saá chi nda̱ ki̱vi̱ ki̱xá'á i̱ ki̱sa chiño i̱ ta̱nda̱ vitin, ndeé ní ka̱ kísa chiño i̱ no̱o̱ ña kísa chiño inka̱ naapóstol. Ta ndixa o̱n si̱ví xí'in ndee̱ mi̱i i̱ kúu ña kísa ndivi i̱ chiño, ta Ndios sa̱ní'i ra yi̱'i̱ ndee̱ va̱'a ra, ta xí'in ndee̱ yó'o kísa ndivi i̱ chiño ra.
46015011	Ta saá ni, án yi̱'i̱ kúu ta̱a ta̱ ká'a̱n ndoso no̱o̱ ndó to̱'on va̱'a xa̱'a̱ Jesucristo, án inka̱ naapóstol kúu na ká'a̱n ndoso to̱'on yó'o no̱o̱ ndó, ta ñii kúu to̱'on ña ká'a̱n ndoso ndi̱ no̱o̱ ndó, ta to̱'on yó'o kúu ña xa ka̱ndixa ndó.
46015012	Ta to̱'on ña ká'a̱n ndoso ndi̱ no̱o̱ ndó káchí ña ndí ndixa Jesucristo ni̱xi'i̱ ra ta na̱taku̱ ra. Ta saá, ¿nda̱chun sava ndó'ó ká'a̱n ndó, káchí ndó saá: “Táná kixaa̱ ña kivi̱ ni̱vi, ta nda̱ ñii ki̱vi̱ o̱n nataku̱ ka̱ na”?, káchí ndó.
46015013	Ta o̱n si̱ví ñanda̱a̱ kúu to̱'on yó'o ña ká'a̱n sava ndó'ó. Saá chi tá nda̱ ñii ni̱vi o̱n vása nataku̱ na, ta ni Jesucristo o̱n vása ní‑nataku̱ ra, níkúu.
46015014	Tá o̱n si̱ví ñanda̱a̱ kúu ña na̱taku̱ Jesucristo, níkúu, ta nda̱ lo'o o̱n vása ndáya̱'ví to̱'on ña ká'a̱n ndoso ndi̱ no̱o̱ ndó, ni o̱n vása ndáya̱'ví ña ka̱ndixa ndó ra.
46015015	Tá ndixa o̱n vása ní‑nataku̱ Jesucristo, níkúu, ta ni̱vi na vatá kúu ndi̱, chi ni̱ka̱'a̱n ndi̱ Ndios sa̱nataku̱ ra Jesucristo. Tá o̱n si̱ví ñanda̱a̱ kúu ña ndixa nataku̱ ni̱vi na ni̱xi'i̱, ta ñayó'o sáná'a ndí Ndios o̱n vása ní‑sanataku̱ ra Jesucristo, níkúu.
46015016	Tuku ká'a̱n i̱ saá: Tá o̱n ndixa nataku̱ ni̱vi na ni̱xi'i̱, ta ñayó'o kóni kachí ña ndí o̱n vása ní‑nataku̱ Jesucristo, níkúu.
46015017	Tá o̱n vása ní‑nataku̱ Jesucristo, níkúu, ta saá ña ma̱ni̱ kúu ña ka̱ndixa ndó ra, ta̱nda̱ vitin ndíso ka̱ ndó kua̱chi no̱o̱ Ndios.
46015018	Tá o̱n vása ní‑nataku̱ Jesucristo, níkúu, ta ñayó'o kóni kachí ña ndí ni̱vi na kándixa ra tá ni̱xi'i̱ nayó'o, ta nda̱ ñii ki̱vi̱ o̱n nataku̱ na, ta ndi'i xa̱'a̱ nayó'o, níkúu.
46015019	Ta mi̱i yó, tá ndáa ini yó ndí ña kándixa yó Jesucristo kúu ña ndáya̱'ví ndasaá kuiti ñoyívi yó'o, ta nda̱ lo'o o̱n vása ndáti yó nataku̱ yó ta kutaku̱ yó xí'in Ndios ñoyívi ni̱no, ta saá ¡ndixa ni̱vi na ndá'ví ní ka̱ kuu yó no̱o̱ ndi'i ni̱vi ñoyívi yó'o!
46015020	Ta o̱n si̱ví saá, chi ña ndixa ndino'o kúu ña ni̱xi'i̱ Jesucristo, ta Ndios sa̱nataku̱ ña'á ra. Ta saá Jesucristo yóo ra nda̱tán yóo ñano̱ó ña sákee ni̱vi no̱o̱ ndi'i ña ni̱chi'i na, chi kúu ra ta̱a ta̱no̱ó na̱taku̱ no̱o̱ ndi'i ni̱vi na ni̱xi'i̱.
46015021	Ta xa̱'a̱ ña o̱n vá'a ke̱'é ñii la̱á ta̱a kui̱ya̱ xi̱na̱'á, ndee̱ ña xá'ni ni̱vi ki̱xaa̱ ña ñoyívi yó'o, ta saá ndi'i ni̱vi xíni̱ ñó'ó kivi̱ na. Ta saá, xa̱'a̱ ñava̱'a ke̱'é ñii la̱á ta̱a, ta̱ kúu ta̱a ta̱ ni̱xi'i̱ ta na̱taku̱ ra, ndi'i ni̱vi na ni̱xi'i̱ nataku̱ na ñii ki̱vi̱ ña va̱xi.
46015022	Ta xa̱'a̱ ña ndi'i ni̱vi kúu nasa̱'ya ñani síkuá ta̱a ta̱no̱ó Adán, ta saá ndi'i ni̱vi ñii kúu na xí'in ra, ta saá xíni̱ ñó'ó kivi̱ ndi'i na. Ta saá ni, ndi'i ni̱vi na ñii yóo xí'in Jesucristo, ndixa sanataku̱ ra na ña ndino'o kutaku̱ na xí'in ra.
46015023	Ta vivíi, nda̱tán chi̱tóni̱ Ndios, saá koo ña nataku̱ ñii ñii ni̱vi. Saá chi Jesucristo xi̱kuu ta̱a ta̱no̱ó na̱taku̱ no̱o̱ na ni̱xi'i̱. Ta saá, tá kixaa̱ ki̱vi̱ ndikó Jesucristo ñoyívi yó'o, ta sanataku̱ ra ndi'i ni̱vi na kándixa ra ña kutaku̱ na xí'in ra ndi'i saá ki̱vi̱.
46015024	Tá ndi̱'i sa̱nataku̱ ra ndi'i ni̱vi yó'o, ta kixaa̱ ki̱vi̱ sondí'í ñoyívi, ta Jesucristo sandi'i ra xa̱'a̱ ndi'i saá no̱o̱ ndee̱ ná'no ña o̱n vá'a, ta sandi'i ra xa̱'a̱ ndi'i inka̱ na xá'nda chiño, na kúu na o̱n vása kísa to̱'ó Ndios. Ta saá Jesucristo taxi ra nda̱yí nda'a̱ Yivá yó Ndios ña ka'nda chiño ra.
46015025	Saá koo, chi Jesucristo xíni̱ ñó'ó ka'nda chiño ra no̱o̱ ndi'i ni̱vi ta no̱o̱ ndi'i ña ku̱va̱'a, ta saá kundivi ta̱nda̱ ku̱ndeé ra no̱o̱ ndi'i ndee̱ ña sáa̱ ini xíni ña'á, ta̱nda̱ chi̱kaa̱ ni̱no̱ ra ndi'i ñayó'o ti̱xin xa̱'a̱ ra.
46015026	Tá kixaa̱ ki̱vi̱ ña xa kundeé Jesucristo no̱o̱ ndi'i ñayó'o, ta ndee̱ ña sondí'í sandi'i ra xa̱'a̱ kúu ndee̱ ña xá'ni ni̱vi.
46015027	Saá chi to̱'on Ndios ña ni̱taa na xi̱na̱'á, káchí ña saá: “Ndios chi̱kaa̱ ni̱no̱ ra ndi'i ña yóo ñoyívi ti̱xin xa̱'a̱ ta̱a yó'o”, káchí to̱'on Ndios. Ta mi̱i yó kúnda̱a̱ ini yó ndí to̱'on yó'o o̱n vása kóni kachí ña ndí mi̱i Ndios chikaa̱ ni̱no̱ xí'in mi̱i ra ti̱xin xa̱'a̱ Jesucristo. Chi mi̱i Ndios kúu ta̱a ta̱ chikaa̱ ni̱no̱ ndi'i ña yóo ku̱va̱'a ti̱xin xa̱'a̱ ta̱yó'o.
46015028	Ta saá kixaa̱ ki̱vi̱ tá Jesucristo naki'in ra ndi'i nda̱yí no̱o̱ ndi'i ña yóo, ta mi̱i Jesucristo kasa ni̱no̱ xí'in mi̱i ra no̱o̱ Ndios, xa̱'a̱ ña Ndios nduu ra ta̱a ta̱ká'no ndino'o, ta̱a ta̱ xá'nda chiño no̱o̱ ndi'i ña yóo ndi'i saá ñoyívi.
46015029	Sava ndó'ó na kándixa Jesucristo kúu ni̱vi na xa chi̱chi tuku xa̱'a̱ ni̱vi na xa ni̱xi'i̱, chi xáni si̱ni̱ ndó ndí saá chindeé ndó nayó'o. Ta saá ni, tá o̱n vása kándixa ndó ndí nataku̱ ni̱vi na ni̱xi'i̱, ta, ¿nda̱chun chi̱chi ndó xa̱'a̱ ni̱vi yó'o?
46015030	Ta mi̱i ndi̱, tá o̱n si̱ví ña ndixa kúu ña nataku̱ ni̱vi na ni̱xi'i̱, níkúu, ta saá ña ma̱ni̱ kúu ña ñii ñii ki̱vi̱ táxi xí'in mi̱i ndi̱ no̱o̱ ña yi̱yo ní a̱nda̱ ña kivi̱ ndi̱.
46015031	Nañani yó xí'in náki̱'va̱ yó, ña ndixa kúu ña ndí ñii ñii ki̱vi̱ táku̱ i̱ xí'in ña yi̱yo ní kivi̱ i̱. Ta saá tuku ña ndixa kúu ña chútú ñasi̱i̱ ini i̱ chi xa̱'a̱ chiño ña ki̱sa ndivi i̱ no̱o̱ ndó, kándixa ndó Jesucristo vitin.
46015032	Ta xa ni̱xo̱'vi̱ ní i̱ ñoo Éfeso yó'o, ta nda̱tán yóo ña ka̱ni tá'an i̱ xí'in kiti̱ tíyukú, saá ni̱ndo'o i̱. Ta saá, tá o̱n si̱ví ñanda̱a̱ kúu ña nataku̱ ni̱vi na ni̱xi'i̱, ta, ¿ndasaá ndáya̱'ví ña yo̱'vi̱ ni̱xo̱'vi̱ i̱ yó'o? Tá ñanda̱a̱ kúu ña o̱n nataku̱ yó, níkúu, ta va̱'a ka̱ ke'é yó nda̱tán ké'é ni̱vi ñoyívi yó'o na o̱n vása kándixa Jesucristo, chi nayó'o ká'a̱n na, káchí na saá: “Vitin ná kuxu yó ta ná ko'o yó, chi taa̱n kivi̱ yó”, saá ká'a̱n ni̱vi yó'o.
46015033	O̱n taxi ndó ña sandá'ví na ndó'ó, ta naká'án ndó ña kóni kachí ñii to̱'on ndíchí ña káchí saá: “Tá náta'an va̱'a ní yó xí'in ni̱vi na kúu na o̱n vá'a ini, ta yi̱yo ní sanoo na ini mi̱i yó ke'é yó ña o̱n vá'a nda̱tán yóo ña ké'é na”, saá káchí ñii to̱'on ndíchí ña xíni̱ yó.
46015034	Ta vitin si'na vivíi kani si̱ni̱ ndó, ta nandikó ini ndó, ta o̱n ke'é ka̱ ndó ña o̱n vá'a, ta tuku kundiko̱n ndó yichi̱ va̱'a. Yóo sava ndó'ó na o̱n ta̱'án kunda̱a̱ va̱'a ini xa̱'a̱ Ndios, ta xa̱'a̱ ña lo'o ní xíni̱ ndó Ndios, va̱'a ná kuka'an no̱o̱ ndó.
46015035	Yóo sava ndó'ó na nda̱ka̱ to̱'on ndi̱'i̱, kachí ndó saá: “¿Ndasaá nataku̱ ni̱vi na ni̱xi'i̱? ¿Ndasaá koo yi̱kí ko̱ñu na?”, kachí ndó, nda̱ka̱ to̱'on ndó ndi̱'i̱.
46015036	¡Ta to̱'on ña kí'ví kúu ñayó'o! Chi kani si̱ni̱ ndó ndasaá yóo ndiki̱n trigo. Tá chí'i yó ndiki̱n yó'o, ta ti̱xin ño'o̱ xíni̱ ñó'ó ta̱'yi̱ ña, ta saá kuchiño taxi ña ndu̱ta̱ inka̱ trigo xa̱á.
46015037	Ta ndiki̱n trigo ña chí'i yó o̱n vása ñii kúu ña xí'in trigo xa̱á ña ndúta̱. Ta nda̱ yukú ña chí'i yó, án ndiki̱n trigo kúu ña, án inka̱ no̱o̱ ña chí'i yó kúu ña, ta ña ndúta̱ no̱o̱ ña chi̱'i yó o̱n vása ka̱ ñii kúu ña xí'in ña chi̱'i yó.
46015038	Saá chi Ndios chi̱ndú'u̱ ra ndí ñii ñii no̱o̱ ña chí'i yó ndúta̱ ñayó'o, ta ñii ñii no̱o̱ ña ndúta̱ yó'o, síín ná'a ña.
46015039	Ta nda̱tán yóo kua̱'a̱ ní no̱o̱ ña chí'i yó, saá yóo kua̱'a̱ ní no̱o̱ yi̱kí ko̱ñu, ta xa síín síín yóo ñii ñii ña. Saá chi xa síín yóo ña kúu yi̱kí ko̱ñu ni̱vi, ta xa síín yóo ña kúu yi̱kí ko̱ñu kiti̱, ta xa síín yóo ña kúu yi̱kí ko̱ñu tísaa, ta xa síín yóo yi̱kí ko̱ñu tia̱ká.
46015040	Ta saá tuku xa síín yóo yi̱kí ko̱ñu ña kómí ni̱vi na táku̱ ñoyívi yó'o, ta xa síín yóo ña kómí ndi'i ña táku̱ ñoyívi ni̱no. Saá chi yóo ñava̱'a livi ká'no ña kómí yi̱kí ko̱ñu ni̱vi na táku̱ ñoyívi yó'o, ta yóo inka̱ no̱o̱ ñava̱'a livi ká'no kómí ndi'i ña táku̱ ñoyívi ni̱no.
46015041	Ta yóo ñava̱'a livi ká'no kómí ño̱'o ña yé'e ndiví, ta yóo ñava̱'a livi ká'no kómí yo̱o̱ ña yé'e ñoó, ta yóo inka̱ ñava̱'a livi ná'no kómí ki̱mi. Ta o̱n si̱ví ñii kúu ñava̱'a livi ná'no ña kómí ndi'i ki̱mi, chi xa síín xa síín kúu ñava̱'a kómí ñii ñii ki̱mi.
46015042	Ñayó'o sáná'a ña mi̱i yó ndasaá nduu yi̱kí ko̱ñu yó ki̱vi̱ nataku̱ yó no̱o̱ ña ni̱xi'i̱ yó. Chi tá kixaa̱ ña kivi̱ yó, ta yi̱kí ko̱ñu yó ndu̱xu̱n ña ti̱xin ño'o̱, ta nda̱tán yóo ña tá'yi̱ ndiki̱n ña chi̱'i ni̱vi ti̱xin ño'o̱, saá ta̱'yi̱ yi̱kí ko̱ñu yó. Ta ki̱vi̱ nataku̱ yó, ta inka̱ ñaxa̱á nduu yi̱kí ko̱ñu yó, ta ñaxa̱á yó'o nda̱ ñii ki̱vi̱ o̱n ndi'i xa̱'a̱ ña. Ta nda̱ víka̱, ndixa kutaku̱ ndino'o ña ndi'i saá ki̱vi̱.
46015043	Tá kixaa̱ ña kivi̱ yó ta sandúxu̱n na yi̱kí ko̱ñu yó, ta yi̱kí ko̱ñu yó'o ña o̱n vása táku̱ ka̱, o̱n si̱ví ña livi kuu ña. Ta saá ni, ki̱vi̱ nataku̱ yó, ta yi̱kí ko̱ñu naki'in ñii ñii yó ndixa ña kukomí ñava̱'a livi ká'no kuu ña. Saá chi yi̱kí ko̱ñu yó ña ndu̱xu̱n, ña vitá kuu ñayó'o, ta yi̱kí ko̱ñu yó xa̱á naki'in yó, ña kukomí ndee̱ ndino'o kuu ña.
46015044	Ta ki̱vi̱ táku̱ yó ñoyívi yó'o ndasaá kuiti yi̱kí ko̱ñu ni̱vi kúu ña kómí yó. Ta, tá kixaa̱ ña kivi̱ yó, ta yi̱kí ko̱ñu yó yó'o ndu̱xu̱n ña ti̱xin ño'o̱. Ta tá kixaa̱ ña nataku̱ yó, ta saá naki'in yó inka̱ no̱o̱ yi̱kí ko̱ñu ña kuu kuenda ñoyívi ni̱no, ta nda̱ ñii ki̱vi̱ o̱n ndi'i ka̱ xa̱'a̱ yi̱kí ko̱ñu yó yó'o. Saá chi ñii no̱o̱ kúu yi̱kí ko̱ñu kómí yó ñoyívi yó'o vitin, ta inka̱ no̱o̱ kuu yi̱kí ko̱ñu naki'in yó ki̱vi̱ nataku̱ yó.
46015045	Ñii xiiña no̱o̱ to̱'on Ndios ña ni̱taa na xi̱na̱'á káchí ña saá: “Ndios ki̱sa va̱'a ra ta̱a ta̱no̱ó ta̱ kúu ta̱Adán, ta ta̱xi ra ña ndu̱u ra ni̱vi táku̱”, káchí to̱'on Ndios. Ta Jesucristo, ta̱a ta̱ sákunaní yó “ta̱Adán sondí'í”, ta̱yó'o ndu̱u mi̱i níma̱ ndino'o táku̱, ta táxi ña ndí kutaku̱ ndino'o ni̱vi.
46015046	Ta saá kúnda̱a̱ ini yó ndí si'na kómí yó yi̱kí ko̱ñu ña xíni̱ ñó'ó yó kutaku̱ yó ñoyívi yó'o, ta saá kivi̱ yó. Ta saá kixaa̱ ki̱vi̱ nataku̱ yó ta naki'in yó yi̱kí ko̱ñu ña taxi Ndios nda'a̱ yó ña kúu kuenda ñoyívi ni̱no, ta nda̱ ñii ki̱vi̱ o̱n ndi'i xa̱'a̱ yi̱kí ko̱ñu yó'o.
46015047	Kui̱ya̱ xi̱na̱'á ní Ndios ti̱in ra yaa̱ no̱o̱ ño'o̱, ta xí'in yaa̱ yó'o ki̱sa va̱'a ra ta̱a ta̱no̱ó. Ta inka̱ no̱o̱ ta̱a, ta̱ kúu Jesucristo, ta̱yó'o ke̱e ra ñoyívi ni̱no ta ki̱xaa̱ ra no̱o̱ ño'o̱ yó'o.
46015048	Ta saá ndi'i ni̱vi na táku̱ ñoyívi yó'o kómí na yi̱kí ko̱ñu na nda̱tán ni̱xi̱yo yi̱kí ko̱ñu ta̱a ta̱no̱ó, ta̱ kúu ta̱a ta̱ ku̱va̱'a xí'in yaa̱ no̱o̱ ño'o̱. Ta ndi'i ni̱vi na kutaku̱ ñoyívi ni̱no kukomí na inka̱ no̱o̱ yi̱kí ko̱ñu na, chi nda̱tán yóo yi̱kí ko̱ñu Jesucristo ki̱vi̱ na̱taku̱ ra, saá koo yi̱kí ko̱ñu nayó'o.
46015049	Ta nda̱tán ni̱xi̱yo ta̱a ta̱no̱ó ta̱ ku̱va̱'a xí'in yaa̱ no̱o̱ ño'o̱, saá yóo ndi'i mi̱i yó vitin. Ta ñii ki̱vi̱ va̱xi nda̱tán yóo Jesucristo, ta̱a ta̱ ke̱e ñoyívi ni̱no, saá koo ndi'i yó, ni̱vi na kándixa Jesucristo.
46015050	Nañani yó xí'in náki̱'va̱ yó, kóni i̱ ña kunda̱a̱ ini ndó ndí yi̱kí ko̱ñu ña kómí yó vitin ñoyívi yó'o, o̱n kívi ki̱'vi ña kutaku̱ ña ñoyívi ni̱no no̱o̱ xá'nda chiño Ndios. Saá chi yi̱kí ko̱ñu ña kómí yó ñoyívi yó'o, ñii ki̱vi̱ kutá'yi̱ ña ta ndi'i xa̱'a̱ ña, ta o̱n kuchiño kundeé ña kutaku̱ ña xí'in yó ñoyívi ni̱no no̱o̱ o̱n kívi koo nda̱ ñii ña tá'yí ta nda̱ ñii ña ndí'i xa̱'a̱.
46015051	Vitin ndáto̱'on i̱ xí'in ndó xa̱'a̱ ñii ña chi̱tóni̱ Ndios ta si'na chi̱kaa̱ se'é ra ña no̱o̱ ni̱vi, ta vitin ta̱xi ra ña kúnda̱a̱ ini yó ndí ndi'i mi̱i yó ni̱vi na kándixa Jesucristo o̱n kivi̱ ndi'i yó ñii ki̱vi̱ ña va̱xi. Ta saá ni, ndi'i saá yi̱kí ko̱ñu mi̱i yó ndixa nasama ña, chi ñii ñii yó naki'in yó yi̱kí ko̱ñu xa̱á.
46015052	Ta ñii kama xa̱ndi̱ko̱n nasama ña saá. Saá chi ki̱vi̱ sondí'í ñoyívi yó'o tá mi̱i koni̱ so̱'o ni̱vi ña ndá'yi tón trompeta, ta ñii kama kuiti, nda̱tán yóo ña ñii nákuáni yó ta nákoto yó, saá kama nataku̱ ni̱vi na ka̱ndixa Jesucristo na ni̱xi'i̱, ta naki'in na yi̱kí ko̱ñu xa̱á, ña nda̱ ñii ki̱vi̱ o̱n ndi'i xa̱'a̱. Ta saá ni̱vi na kándixa Jesucristo na táku̱ ka̱ ñoyívi yó'o ki̱vi̱ saá, ñii kama nasama na, chi nduu na ni̱vi na naki'in yi̱kí ko̱ñu xa̱á ña nda̱ ñii ki̱vi̱ o̱n ndi'i xa̱'a̱.
46015053	Saá chi yi̱kí ko̱ñu ña kómí yó ñoyívi yó'o kúu ña ta̱'yi̱ ki̱vi̱ kivi̱ yó, ta o̱n vása koo ña ndi'i saá ki̱vi̱ ña va̱xi. Ta xíni̱ ñó'ó naki'in yó yi̱kí ko̱ñu yó ña xa̱á ña nda̱ ñii ki̱vi̱ o̱n vása ta̱'yi̱ ta kutaku̱ ña xí'in yó ndi'i saá ki̱vi̱.
46015054	Tá kixaa̱ ki̱vi̱ ña xa na̱ki'in yó yi̱kí ko̱ñu yó ña xa̱á ña nda̱ ñii ki̱vi̱ o̱n vása ta̱'yi̱, ta xa ndu̱u yó ni̱vi na kutaku̱ ndi'i saá ki̱vi̱ ña va̱xi, ta xí'in ñayó'o kundivi to̱'on Ndios ña ni̱taa na xi̱na̱'á, ña káchí saá: “Xa ndi̱'i xa̱'a̱ ndee̱ ña xá'ni ni̱vi, chi Ndios ku̱ndeé ra no̱o̱ ndee̱ yó'o.
46015055	Ta saá, ¿mí kúchiño ka̱ ndee̱ ña xá'ni ni̱vi satakué'e̱ ña na? Ta, ¿mí kúchiño ka̱ ndee̱ ña xá'ni?, chi o̱n ko̱ó ka̱ ndee̱ kukomí ña no̱o̱ ni̱vi”, saá káchí to̱'on Ndios.
46015056	Xíni̱ yó ndí ndee̱ ña xá'ni ni̱vi xi̱komí ña nda̱yí satakué'e̱ ña mi̱i yó xa̱'a̱ ña o̱n vá'a ké'é yó, chi ya'vi ña o̱n vá'a ké'é yó kúu ña xíni̱ ñó'ó kivi̱ yó. Ta xa̱'a̱ ña ndáto̱'on nda̱yí Ndios, kúnda̱a̱ ini yó yu kúu ña o̱n vá'a, ta kúnda̱a̱ ini yó ndí kivi̱ yó xa̱'a̱ kua̱chi ña ndíso yó no̱o̱ Ndios.
46015057	Ta saá ni, táxi yó ña táxa'vi ña'á nda'a̱ Ndios, chi xa̱'a̱ ña kándixa yó Jesucristo, ta ñii yóo yó xí'in ra, Ndios táxi ra ña kundeé yó no̱o̱ ndee̱ ña xá'ni, ta ndixa kutaku̱ yó xí'in Ndios ndi'i saá ki̱vi̱.
46015058	Ña̱kán kía̱, nañani yó xí'in náki̱'va̱ yó, ndino'o kandixa ndó Jesucristo ta kútu̱ kundiko̱n ndó yichi̱ ra. O̱n taxi ndó ña inka̱ ni̱vi nasama na ini ndó, ta ndi'i saá ki̱vi̱ taxi xí'in mi̱i ndó ña kasa ndivi ndó chiño Jesucristo, Ta̱a ta̱Ká'no no̱o̱ yó. Saá chi xíni̱ yó ndí nda̱ ñii chiño ña kísa ndivi yó no̱o̱ ra, o̱n si̱ví chiño ña ma̱ni̱ kúu ña.
46016001	Ta vitin kóni i̱ ndato̱'on i̱ xí'in ndó xa̱'a̱ si̱'ún ña nákaya ndi̱ xa̱'a̱ ña chindeé ña ni̱vi nandá'ví na kándixa Jesucristo, na táku̱ ñoo Jerusalén. Ta kóni i̱ ña vitin kasa ndivi ndó ñii ki̱'va nda̱tán xa xa̱'nda chiño i̱ no̱o̱ ni̱vi na kándixa Jesucristo, na táku̱ kua̱'a̱ ñoo estado Galacia, na kúu na nákutá'an xa̱'a̱ ña kísa ká'no na Ndios.
46016002	Ta saá ki̱vi̱ no̱ó ñii ñii semana, ñii ñii ndó'ó xíni̱ ñó'ó tava síín ndó si̱'ún ña chindeé ndó ni̱vi na kándixa Jesucristo na táku̱ ñoo Jerusalén. Ñii ki̱'va nda̱tán yóo si̱'ún náki'in ñii ñii ndó xa̱'a̱ chiño ké'é ndó, saá tava síín ndó lo'o no̱o̱ si̱'ún yó'o. Ta saá ki̱vi̱ xaa̱ i̱ no̱o̱ ndó, xa koo ti'va ndi'i si̱'ún, ta o̱n vása ñii kama nakaya ndó ndi'i ña mi̱i ki̱vi̱ saá.
46016003	Ta va̱'a naka̱xin ndó sava nañani yó, ña kuiso na si̱'ún ña nakaya ndó, ta ko̱'o̱n na ñoo Jerusalén, ta nataxi na si̱'ún yó'o nda'a̱ ni̱vi na kándixa Jesucristo ñoo yó'o. Ta yi̱'i̱, ki̱vi̱ xaa̱ i̱ no̱o̱ ndó, ta taa i̱ tutu ña ko̱'o̱n xí'in nañani yó yó'o ña ndakuii̱n i̱ xa̱'a̱ na.
46016004	Tá yóo xa̱'a̱ ña ko̱'o̱n i̱ xí'in nañani yó yó'o ñoo Jerusalén, ta va̱'a ko̱'o̱n i̱ xí'in na.
46016005	Ta yi̱'i̱, si'na xíni̱ ñó'ó ya'a i̱ kua̱'a̱ ñoo estado Macedonia, ta saá xaa̱ i̱ koto i̱ ndó'ó ñoo Corinto.
46016006	Ta ki̱vi̱ xaa̱ i̱ no̱o̱ ndó, ta va ñii kua̱'a̱ ki̱vi̱ koo i̱ xí'in ndó, ta ndásana koo i̱ xí'in ndó ndi'i saá yo̱o̱ vi̱xin. Ta saá kóni i̱ ña kuchiño chindeé ndó yi̱'i̱ xí'in ña xíni̱ ñó'ó no̱o̱ i̱ ña ko̱'o̱n i̱ inka̱ xiiña no̱o̱ xíni̱ ñó'ó ko̱'o̱n i̱.
46016007	Ta ki̱vi̱ xaa̱ i̱ koo i̱ xí'in ndó, ta o̱n xi̱in i̱ ña ñii kama kee i̱ ko̱'o̱n i̱ inka̱ xiiña. Saá chi kóni i̱ na'á koo i̱ xí'in ndó, tá taxi Ndios ke'é i̱ saá.
46016008	Ta vitin kindo̱o i̱ ñoo Éfeso yó'o a̱nda̱ kixaa̱ ki̱vi̱ kana viko̱ Pentecostés.
46016009	Saá chi vitin Ndios ta̱xi ra no̱o̱ i̱ ña kasa ndivi i̱ kua̱'a̱ ní chiño va̱'a xa̱'a̱ Jesucristo ñoo yó'o. Tá mií saá yóo kua̱'a̱ ní ni̱vi na sáa̱ ini xíni na yi̱'i̱, ta nayó'o o̱n xi̱in na ña kasa ndivi i̱ chiño va̱'a yó'o.
46016010	Ta xáku ndá'ví i̱ no̱o̱ ndó ndí táná xaa̱ ñani yó ta̱Timoteo no̱o̱ ndó, ta va̱'a naki'in ndó ra xa̱'a̱ ña ná kusii̱ ini ra koo ra xí'in ndó. Saá chi ta̱Timoteo ndixa kísa ndivi ra chiño Jesucristo ñii ki̱'va nda̱tán yóo chiño ña kísa ndivi i̱.
46016011	Ña̱kán kía̱ nda̱ ñii ndó'ó o̱n kani si̱ni̱ ndó ndí ta̱Timoteo yó'o kúu ra ta̱a ta̱ o̱n vása ndáya̱'ví. Ta nda̱ víka̱, va̱'a chindeé ndó ra ña kuchiño ndikó ra no̱o̱ i̱, chi yi̱'i̱ xí'in ndi'i inka̱ nañani yó na yóo xí'in i̱ ndáti ndi̱ ndí kixaa̱ ra no̱o̱ ndi̱.
46016012	Ta ñani yó ta̱Apolos, xa ni̱xaku ndá'ví ní i̱ no̱o̱ ra ña ko̱'o̱n ra xí'in nañani yó ña xaa̱ ra xí'in na no̱o̱ ndó, ta ni̱‑xiin ra ko̱'o̱n ra xí'in na vitin. Ta saá ni, ñii ki̱vi̱ ña kuna'a ra, ta kee ra ko̱'o̱n ra koto ra ndó'ó.
46016013	Ta ndó'ó, nañani yó xí'in náki̱'va̱ yó, koto va̱'a xí'in mi̱i ndó ña o̱n taxi ndó ndí nda̱ ñii ña o̱n vá'a chinda'á ña ndó'ó ña sandakoo ndó yichi̱ Jesucristo. Ta xíni̱ ñó'ó ndixa kútu̱ kundiko̱n ndó yichi̱ ra, ta nda̱ lo'o o̱n kuyi̱'ví ini ndó, ta chikaa̱ ní ndó ndee̱ ña kutaku̱ ndó nda̱tán kóni Jesucristo.
46016014	Ta ndi'i chiño ké'é ndó xa̱'a̱ nañani yó xí'in náki̱'va̱ yó na táku̱ ñoo Corinto xí'in ndó, ná kasa ndivi ndó ña xí'in ña ndixa kí'vi ini ndó xíni ndó na.
46016015	Nañani yó xí'in náki̱'va̱ yó, xa xíni̱ ndó ndí nave'e ta̱Estéfanas xi̱kuu nano̱ó ñoo estado Acaya na ka̱ndixa Jesucristo ta ndíko̱n na yichi̱ ra. Ta nayó'o ndixa táxi xí'in mi̱i na ña kísa ndivi na chiño ña chindeé na ni̱vi na kándixa Jesucristo.
46016016	Ta saá xáku ndá'ví i̱ no̱o̱ ndó'ó ña kasa ndivi ndó ña ndúkú ta̱Estéfanas yó'o xí'in nave'e ra no̱o̱ ndó. Ta ñii ki̱'va saá kasa ndivi ndó ña ndúkú ndi'i ni̱vi na ñii ki̱'va kísa chiño no̱o̱ Ndios nda̱tán ta̱Estéfanas xí'in nave'e ra kísa chiño na.
46016017	Yi̱'i̱ kúsii̱ ní ini i̱, chi xa ki̱xaa̱ ta̱Estéfanas, ta̱Fortunato ta xí'in ta̱Acaico no̱o̱ i̱ vitin. Nata̱a yó'o kísa ndivi na chiño ña chíndeé na yi̱'i̱, nda̱tán yóo chiño ña kóni ndó kasa ndivi ndó no̱o̱ i̱. Ta ndó'ó o̱n ki̱ví ke'é ndó saá chi xíká ní táku̱ ndó no̱o̱ i̱.
46016018	Ta nañani yó yó'o chi̱kaa̱ na ndee̱ ini i̱, ta chi̱kaa̱ na ndee̱ ini ndó'ó. Ta saá xíni̱ ñó'ó ndó naki'in va̱'a ndó nata̱a yó'o xí'in ñato̱'ó, ta ñii ki̱'va saá xíni̱ ñó'ó naki'in va̱'a ndó ndi'i ni̱vi na va̱'a kísa ndivi chiño Ndios nda̱tán kísa ndivi nata̱a yó'o.
46016019	Ta ndi'i ni̱vi na kándixa Jesucristo, na táku̱ kua̱'a̱ ní ñoo estado Asia yó'o, nayó'o tí'ví na to̱'on ña chindeé na ndó'ó. Ta ñani yó ta̱Aquila xí'in ki̱'va̱ yó ñáPriscila xí'in ndi'i inka̱ ni̱vi na kándixa Jesucristo na nákutá'an ve'e nayó'o xa̱'a̱ ña kísa ká'no na Ndios, ni̱vi yó'o tí'ví na to̱'on ña chindeé na ndó'ó, chi nayó'o xí'in ndó'ó ñii yóo ndó xí'in Jesucristo xa̱'a̱ ña kándixa ndó ra.
46016020	Ndi'i nañani yó xí'in náki̱'va̱ yó na táku̱ ñoo yó'o tí'ví na to̱'on ña chindeé na ndó'ó. Ta va̱'a ndi'i ndó'ó chindeé tá'an ndó, ta xí'in ñato̱'ó ní ini ndó chi̱to ndó no̱o̱ tá'an ndó.
46016021	Ta yi̱'i̱, ta̱Pablo, tí'ví i̱ to̱'on ña chindeé i̱ ndó'ó vitin. Ta to̱'on yó'o táa i̱ ña xí'in nda'a̱ mi̱i i̱.
46016022	Tá yóo ni̱vi na o̱n vása kí'vi ini xíni na Jesucristo, ta, ¡va̱'a nayó'o kuiso na chi'ña no̱o̱ Ndios! Ta ndúkú i̱ no̱o̱ Jesucristo, Ta̱a ta̱Ká'no no̱o̱ yó, káchí i̱ saá: “¡Ya̱chi̱ ní ndikó ún kixaa̱ tuku ún ñoyívi yó'o, Tata!”, káchí i̱ xí'in ra.
46016023	¡Ná ke'é Jesucristo kua̱'a̱ ní ñava̱'a xí'in ndó'ó!
46016024	Ta kí'vi ní ini i̱ xíni i̱ ndi'i ndó, chi kúu yó ni̱vi na kándixa Jesucristo, ta ñii yóo yó xí'in ra. Saá ná koo ña.
47001001	Yi̱'i̱, ta̱Pablo, kúu i̱ ñii ta̱apóstol ta̱ kísa chiño no̱o̱ Jesucristo, chi saá kóni Ndios, ta sa̱kuiso chiño ra yi̱'i̱. Ta táa i̱ tutu yó'o xí'in ñani yó ta̱Timoteo, ta tí'ví ndi̱ ña xaa̱ ña no̱o̱ ndó'ó, ni̱vi na kúu nave'e Ndios xa̱'a̱ ña kándixa ndó Jesucristo, ta kúu ndó ni̱vi na táku̱ ñoo Corinto, án kúu ndó ni̱vi na táku̱ kua̱'a̱ ka̱ ñoo ña ñó'o estado Acaya.
47001002	Ta Ndios Yivá yó xí'in Jesucristo Ta̱a ta̱Ká'no no̱o̱ yó, ¡ná taxi ra ña koo ñava̱'a ini ndó! Ta, ¡ná ke'é ra ñava̱'a xí'in ndó!
47001003	¡Na kasa ká'no yó Ndios, ta̱a ta̱ kúu Yivá Jesucristo, Ta̱a ta̱Ká'no no̱o̱ yó! Ta Yivá yó Ndios ndeé ní kúndá'ví ini ra xíni ra mi̱i yó, ta ndi'i saá ki̱vi̱ chíkaa̱ ra ndee̱ ini yó.
47001004	Ta saá, tá yóo tondíni, án tá yóo ñayo̱'vi̱ xó'vi̱ yó, ta Ndios chíkaa̱ ra ndee̱ ini mi̱i yó. Ta Ndios ké'é ra saá xí'in yó xa̱'a̱ ña kuchiño yó chikaa̱ yó ndee̱ ini ni̱vi tá kómí na tondíni, án tá yóo inka̱ ña xó'vi̱ na. Saá chi mi̱i ndee̱ ña chíkaa̱ Ndios ini yó, kúu ña kúchiño yó chikaa̱ yó ini ni̱vi na xó'vi̱.
47001005	Vará ndeé ní xó'vi̱ yó xa̱'a̱ ña ñii yóo yó xí'in Jesucristo, ta saá tuku náki'in yó kua̱'a̱ ní ndee̱ va̱'a ini yó xa̱'a̱ ña ñii yóo yó xí'in ra.
47001006	Ta saá mi̱i ndi̱, tá xó'vi̱ ndi̱, ta xa̱'a̱ ñava̱'a mi̱i ndó kúu ña. Saá chi ña yo̱'vi̱ xó'vi̱ ndi̱ kúu xa̱'a̱ ña Ndios chikaa̱ ra ndee̱ ini ndó ta chindeé ra ndó'ó ka̱ku ndó no̱o̱ ña yo̱'vi̱ xó'vi̱ ndó. Ta tá Ndios chíkaa̱ ra ndee̱ ini ndi̱, ta xa̱'a̱ ñava̱'a mi̱i ndó kúu ña, chi Ndios ké'é ra saá xí'in mi̱i ndi̱ xa̱'a̱ ña ñii ki̱'va saá chikaa̱ ndi̱ ndee̱ ini ndó'ó. Ta saá tá xó'vi̱ ndó ñii ki̱'va nda̱tán xó'vi̱ mi̱i ndi̱, ta kúchiño ndó va̱'a vivíi kundeé ini ndó xí'in ñayó'o.
47001007	Ndixa ndáa ini ndi̱ ndó'ó ña kútu̱ ndíko̱n ndó yichi̱ Jesucristo ta o̱n sandakoo ndó yichi̱ ra. Saá chi kúnda̱a̱ ini ndi̱ ñayó'o: tá yo̱'vi̱ xó'vi̱ ndó nda̱tán yo̱'vi̱ xó'vi̱ ndi̱, ta saá Ndios chikaa̱ ra ndee̱ ini ndó nda̱tán chíkaa̱ ra ndee̱ ini ndi̱.
47001008	Nañani yó xí'in náki̱'va̱ yó, kóni ndi̱ ña kunda̱a̱ ini ndó xa̱'a̱ ña ndeé ní ni̱xo̱'vi̱ ndi̱ ki̱vi̱ ni̱xi̱yo ndi̱ ñoo estado Asia. Yo̱'vi̱ ní ni̱xi̱yo ña ni̱xo̱'vi̱ ndi̱, ta̱nda̱ ni̱to̱nda̱a ndi̱ ña o̱n kundeé ka̱ ndi̱, níkúu, saá ví ni̱xo̱'vi̱ ndi̱. Ta o̱n vása ní‑xani ka̱ si̱ni̱ ndi̱ ña kutaku̱ ndi̱ no̱o̱ ña ni̱xo̱'vi̱ ndi̱.
47001009	Xa nda̱ ku̱nda̱a̱ ini ndi̱ ña ndixa kivi̱ ndi̱, níkúu. Saá ni̱xo̱'vi̱ ndi̱ xa̱'a̱ ña sakuá'á ndi̱ ña nda̱ lo'o o̱n kundaa ini ndi̱ ndí xí'in ndee̱ mi̱i ndi̱ kuchiño saka̱ku xí'in mi̱i ndi̱, ta nda̱ víka̱, sa̱kuá'á ndi̱ ña va̱'a ndáa ini ndi̱ Ndios, ta̱a ta̱ sánataku̱ ni̱vi na ni̱xi'i̱.
47001010	Ndixa Ndios xa sa̱ka̱ku ra mi̱i ndi̱ no̱o̱ ña yi̱yo ni̱xi̱yo kivi̱ ndi̱, níkúu, ta vitin ndíko̱n ra sáka̱ku tuku ra ndi̱'i̱. Ta ndáa ini ndi̱ ña saka̱ku ra ndi̱'i̱ ñii ñii ki̱vi̱ ña va̱xi.
47001011	Ta ndó'ó, tá ndíko̱n ka̱ ndó ndúkú ndó no̱o̱ Ndios ña chindeé ra ndi̱'i̱, ta saá ñii ñii ki̱vi̱ ña va̱xi Ndios saka̱ku ra ndi̱'i̱ no̱o̱ ña yi̱yo kivi̱ ndi̱. Tá kua̱'a̱ ní ndó'ó ná koo ndó ndukú ndó no̱o̱ Ndios xa̱'a̱ ndi̱'i̱, ta saá koo kua̱'a̱ ní ni̱vi taxi na ña táxa'vi ña'á nda'a̱ Ndios xa̱'a̱ ñava̱'a ke'é ra xí'in ndi̱.
47001012	Ta ña sákutú ini ndi̱ xí'in ñasi̱i̱ kúu ña xíni̱ ndi̱ ndí vivíi xi̱taku̱ ndi̱ xí'in ni̱vi na ndíko̱n yichi̱ ñoyívi, ta ndixa vivíi ka̱ xi̱taku̱ ndi̱ xí'in ndó'ó, ni̱vi na ndíko̱n yichi̱ Jesucristo. Ta o̱n si̱ví ñandíchí si̱ni̱ ni̱vi kúu ña ta̱xi xi̱taku̱ ndi̱ saá, ta ñava̱'a ña sa̱ní'i Ndios nda'a̱ ndi̱ kúu ña ta̱xi vivíi xi̱taku̱ ndi̱ no̱o̱ ndó'ó ta no̱o̱ ndi'i ni̱vi.
47001013	Ta xa̱'a̱ ñayó'o, no̱o̱ ndi'i tutu ña táa ndi̱ ta tí'ví ndi̱ xaa̱ ña nda'a̱ ndó, ta o̱n vása táa ndi̱ to̱'on ña o̱n kúchiño ndó ka'vi ndó, ni o̱n kúchiño ndó kunda̱a̱ ini ndó. Ta vará, vitin kúma̱ni̱ lo'o ña kunda̱a̱ ini ndó, ta ndáti i̱ ndí ki̱vi̱ ña va̱xi to̱nda̱a ndó ña kunda̱a̱ va̱'a ini ndó ndí ndixa kúu ndi̱ ni̱vi na nda̱a̱ ta na ndino'o ini.
47001014	Ta saá ki̱vi̱ ndikó Jesucristo ñoyívi yó'o, ta ndó'ó xa to̱nda̱a ndó ña ndixa kunda̱a̱ va̱'a ini ndó ndí yóo xa̱'a̱ ña kanóo síkón ñato̱'ó ndó no̱o̱ ndi̱'i̱, ta ñii ki̱'va saá yóo xa̱'a̱ ña kanóo síkón ñato̱'ó ndi̱ no̱o̱ ndó'ó.
47001015	Ta yi̱'i̱, xa̱'a̱ ña ndáa ini i̱ ndí ndixa saá ná kundivi ndi'i ñayó'o, ña ndixa xa̱ni si̱ni̱ i̱ kúu ña ko̱'o̱n i̱ koto i̱ ndó'ó o̱vi̱ yichi̱, níkúu. Ta saá nda̱ o̱vi̱ yichi̱ naki'in ndó ñava̱'a nda'a̱ Ndios xa̱'a̱ ña ndato̱'on i̱ to̱'on ra xí'in ndó, níkúu.
47001016	Saá chi ñano̱ó xa̱ni si̱ni̱ i̱ ndí ki̱vi̱ kee i̱ ko̱'o̱n i̱ nda̱ ñoo estado Macedonia, ta ko̱'o̱n i̱ chí yichi̱ ña yá'a ñoo Corinto xa̱'a̱ ña xaa̱ i̱ koto i̱ ndó'ó ta kindo̱o i̱ lo'o ki̱vi̱ xí'in ndó. Ta saá ki̱vi̱ kee i̱ ñoo Macedonia ta ndikó i̱, ta saá ya'a tuku i̱ chí ñoo Corinto xa̱'a̱ ña koto tuku i̱ ndó'ó, níkúu. Chi xa̱ni si̱ni̱ i̱ ndí ndó'ó kuchiño ndó chindeé ndó yi̱'i̱ xa̱'a̱ ña ndikó i̱ no'o̱ i̱ estado Judea, níkúu. Saá xa̱ni si̱ni̱ i̱ ke'é i̱, ta o̱n vása ní‑kuchiño kasa ndivi i̱ ña.
47001017	Ta saá ni, ¿án xáni si̱ni̱ ndó ndí o̱n si̱ví ña ndino'o ini i̱ kúu ña xa̱ni si̱ni̱ i̱ xaa̱ i̱ ñoo ndó koto i̱ ndó'ó? ¿Án xáni si̱ni̱ ndó ndí nda̱tán yóo ñii ta̱a ta̱ o̱vi̱ yu'u̱, ta̱ ndíko̱n yichi̱ ñoyívi yó'o, saá yóo i̱ no̱o̱ ndó? Chi ta̱ o̱vi̱ yu'u̱ yó'o ká'a̱n ra: “Ndixa ke'é i̱ saá”, ta yá'a ñii káni̱ lo'o ta kama násama ini ra, ta tuku ká'a̱n ra: “Ó'on, o̱n ke'é i̱ saá”, ta ta̱a yó'o o̱n si̱ví ta̱a ta̱nda̱a̱ kúu ra chi o̱n vása kísa ndivi ra to̱'on ña ká'a̱n ra.
47001018	Ndixa Ndios kúu ta̱a ta̱nda̱a̱, ta mi̱i Ndios yó'o ndákuii̱n ra xa̱'a̱ ndi̱ ndí o̱n si̱ví ni̱vi na o̱vi̱ yu'u̱ kúu ndi̱. Ta nda̱ víka̱, ndixa kúu ndi̱ ni̱vi nanda̱a̱ na kísa ndivi to̱'on ká'a̱n.
47001019	Saá chi nañani yó ta̱Timoteo xí'in ta̱Silvano ta xí'in yi̱'i̱ ni̱ka̱'a̱n ndoso ndi̱ no̱o̱ ndó xa̱'a̱ Jesucristo, ta̱a ta̱ kúu Sa̱'ya Ndios. Ta o̱n si̱ví ta̱a ta̱ o̱vi̱ yu'u̱ kúu Jesucristo. Ta ndi'i saá ki̱vi̱ ká'a̱n ra ñanda̱a̱, ta ndixa kísa ndivi ra to̱'on ña ká'a̱n ra.
47001020	Ta xí'in ña ke̱'é Jesucristo, xa ku̱ndivi ndi'i saá to̱'on ña ki̱ndo̱o Ndios xí'in ni̱vi kui̱ya̱ xi̱na̱'á. Ta vitin xa̱'a̱ ña táku̱ ndi̱ ini Jesucristo, ndixa yóo yu'ú ndi̱ xí'in Ndios, ta xa̱'a̱ ñayó'o chínóo síkón ndi̱ ñato̱'ó Ndios.
47001021	Ta Ndios ta̱xi ra ndí ndó'ó xí'in mi̱i ndi̱ ñii yóo yó xí'in Jesucristo ta kútu̱ ndíko̱n ndi'i yó yichi̱ ra. Ta Ndios xí'in Níma̱ ra sa̱kuiso chiño ra mi̱i yó ña kasa ndivi yó chiño ra.
47001022	Ta nda̱tán yóo toni̱ ña kómí kiti̱, ña sáná'a káxín no̱o̱ ni̱vi yu kúu xito'o rí, saá yóo Níma̱ Ndios xí'in yó. Saá chi ña táku̱ Níma̱ Ndios ini yó kúu ña sáná'a káxín ndí mi̱i yó kúu yó sa̱'ya Ndios. Ta ña táku̱ Níma̱ Ndios ini yó kúu ña kísa nda̱a̱ ndí ndixa naki'in yó ndi'i ñava̱'a ña ki̱ndo̱o Ndios taxi ra nda'a̱ sa̱'ya ra.
47001023	Ta ndúkú i̱ no̱o̱ Ndios ña ndakuii̱n ra xa̱'a̱ i̱ ndí ndixa kúu to̱'on ña káchí i̱ saá: xa̱'a̱ ña kí'vi ní ini i̱ xíni i̱ ndó'ó kúu xa̱'a̱ ña o̱n vása ní‑xaa̱ i̱ koto i̱ ndó'ó ñoo Corinto ki̱vi̱ saá. Saá chi ndixa ni̱‑xiin i̱ ka̱'a̱n i̱ to̱'on ña satakué'e̱ ini ndó.
47001024	Ta mi̱i ndi̱, o̱n vása yóo ini ndi̱ kuu ndi̱ ni̱vi na ndasaá kuiti ka'nda chiño no̱o̱ ndó ndasaá xíni̱ ñó'ó kasa ndivi ndó ñii ñii chiño xa̱'a̱ Jesucristo. Ta nda̱ víka̱, ñii káchí ndíko̱n ndi̱ kísa chiño ndi̱ xí'in ndó xa̱'a̱ ña ná koo ñasi̱i̱ ini ndó. Saá chi xa̱'a̱ ña ndino'o ini ndó kándixa ndó Jesucristo kúu ña kútu̱ ndíko̱n ndó yichi̱ ra, ta o̱n sandakoo ndó ña.
47002001	Ta saá xa̱'a̱ ña ni̱‑xiin i̱ sakuchuchú i̱ ini ndó'ó xí'in to̱'on kue̱'e̱, kúu ña chi̱kaa̱ ini i̱ ndí o̱n xaa̱ i̱ koto i̱ ndó'ó.
47002002	Chi táná níxaa̱ i̱ no̱o̱ ndó ta ndato̱'on i̱ xí'in ndó to̱'on ña sakuchuchú ini ndó'ó, níkúu, ta, ¿yu kúu ni̱vi kuchiño ndasa si̱i̱ ini i̱, níkúu? Ta ndixa o̱n ko̱ó inka̱ ni̱vi kuchiño ke'é saá.
47002003	Ta saá o̱n vása ní‑xaa̱ i̱ no̱o̱ ndó, ta xa̱ni si̱ni̱ i̱ ndí va̱'a ka̱ taa i̱ no̱o̱ tutu ña ti̱'ví i̱ ta ni̱xaa̱ ña nda'a̱ ndó. Ta tá va̱'a chikaa̱ so̱'o ndó to̱'on ña nda̱to̱'on i̱ xí'in ndó no̱o̱ tutu, ta saá ki̱vi̱ xaa̱ i̱ no̱o̱ ndó, ta o̱n kóo ka̱ xa̱'a̱ ña kuchuchú ini i̱ koni i̱ ndó'ó ki̱vi̱ saá, ta va̱'a kunakaa̱ ka̱ ñasi̱i̱ ini i̱ koni i̱ ndó'ó. Ta ndixa ndáa ini i̱ ndí ñii káchí ndó'ó kusii̱ ini ndó xí'in i̱.
47002004	Tá mií ni̱xi̱yo i̱ ni̱taa i̱ tutu yó'o ña xa na̱ki'in ndó, ta ni̱ndi'i ní ini i̱ xa̱'a̱ ndó, ta ni̱ta̱'vi̱ níma̱ i̱, ta xa̱ku i̱ xí'in ña ni̱xi̱ta̱ kua̱'a̱ ní táno̱o̱ i̱ xa̱'a̱ ndó. Ta o̱n si̱ví xa̱'a̱ ña sakuchuchú i̱ ini ndó kúu ña ni̱taa i̱ ña, ta xa̱'a̱ ña kóni i̱ kunda̱a̱ ini ndó ndí ndeé ní kí'vi ini i̱ xíni i̱ ndó'ó kúu ña ni̱taa i̱ ña.
47002005	Ta yóo ñii ta̱tá'an ndó ta̱ xa ke̱'é ña o̱n vá'a, ta xa̱'a̱ ñayó'o sa̱kuchuchú ra ini i̱, ta o̱n si̱ví kuiti yi̱'i̱ kúu ta̱a ta̱ sa̱kuchuchú ra ini, ta saá tuku sa̱kuchuchú ra ini ndi'i ndó'ó. (Xí'in to̱'on yó'o ña ká'a̱n i̱ xa̱'a̱ ra, o̱n si̱ví to̱'on ña sáya'a mi̱i i̱ ká'a̱n i̱ kúu ña.)
47002006	Ta saá vitin xa va̱'a, ta o̱n saxo̱'vi̱ ka̱ ndó ra. Saá chi kua̱'a̱ ní ndó'ó xa sa̱xo̱'vi̱ ndó ra xa̱'a̱ ña o̱n vá'a ke̱'é ra.
47002007	Ta vitin ndixa xíni̱ ñó'ó kasa ká'no ini ndó xa̱'a̱ ta̱yó'o no̱o̱ ña o̱n vá'a ke̱'é ra, ta ka̱'a̱n ndó xí'in ra ña ndasa va̱'a ndó ini ra, ko̱to̱ ña kuchuchú ní ini ra, ñayó'o to̱nda̱a ña kundeé ña no̱o̱ ra.
47002008	Ta saá xáku ndá'ví i̱ no̱o̱ ndó ña tuku saná'a káxín ndó no̱o̱ ra ña ndixa kí'vi ini ndó xíni ndó ra.
47002009	Tutu ña ni̱taa i̱ ña ni̱xaa̱ no̱o̱ ndó ña na̱ki'in ndó, xi̱kuu xa̱'a̱ ña xi̱to ndoso i̱ ndó'ó ña kunda̱a̱ ini i̱ án ndixa va̱'a chikaa̱ so̱'o ndó ña ndúkú i̱ no̱o̱ ndó ta kasa ndivi ndó ndi'i ña.
47002010	Ta tá yóo ni̱vi na kísa ká'no ini ndó'ó xa̱'a̱, ta yi̱'i̱, ñii ki̱'va saá kísa ká'no ini i̱ xa̱'a̱ ni̱vi yó'o. Vará o̱n vása xíni̱ i̱ án ndixa ni̱vi yó'o ke̱'é na ña o̱n vá'a xí'in i̱, ta saá ni, xa ki̱sa ká'no ini i̱ xa̱'a̱ na, ta mi̱i Jesucristo xíni ra ndí ndixa xa ke̱'é i̱ saá. Ta xa̱'a̱ ña chindeé i̱ mi̱i ndó kúu ña ke̱'é i̱ saá,
47002011	chi ni̱‑xiin i̱ taxi i̱ ndí ñaníma̱ ndiva̱'a ká'no Satanás sandá'ví ña mi̱i yó. Chi kúnda̱a̱ ini yó ndí níma̱ ndiva̱'a yó'o kútoo ní ña ké'é ña ndi'i no̱o̱ ña o̱n vá'a xí'in mi̱i yó.
47002012	Tá ni̱xaa̱ i̱ ñoo Troas xa̱'a̱ ña ka̱'a̱n ndoso i̱ to̱'on va̱'a xa̱'a̱ Jesucristo no̱o̱ ni̱vi, ta xa ku̱nda̱a̱ ini i̱ ndí Jesucristo xa na̱koná ra yichi̱ no̱o̱ i̱ xa̱'a̱ ña kuchiño ke'é i̱ saá.
47002013	Ta saá ni, ndí'i ní ini i̱, chi ni̱‑naní'i i̱ ñani yó ta̱Tito ñoo yó'o. Ta saá ni̱nda̱yi i̱ ni̱vi na kándixa Jesucristo ñoo Troas, ta ke̱e i̱ ndikó i̱, ta kixaa̱ i̱ ñoo estado Macedonia yó'o.
47002014	¡Vitin táxi ndi̱ ña táxa'vi ña'á nda'a̱ Ndios! Saá chi ta̱xi ra ña ñii yóo ndi̱ xí'in Jesucristo, ta nda̱tán yóo ni̱vi na kua̱'a̱n ndíko̱n sa̱ta̱ ta̱a ta̱ká'no ta̱ xa ku̱ndeé no̱o̱ ni̱vi na ka̱ni tá'an xí'in ra, saá yóo mi̱i ndi̱, ta kua̱'a̱n ndi̱ sa̱ta̱ ra no̱o̱ xíto kua̱'a̱ ní ni̱vi kua̱'a̱n ndi̱. Ta ña sákui̱ta̱ ní'nó ndi̱ to̱'on va̱'a xa̱'a̱ Jesucristo, nda̱tán yóo siko̱ ña támi ní xá'an, ta xíta̱ ní'nó ña ndi'i saá xiiña, saá yóo ña.
47002015	Ta no̱o̱ Ndios, yóo ndi̱ nda̱tán yóo siko̱ to̱'on va̱'a xa̱'a̱ Jesucristo ña támi ní xá'an. Ta siko̱ yó'o xíta̱ ní'nó ña no̱o̱ ndi'i ni̱vi, án ni̱vi na kua̱'a̱n yichi̱ no̱o̱ sáka̱ku Ndios kúu na, án ni̱vi na kua̱'a̱n yichi̱ no̱o̱ ndi'i xa̱'a̱ na kúu na.
47002016	Ta no̱o̱ ni̱vi na kua̱'a̱n yichi̱ no̱o̱ ndi'i xa̱'a̱ na, siko̱ yó'o nda̱tán yóo ta̱chi̱ ña xá'an tá'yí ta xá'ni ña, saá yóo ña. Ta no̱o̱ ni̱vi na kua̱'a̱n yichi̱ no̱o̱ sáka̱ku Ndios na, ta siko̱ yó'o nda̱tán yóo ta̱chi̱ ña xá'an támi ta táxi ña kutaku̱ ndino'o na, saá yóo ña. ¡Ta ndixa o̱n ko̱ó ni̱vi na ndasaá kuiti xí'in ndee̱ mi̱i na kúchiño kasa ndivi na chiño ña ka̱'a̱n ndoso na to̱'on Ndios no̱o̱ ni̱vi, chi chiño yo̱'vi̱ ní kúu ña!
47002017	Ta yóo sava ni̱vi na o̱n vása xí'in ña ndino'o ini na ká'a̱n ndoso na to̱'on Ndios, ta kuiti xa̱'a̱ ña kóni na ki'in ya'vi na kúu ña ká'a̱n ndoso na to̱'on Ndios. Ta mi̱i ndi̱, o̱n vása ké'é ndi̱ nda̱tán ké'é ni̱vi yó'o. Nda̱ víka̱, Ndios xíni̱ ra ndí xí'in ña ndino'o ini ndi̱ ká'a̱n ndoso ndi̱ to̱'on ra. Saá chi mi̱i Ndios ti̱'ví ra ndi̱'i̱ kasa ndivi ndi̱ chiño ra, ta mi̱i ndi̱ ñii yóo ndi̱ táku̱ ndi̱ xí'in Jesucristo.
47003001	¿Án xáni si̱ni̱ ndó ndí xí'in to̱'on yó'o tuku ki̱xá'á ndi̱ kísa ká'no xí'in mi̱i ndi̱? ¡O̱n vása saá! Vará yóo sava ni̱vi na xíni̱ ñó'ó tutu ña ndákuii̱n xa̱'a̱ na, ta ndó'ó xíni̱ káxín ndó ndi̱'i̱, ta o̱n vása xíni̱ ñó'ó ndi̱ tutu ña taa ndó'ó án ña taa inka̱ ni̱vi, ña ndákuii̱n ña xa̱'a̱ ndi̱.
47003002	Saá chi mi̱i ndó nda̱tán yóo tutu ña ni̱ka̱'yi̱ no̱o̱ níma̱ ndi̱, saá yóo ndó. Ta o̱n si̱ví ña se'é no̱o̱ ni̱vi kúu ña ká'a̱n to̱'on tutu yó'o, chi nda̱tán yóo tutu ña xíto ndi'i ni̱vi ta ká'vi na ña, saá yóo ña táku̱ ndó no̱o̱ ni̱vi.
47003003	Ta ndó'ó, xa̱'a̱ chiño ña xa ki̱sa ndivi ndi̱ no̱o̱ ndó, xa ndu̱u ndó ni̱vi na kándixa Jesucristo ta ndíko̱n ndó yichi̱ ra. Ta nda̱tán yóo tutu ña ndákuii̱n xa̱'a̱ chiño ña ki̱sa ndivi ndi̱ xí'in ndó, saá yóo ña ndasaá táku̱ ndó yichi̱ Jesucristo vitin. Ta tutu yó'o kúu ña ni̱taa mi̱i Jesucristo, ta o̱n vása ní‑taa ra xí'in tinta, chi Níma̱ mi̱i Ndios, ta̱a ta̱ ndino'o táku̱, kúu ña ka̱'yi ña'á. Ta o̱n vása ní‑ka'yi̱ ña no̱o̱ yu̱u̱, chi ni̱ka̱'yi̱ ña no̱o̱ níma̱ mi̱i ni̱vi.
47003004	Ta xa̱'a̱ ña ñii yóo ndi̱ xí'in Jesucristo, Ndios táxi ra ndí ndáa ini ndi̱ ndí ñandixa kúu ñayó'o.
47003005	Ta kuiti mi̱i ndi̱ o̱n vása kómí ndi̱ ndee̱ kasa ndivi ndi̱ chiño Ndios, ta mi̱i Ndios táxi ra ndee̱ ra ña kúchiño kasa ndivi ndi̱ chiño yó'o.
47003006	Ta xa̱'a̱ ña Ndios xa ta̱xi ra ndee̱ ra xí'in ñandíchí ra nda'a̱ ndi̱, vitin xa ti'va ndi̱ ña va̱'a kísa chiño ndi̱ no̱o̱ ra, chi vitin kísa chiño ndi̱ nda̱tán káchí to̱'on ñaxa̱á ña ki̱ndo̱o Ndios xí'in ni̱vi, ña káchí ndasaá kuchiño ni̱vi kutá'an va̱'a na xí'in Ndios. Ta ñaxa̱á yó'o o̱n si̱ví nda̱yí ña ni̱ka̱'yi̱ no̱o̱ yu̱u̱ xi̱na̱'á kúu ña, chi nda̱yí yó'o káchí ña ndí ndi'i ni̱vi xíni̱ ñó'ó kivi̱ na xa̱'a̱ ña o̱n vá'a ke̱'é na. Ta ñaxa̱á ña ki̱ndo̱o Ndios xí'in ni̱vi ká'a̱n ña ndí Níma̱ Ndios ña táku̱ ini ni̱vi na kándixa Jesucristo kúu Níma̱ ña táxi kutaku̱ ndino'o na ndi'i saá ki̱vi̱.
47003007	Kui̱ya̱ xi̱na̱'á ta̱Moisés na̱ki'in ra nda̱yí Ndios ta ñayó'o ni̱ka̱'yi̱ ña no̱o̱ yu̱u̱. Ta nda̱yí yó'o xá'nda chiño ña ndí xíni̱ ñó'ó kivi̱ ndi'i ni̱vi na o̱n vása kísa ndivi ndi'i ña. Ta saá ni, xí'in ndee̱ ká'no ña livi yé'e ña káku no̱o̱ Ndios ki̱xaa̱ nda̱yí yó'o no̱o̱ yuku̱ no̱o̱ ni̱xi̱yo ta̱Moisés. Ta ña ndeé ni̱ye'e yó'o ta̱xi ña ndí ndi'i mi̱i no̱o̱ ta̱Moisés ni̱ye'e ní ña, ta xa̱'a̱ ña ki̱ndo̱o ña yé'e yó'o no̱o̱ ra, naIsrael o̱n vása ní‑kuchiño na koto káxín na no̱o̱ ta̱Moisés. Ta saá ni, ña yé'e ña ni̱xi̱yo no̱o̱ ra kuee kuee ni̱nda̱'va̱ ndi'i ña. Vará ña ká'no ní ta livi ní yé'e kúu ndee̱ ña ki̱xaa̱ xí'in nda̱yí Ndios ña na̱ki'in ta̱Moisés kui̱ya̱ xi̱na̱'á,
47003008	ta ña ká'no ní ka̱ kúu ndee̱ ña livi ní ña ki̱xaa̱ xí'in to̱'on ñaxa̱á ña ki̱ndo̱o Ndios xí'in ni̱vi, ña ká'a̱n ndasaá kúchiño ni̱vi naki'in na Níma̱ Ndios kutaku̱ ña ini na.
47003009	Ndeé ní ká'no ñava̱'a livi xi̱kuu to̱'on ña na̱ki'in ta̱Moisés xi̱na̱'á, vará káchí ña ndí ndi'i ni̱vi xíni̱ ñó'ó kivi̱ na xa̱'a̱ kua̱chi na. Ta ña ndeé ní ká'no ta va̱'a ní ka̱ kúu to̱'on xa̱á, ña káchí ndasaá Ndios sánduu ra yó ni̱vi na ndii, na o̱n ko̱ó kua̱chi ndíso no̱o̱ ra.
47003010	Ndeé ní ká'no ñava̱'a livi xi̱kuu to̱'on Ndios ña na̱ki'in ta̱Moisés xi̱na̱'á, ta vitin ndeé ní ka̱ ká'no livi kúu to̱'on va̱'a xa̱á ña ki̱ndo̱o Ndios xí'in ni̱vi.
47003011	Vará ña ndeé ní va̱'a ká'no livi xi̱kuu nda̱yí Ndios ña na̱ki'in ta̱Moisés xi̱na̱'á, ta ndee̱ nda̱yí yó'o o̱n vása ní‑kundeé ña koo ña ndi'i saá ki̱vi̱. Ta saá ndixa ña ndeé ní ka̱ va̱'a ká'no livi kúu ñaxa̱á ña ki̱ndo̱o Ndios xí'in ni̱vi, chi ñayó'o kundeé ña koo ña ndi'i saá ki̱vi̱ ña va̱xi.
47003012	Ta xa̱'a̱ ña ndáa ini ndi̱ ndí nda̱ ñii ki̱vi̱ o̱n ndi'i xa̱'a̱ ñaxa̱á yó'o ña ki̱ndo̱o Ndios xí'in ni̱vi, o̱n vása yí'ví ndi̱, ta ká'a̱n ndoso káxín ndi̱ to̱'on Ndios no̱o̱ ni̱vi.
47003013	O̱n vása ké'é ndi̱ nda̱tán ke̱'é ta̱Moisés, chi ta̱yó'o xi̱nda̱si̱ no̱o̱ ra xí'in tiko̱to̱, ña ni̱‑taxi koto naIsrael ña yé'e no̱o̱ ra, ta ña yé'e yó'o lo'o lo'o ndí'i xa̱'a̱ ña.
47003014	Ta nda̱tán yóo tiko̱to̱ ña xi̱nda̱si̱ no̱o̱ ta̱Moisés, saá yóo ña sási no̱o̱ naIsrael, ña o̱n vása táxi ña kunda̱a̱ ini na ñanda̱a̱ Ndios. Ta saá nda̱ ki̱vi̱ vitin, tá ká'vi na to̱'on ña ki̱ndo̱o Ndios xí'in naIsrael xi̱na̱'á, ta o̱n vása kúchiño kunda̱a̱ ini na yukía̱ kóni kachí ña ká'vi na, chi ndasaá kuiti Jesucristo kúu ta̱a ta̱ kúchiño kindaa ña sási no̱o̱ ña kunda̱a̱ ini naIsrael ñanda̱a̱ Ndios.
47003015	Ta̱nda̱ ki̱vi̱ vitin, tá ká'vi naIsrael to̱'on Ndios ña ni̱taa ta̱Moisés xi̱na̱'á, ta nda̱tán yóo tiko̱to̱ ña ndási̱, saá yóo ña sási ini na, ta o̱n vása táxi ña kandixa na ñanda̱a̱.
47003016	Ta saá tá ni̱vi naIsrael kándixa na Jesucristo, ta ndixa mi̱i ra kíndaa ra ña sási ini ni̱vi yó'o.
47003017	Saá chi Jesucristo Ta̱a ta̱Ká'no no̱o̱ yó ñii kúu ra xí'in Níma̱ Ndios. Ta xa̱'a̱ ña táku̱ Níma̱ Ndios ini ni̱vi na kándixa Jesucristo, o̱n vása táku̱ ka̱ na ti̱xin ndee̱ ña o̱n vá'a, ta kómí na ndee̱ ña táku̱ ndíka̱ na yichi̱ ra.
47003018	Ta saá ndi'i mi̱i yó ni̱vi na ndíko̱n Jesucristo, o̱n vása yóo ka̱ yó nda̱tán yóo ni̱vi na táku̱ xí'in ña ndási̱ no̱o̱ na. Ta nda̱ víka̱, nda̱tán yóo ñii yu̱tátá ña yé'e xí'in ndee̱ ká'no ña livi Ndios, saá yóo mi̱i yó. Ta Níma̱ Ndios ñii ñii ki̱vi̱ ndása va̱'a ka̱ ña mi̱i yó, ta náki'in ka̱ yó ndee̱ ñava̱'a ká'no livi Ndios xa̱'a̱ ña to̱nda̱a yó nduu yó nda̱tán yóo Jesucristo.
47004001	Xa̱'a̱ ña ká'no ini Ndios, ke̱'é ra ñava̱'a xí'in mi̱i ndi̱, ña kúu ña sa̱kuiso chiño ra ndi̱'i̱ kasa ndivi ndi̱ chiño no̱o̱ ra. Ña̱kán kía̱ o̱n vása nákava ini ndi̱.
47004002	Ta xa chi̱kaa̱ ini ndi̱ ña nda̱ lo'o o̱n ke'é ndi̱ ña o̱n vá'a ña sakuka'an no̱o̱ ndi̱, ni o̱n vása ké'é se'é ndi̱ ña o̱n vá'a, ni o̱n vása sándá'ví ndi̱ ni̱vi xí'in to̱'on vatá, ta nda̱ lo'o o̱n vása násaka ndi̱ to̱'on Ndios xí'in to̱'on vatá. Ta nda̱ víka̱, mi̱i Ndios ndákuii̱n ra xa̱'a̱ ndi̱ ña kuiti ká'a̱n ndi̱ to̱'on nda̱a̱. Ta xa̱'a̱ ñayó'o ndi'i ni̱vi kúchiño kandixa na to̱'on ña ká'a̱n ndi̱, chi xíni̱ na ndí ni̱vi nanda̱a̱ kúu ndi̱.
47004003	Ta sava ni̱vi o̱n vása kúnda̱a̱ ini na to̱'on Ndios ña ká'a̱n ndoso ndi̱ no̱o̱ na, chi yóo ña sási ini na, ta nayó'o kúu ni̱vi na ndíko̱n kua̱'a̱n yichi̱ no̱o̱ ndi'i xa̱'a̱ na.
47004004	Ta ni̱vi yó'o na o̱n xi̱in kandixa to̱'on Ndios, yóo na nda̱tán yóo ni̱vi nakuáá nduchu̱ no̱o̱. Saá chi Satanás ña xá'nda chiño no̱o̱ yichi̱ o̱n vá'a ñoyívi yó'o, sási ña ini na. Ta xa̱'a̱ ñayó'o o̱n vása kúchiño na kunda̱a̱ ini na to̱'on va̱'a xa̱'a̱ Jesucristo, vará to̱'on yó'o nda̱tán yóo ño'o̱ livi ña yé'e no̱o̱ naa ñoó, saá yóo ña. Ta to̱'on yó'o ká'a̱n ña xa̱'a̱ Jesucristo, ta̱a ta̱ kómí ndi'i ndee̱ ká'no ña livi yé'e, chi ñii kúu ra xí'in Ndios.
47004005	Ta saá, ki̱vi̱ ká'a̱n ndoso ndi̱ to̱'on no̱o̱ ndó, ta to̱'on ña ká'a̱n ndi̱ o̱n si̱ví xa̱'a̱ ña kasa ká'no xí'in mi̱i ndi̱ kúu ña, ta kuiti ká'a̱n ndi̱ xa̱'a̱ ña kasa ká'no ndi̱ Jesucristo, ta ndáto̱'on ndi̱ ndí Jesucristo kúu Ta̱a ta̱Ká'no no̱o̱ ndi'i ña yóo ñoyívi. Ta ndáto̱'on ndi̱ xí'in ndó ndí kúu ndi̱ ni̱vi na kísa chiño no̱o̱ ndó, ta ké'é ndi̱ saá xa̱'a̱ ña kí'vi ní ini ndi̱ xíni ndi̱ Jesucristo.
47004006	Kui̱ya̱ xi̱na̱'á ní Ndios xa̱'nda chiño ra, ka̱chí ra saá: “No̱o̱ naa ní, ná koo ña yé'e”, saá ka̱chí ra. Ta vitin mi̱i Ndios yó'o kúu ta̱a ta̱ sánaye'e níma̱ yó, ta ña yé'e yó'o táxi ña xíni yó ndee̱ ká'no ña livi yé'e ña káku no̱o̱ Ndios. Saá chi xíni yó Jesucristo, ta̱a ta̱ kómí mi̱i ndee̱ ká'no ña livi yé'e Ndios.
47004007	To̱'on va̱'a xa̱'a̱ Jesucristo nda̱tán yóo ñakuíká, saá yóo ña. Ta ndi'i mi̱i yó na kándixa to̱'on yó'o, nda̱tán yóo ki̱si ño'o̱ no̱o̱ ñó'o ñakuíká yó'o, saá yóo yó. Ta saá sáná'a káxín yó ndí ndee̱ va̱'a ña kómí yó o̱n si̱ví ndee̱ mi̱i yó kúu ña, ta ndee̱ ña táxi Ndios nda'a̱ yó kúu ña.
47004008	Ta saá mi̱i ndi̱, vará yóo kua̱'a̱ ní tondó'ó xó'vi̱ ndi̱, ta kúndeé ndi̱ no̱o̱ ña. Vará yóo kua̱'a̱ ní tondíni no̱o̱ ndi̱, ta̱nda̱ o̱n vása kúnda̱a̱ ini ndi̱ ndasaá ka̱ku ndi̱ no̱o̱ ñayó'o, ta saá ni, o̱n vása sándakoo ndi̱ ndáti ndi̱ ndí Ndios chindeé ra ndi̱'i̱.
47004009	Vará ni̱vi sáxo̱'vi̱ ní na mi̱i ndi̱ xa̱'a̱ ña ká'a̱n ndoso ndi̱ to̱'on xa̱'a̱ Jesucristo, ta ndixa o̱n vása yóo mató'ón ndi̱, chi Ndios nda̱ ñii ki̱vi̱ o̱n vása sándakoo ra mi̱i ndi̱. Vará ni̱vi sáko̱yo na ndi̱'i̱ nda̱ no̱o̱ ño'o̱, ta saá ni, o̱n ta̱'án sandi'i na xa̱'a̱ ndi̱.
47004010	Ta ndi'i saá xiiña no̱o̱ kua̱'a̱n ndi̱ xa̱'a̱ ña kísa ndivi ndi̱ chiño Jesucristo, yóo ña yo̱'vi̱ xó'vi̱ yi̱kí ko̱ñu ndi̱, ta ñayó'o táxi ña kúnda̱a̱ ini ndi̱ ndí ñii yóo ndi̱ xí'in Jesucristo, ta̱a ta̱ ni̱xo̱'vi̱ ní ta ni̱xi'i̱ ra xa̱'a̱ kua̱chi ndi̱. Ta vitin xí'in ña xó'vi̱ ndi̱ sáná'a ndi̱ ndí Jesucristo ndixa táku̱ ra ini ndi̱, chi ndee̱ ña kómí yi̱kí ko̱ñu ndi̱ kúu ña káku no̱o̱ ra.
47004011	Ta mi̱i ndi̱, vará táku̱ ka̱ ndi̱ ñoyívi yó'o, ta ndi'i saá ki̱vi̱ táxi xí'in mi̱i ndi̱ ña kivi̱ ndi̱ xa̱'a̱ Jesucristo. Ta saá sáná'a káxín ndi̱ no̱o̱ ni̱vi ndí Jesucristo ndixa táku̱ ra ini ndi̱, ta ndee̱ ña kómí yi̱kí ko̱ñu ndi̱ kúu ña káku no̱o̱ ra.
47004012	Ta saá kúnda̱a̱ ini ndi̱ ndí xa̱'a̱ ña kísa ndivi ndi̱ chiño ña sa̱kuiso Ndios ndi̱'i̱ kúu xa̱'a̱ ña xó'vi̱ ní ndi̱ nda̱ xa yóo ña kivi̱ ndi̱. Ta saá ni, xa̱'a̱ ña xó'vi̱ ndi̱ saá, ndó'ó ka̱ndixa ndó to̱'on va̱'a xa̱'a̱ Jesucristo, ta vitin táku̱ ndino'o ndó no̱o̱ Ndios chi Jesucristo táku̱ ra ini ndó.
47004013	Ñii xiiña no̱o̱ to̱'on Ndios ña ni̱taa na xi̱na̱'á, ñii ta̱a ni̱ka̱'a̱n ra, káchí ra saá: “Ka̱ndixa i̱ Ndios, ña̱kán kía̱ ni̱ka̱'a̱n i̱ to̱'on xa̱'a̱ ra”, káchí ra. Ta ñii ki̱'va saá mi̱i ndi̱ kándixa ndi̱ Ndios, ta saá ká'a̱n ndoso ndi̱ to̱'on ra no̱o̱ ni̱vi.
47004014	Saá chi xíni̱ ndi̱ ndí Ndios, ta̱a ta̱ sa̱nataku̱ Jesucristo, ñii ki̱'va saá ki̱vi̱ ña va̱xi sanataku̱ ra ndi̱'i̱ no̱o̱ ña ni̱xi'i̱ ndi̱. Ta saá naki'in ra mi̱i ndi̱ xí'in ndó'ó ña ko̱'o̱n yó xí'in ra ta kutaku̱ yó no̱o̱ ra ndi'i saá ki̱vi̱.
47004015	Ta vitin ndi'i ña xó'vi̱ ndi̱ kúu xa̱'a̱ ña kí'vi ini ndi̱ xíni ndi̱ ndó'ó. Saá chi ñava̱'a ña ké'é Ndios xa̱'a̱ ña saka̱ku ra ni̱vi, ñayó'o xíta̱ ní'nó ña no̱o̱ kua̱'a̱ ní ni̱vi, ta náki'in na ña. Ta saá ví'í ní ni̱vi taxi na ña táxa'vi ña'á nda'a̱ Ndios xa̱'a̱ ñava̱'a náki'in na, ta chinóo síkón ní na ñato̱'ó Ndios.
47004016	Ña̱kán kía̱ o̱n vása nákava ini ndi̱. Vará yi̱kí ko̱ñu ndi̱ ñii ñii ki̱vi̱ kuee kuee kua̱'a̱n ndi'i xa̱'a̱ ña, ta ñii ñii ki̱vi̱ Ndios ndása xa̱á ra ndee̱ níma̱ ndi̱.
47004017	Ta kúnda̱a̱ ini ndi̱ ndí ña xó'vi̱ ndi̱ xa̱'a̱ Jesucristo ñoyívi yó'o ña válí kuiti kúu ña, ta kama ya'a ña. Ta ña xó'vi̱ ndi̱ nda̱ lo'o o̱n vása kútá'an ñayó'o xí'in ña livi va̱'a ña ná'no ña yóo ñoyívi ni̱no no̱o̱ kutaku̱ ndi̱ ndi'i saá ki̱vi̱ ña va̱xi, ta nda̱ ñii ki̱vi̱ o̱n ndi'i xa̱'a̱ ñava̱'a yó'o. Ta ñava̱'a ñoyívi ni̱no kuu ña ná'no ní ka̱ no̱o̱ ndi'i ña o̱n vá'a xó'vi̱ ndi̱ ñoyívi yó'o.
47004018	Ña̱kán kía̱ o̱n vása ndíni ndi̱ xíni ndi̱ ña kúu kuenda ñoyívi yó'o, ña kúu ña xíto ndi̱ xí'in nduchu̱ no̱o̱ ndi̱, chi ñii ki̱vi̱ ndi'i xa̱'a̱ ñayó'o. Ta ndixa ndíni ndi̱ xíni ndi̱ ña kúu kuenda ñoyívi ni̱no, ña kúu ña o̱n vása xíto ndi̱ xí'in nduchu̱ no̱o̱ ndi̱, chi ñayó'o nda̱ ñii ki̱vi̱ o̱n ndi'i xa̱'a̱ ña.
47005001	Ta nda̱tán yóo ve'e mandiado no̱o̱ táku̱ yó lo'o ki̱vi̱, saá yóo yi̱kí ko̱ñu yó ki̱vi̱ táku̱ yó ñoyívi yó'o. Ta xíni̱ yó ndí ñii ki̱vi̱ va̱xi ndi'i xa̱'a̱ yi̱kí ko̱ñu yó yó'o. Ta saá ñoyívi ni̱no naki'in yó yi̱kí ko̱ñu yó xa̱á ña kundeé koo ndi'i saá ki̱vi̱. Ndios kúu ta̱a ta̱ kasa va̱'a yi̱kí ko̱ñu yó ña xa̱á yó'o, ta o̱n si̱ví ni̱vi kúu na kasa va̱'a ña.
47005002	Ta ki̱vi̱ táku̱ ka̱ yó ñoyívi yó'o, ta xíka̱n ini yó, chi kútoo ní yó ña nasama yó ña kutaku̱ yó xí'in yi̱kí ko̱ñu yó ña xa̱á ñoyívi ni̱no.
47005003	Ta nda̱tán yóo ña sa̱ndakoo yó tiko̱to̱ yatá ta kundixin yó tiko̱to̱ xa̱á, saá koo ki̱vi̱ naki'in yó yi̱kí ko̱ñu yó xa̱á ña kutaku̱ yó ñoyívi ni̱no. Ta xa̱'a̱ ña naki'in yó yi̱kí ko̱ñu yó xa̱á, níma̱ yó o̱n kutaku̱ yálá ña ñoyívi ni̱no.
47005004	Ta ñoyívi yó'o yi̱kí ko̱ñu yó, yóo ña nda̱tán yóo ve'e mandiado no̱o̱ táku̱ yó. Ta vará tána yó xí'in ña yo̱'vi̱ xó'vi̱ yó ñoyívi yó'o, ta saá ni, o̱n xi̱in yó kivi̱ yó ta sandakoo yó yi̱kí ko̱ñu yó ñoyívi yó'o ña kindo̱o vi̱chí níma̱ yó. Ta ndixa ña kóni yó kúu ña kundixin yó yi̱kí ko̱ñu xa̱á ña naki'in yó ñoyívi ni̱no. Ta ki̱vi̱ saá o̱n kukomí ka̱ yó yi̱kí ko̱ñu ña xíni̱ ñó'ó kivi̱, ta ndi'i saá ki̱vi̱ kutaku̱ ndino'o yó xí'in yi̱kí ko̱ñu xa̱á ña nda̱ ñii ki̱vi̱ o̱n ndi'i xa̱'a̱.
47005005	Ta xa̱'a̱ ña kutaku̱ xa̱á yó saá, kúu xa̱'a̱ ña Ndios ki̱sa va̱'a ra mi̱i yó, ta xa ta̱xi ra Níma̱ ra kutaku̱ ña ini yó. Ña táku̱ Níma̱ Ndios ini yó vitin kúu ña kísa nda̱a̱ ndí ndixa naki'in yó ndi'i ña ki̱ndo̱o Ndios taxi ra nda'a̱ yó.
47005006	Ta saá ndi'i saá ki̱vi̱ ndáa ini yó Ndios, ta xíni̱ yó ndí ndi'i ki̱vi̱ tá táku̱ ka̱ yó xí'in yi̱kí ko̱ñu yó ñoyívi yó'o, ta o̱n ta̱'án to̱nda̱a yó kutaku̱ yó ñoyívi ni̱no xí'in Ndios.
47005007	Ta ki̱vi̱ táku̱ ka̱ yó ñoyívi yó'o, vará o̱n kúchiño koto yó Jesucristo xí'in nduchu̱ no̱o̱ yó, ta xí'in ña ndáa ini yó ra, táku̱ yó ndíko̱n yó yichi̱ ra.
47005008	Ta xa̱'a̱ ña ndáa ini yó Jesucristo, xáni si̱ni̱ yó ndí va̱'a ka̱ ná sandakoo yó yi̱kí ko̱ñu yó ñoyívi yó'o, ta ko̱'o̱n yó kutaku̱ yó xí'in ra ñoyívi ni̱no.
47005009	Ta saá, ndixa ña xíni̱ ñó'ó ní ka̱ no̱o̱ yó kúu ña ké'é yó ña sákusii̱ ini Ndios, án ki̱vi̱ táku̱ ka̱ yó ñoyívi yó'o, án ki̱vi̱ táku̱ yó ñoyívi ni̱no.
47005010	Chi ñii ki̱vi̱ ndi'i yó koni̱ ñó'ó kuita yó no̱o̱ Jesucristo ña kasa nani ra xa̱'a̱ kua̱chi yó, ta ki̱vi̱ saá ñii ñii yó naki'in yó ndasaá yóo ña ki̱sa ndivi yó ki̱vi̱ xi̱taku̱ yó xí'in yi̱kí ko̱ñu yó ñoyívi yó'o, án ñava̱'a xi̱kuu ña, án ña o̱n vá'a xi̱kuu ña ki̱sa ndivi yó.
47005011	Xa̱'a̱ ña kúnda̱a̱ ini ndi̱ ndí ndi'i ni̱vi xíni̱ ñó'ó taxi na ñato̱'ó ní nda'a̱ Ndios xí'in ña ndino'o ini na, ta mi̱i ndi̱ chíkaa̱ ndi̱ ndee̱ ña chindeé ndi̱ ni̱vi kandixa na ra. Ndios xíni̱ va̱'a ra níma̱ mi̱i ndi̱, ta kóni ndi̱ ña ñii káchí ndó'ó kunda̱a̱ va̱'a ini ndó ndí ni̱vi na ndino'o ini kúu ndi̱.
47005012	O̱n vása ká'a̱n ndi̱ to̱'on yó'o xa̱'a̱ ña kasa ká'no xí'in mi̱i ndi̱ no̱o̱ ndó. Ta nda̱ víka̱, chíkaa̱ ní ndi̱ ndee̱ ña kasa ndivi ndi̱ chiño va̱'a xa̱'a̱ ña kusii̱ ini ndó koni ndó ndi̱'i̱. Ta saá kuchiño ndó ndakuii̱n ndó xa̱'a̱ ndi̱ no̱o̱ ni̱vi na kúu na ña̱'a ní ini chi va̱'a ní ná'a chiño ke̱'é na, vará o̱n si̱ví ni̱vi na ndino'o ini kúu na.
47005013	Ta mi̱i ndi̱, sava ni̱vi xáni si̱ni̱ na ndí ni̱vi na sána kúu ndi̱. Tá ndixa yóo ndi̱ nda̱tán yóo ni̱vi na sána, ta yóo ndi̱ saá xa̱'a̱ ña chíkaa̱ ndi̱ ndee̱ vivíi kísa chiño ndi̱ no̱o̱ Ndios. Ta saá ni, tá o̱n si̱ví ni̱vi na sána kúu ndi̱, ta kúu ndi̱ ni̱vi na va̱'a ini xa̱'a̱ ña vivíi kísa chiño ndi̱ no̱o̱ ndó'ó.
47005014	Ta ña kí'vi ini Jesucristo xíni ra mi̱i ndi̱ kúu ña chínda'á ndi̱'i̱ ña va̱'a kísa ndivi ndi̱ chiño ña sa̱kuiso ra ndi̱'i̱. Saá chi kúnda̱a̱ ini ndi̱ ndí ñii la̱á Jesucristo ni̱xi'i̱ xa̱'a̱ kua̱chi ndi'i ni̱vi. Ta saá ndi'i ni̱vi nda̱tán yóo ña ni̱xi'i̱ na, saá yóo ña.
47005015	Ta Jesucristo ni̱xi'i̱ ra xa̱'a̱ ndi'i ni̱vi. Ta saá ndi'i ni̱vi na kándixa ña'á o̱n vása xíni̱ ñó'ó ka̱ kutaku̱ na kuiti xa̱'a̱ ña sakusii̱ na ini mi̱i na, ta nda̱ víka̱, kúchiño kutaku̱ na xa̱'a̱ ña sakusii̱ na ini Jesucristo, ta̱a ta̱ ni̱xi'i̱ xa̱'a̱ na, ta na̱taku̱ ra xa̱'a̱ ña kúchiño taxi ra nataku̱ na.
47005016	Ña̱kán kía̱ ki̱vi̱ vitin ta̱nda̱ ndi'i saá ki̱vi̱ va̱xi, xa sa̱ndakoo ndi̱ ña xáni si̱ni̱ ndi̱ xa̱'a̱ inka̱ ni̱vi nda̱tán yóo ña xi̱xani si̱ni̱ ndi̱ ki̱vi̱ xi̱ndiko̱n ndi̱ yichi̱ ñoyívi yó'o. Vará si'na tá o̱n ta̱'án kandixa ndi̱ Jesucristo, xi̱xani si̱ni̱ ndi̱ xa̱'a̱ ra nda̱tán xáni si̱ni̱ ni̱vi na ndíko̱n yichi̱ ñoyívi yó'o, ta o̱n vása ka̱ xáni si̱ni̱ ndi̱ saá.
47005017	Saá chi ndi'i ni̱vi na kándixa Jesucristo ta táku̱ na ini ra, ta ni̱vi yó'o kúu na ni̱vi xa̱á. Ndi'i ñayatá ni̱xi̱yo ini na xa ni̱ya'a ndi'i ña, ta vitin Ndios nda̱sa xa̱á ra ini na.
47005018	Ndi'i ñayó'o kúu chiño ña ki̱sa ndivi Ndios. Saá chi xa̱'a̱ ña ni̱xi'i̱ Jesucristo xa̱'a̱ kua̱chi yó, Ndios sa̱nakutá'an ra mi̱i yó xí'in ra. Ta saá sa̱kuiso chiño ra mi̱i ndi̱ ña chindeé ndi̱ ni̱vi ña nakutá'an vá'a na xí'in Ndios.
47005019	Ta to̱'on ña ndáto̱'on ndasaá kúchiño nakutá'an va̱'a ni̱vi xí'in Ndios kúu ña káchí saá: Xí'in ña ni̱xi'i̱ Jesucristo nda'a̱ tón cruz xa̱'a̱ kua̱chi ni̱vi, Ndios ni̱xi̱yo ra kísa chiño ra ña sánakutá'an va̱'a ra ni̱vi xí'in mi̱i ra, ta kíndaa ra kua̱chi sa̱ta̱ ni̱vi na kándixa Jesucristo, chi nayó'o ñii yóo na xí'in ra. Ta Ndios sa̱kuiso chiño ra mi̱i ndi̱ ña ká'a̱n ndoso ndi̱ no̱o̱ ni̱vi to̱'on yó'o.
47005020	Ta saá nda̱tán yóo nata̱a na na̱kuiso chiño ña ko̱'o̱n na inka̱ ñoo xí'in nda̱yí ta̱a ta̱ká'no no̱o̱ na ña kasa ndivi na chiño ta̱yó'o, saá yóo mi̱i ndi̱ vitin. Saá chi Jesucristo sa̱kuiso chiño ra mi̱i ndi̱ ña ko̱'o̱n ndi̱ inka̱ ñoo xí'in nda̱yí ra ña chindeé ndi̱ ni̱vi ña nakutá'an va̱'a na xí'in Ndios. Ta to̱'on ña ndáto̱'on ndi̱ xí'in ni̱vi, nda̱tán yóo to̱'on ña xáku ndá'ví mi̱i Ndios no̱o̱ na, saá yóo ña. Ta saá vitin xí'in nda̱yí Jesucristo, xáku ndá'ví ndi̱ no̱o̱ ndó'ó ña kasa ndivi ndó ña xíni̱ ñó'ó xa̱'a̱ ña nakutá'an va̱'a ndó xí'in Ndios.
47005021	Vará Jesucristo nda̱ ñii ña o̱n vá'a o̱n vása ní‑ke'é ra, ta xa̱'a̱ kua̱chi ndi'i ni̱vi, Ndios sa̱nduu ra Jesucristo ta̱a ta̱ na̱kuiso ndi'i kua̱chi ni̱vi ñoyívi. Ta saá xa̱'a̱ ña ni̱xi'i̱ Jesucristo nda'a̱ tón cruz xa̱'a̱ kua̱chi ni̱vi, ndi'i mi̱i yó na kándixa ña'á, ndu̱u yó ni̱vi na ndii no̱o̱ Ndios ta o̱n vása ndíso ka̱ yó kua̱chi no̱o̱ ra.
47006001	Ta saá, xa̱'a̱ ña ñii káchí ndó'ó ta ndi̱'i̱ kísa chiño yó no̱o̱ Ndios, xáku ndá'ví ndi̱ no̱o̱ ndó ña o̱n taxi ndó ndí ña ma̱ni̱ kuu ñava̱'a ke̱'é Ndios xí'in ndó, chi xa̱'a̱ ñava̱'a ní ini Ndios, sa̱ka̱ku ra ndó'ó.
47006002	Chi no̱o̱ to̱'on Ndios ña ni̱taa na xi̱na̱'á, Ndios ka̱chí ra saá: Ki̱vi̱ chi̱kaa̱ ini i̱ ña ke'é i̱ ñava̱'a xí'in ndó, chi̱kaa̱ so̱'o i̱ ña ndu̱kú ndó no̱o̱ i̱; ta mi̱i ki̱vi̱ yó'o sa̱ka̱ku i̱ ndó'ó, ta chi̱ndeé i̱ ndó'ó, ka̱chí Ndios, káchí to̱'on ra ña ni̱taa na xi̱na̱'á. Ta vitin xa ku̱ndivi to̱'on yó'o, chi xa ki̱xaa̱ ki̱vi̱ ña ni̱ka̱'a̱n Ndios xa̱'a̱. Saá chi ki̱vi̱ vitin kúu ki̱vi̱ ña Ndios kóni ra ke'é ra ñava̱'a xí'in ni̱vi, ña kúu ña saka̱ku ra na no̱o̱ ña o̱n vá'a.
47006003	Ta mi̱i ndi̱ chíkaa̱ ní ndi̱ ndee̱ ña vivíi ndíko̱n ndi̱ yichi̱ Jesucristo. Ta xí'in ña va̱'a táku̱ ndi̱ saá no̱o̱ ni̱vi, o̱n vása táxi ndi̱ ña koo ña nda̱tán yóo ña sákachi'i xa̱'a̱ ni̱vi na xíto ña ké'é ndi̱. Ta xí'in ña vivíi táku̱ ndi̱ saá, o̱n naní'i ni̱vi ña o̱n vá'a ka̱'a̱n na xa̱'a̱ chiño ña kísa ndivi ndi̱.
47006004	Nda̱ víka̱, xa̱'a̱ ña kúu ndi̱ nata̱a na kísa chiño no̱o̱ Ndios, xí'in ndi'i ña ké'é ndi̱ sáná'a ndi̱ no̱o̱ ni̱vi ndasaá va̱'a kutaku̱ na ña sakusii̱ na ini Ndios. Ta saá kúndeé ini ndi̱ xí'in ndi'i tondó'ó táku̱ ndi̱, ta kúndeé ini ndi̱ xí'in tondíni kómí ndi̱ ta kúndeé ini ndi̱ xí'in ndi'i no̱o̱ ña xó'vi̱ ndi̱.
47006005	Kua̱'a̱ ní yichi̱ ni̱kani ní na ndi̱'i̱ xí'in kuártá, ti̱in na ndi̱'i̱, ta ta̱an na ndi̱'i̱ ini ve'e ka̱a. Ni̱xi̱yo kua̱'a̱ ní ni̱vi na sáa̱ ini xíni na ndi̱'i̱, kua̱'a̱ ní yichi̱ ni̱si̱so̱ na ni̱nda̱'yi ndaa na ndi̱'i̱. Ndeé ní ni̱kisa chiño ndi̱, ta kua̱'a̱ ní ñoó o̱n vása ní‑kisi̱n ndi̱, ta kua̱'a̱ ní ki̱vi̱ ni̱‑xixi ndi̱.
47006006	Ta saá ni, ndi'i saá ki̱vi̱ xí'in ñanda̱a̱ ini ndi̱ vivíi xi̱taku̱ ndi̱. Ta ndixa xíni̱ ndi̱ ñanda̱a̱ Ndios, ta kísa ká'no ini ndi̱ xa̱'a̱ ni̱vi, ta ndi'i yichi̱ ké'é ndi̱ ñava̱'a xí'in na. Táku̱ Níma̱ Ndios ini ndi̱, ta ndino'o ini ndi̱ kí'vi ini ndi̱ xíni ndi̱ ni̱vi.
47006007	Ká'a̱n ndi̱ to̱'on nda̱a̱, ta xí'in ndee̱ Ndios ká'a̱n ndoso ndi̱ to̱'on yó'o no̱o̱ ni̱vi. Ta ñii ñii ki̱vi̱ xí'in to̱'on ña nda̱a̱ ta xí'in ña vivíi táku̱ ndi̱, chíkaa̱ ní ndi̱ ndee̱ ña kundeé ndi̱ no̱o̱ ña o̱n vá'a.
47006008	Xa̱'a̱ ña kúu ndi̱ ni̱vi na kísa chiño no̱o̱ Ndios, sava yichi̱ ni̱vi kísa to̱'ó na ndi̱'i̱, ta sava yichi̱ ni̱vi xáa noo na xíni na ndi̱'i̱. Sava yichi̱ ká'a̱n na to̱'on va̱'a xa̱'a̱ ndi̱, ta sava yichi̱ ká'a̱n na to̱'on o̱n vá'a xa̱'a̱ ndi̱. Vará ni̱vi na nda̱a̱ ta na ndino'o ini kúu ndi̱, ta sava ni̱vi ká'a̱n na xa̱'a̱ ndi̱ kúu ndi̱ ni̱vi na vatá na sándá'ví ña'á.
47006009	Vará xíni̱ na yu kúu ndi̱, ta nda̱tán ké'é na xí'in ni̱vi na o̱n vása xíni̱ na, saá ké'é na xí'in ndi̱. Vará ñii ñii ki̱vi̱ yatin ní yóo ña xa kivi̱ ndi̱, ta saá ni, táku̱ ka̱ ndi̱ vitin. Sáxo̱'vi̱ ní na ndi̱'i̱, ta̱nda̱ vitin, o̱n vása kúu ndi̱ ni̱vi na ni̱xi'i̱.
47006010	Xáni si̱ni̱ ni̱vi ndí kúu ndi̱ ni̱vi na kúchuchú ini, ta o̱n vása saá, chi ndixa ndi'i saá ki̱vi̱ nákaa̱ ñasi̱i̱ ní ini ndi̱. Xáni si̱ni̱ ni̱vi ndí kúu ndi̱ ni̱vi nandá'ví ní, ta o̱n vása saá, chi ndixa xa na̱taxi ndi̱ ñakuíká Ndios nda'a̱ kua̱'a̱ ní ni̱vi. Xáni si̱ni̱ ni̱vi ndí nda̱ ñii ñakuíká o̱n vása kómí ndi̱, ta o̱n vása saá, chi ndixa kómí ndi̱ ndi'i ñakuíká ndino'o Ndios.
47006011	Nañani yó xí'in náki̱'va̱ yó, na táku̱ ñoo Corinto, ndino'o ní ini ndi̱ ni̱ka̱'a̱n ndi̱ xí'in ndó, ta na̱koná ndi̱ níma̱ ndi̱ no̱o̱ ndó.
47006012	Ta ndi̱'i̱, ndixa kí'vi ini ndi̱ xíni ndi̱ ndó'ó, ta ndó'ó, lo'o ní kí'vi ini ndó xíni ndó ndi̱'i̱.
47006013	Nda̱tán xáku ndá'ví yivá naválí no̱o̱ sa̱'ya ra, saá xáku ndá'ví ndi̱ no̱o̱ ndó'ó ña ñii ki̱'va nda̱tán kí'vi ini ndi̱ xíni ndi̱ ndó'ó, saá kuki'vi ini ndó koni ndó ndi̱'i̱.
47006014	Ta xíni̱ yó ndí o̱n vá'a kunoo ñii yoko si̱ni̱ ñii tísi̱ndi̱ki̱ ta xí'in si̱ni̱ ñii tíburro, chi o̱n vása ñii káchí si̱ta o̱vi̱ rí saá ña ko̱'o̱n rí. Ta ñii ki̱'va saá mi̱i yó, ni̱vi na kándixa Jesucristo, o̱n vá'a kindo̱o yó ña ñii káchí kasa ndivi yó ndi'i chiño xí'in ni̱vi na o̱n vása kándixa Jesucristo. Saá chi ni̱vi na ké'é ñanda̱a̱ o̱n kúchiño koo yu'ú na xí'in ni̱vi na o̱n vása ké'é ñanda̱a̱. Ta ni o̱n kúchiño ño'o̱ yé'e ñii kutá'an ña xí'in ñanaa.
47006015	Ta ni o̱n kúchiño koo yu'ú Jesucristo xí'in ñaníma̱ ndiva̱'a ká'no Satanás. Ta ni o̱n kúchiño ñii koo yu'ú ni̱vi na kándixa Jesucristo xí'in ni̱vi na o̱n vása kándixa ra.
47006016	Ta ve'e ño̱'o ñaídolo o̱n kúchiño ñii koo ña xí'in ve'e ño̱'o Ndios ndino'o. Ta mi̱i yó nda̱tán yóo ve'e ño̱'o Ndios ta̱táku̱, saá yóo yó, chi táku̱ Níma̱ Ndios ini yó. Ta ñii xiiña no̱o̱ to̱'on Ndios ña ni̱taa na xi̱na̱'á, Ndios ni̱ka̱'a̱n ra xa̱'a̱ ni̱vi na na̱ka̱xin ra kuu nañoo ra, ka̱chí ra saá: Yi̱'i̱ koo i̱ xí'in na ta kutaku̱ i̱ xí'in na; ta kuu i̱ Ndios mi̱i na, ta ni̱vi yó'o kuu na nañoo mi̱i i̱, saá ka̱chí Ndios.
47006017	Ta xa̱'a̱ ñayó'o inka̱ xiiña no̱o̱ to̱'on ra, ni̱ka̱'a̱n Ndios, ka̱chí ra saá: Kee ndó no̱o̱ ni̱vi na o̱n vá'a yó'o, ta kuxíká ndó no̱o̱ ña o̱n vá'a ké'é na; ta o̱n to̱nda̱a nda'a̱ ndó no̱o̱ nda̱ ñii ña kúu ña o̱n vá'a no̱o̱ i̱. Ta saá va̱'a naki'in i̱ ndó'ó no̱o̱ i̱.
47006018	Ta yi̱'i̱ kuu i̱ Yivá ndó, ta sa̱'ya i̱ ta̱a, ta sa̱'ya i̱ ña'a̱ kuu ndó'ó, ka̱chí Ndios, ta̱a ta̱ kúu ta̱Ká'no no̱o̱ yó, ta Ta̱a ta̱ kómí ndi'i ndee̱ kúu ra.
47007001	Ta saá, nañani yó xí'in náki̱'va̱ yó, xa̱'a̱ ña Ndios ki̱ndo̱o ra xí'in yó ña sanduu ra yó sa̱'ya ra, va̱'a ná ndasa ndii xí'in mi̱i yó. Ta saá xíni̱ ñó'ó sandakoo yó ké'é yó ña o̱n vá'a, ta kuxíká yó no̱o̱ ndi'i ña táxi kukini yi̱kí ko̱ñu yó ta no̱o̱ ndi'i ña táxi kukini níma̱ yó. Ta xa̱'a̱ ña kísa to̱'ó yó Ndios, ñii ñii ki̱vi̱ va̱'a ná chikaa̱ yó ndee̱ ña kutaku̱ ndii yó no̱o̱ ra.
47007002	Xáku ndá'ví i̱ no̱o̱ ndó ña kuki'vi ini ndó koni ndó ndi̱'i̱. Ndixa o̱n vása ní‑ke'é ndi̱ ña o̱n vá'a xí'in nda̱ ñii ndó'ó, ni nda̱ lo'o o̱n vása ní‑sandá'ví ndi̱ nda̱ ñii ni̱vi.
47007003	O̱n si̱ví xa̱'a̱ ña ka̱'a̱n kua̱chi i̱ xí'in ndó kúu ña ká'a̱n i̱ to̱'on yó'o. Saá chi xa ni̱ka̱'a̱n i̱ xí'in ndó ndí ndixa kí'vi ní ini ndi̱ xíni ndi̱ ndó'ó. Ta saá, án táku̱ ka̱ ndi̱ ñoyívi yó'o, án xa kama kixaa̱ ña kivi̱ ndi̱, ta nda̱ ñii ki̱vi̱ o̱n ndi'i xa̱'a̱ ña kí'vi ini ndi̱ xíni ndi̱ ndó'ó.
47007004	Ndáa ini i̱ ndí kúchiño ndato̱'on i̱ xí'in ndó xí'in ña ndino'o ini i̱, ta kúsii̱ ní ini i̱ xíni i̱ ndó'ó. Vará yo̱'vi̱ ní xó'vi̱ ndi̱, ta saá ni, nákaa̱ ñava̱'a ní ini i̱ ta yóo ña kúsii̱ ní ini i̱.
47007005	Nda̱ ki̱vi̱ ki̱xaa̱ ndi̱ ñoo estado Macedonia yó'o, o̱n vása ní‑kuchiño ndi̱ nakindée ndi̱, chi ni̱xi̱yo kua̱'a̱ ní tondó'ó no̱o̱ ndi̱. Saá chi ni̱xi̱yo ni̱vi na ka̱ni tá'an xí'in ndi̱, ta ni̱xi̱yo kua̱'a̱ ní tondíni ña sa̱yi̱'ví ní ini ndi̱.
47007006	Ta Ndios, ta̱ kúu ta̱a ta̱ chíkaa̱ ndee̱ ini ni̱vi na kúu na na̱kava ini, chi̱kaa̱ ra ndee̱ ini ndi̱ xí'in ña ki̱xaa̱ ta̱Tito no̱o̱ ndi̱.
47007007	Ta saá tuku kúsii̱ ní ini ndi̱ xa̱'a̱ ña nda̱to̱'on ra xí'in ndi̱ ndí ndó'ó chi̱kaa̱ ndó ndee̱ ini ra. Ta ta̱Tito yó'o nda̱to̱'on ka̱ ra xí'in ndi̱ ndí ndeé ní kóni ndó kixi ndó koto ndó yi̱'i̱, ta nda̱to̱'on ra xí'in ndi̱ ña ni̱kuchuchú ní ini ndó xa̱'a̱ kua̱chi ndó, ta vitin ndí'i ini ndó xa̱'a̱ i̱. Ta saá ña xi̱ni̱ so̱'o i̱ to̱'on yó'o ña nda̱to̱'on ta̱Tito xí'in i̱ ndixa sa̱kusii̱ ní ka̱ ña ini i̱.
47007008	Vará tutu ña ni̱taa i̱ ta ti̱'ví i̱ ni̱xaa̱ no̱o̱ ndó, ñayó'o ta̱xi ña ni̱kuchuchú ní ini ndó'ó, ta vitin yi̱'i̱ o̱n vása nándikó ini i̱ xa̱'a̱ ña ni̱taa i̱ no̱o̱ tutu yó'o ña ni̱xaa̱ no̱o̱ ndó. Ta saá ni, tá si'na ndixa ni̱xi̱yo ña na̱ndikó ini i̱ xa̱'a̱ ña ni̱taa i̱ no̱o̱ tutu yó'o, chi ku̱nda̱a̱ ini i̱ ndí to̱'on ña ni̱taa i̱ sa̱kuchuchú ní ña ini ndó'ó, vará kuiti ñii káni̱ lo'o ndo̱'o ndó saá.
47007009	Ta vitin yóo ña kúsii̱ ní ini i̱. Ta o̱n si̱ví xa̱'a̱ ña ni̱kuchuchú ini ndó'ó kúu ña kúsii̱ ní ini i̱ vitin, ta kúsii̱ ini i̱ xa̱'a̱ ña ku̱nda̱a̱ ini ndó ña o̱n vá'a ke̱'é ndó, ta na̱ndikó ini ndó ta ku̱yatin ndó no̱o̱ Ndios. Ta ña ni̱xi̱yo ña kúchuchú ini ndó saá xi̱kuu ñava̱'a ña xi̱koni Ndios, chi ta̱xi ña ña na̱ndikó ini ndó xa̱'a̱ kua̱chi xi̱ndiso ndó. Ta saá vará to̱'on yo̱'vi̱ xi̱kuu ña ni̱taa ndi̱ ni̱xaa̱ ña no̱o̱ ndó, ta to̱'on yó'o nda̱ lo'o o̱n vása ní‑satakué'e̱ ña ndó'ó.
47007010	Saá chi ña kúchuchú ini táxi Ndios xó'vi̱ ni̱vi, ñayó'o chíndeé ña ni̱vi yó'o ña nandikó ini na, ta ka̱'a̱n na ndukú na no̱o̱ Ndios ña kasa ká'no ini ra xa̱'a̱ kua̱chi na, ta saka̱ku ra na. Ta saá ña kúchuchú ini ni̱vi ña táxi Ndios xó'vi̱ na kúu ñii ñava̱'a xa̱'a̱ mi̱i na. Ta yóo inka̱ no̱o̱ ña kúchuchú ini ni̱vi na kúu na ndíko̱n yichi̱ ñoyívi yó'o. Ta ña kúchuchú ini nayó'o o̱n si̱ví ñava̱'a kúu ña, chi chínda'á ña ni̱vi yó'o ña ko̱'o̱n na yichi̱ no̱o̱ kivi̱ na no̱o̱ Ndios.
47007011	Ta ndó'ó, ña kúchuchú ni̱xi̱yo ini ndó xi̱kuu ña ta̱xi Ndios ni̱xo̱'vi̱ ndó. Ta saá, ña kúchuchú ni̱xi̱yo ini ndó yó'o chi̱kaa̱ ña ndee̱ ini ndó xa̱'a̱ ña ke'é ndó ñava̱'a. Saá chi ña kúchuchú ni̱xi̱yo ini ndó kúu ña ki̱sa nda̱a̱ ndí o̱n vása ní‑xiyo yu'ú ndó xí'in ña o̱n vá'a ke̱'é ta̱a ta̱tá'an ndó. Ta ki̱vi̱ ni̱to̱nda̱a ndó ku̱nda̱a̱ ini ndó ñanda̱a̱, ta ni̱saa̱ ini ndó xi̱ni ndó ña o̱n vá'a, ta ni̱yi̱'ví ini ndó no̱o̱ Ndios ko̱to̱ saxo̱'vi̱ ra ndó'ó. Ta saá vitin kóni ní ndó koto ndó yi̱'i̱, ta chi̱kaa̱ ní ndó ndee̱ ña ki̱sa ndivi ndó ñanda̱a̱ xí'in ta̱a ta̱tá'an ndó ta̱ ke̱'é ña o̱n vá'a. Ta xí'in ndi'i ñayó'o, xa sa̱ná'a ndó no̱o̱ ndi̱ ndí ni̱vi na ndii kúu ndó chi ke̱'é ndó ñanda̱a̱ xí'in ta̱yó'o.
47007012	Ki̱vi̱ ni̱taa i̱ tutu ña ni̱xaa̱ no̱o̱ ndó, ta o̱n si̱ví xa̱'a̱ ña kuiti ndí'i ini i̱ xa̱'a̱ ta̱a ta̱ ke̱'é ña o̱n vá'a xi̱kuu ña, ni o̱n si̱ví xa̱'a̱ ña kuiti ndí'i ini i̱ xa̱'a̱ ni̱vi na ni̱xo̱'vi̱ xí'in ña o̱n vá'a ke̱'é ta̱yó'o xi̱kuu ña. Ta xa̱'a̱ ña kuchiño saná'a ndó no̱o̱ Ndios ndí ndixa kí'vi ní ini ndó xíni ndó ndi̱'i̱ xi̱kuu xa̱'a̱ ña ni̱taa i̱ ña.
47007013	Ña̱kán kía̱ vitin xa ndu̱va̱'a ní ini ndi̱. Saá tuku kúsii̱ ní ini ndi̱ xíto ndi̱ ña yóo ña kúsii̱ ní ini ta̱Tito, chi ndó'ó xa chi̱kaa̱ ndó ndee̱ ini ra.
47007014	Xa ki̱sa ká'no i̱ ndó'ó no̱o̱ ta̱Tito, ta ndó'ó o̱n vása ní‑sakuka'an ndó no̱o̱ i̱, chi ndixa va̱'a ní ki̱sa ndivi ndó xí'in ra. Ta xí'in ñayó'o sáná'a ndó ndí ñanda̱a̱ kúu ndi'i to̱'on va̱'a ni̱ka̱'a̱n ndi̱ xa̱'a̱ ndó xí'in ra. Ta ñii ki̱'va saá to̱'on nda̱a̱ kúu ndi'i saá to̱'on ña nda̱to̱'on ndi̱ xí'in ndó'ó.
47007015	Ta̱Tito kí'vi ní ka̱ ini ra xíni ra ndó'ó ki̱vi̱ náká'án ra ndasaá va̱'a ní chi̱kaa̱ so̱'o ndó to̱'on ña nda̱to̱'on ra xí'in ndó, ta ki̱sa ndivi ndó ndi'i ña ndu̱kú ra no̱o̱ ndó. Ta xí'in ñato̱'ó ní ta xí'in ña yí'ví ini ndó, na̱ki'in ndó ra ki̱vi̱ ni̱xaa̱ ra no̱o̱ ndó.
47007016	Ta vitin kúsii̱ ní ini i̱ chi ndi'i ñayó'o kísa nda̱a̱ ña no̱o̱ i̱ ndí ndixa yóo xa̱'a̱ ña ndáa ini i̱ ndó'ó.
47008001	Nañani yó xí'in náki̱'va̱ yó, vitin kóni ndi̱ ndato̱'on ndi̱ xí'in ndó xa̱'a̱ ñava̱'a ña ka̱ku ini Ndios ña ta̱xi ra yóo ña ini ni̱vi na kándixa Jesucristo na táku̱ kua̱'a̱ ñoo estado Macedonia yó'o.
47008002	Vará ni̱vi yó'o ná'no ní ñayo̱'vi̱ xó'vi̱ na, ta yóo ñasi̱i̱ ní ini na. Ta vará ni̱vi nandá'ví ní kúu na, ta o̱n si̱ví nasí'nda̱ kúu na, ta ta̱xi na kua̱'a̱ ní si̱'ún ña chindeé ni̱vi nandá'ví na kándixa Jesucristo na táku̱ ñoo Jerusalén.
47008003	Ta yi̱'i̱ ndákuii̱n i̱ xa̱'a̱ nayó'o ndí nda̱tán yóo ña kómí ñii ñii na, saá yóo ña ta̱xi na, ta̱nda̱ sa̱xo̱'vi̱ xí'in mi̱i na xa̱'a̱ ña ta̱xi na ña xíni̱ ñó'ó nda'a̱ nandá'ví. Ta o̱n si̱ví xí'in ñandu̱xa̱ kúu ña ta̱xi na ña, ta xí'in ñasi̱i̱ ní ini na ta̱xi na kua̱'a̱ ní si̱'ún.
47008004	Ta̱nda̱ xa̱ku ndá'ví ní na no̱o̱ ndi̱ ña ná ke'é ndi̱ ñava̱'a xí'in na ña taxi ndi̱ ña saní'i na si̱'ún mi̱i na no̱o̱ si̱'ún ña xa na̱kaya ndi̱ ña chindeé ni̱vi na kándixa Jesucristo na kúu nandá'ví na táku̱ ñoo Jerusalén.
47008005	Ta ña va̱'a ní ka̱ ke̱'é na no̱o̱ ña ndáti ndi̱ ke'é na. Saá chi si'na ta̱xi xí'in mi̱i na nda'a̱ Ndios, ta saá tuku na̱taxi xí'in mi̱i na nda'a̱ mi̱i ndi̱. Ta ña ke̱'é na saá kúu ña kóni Ndios.
47008006	Ta̱Tito kúu ta̱a ta̱ xa ki̱xá'á nákaya si̱'ún ña taxi si̱i̱ ndó xa̱'a̱ ña chindeé ndó ni̱vi nandá'ví yó'o. Ta xa̱'a̱ ñayó'o, xa̱ku ndá'ví ndi̱ no̱o̱ ra ña saxi̱no̱ ra chiño yó'o.
47008007	Va̱'a ní kísa ndivi ndó ndi'i chiño ña ké'é ndó xa̱'a̱ Jesucristo. Saá chi ndino'o ní ini ndó ndáa ini ndó Ndios, ta vivíi xíni̱ ndó ndato̱'on ndó to̱'on ra xí'in ni̱vi, ta xíni̱ va̱'a ndó ñanda̱a̱ Ndios, ta chíkaa̱ ní ndó ndee̱ ña kísa chiño ndó no̱o̱ Jesucristo, ta kí'vi ní ini ndó xíni ndó ndi̱'i̱. Ta vitin ndúkú ndi̱ no̱o̱ ndó ña va̱'a ní kasa ndivi ndó chiño ña taxi ndó si̱'ún xa̱'a̱ ña chindeé ndó ni̱vi nandá'ví na kándixa Jesucristo ñoo Jerusalén.
47008008	O̱n si̱ví ña xá'nda chiño i̱ no̱o̱ ndó kúu to̱'on ña vitin ká'a̱n i̱ xí'in ndó, ta kuiti ndáto̱'on i̱ xí'in ndó xa̱'a̱ ña kunda̱a̱ ini ndó ndí ni̱vi na kándixa Jesucristo na táku̱ inka̱ ñoo, nayó'o xa chi̱kaa̱ ní na ndee̱, ta xa na̱kaya na kua̱'a̱ ní si̱'ún xa̱'a̱ ña chindeé na ni̱vi nandá'ví ñoo Jerusalén. Ta vitin kúchiño saná'a ndó án ñii ki̱'va ndino'o ini ndó kí'vi ini ndó xíni ndó ni̱vi nandá'ví yó'o.
47008009	Xa xíni̱ ndó ndí Jesucristo kúu ra ta̱a ta̱ ká'no ini, ta ná'no ní ñava̱'a ke̱'é ra xí'in yó. Saá chi ta̱a ta̱ kómí ndi'i ñakuíká kúu ra, ta ki̱sa ndá'ví xí'in mi̱i ra xa̱'a̱ yó. Ta xa̱'a̱ ña ki̱sa ndá'ví xí'in mi̱i ra, vitin mi̱i yó ni̱vi na kándixa ra kómí yó ndi'i ñakuíká Ndios.
47008010	Vitin ndáto̱'on i̱ xí'in ndó ndasaá xíni̱ ñó'ó kasa ndivi ndó chiño yó'o. Chi kui̱ya̱ yava ndó'ó xi̱kuu ni̱vi nano̱ó ki̱xá'á nákaya si̱'ún xa̱'a̱ ña chindeé ndó ni̱vi nandá'ví na kándixa Jesucristo na táku̱ ñoo Jerusalén. Ta saá tuku ndó'ó xi̱kuu ni̱vi nano̱ó ku̱too ní taxi si̱'ún nda'a̱ nandá'ví yó'o.
47008011	Ta vitin xíni̱ ñó'ó saxi̱no̱ ndó chiño ña ki̱xá'á ndó kísa ndivi ndó. Ta nda̱tán ki̱xá'á ndó kísa ndivi ndó chiño yó'o xí'in ñasi̱i̱ ní ini ndó, ñii ki̱'va saá saxi̱no̱ ndó chiño yó'o. Ta va̱'a ñii ñii ndó taxi ndó nda̱tán yóo ña kómí ndó.
47008012	Saá chi tá ndino'o ini yó kóni yó taxi yó ña kómí yó nda'a̱ Ndios, ta saá táxi yó nda̱tán yóo ña kómí yó, ta ndixa Ndios náki'in va̱'a ra ña táxi yó nda'a̱ ra. Ta o̱n vása ndúkú Ndios no̱o̱ yó ña taxi yó nda'a̱ ra ña o̱n ko̱ó kómí yó.
47008013	O̱n xi̱in ndi̱ ña taxi ndó ndi'i ña kómí ndó, ta koo ña kúma̱ni̱ no̱o̱ ndó, tá mií saá ni̱vi na naki'in ña taxi ndó nda'a̱ na, nayó'o kukomí na nda̱ kua̱'a̱ ní ka̱ ña xíni̱ ñó'ó no̱o̱ na. O̱n xi̱in ndi̱ ña koo saá,
47008014	ta ña kóni ndi̱ kúu ña ñii ñii yó kukomí yó ña xíni̱ ñó'ó yó. Vitin xí'in ña ví'í kómí ndó kúchiño chindeé ndó ni̱vi na kúma̱ni̱ ña xíni̱ ñó'ó no̱o̱. Ta saá nda̱ kixaa̱ ki̱vi̱ ña koo ña kúma̱ni̱ no̱o̱ ndó'ó, ta ni̱vi na na̱ki'in ñava̱'a nda'a̱ ndó, kuchiño na chindeé na ndó'ó ki̱vi̱ saá. Ta saá ñii ñii yó kukomí yó ña xíni̱ ñó'ó yó nda'a̱ yó.
47008015	Saá chi to̱'on Ndios ña ni̱taa na xi̱na̱'á káchí ña saá: “Ni̱vi na na̱kaya kua̱'a̱ ní ñava̱'a, kómí na ñava̱'a xíni̱ ñó'ó na, ta o̱n vása ní‑ndoo ndoso ka̱ ña nda'a̱ na. Ta ni̱vi na na̱kaya lo'o ñava̱'a, ta o̱n vása ní‑kuma̱ni̱ ka̱ ña nda'a̱ na”, káchí to̱'on Ndios.
47008016	Ta yi̱'i̱ táxi i̱ ña táxa'vi ña'á nda'a̱ Ndios, chi chi̱kaa̱ ra ini ñani yó ta̱Tito ña yóo ña ndí'i ini ra xa̱'a̱ ndó, ñii ki̱'va nda̱tán yi̱'i̱ ndí'i ini i̱ xa̱'a̱ ndó'ó.
47008017	Ta ta̱Tito xí'in ñasi̱i̱ ní ini ra, ni̱ka̱'a̱n ra ndí ndixa kasa ndivi ra chiño ña sa̱kuiso i̱ ra, chi ñó'o ní ini ra xa̱'a̱ ndó, ta ndino'o ní ini ra kóni ní ra xaa̱ ra koto ra ndó'ó.
47008018	Ta xí'in ta̱Tito yó'o, ti'ví ndi̱ inka̱ ta̱ñani yó, ta̱ kúu ta̱a ta̱ kánóo va̱'a to̱'on xa̱'a̱ no̱o̱ ndi'i saá ni̱vi na kándixa Jesucristo na nákutá'an kua̱'a̱ ní ñoo. Saá chi ta̱yó'o va̱'a ní kísa chiño ra xí'in ña sákui̱ta̱ ní'nó ra to̱'on va̱'a xa̱'a̱ Jesucristo.
47008019	Ta ndi'i ni̱vi na kándixa Jesucristo na nákutá'an kua̱'a̱ ní ñoo, ni̱vi yó'o na̱ka̱xin na ta̱ñani yó yó'o ña ko̱'o̱n ra xí'in ndi̱ nda̱ ñoo Jerusalén xa̱'a̱ ña nataxi ndi̱ si̱'ún nda'a̱ ni̱vi nandá'ví na kándixa Jesucristo. Ta mi̱i ndi̱ kísa ndivi ndi̱ chiño yó'o xa̱'a̱ ña taxi ndi̱ ñato̱'ó nda'a̱ Ndios, ta saá tuku kísa ndivi ndi̱ chiño yó'o xa̱'a̱ ña saná'a ndi̱ ña kúsii̱ ní ini ndi̱ chíndeé ndi̱ ni̱vi yó'o.
47008020	Ta vivíi kísa ndivi ndi̱ chiño yó'o, chi ví'í ní si̱'ún kúu ña nákaya ndi̱ no̱o̱ kua̱'a̱ ní ñoo, ta nda̱ lo'o o̱n xi̱in ndi̱ taxi ndi̱ ña ka̱'a̱n kuáchí ni̱vi xa̱'a̱ ndi̱.
47008021	Ña̱kán chíkaa̱ ní ndi̱ ndee̱ xa̱'a̱ ña vivíi kasa ndivi ndi̱ chiño yó'o xí'in ñanda̱a̱ no̱o̱ Ndios, ta xí'in ñanda̱a̱ no̱o̱ ni̱vi.
47008022	Ta saá ti'ví ndi̱ inka̱ ka̱ ta̱ñani yó ña ko̱'o̱n ra xí'in o̱vi̱ nañani yó yó'o. Ta̱yó'o kua̱'a̱ ní yichi̱ xa sa̱ná'a ra ndí o̱n si̱ví ta̱a ta̱ xúxán kúu ra, ta ta̱a ta̱ va̱'a ní chiño kúu ra, ta kúsii̱ ní ini ra chíndeé ra ni̱vi. Ta vitin xa̱'a̱ ña ndixa ndáa ní ini ra ndó'ó, xa chi̱kaa̱ ini ra chindeé ra ndó'ó xí'in chiño yó'o.
47008023	Ta ñani yó ta̱Tito, ndixa ndákuii̱n i̱ xa̱'a̱ ra ndí ñii káchí kísa chiño ra xí'in i̱ xa̱'a̱ ña chindeé ndi̱ ndó'ó. Ta nañani yó na ko̱'o̱n xí'in ra, ndákuii̱n i̱ xa̱'a̱ nayó'o ndí kúu na nata̱a na xíka chiño no̱o̱ ndi'i ni̱vi na kándixa Jesucristo na nákutá'an kua̱'a̱ ní ñoo, ta ndixa kánóo síkón ñato̱'ó Jesucristo xa̱'a̱ chiño ña ki̱sa ndivi nañani yó yó'o.
47008024	Ta ndó'ó, va̱'a kasa nda̱a̱ ndó no̱o̱ nañani yó yó'o ndí ndixa kí'vi ini ndó xíni ndó na. Tá ke'é ndó ñava̱'a saá xí'in nayó'o, ta saá ni̱vi na kándixa Jesucristo na ti̱'ví nañani yó yó'o, kunda̱a̱ ini na ndí o̱n si̱ví ña ma̱ni̱ kúu xa̱'a̱ ña kúsii̱ ní ini ndi̱ xíni ndi̱ ndó'ó.
47009001	O̱n vása xíni̱ ñó'ó kuaku ndá'ví i̱ no̱o̱ ndó ña chindeé ndó ni̱vi nandá'ví na kándixa Jesucristo na táku̱ ñoo Jerusalén,
47009002	chi xíni̱ va̱'a i̱ ndí ndino'o kúsii̱ ini ndó chindeé ndó ni̱vi yó'o. Ta xa kua̱'a̱ ní yichi̱ ni̱ka̱'a̱n i̱ ñava̱'a xa̱'a̱ ndó no̱o̱ ni̱vi na táku̱ ñoo estado Macedonia yó'o. Ni̱ka̱'a̱n i̱ xí'in na ndí xa kui̱ya̱ yava, ndó'ó na kándixa Jesucristo na táku̱ ñoo estado Acaya, xa yóo ti'va ndó taxi ndó si̱'ún ña chindeé ndó nandá'ví na kándixa Jesucristo na táku̱ ñoo Jerusalén. Ki̱vi̱ xi̱ni̱ so̱'o nañoo Macedonia ndí ndó'ó nañoo Acaya xa chi̱kaa̱ ní ndó ndee̱ ini mi̱i ndó ña chindeé ndó nandá'ví nañoo Jerusalén, ta saá ni̱vi na kándixa Jesucristo na táku̱ ñoo estado Macedonia chi̱kaa̱ na ndee̱ ña nákaya na si̱'ún xa̱'a̱ ña chindeé na nandá'ví yó'o.
47009003	Ta saá ni, vitin ti'ví i̱ ta̱Tito xí'in o̱vi̱ ka̱ nañani yó ña xaa̱ na no̱o̱ ndó ña chindeé na ndó'ó ña vivíi nakaya ndó si̱'ún yó'o. Ta saá o̱n si̱ví ña ma̱ni̱ kuu ña ni̱ka̱'a̱n va̱'a i̱ xa̱'a̱ ndó, chi ni̱ka̱'a̱n i̱ ndí ndó'ó xa yóo ti'va ndó taxi ndó si̱'ún ña xa na̱kaya ndó.
47009004	Saá chi inka̱ nañani yó nañoo Macedonia yó'o, táná xaa̱ na xí'in i̱ no̱o̱ ndó, ta o̱n ta̱'án saxi̱no̱ ndó nákaya ndó si̱'ún, ta saá kuka'an ní no̱o̱ ndi̱, chi ndáa ini ndi̱ ndó'ó ña xa yóo ti'va ndó xí'in si̱'ún na̱kaya ndó. Ta ñii ki̱'va saá ndó'ó, tá o̱n ta̱'án koo ti'va ndó xí'in si̱'ún ki̱vi̱ xaa̱ ndi̱ no̱o̱ ndó, ta saá ndó'ó kuka'an ní no̱o̱ ndó.
47009005	Ña̱kán kía̱ chi̱kaa̱ ini i̱ ti'ví i̱ ta̱Tito xí'in o̱vi̱ nañani yó ña xaa̱ si'na na no̱o̱ ndó ña chindeé na ndó'ó nakaya ndó si̱'ún nda̱tán ki̱ndo̱o ndó kasa ndivi ndó. Ta saá ki̱vi̱ xaa̱ ndi̱ no̱o̱ ndó, ta xa koo ti'va ndi'i si̱'ún ña kóni ndó taxi ndó xa̱'a̱ ña chindeé ndó nandá'ví. Ta xí'in ña ke'é ndó saá, saná'a ndó ndí ndino'o ini ndó kúsii̱ ini ndó taxi ndó si̱'ún yó'o, ta o̱n si̱ví xí'in ñandu̱xa̱ kuu ña taxi ndó ña ki̱vi̱ saá.
47009006	Naká'án ndó to̱'on ndíchí ña káchí saá: “Ni̱vi na lo'o ní chí'i, ta lo'o ní naki'in na. Ta ni̱vi na kua̱'a̱ ní chí'i, ta kua̱'a̱ ní naki'in na”, saá ká'a̱n to̱'on ndíchí.
47009007	Ta saá ñii ñii ndó'ó xíni̱ ñó'ó taxi ndó nda̱tán yóo ña chi̱kaa̱ ini ndó, ta o̱n vá'a xí'in ña chuchú ini ndó taxi ndó si̱'ún, ta ni o̱n vá'a xí'in ñandu̱xa̱ taxi ndó ña. Chi Ndios kí'vi ní ini ra xíni ra ni̱vi na xí'in ñasi̱i̱ ini táxi na si̱'ún nda'a̱ ra.
47009008	Ta Ndios kómí ra ndee̱ ke'é ra ñava̱'a xí'in ndó ña naki'in ndó kua̱'a̱ ní ka̱ ñava̱'a no̱o̱ ña xíni̱ ñó'ó ndó. Ta saá ndi'i saá ki̱vi̱ kukomí ndó ndi'i ña koni̱ ñó'ó ndó, ta̱nda̱ ndo̱o ka̱ ña no̱o̱ ña koni̱ ñó'ó ndó. Ta saá kuchiño ndó saní'i ndó ña xa̱'a̱ ña chindeé ndó ni̱vi na kísa ndivi kua̱'a̱ ní no̱o̱ chiño va̱'a.
47009009	Chi to̱'on Ndios ña ni̱taa na xi̱na̱'á káchí ña saá xa̱'a̱ ñii ta̱a va̱'a: O̱n si̱ví ta̱a ta̱ sí'nda̱ kúu ra, ta ví'í ní ñava̱'a xa sa̱ní'i ra ni̱vi ndá'ví. Ta o̱n ndi'i xa̱'a̱ chiño va̱'a kísa ndivi ta̱a ta̱nda̱a̱ yó'o, ta kundeé ña koo ña ndi'i saá ki̱vi̱ ña va̱xi, saá káchí to̱'on Ndios xa̱'a̱ ta̱a va̱'a yó'o.
47009010	Ta Ndios kúu ta̱a ta̱ táxi ndiki̱n ta̱ta̱ nda'a̱ ni̱vi na chí'i, ta táxi ra ñaxíxi nda'a̱ ndi'i ni̱vi ña kuxu na. Ta mi̱i Ndios yó'o ndixa taxi ra ndi'i ñava̱'a xíni̱ ñó'ó nda'a̱ ndó, ta sakui̱na̱ ra ñava̱'a kómí ndó, xa̱'a̱ ña kuchiño taxi ndó kua̱'a̱ ní ñava̱'a ña chindeé ndó inka̱ ni̱vi.
47009011	Ta Ndios ke'é ra ña ndi'i ndó'ó kukuíká ndó xí'in ndi'i saá no̱o̱ ñava̱'a. Ta saá ndi'i saá yichi̱ kuchiño taxi ndó kua̱'a̱ ní ña xíni̱ ñó'ó nda'a̱ ni̱vi na o̱n ko̱ó ña kómí. Ta vitin xa̱'a̱ ña taxi ndó si̱'ún nda'a̱ ndi̱ ña nataxi ndi̱ ña nda'a̱ nandá'ví, ta saá kua̱'a̱ ní ni̱vi na naki'in ñava̱'a yó'o taxi na ña táxa'vi ña'á nda'a̱ Ndios.
47009012	Saá chi xa̱'a̱ ña chindeé ndó vitin nañani yó xí'in náki̱'va̱ yó nandá'ví, nayó'o naki'in na ña xíni̱ ñó'ó na. Ta saá tuku xa̱'a̱ ña chindeé ndó ni̱vi yó'o, taxi ndó ndí koo kua̱'a̱ ní ni̱vi na taxi ña táxa'vi ña'á nda'a̱ Ndios.
47009013	Ta xí'in chiño va̱'a yó'o ña chindeé ndó ni̱vi na kándixa Jesucristo na táku̱ ñoo Jerusalén, saná'a káxín ndó ndí ndino'o ní ini ndó kísa ndivi ndó ña xá'nda chiño to̱'on Jesucristo, ña kúu ña kándixa ndó. Ta saá kua̱'a̱ ní ni̱vi kasa ká'no ní na Ndios xa̱'a̱ ña va̱'a ndíko̱n ndó yichi̱ Jesucristo, ta kasa ká'no ní na ra xa̱'a̱ ña ví'í ní ñava̱'a taxi ndó nda'a̱ ni̱vi na o̱n ko̱ó ña kómí.
47009014	Ta saá ni̱vi yó'o ka̱'a̱n na ndukú na ñava̱'a no̱o̱ Ndios xa̱'a̱ ndó'ó, chi kí'vi ní ini na xíni na ndó'ó. Saá chi kusii̱ ní ini na xa̱'a̱ ña kúu ndó ni̱vi na va̱'a ini, chi ñava̱'a ña káku ini Ndios yóo ña ini ndó.
47009015	¡Ná taxi yó ña táxa'vi ña'á nda'a̱ Ndios xa̱'a̱ ña ká'no ní ñava̱'a sa̱ní'i ra mi̱i yó! Ta ña ká'no ní ñava̱'a kúu ñayó'o, ta̱nda̱ o̱n ko̱ó to̱'on naní'i yó ndato̱'on yó xa̱'a̱ ña.
47010001	Vitin xáku ndá'ví i̱ no̱o̱ ndó, chi ñii ki̱'va nda̱tán yóo Jesucristo ta̱a ta̱ ndá'ví ini, ta ta̱a ta̱ va̱'a ini saá yóo yi̱'i̱. Ta saá ni, sava ndó'ó ká'a̱n ndó káchí ndó xa̱'a̱ i̱ ndí ki̱vi̱ yóo i̱ xí'in ndó, kúu i̱ ñii ta̱a ta̱ yí'ví ini xíto ndó, ta saá ni, tá xíká ní yóo i̱ no̱o̱ ndó, ta nda̱tán yóo ta̱a ta̱ kútee ní, saá yóo i̱, chi táa i̱ to̱'on kue̱'e̱ no̱o̱ tutu ña tí'ví i̱ xaa̱ nda'a̱ ndó, saá káchí ndó xa̱'a̱ i̱.
47010002	Ta vitin xáku ndá'ví i̱ no̱o̱ ndó ndí o̱n kuu ndó ni̱vi na tá'yá ini. Ta saá o̱n vása koni̱ ñó'ó i̱ ka̱'a̱n i̱ to̱'on kue̱'e̱ xí'in ndó ki̱vi̱ xaa̱ i̱ no̱o̱ ndó. Ta saá ni, xáni si̱ni̱ i̱ ndí ndixa koni̱ ñó'ó i̱ ka̱'a̱n i̱ to̱'on kue̱'e̱ xí'in sava ndó'ó, na kúu ni̱vi na xáni si̱ni̱ xa̱'a̱ mi̱i ndi̱ ndí táku̱ ndi̱ ké'é ndi̱ nda̱tán yóo ña kóni ña o̱n vá'a ña xá'nda chiño ñoyívi yó'o. Ta to̱'on vatá kúu ña xáni si̱ni̱ ndó saá xa̱'a̱ ndi̱.
47010003	Vará ndixa táku̱ ka̱ ndi̱ xí'in yi̱kí ko̱ñu ndi̱ ñoyívi yó'o, ta o̱n si̱ví xí'in ndee̱ ni̱vi ñoyívi yó'o kúu ña káni tá'an ndi̱ xí'in ndee̱ ña o̱n vá'a ña xá'nda chiño ñoyívi yó'o.
47010004	Saá chi ndee̱ ña yóo nda'a̱ ndi̱ ña kúu ña xíni̱ ñó'ó ndi̱ xa̱'a̱ ña kani tá'an ndi̱ xí'in ña o̱n vá'a, o̱n si̱ví ndee̱ ña xíni̱ ñó'ó ni̱vi ñoyívi yó'o kúu ña. Chi ndee̱ Ndios kúu ña xíni̱ ñó'ó mi̱i ndi̱, ta ndee̱ yó'o kúchiño ña sandi'i ña xa̱'a̱ ndi'i ndee̱ o̱n vá'a, vará ña kútu̱ ní ñó'o kúu ña.
47010005	Ta saá xí'in ndee̱ Ndios sándi'i ndi̱ xa̱'a̱ ñavatá ña yóo ini ni̱vi ña táxi kuña̱'a ní ini na, ta sási ña no̱o̱ na ña o̱n kuchiño na koni̱ va̱'a na Ndios. Ta sáná'a ndi̱ ni̱vi yó'o ña taxi na ndi'i ña xáni si̱ni̱ mi̱i na nda'a̱ Jesucristo, xa̱'a̱ ña nasama ra ña ta̱nda̱ kani si̱ni̱ na nda̱tán kóni mi̱i ra.
47010006	Ta ndó'ó, ki̱vi̱ to̱nda̱a ndó kuu ndó ni̱vi na xa va̱'a kísa ndivi ña kóni Jesucristo, ta saá mi̱i ndi̱ xa yóo ti'va ndi̱ saxo̱'vi̱ ndi̱ inka̱ ndó'ó na o̱n xi̱in kasa ndivi ña kóni ra.
47010007	Ta ndó'ó, ndasaá kuiti káa ña xíto ndó, saá kísa nani ndó xa̱'a̱ ña. Ta saá ni, ndó'ó ni̱vi na ndáa ini ña ndixa ñii yóo ndó xí'in Jesucristo, ta va̱'a ná kunda̱a̱ ini ndó ndí ñii ki̱'va saá mi̱i ndi̱ ñii yóo ndi̱ xí'in Jesucristo.
47010008	Vará ká'no ní ñasi̱i̱ yóo ini i̱ xa̱'a̱ nda̱yí ña kómí i̱ xá'nda chiño i̱ no̱o̱ ndó'ó, ta o̱n vása kúka'an no̱o̱ i̱ xa̱'a̱ nda̱yí yó'o. Saá chi Jesucristo kúu ta̱a ta̱ ta̱xi nda̱yí yó'o nda'a̱ i̱ xa̱'a̱ ña chindeé i̱ ndó'ó ña va̱'a kua'no ndó yichi̱ ra, ta o̱n si̱ví ña sandi'i i̱ xa̱'a̱ ndó'ó kúu ña ta̱xi ra nda̱yí yó'o nda'a̱ i̱.
47010009	Ta o̱n xi̱in i̱ ña kani si̱ni̱ ndó ndí xa̱'a̱ ña sayi̱'ví i̱ ndó'ó kúu ña ni̱taa i̱ tutu ña ti̱'ví i̱ ni̱xaa̱ no̱o̱ ndó.
47010010	Chi sava ndó'ó ká'a̱n kuáchí ndó xa̱'a̱ i̱, káchí ndó saá: “Tutu ña ni̱taa ta̱Pablo kue̱'e̱ ní ká'a̱n ña xí'in yó, ta saá ni, tá yóo ra ñíndichi mi̱i ra xí'in yó, ta vitá ní ná'a ra no̱o̱ yó, ta káa ra nda̱tán káa ñii ta̱a ta̱ o̱n vása kúchiño va̱'a ka̱'a̱n no̱o̱ ni̱vi”, saá káchí sava ndó'ó xa̱'a̱ i̱.
47010011	Ta ndó'ó, ni̱vi na káchí saá, xíni̱ ñó'ó kunda̱a̱ ini ndó ndí nda̱tán ká'a̱n tutu ña táa i̱ ki̱vi̱ yóo xíká i̱ no̱o̱ ndó, ñii ki̱'va saá koo ña ke'é i̱ xí'in ndó ki̱vi̱ xaa̱ i̱ no̱o̱ ndó.
47010012	Nda̱ lo'o o̱n xi̱in ndi̱ ñii ke'é ndi̱ nda̱tán ké'é ni̱vi na ña̱'a ní ini ta ndása ná'no xí'in mi̱i na. Nayó'o ndasaá kuiti xí'in ñandíchí si̱ni̱ mi̱i na kísa nani na xa̱'a̱ mi̱i na, án va̱'a ké'é na, án o̱n vá'a ké'é na. Ta ni̱vi na kísa nani saá xa̱'a̱ mi̱i o̱n si̱ví ni̱vi na ndino'o ndíchí si̱ni̱ kúu na.
47010013	Vará kúsii̱ ini ndi̱ xíni ndi̱ chiño ña ki̱sa ndivi ndi̱, ta o̱n vása kúña̱'a ini ndi̱ xa̱'a̱ chiño yó'o. Saá chi Ndios kúu ta̱a ta̱ sa̱kuiso chiño ndi̱'i̱ ta xa̱'nda chiño ra no̱o̱ ndi̱ ndá ñoo kuu ña ko̱'o̱n ndi̱ kasa chiño ndi̱, ta Ndios ta̱xi ra nda̱yí nda'a̱ ndi̱ ña kísa chiño ndi̱ nda̱ ñoo mi̱i ndó vitin.
47010014	Ta mi̱i ndi̱ xi̱kuu ni̱vi nano̱ó nda̱to̱'on xí'in ndó to̱'on va̱'a xa̱'a̱ Jesucristo. Ta xí'in chiño ña ki̱sa ndivi ndi̱ no̱o̱ ndó, nda̱ lo'o o̱n vása ní‑ya'a ndoso ndi̱ no̱o̱ ña ta̱xi Ndios nda̱yí nda'a̱ ndi̱ ña kísa chiño ndi̱.
47010015	Ta nda̱ lo'o o̱n vása ní‑kisa ká'no xí'in mi̱i ndi̱ xa̱'a̱ chiño ña inka̱ ni̱vi ki̱sa ndivi na. Ta nda̱ víka̱, ña kóni ndi̱ ta ndáti ndi̱ kúu ña ñii ñii ki̱vi̱ kua'no ka̱ ña ndáa ini ndó Jesucristo, ta saá kuchiño ndi̱ kasa ndivi ndi̱ chiño no̱o̱ kua̱'a̱ ní ka̱ ni̱vi na táku̱ ñoo yatin no̱o̱ táku̱ ndó, vará nda̱ ñii ki̱vi̱ o̱n kasa ndivi ndi̱ chiño ña o̱n ta̱'án sakuiso Ndios ndi̱'i̱.
47010016	Ta saá tuku ndáti ndi̱ ta kóni ndi̱ ko̱'o̱n ndi̱ ka̱'a̱n ndoso ndi̱ to̱'on va̱'a xa̱'a̱ Jesucristo no̱o̱ ni̱vi na táku̱ ñoo xíká ní no̱o̱ táku̱ ndó, no̱o̱ o̱n ta̱'án koni̱ so̱'o ni̱vi to̱'on yó'o. Saá chi o̱n xi̱in ndi̱ kasa ká'no xí'in mi̱i ndi̱ xa̱'a̱ chiño ña xa ki̱sa ndivi inka̱ ni̱vi.
47010017	Chi to̱'on Ndios ña ni̱taa na xi̱na̱'á káchí ña saá: “O̱n vá'a kasa ká'no ni̱vi xí'in mi̱i na xa̱'a̱ ñava̱'a kísa ndivi na, ta va̱'a ka̱ nayó'o ná kasa ká'no ní na ñava̱'a kísa ndivi Ndios”, káchí to̱'on Ndios.
47010018	Chi o̱n si̱ví ni̱vi na kísa ká'no xí'in mi̱i kúu ni̱vi na kánóo va̱'a ñato̱'ó xa̱'a̱ no̱o̱ Ndios, ta ni̱vi na Ndios ká'a̱n ra to̱'on va̱'a xa̱'a̱, nayó'o kúu ni̱vi na kánóo va̱'a ñato̱'ó xa̱'a̱ no̱o̱ ra.
47011001	Xáku ndá'ví i̱ no̱o̱ ndó vitin ña kasa ká'no ini ndó ta kundeé ka̱ ini ndó xí'in ña ka̱'a̱n lo'o i̱ xa̱'a̱ mi̱i i̱ xí'in ndó, vará xáni si̱ni̱ i̱ ndí nda̱tán ká'a̱n ñii ta̱a ta̱ sána, saá yóo ña ká'a̱n i̱ kua̱'a̱ ní to̱'on xa̱'a̱ mi̱i i̱.
47011002	Ndios ta̱xi ra ña ndí'i ní ini i̱ xa̱'a̱ ndó'ó ko̱to̱ sandakoo ndó ña vivíi ndíko̱n ndó yichi̱ Jesucristo. Ta yi̱'i̱, nda̱tán yóo ñii yivá xí'in ñii ña'a̱ lo'o sa̱'ya ra, ta xa ki̱ndo̱o ra taxi ra ñálo'o yó'o ña tonda̱'a̱ ñá xí'in ñii ta̱a, saá yóo i̱ xí'in ndó. Saá chi xa ki̱ndo̱o i̱ taxi i̱ ndó'ó nda'a̱ Jesucristo ña kutaku̱ ndó xí'in ra, ta nda̱tán koo ñii la̱á yii̱ ña'a̱ saá koo ra xí'in ndó. Ta kóni i̱ ña nda̱tán yóo ñii ñálo'o ñándii ndino'o ñá o̱n ta̱'án to̱nda̱a nda̱ ñii ta̱a, saá kóni i̱ koo ndó ki̱vi̱ kixaa̱ ña taxi i̱ ndó'ó nda'a̱ ra.
47011003	Ta ndixa ndí'i ní ini i̱ xa̱'a̱ ndó ko̱to̱ ni̱vi na vatá sandá'ví na ndó'ó, nda̱tán ni̱xi̱yo xi̱na̱'á ki̱vi̱ tíko̱o̱ sa̱ndá'ví rí ñáEva. Ta saá ni̱vi vatá yó'o sati̱ví na si̱ni̱ ndó xa̱'a̱ ña sandakoo ndó yichi̱ va̱'a Jesucristo ña kúu ña ndíko̱n ndó vitin xí'in ña ndino'o ní ini ndó.
47011004	Ndixa ndí'i ní ini i̱ xa̱'a̱ ndó, chi tá kíxaa̱ ni̱vi no̱o̱ ndó ta ká'a̱n na xí'in ndó xa̱'a̱ inka̱ Jesucristo ta̱ o̱n si̱ví ní‑ka'a̱n ndi̱ xí'in ndó xa̱'a̱ kúu ra, ta xí'in ñasi̱i̱ ini ndó náki'in ndó to̱'on ña vatá ña ká'a̱n ni̱vi yó'o. Ta saá xí'in ñasi̱i̱ ní ini ndó náki'in ndó inka̱ níma̱ ña o̱n si̱ví Níma̱ Ndios ndino'o ña xa na̱ki'in ndó kúu. Ta ñii ki̱'va saá, tá kíxaa̱ ni̱vi no̱o̱ ndó ta ká'a̱n ndoso na inka̱ to̱'on xa̱'a̱ Jesucristo, ta to̱'on yó'o o̱n si̱ví ñii yu'ú yóo ña xí'in to̱'on va̱'a ña nda̱a̱ ña xa ka̱ndixa ndó, ta saá xí'in ñasi̱i̱ ní ini ndó náki'in ndó to̱'on vatá ña ká'a̱n ni̱vi yó'o.
47011005	Ta yi̱'i̱, o̱n vása xáni si̱ni̱ i̱ kúu i̱ ñii ta̱a ta̱ ni̱no̱ ka̱ no̱o̱ nata̱a na sákunaní ndó “naapóstol ná'no.”
47011006	Vará yi̱'i̱ o̱n si̱ví ñii ta̱a ta̱ ti'va ní ka̱'a̱n no̱o̱ ni̱vi kúu i̱, ta ndixa kúu i̱ ñii ta̱a ta̱ xíni̱ va̱'a to̱'on ña nda̱a̱ Ndios. Ta ndi'i saá ki̱vi̱ xí'in ndi'i ña ké'é i̱ ta xí'in ndi'i ña ká'a̱n i̱, sáná'a káxín i̱ no̱o̱ ndó ndí ndixa xíni̱ va̱'a i̱ to̱'on ña nda̱a̱ yó'o.
47011007	¿Án xáni si̱ni̱ ndó ndí ñii ña o̱n vá'a ke̱'é i̱ xí'in ndó?, chi ki̱sa ni̱no̱ xí'in mi̱i i̱ xa̱'a̱ ña ki̱sa to̱'ó i̱ ndó'ó xí'in ña ni̱ka̱'a̱n ndoso si̱i̱ i̱ to̱'on Ndios no̱o̱ ndó, chi o̱n vása ní‑naki'in i̱ si̱'ún nda'a̱ ndó xa̱'a̱ chiño yó'o.
47011008	Ta xa̱'a̱ ña kuchiño kasa ndivi i̱ chiño yó'o xa̱'a̱ ña chindeé i̱ ndó'ó, inka̱ ni̱vi na kándixa Jesucristo na táku̱ inka̱ ñoo, nayó'o ta̱xi na lo'o ña xíni̱ ñó'ó i̱ nda'a̱ i̱. Ta xa̱'a̱ ña na̱ki'in i̱ si̱'ún nda'a̱ nayó'o, nda̱tán yóo ta̱a ta̱ ki̱sa kuí'ná ñava̱'a inka̱ ni̱vi, saá ni̱xi̱yo i̱.
47011009	Ta ki̱vi̱ ni̱xi̱yo i̱ ki̱sa chiño i̱ no̱o̱ ndó'ó ñoo Corinto, ta o̱n vása ní‑sandi'i i̱ ndó'ó ña taxi ndó nda̱ lo'o ña xíni̱ ñó'ó nda'a̱ i̱. Ta nañani yó na táku̱ ñoo estado Macedonia, ki̱xi na ta ta̱xi na ña xíni̱ ñó'ó i̱ nda'a̱ i̱. Saá chi nda̱ lo'o ni̱‑xiin i̱ koo i̱ nda̱tán yóo ñii ña yo̱'vi̱ ní ta veé ní no̱o̱ ndó. Ta ñii ñii ki̱vi̱ va̱xi ñii ki̱'va saá o̱n taxi i̱ ña kundi'i ini ndó xa̱'a̱ i̱ ña taxi ndó ña xíni̱ ñó'ó i̱ nda'a̱ i̱.
47011010	Ndixa kúnda̱a̱ ini i̱ ndí to̱'on ña nda̱a̱ xa̱'a̱ Jesucristo táku̱ ña ini i̱, ta ñii ki̱'va saá kúnda̱a̱ ini i̱ ndí ñanda̱a̱ kúu to̱'on ña káchí saá: nda̱ ñii ndó'ó ta nda̱ ñii inka̱ ni̱vi na táku̱ ndi'i saá ñoo estado Acaya no̱o̱ táku̱ ndó, o̱n kuchiño ndó kasi ndó no̱o̱ i̱ ña ka̱'a̱n ndoso si̱i̱ i̱ to̱'on va̱'a xa̱'a̱ Jesucristo, chi ña chíkaa̱ ña kúsii̱ ní ini i̱ kúu ña ké'é i̱ saá, ta nda̱ lo'o o̱n vása náki'in i̱ si̱'ún nda'a̱ ndó.
47011011	Ta, ¿nda̱chun ké'é i̱ saá xí'in ndó? ¿Án xáni si̱ni̱ ndó ndí ké'é i̱ saá, chi o̱n vása kí'vi ini i̱ xíni i̱ ndó'ó? Ó'on, o̱n si̱ví saá. Chi Ndios xíni̱ va̱'a ra ndí xí'in ña ndino'o ini i̱ kí'vi ini i̱ xíni i̱ ndó'ó.
47011012	Ta̱nda̱ ki̱vi̱ vitin o̱n vása ní‑taxi i̱ ña nda̱ ñii ndó'ó cha'vi ndó yi̱'i̱ xa̱'a̱ chiño Jesucristo ña kísa ndivi i̱ no̱o̱ ndó. Ta ndi'i ki̱vi̱ va̱xi nda̱ lo'o o̱n nasama i̱ ña ké'é i̱ saá xí'in ndó. Ta saá nata̱a na kúu naapóstol vatá, na kúu na náki'in si̱'ún nda'a̱ ndó, o̱n naní'i na xa̱'a̱ ña kasa ká'no xí'in mi̱i na, vará nayó'o káchí na ndí ñii kúu na xí'in mi̱i ndi̱, na kúu naapóstol ndino'o.
47011013	Ta ndixa nata̱a yó'o o̱n si̱ví naapóstol ndino'o kúu na, ta sándá'ví na ni̱vi chi káchí na ndí naapóstol na sa̱kuiso chiño Jesucristo kúu mi̱i na. Ta sava chiño ké'é na, nda̱tán ná'a chiño ké'é naapóstol ndino'o saá ná'a ña. Ta saá ni, naapóstol vatá yó'o o̱n vása xí'in ña ndino'o ini na kísa chiño na no̱o̱ Jesucristo.
47011014	Ta o̱n vása náka'nda ini ndi̱ xíni ndi̱ ña ké'é nayó'o saá, chi mi̱i ñaníma̱ ndiva̱'a ká'no Satanás ná'a ña nda̱tán livi yé'e ná'a ñii ñaángel Ndios.
47011015	Ta saá o̱n vása náka'nda ini ndi̱ tá ni̱vi na kísa chiño no̱o̱ ñaníma̱ ndiva̱'a ká'no Satanás sándá'ví na kua̱'a̱ ní ni̱vi, chi ké'é na sava chiño ña ná'a nda̱tán ná'a chiño ña nda̱a̱. Ta saá ni, ni̱vi na vatá yó'o, tá kixaa̱ ki̱vi̱ sondí'í, ta Ndios cha'vi ra na nda̱tán yóo ña ké'é na.
47011016	Tuku ká'a̱n i̱ ñayó'o xí'in ndó: O̱n xi̱in i̱ ña nda̱ ñii ndó'ó kani si̱ni̱ ndó ndí kúu i̱ ñii ta̱a ta̱ sána si̱ni̱. Ta saá ni, tá xáni si̱ni̱ ndó ndí kúu i̱ ta̱a ta̱ sána si̱ni̱, ta ndúkú i̱ no̱o̱ ndó ña kundeé ini ndó no̱o̱ ña ka̱'a̱n i̱ xí'in ndó ñii ki̱'va nda̱tán kundeé ini ndó no̱o̱ to̱'on ña ká'a̱n ni̱vi na sána si̱ni̱ no̱o̱ ndó. Saá chi vitin ka̱'a̱n lo'o i̱ to̱'on ña kasa ká'no xí'in mi̱i i̱.
47011017	Ta to̱'on ña ka̱'a̱n i̱ vitin o̱n si̱ví xí'in nda̱yí Jesucristo kuu ña, saá chi ka̱'a̱n i̱ nda̱tán ká'a̱n ñii ta̱sána, chi to̱'on ña kasa ká'no xí'in mi̱i i̱ kuu ña.
47011018	Yóo kua̱'a̱ ní ni̱vi na ká'a̱n to̱'on ña kísa ká'no xí'in mi̱i na, chi yóo ña ki̱sa ndivi na ñoyívi yó'o, ta saá vitin yi̱'i̱ ka̱'a̱n i̱ to̱'on ña kasa ká'no xí'in mi̱i i̱.
47011019	Ta ndó'ó, xáni si̱ni̱ ndó ndí ni̱vi na ndíchí ní si̱ni̱ kúu ndó. Ta xa̱'a̱ ñayó'o, xí'in ñasi̱i̱ ní ini ndó ndixa kúndeé ini ndó xíni̱ so̱'o ndó ni̱vi na ká'a̱n to̱'on sána.
47011020	Ta ñii ki̱'va saá kúndeé ini ndó xí'in ni̱vi na kúsii̱ ini xá'nda chiño no̱o̱ ndó ña kasa ndivi ndó ndi'i ña kóni na, ta kúndeé ini ndó xí'in ni̱vi na sándá'ví ndó'ó, ta kúndeé ini ndó xí'in ni̱vi na xáa noo xíni ndó'ó, ta kúndeé ini ndó xí'in ni̱vi na xí'in nda'a̱ na, káni na no̱o̱ ndó.
47011021	Ta yi̱'i̱, ¡ndá'ví ní ta̱a kúu i̱!, chi o̱n ko̱ó lo'o ví ndee̱ kómí i̱ xa̱'a̱ ña ke'é i̱ ña o̱n vá'a yó'o xí'in ndó. Saá chi ta̱a ta̱ yá'a ní vitá kúu i̱, ta kúka'an ní no̱o̱ i̱ xa̱'a̱ ñayó'o. Yóo inka̱ ni̱vi na o̱n vása kúka'an no̱o̱ ká'a̱n to̱'on ña kísa ká'no xí'in mi̱i na, ta ñii ki̱'va saá yi̱'i̱ vitin ka̱'a̱n i̱ to̱'on ña kasa ká'no xí'in mi̱i i̱, vará nda̱tán yóo to̱'on ña ká'a̱n ta̱a ta̱ sána saá koo to̱'on ña ka̱'a̱n i̱ xí'in ndó vitin.
47011022	Ta ni̱vi yó'o, ¿án kísa ká'no xí'in mi̱i na xa̱'a̱ ña kúu na ni̱vi nahebreo ndino'o? Ta saá tuku yi̱'i̱ kúu i̱ ñii ta̱a ta̱ kúu ta̱hebreo ndino'o. ¿Án nayó'o kísa ká'no xí'in mi̱i na xa̱'a̱ ña kúu na ni̱vi nañoo Israel? Saá tuku yi̱'i̱ kúu i̱ ta̱a ta̱ñoo Israel. ¿Án nayó'o kísa ká'no xí'in mi̱i na xa̱'a̱ ña kúu na sa̱'ya ñani síkuá ta̱Abraham? Saá tuku yi̱'i̱ kúu i̱ ñii sa̱'ya ñani síkuá ta̱Abraham.
47011023	¿Án nayó'o kísa ká'no xí'in mi̱i na xa̱'a̱ ña kúu na ni̱vi na kísa chiño no̱o̱ Jesucristo? Ta yi̱'i̱, ví'í ní ka̱ chiño xa ki̱sa ndivi i̱ no̱o̱ chiño ña ki̱sa ndivi nayó'o. (Xí'in to̱'on yó'o kísa ká'no xí'in mi̱i i̱, vará nda̱tán yóo ñii ta̱a ta̱ sána si̱ni̱, saá yóo i̱ xí'in to̱'on ña ká'a̱n i̱ vitin.) Ta yi̱'i̱, xi̱nakaa̱ i̱ ve'e ka̱a kua̱'a̱ ní ka̱ yichi̱ no̱o̱ nayó'o; ta ni̱vi kua̱'a̱ ní ka̱ yichi̱ ka̱ni ní na yi̱'i̱ no̱o̱ ña ka̱ni na nayó'o; ta kua̱'a̱ ní yichi̱ ni̱xi̱yo yatin ní ña kivi̱ i̱, níkúu.
47011024	Ta o̱'o̱n yichi̱ ti̱in najudío yi̱'i̱, ta ka̱ni na yi̱'i̱ xí'in kuártá, ta ñii ñii yichi̱ yó'o o̱ko̱ xa̱'o̱n ko̱mi̱ yichi̱ su̱ku na kuártá yi̱'i̱.
47011025	Ta u̱ni̱ yichi̱ ti̱in ni̱vi yi̱'i̱, ta ka̱ni ní na yi̱'i̱ xí'in nduku, ta ñii yichi̱ ñii ti'vi ni̱vi ko̱on ní na yu̱u̱ yi̱'i̱. Ta u̱ni̱ yichi̱ tón barco no̱o̱ xi̱nakaa̱ i̱ ni̱ke̱tá nó ini takuií mi̱ni. Ta ñii níí ñoó ta ñii níí ndiví xi̱noo i̱ no̱o̱ takuií mi̱ni nda̱ ni̱xaa̱ ni̱vi sa̱ka̱ku na yi̱'i̱.
47011026	Ta kua̱'a̱ ní ki̱vi̱ ni̱xika i̱ kua̱'a̱ ní ñoo, ta ni̱ya'a i̱ takuií yu̱ta ná'no ní no̱o̱ yatin ní ni̱xi̱yo ña tani i̱ no̱o̱ takuií kua̱'a̱ yó'o. Ta ni̱ya'a i̱ yichi̱ no̱o̱ yi̱yo ní kani nakuí'ná yi̱'i̱, ta ni̱xika i̱ yichi̱ no̱o̱ ni̱xi̱yo ña yi̱yo ní ka'ni ni̱vi yi̱'i̱, na kúu najudío án ni̱vi na o̱n si̱ví najudío kúu. Ta ni̱xika i̱ yuku̱ ta ni̱xika i̱ ñoo ná'no no̱o̱ ni̱xi̱yo ña yi̱yo ní ka'ni na yi̱'i̱. Ta xí'in tón barco ni̱xika i̱ no̱o̱ takuií mi̱ni, ta ni̱xi̱yo ña yi̱yo ní kivi̱ i̱ ti̱xin takuií yó'o. Ta ni̱xika i̱ no̱o̱ táku̱ ni̱vi na ká'a̱n kúu nañani yó, ta nayó'o kúu na ni̱vi vatá, ta ni̱xi̱yo ña yi̱yo ní ke'é nayó'o ña o̱n vá'a xí'in i̱.
47011027	Ñii ñii ki̱vi̱ ndeé ní ki̱sa chiño i̱, ta kua̱'a̱ ní ñayo̱'vi̱ ni̱ndo'o i̱. Kua̱'a̱ ní ñoó o̱n vása ní‑kuchiño ku̱su̱n i̱; kua̱'a̱ ní yichi̱ ni̱xi'i̱ ní i̱ so̱ko; kua̱'a̱ ní yichi̱ ni̱yi̱chi̱ ní i̱ takuií; kua̱'a̱ ní yichi̱ o̱n vása ní‑xixi i̱; kua̱'a̱ ní yichi̱ ni̱xi'i̱ ní i̱ kaxin; ta kua̱'a̱ ní yichi̱ o̱n vása ní‑xiyo tiko̱to̱ ña kundixin i̱.
47011028	Ndi'i ñayó'o kúu ña ni̱xo̱'vi̱ i̱, ta saá tuku ndi'i saá ki̱vi̱ ñii káchí yóo ña sándi'i ini i̱ xa̱'a̱ ndi'i ni̱vi na kándixa Jesucristo na nákutá'an kua̱'a̱ ní ñoo.
47011029	Saá chi tá yóo ni̱vi na kándixa Jesucristo, ta ndeé ní ndó'o na ñii kue̱'e̱, ta saá yi̱'i̱ nda̱tán yóo ñii ta̱a ta̱ ñii káchí ndeé ní ndó'o ñii kue̱'e̱ xí'in ni̱vi yó'o, saá yóo i̱, xa̱'a̱ ña kí'vi ní ini i̱ xíni i̱ nayó'o. Ta tá yóo inka̱ ni̱vi na chínda'á ni̱vi na kándixa Jesucristo ña ki̱'vi nayó'o kua̱chi, ta yi̱'i̱ sáa̱ ini i̱ xíni i̱ ni̱vi na chínda'á yó'o.
47011030	Tá xíni̱ ñó'ó ka̱'a̱n i̱ to̱'on xa̱'a̱ ña kasa ká'no xí'in mi̱i i̱, ta saá va̱'a ná kasa ká'no xí'in mi̱i i̱ chi yóo kua̱'a̱ ña sáná'a no̱o̱ ndó ndí ta̱a ta̱ vitá kúu i̱.
47011031	Ta Ndios, ta̱a ta̱ kúu Yivá Jesucristo, Ta̱a ta̱Ká'no no̱o̱ yó, va̱'a ná kasa ká'no yó ra ndi'i saá ki̱vi̱. Ta mi̱i Ndios yó'o kúu ta̱a ta̱ ndákuii̱n xa̱'a̱ i̱ ndí o̱n si̱ví ñavatá kúu to̱'on ña ndáto̱'on i̱ xí'in ndó.
47011032	Ñii ki̱vi̱ tá ni̱xi̱yo i̱ ñoo Damasco, ta ni̱xi̱yo ñii ta̱gobernador, ta̱a ta̱ ki̱sa chiño no̱o̱ ta̱rey Aretas xi̱kuu ra. Ta ta̱gobernador yó'o xa̱'nda chiño ra no̱o̱ natropa ña kundaa na yé'é ñoo Damasco yó'o, ña ndáti na keta i̱ yé'é ñoo yó'o xa̱'a̱ ña tiin na yi̱'i̱ ta chikaa̱ na yi̱'i̱ ini ve'e ka̱a.
47011033	Ta saá ni, ni̱vi na xíni̱ tá'an xí'in i̱ chi̱kaa̱ na yi̱'i̱ ini ñii chikiva ká'no, ta ka̱tón na ña xí'in yo'o̱, ta ka̱takaa̱ ndaa na chikiva yó'o no̱o̱ nákaa̱ i̱, no̱o̱ ventana chí ke̱'e, ta sa̱noo na chikiva yó'o sa̱ta̱ na̱ma̱ ña xi̱no nduu ñoo Damasco yó'o, ta no̱o i̱ nda̱ no̱o̱ ño'o̱. Saá ni̱ka̱ku i̱.
47012001	Vará ña o̱n vása ndáya̱'ví kúu ña ká'a̱n i̱ to̱'on ña kísa ká'no xí'in mi̱i i̱, ta saá ni, ndato̱'on i̱ xa̱'a̱ ña sa̱nati̱vi Jesucristo no̱o̱ i̱, ta ndato̱'on i̱ xa̱'a̱ ña sa̱ná'a ra no̱o̱ i̱.
47012002	Ta xa yóo u̱xu̱ ko̱mi̱ kui̱ya̱ kúu ña, ta Ndios ke̱'é ra xí'in yi̱'i̱, ta̱a ta̱ kándixa Jesucristo, ndí ni̱xa̱'a̱n i̱ nda̱ ñoyívi ni̱no nda̱ mí no̱o̱ síkón ndino'o. (Ta o̱n vása xíni̱ i̱ án ni̱xa̱'a̱n i̱ xí'in yi̱kí ko̱ñu i̱, án ndasaá kuiti níma̱ i̱ kúu ña ni̱xa̱'a̱n. Ta Ndios kúu ta̱a ta̱ ndixa xíni̱ ndasaá ni̱xi̱yo ñayó'o.)
47012003	Vará o̱n vása xíni̱ i̱ án xí'in yi̱kí ko̱ñu i̱ ni̱xa̱'a̱n i̱, án ndasaá kuiti níma̱ i̱ kúu ña ni̱xa̱'a̱n,
47012004	ta ndixa kúnda̱a̱ ini i̱ ndí ni̱xa̱'a̱n i̱ ñoyívi ni̱no nda̱ mí no̱o̱ síkón ndino'o no̱o̱ yóo Ndios. Ta ñoyívi ni̱no yó'o xi̱ni̱ so̱'o i̱ to̱'on ña o̱n vása kúchiño ka̱'a̱n i̱ xa̱'a̱, chi Ndios o̱n vása táxi ra nda̱yí nda'a̱ nda̱ ñii ni̱vi ka̱'a̱n na xa̱'a̱ to̱'on yó'o.
47012005	Ta xa̱'a̱ ña Ndios na̱ka̱xin ra yi̱'i̱ ni̱xa̱'a̱n i̱ xi̱to i̱ ñoyívi ni̱no, yóo xa̱'a̱ ña kivi ka̱'a̱n i̱ to̱'on ña kasa ká'no xí'in mi̱i i̱. Ta saá ni, o̱n ka̱'a̱n i̱ saá, chi ndasaá kuiti kasa ká'no xí'in mi̱i i̱ chi yóo kua̱'a̱ ña sáná'a ndí ta̱a ta̱ vitá ní kúu i̱.
47012006	Ta saá ni, tá yi̱'i̱ kóni i̱ ka̱'a̱n i̱ to̱'on xa̱'a̱ ña kasa ká'no xí'in mi̱i i̱, níkúu, ta saá o̱n si̱ví ta̱a ta̱ ka̱'a̱n to̱'on kí'ví kuiti kuu i̱ táná ka̱'a̱n i̱ saá, chi nina to̱'on ndixa nda̱a̱ kuu ña ka̱'a̱n i̱. Ta saá ni, o̱n xi̱in i̱ ka̱'a̱n i̱ to̱'on ña kasa ká'no xí'in mi̱i i̱, chi o̱n xi̱in i̱ ndí kuiti xí'in to̱'on ña ka̱'a̱n i̱ xa̱'a̱ mi̱i i̱ kuu ña sanoo i̱ ini ndó ndí ta̱a ta̱nda̱a̱ kúu i̱. Ta va̱'a ka̱ ná koto káxín mi̱i ndó ndasaá ké'é i̱, ta koni̱ so̱'o ndó to̱'on ña ndáto̱'on i̱, ta saá ndixa kunda̱a̱ ini ndó ndasaá yóo i̱.
47012007	Ta Ndios o̱n vása ní‑xiin ra ña koo ña kuña̱'a ní ini i̱ xa̱'a̱ ñava̱'a ká'no ña sa̱ná'a ra no̱o̱ i̱ ki̱vi̱ sa̱ndaa ra yi̱'i̱ ñoyívi ni̱no. Ta saá Ndios ta̱xi ra nda̱yí nda'a̱ ñii ña xíka chiño no̱o̱ ñaníma̱ ndiva̱'a ká'no Satanás xa̱'a̱ ña satakué'e̱ ña yi̱'i̱. Ta nda̱tán yóo ñiño̱ ña ni̱ki̱'vi yi̱kí ko̱ñu i̱, ta sándi'i ní ña yi̱'i̱, saá yóo ña sáxo̱'vi̱ ní yi̱'i̱.
47012008	Ta xa u̱ni̱ yichi̱ xa̱ku ndá'ví i̱ no̱o̱ Ndios ña kindaa ra ña sáxo̱'vi̱ ní yi̱'i̱ yó'o.
47012009	Ta Ndios ni̱ka̱'a̱n ra xí'in i̱, ka̱chí ra saá: “Ndee̱ i̱ ña va̱'a ña sa̱ní'i i̱ táku̱ ini ún kúu kuiti ña xíni̱ ñó'ó ún. Saá chi tá vitá ní kóni ún, ta xa̱'a̱ ñayó'o va̱'a koto ni̱vi ndí ndee̱ ña kómí ún kúu ndee̱ ña káku no̱o̱ yi̱'i̱”, ka̱chí Ndios xí'in i̱. Ta saá kúsii̱ ní ini i̱ xa̱'a̱ ña kúu i̱ ta̱a ta̱ vitá ní, chi xa̱'a̱ ñayó'o, Jesucristo kúchiño taxi ra ndee̱ ká'no ra ña koo ña xí'in i̱.
47012010	Xa̱'a̱ ña kí'vi ní ini i̱ xíni i̱ Jesucristo, ña̱kán kía̱ kúsii̱ ní ini i̱ ki̱vi̱ xíto i̱ ña ká'a̱n ni̱vi ndi'i to̱'on ndiva̱'a xí'in i̱, ta kúsii̱ ní ini i̱ xa̱'a̱ ña kómí i̱ kua̱'a̱ ní tondíni, ta kúsii̱ ní ini i̱ ki̱vi̱ ndíko̱n ni̱vi sáxo̱'vi̱ na yi̱'i̱ xa̱'a̱ ña kándixa i̱ Jesucristo, ta kúsii̱ ní ini i̱ xa̱'a̱ ndi'i inka̱ tondó'ó ña yóo no̱o̱ i̱. Saá yóo ña, chi ki̱vi̱ tá vitá ní kóni i̱, ta ká'no ka̱ ndee̱ Ndios yóo ña xí'in i̱.
47012011	Nda̱tán ká'a̱n ñii ta̱sána, saá ni̱ka̱'a̱n i̱ to̱'on va̱'a ña kísa ká'no xí'in mi̱i i̱. Ta saá ni, ndó'ó kúu ni̱vi na chi̱nda'á yi̱'i̱ ña nda̱kuii̱n i̱ xa̱'a̱ i̱ saá. Chi vará yóo xa̱'a̱ ña ndó'ó ka̱'a̱n ndó to̱'on va̱'a xa̱'a̱ yi̱'i̱, ta saá ni, xáa noo ndó xíni ndó yi̱'i̱. Vará o̱n si̱ví ta̱a ta̱ ndáya̱'ví ní kúu i̱, ta o̱n si̱ví ta̱a ta̱ lo'o ní ka̱ ví ndáya̱'ví no̱o̱ nata̱a na sákunaní ndó “naapóstol ná'no” kúu i̱.
47012012	Ñii ñii ki̱vi̱ ni̱xi̱yo i̱ xí'in ndó, ta o̱n vása ní‑sandakoo i̱ ké'é i̱ kua̱'a̱ ní ñava̱'a ña sa̱ná'a no̱o̱ ndó ndee̱ Ndios, ta ñii ki̱'va saá xí'in ndee̱ Ndios ke̱'é i̱ kua̱'a̱ ní milagro xí'in inka̱ ñava̱'a ná'no ña ta̱xi ña na̱ka'nda ini ni̱vi xi̱ni na ña. Ta ndi'i ñava̱'a yó'o ña ke̱'é i̱ no̱o̱ ndó kúu ña kísa nda̱a̱ xa̱'a̱ i̱ ndí ndixa kúu i̱ ta̱apóstol ndino'o.
47012013	¿Án xáni si̱ni̱ ndó ndí chi̱kaa̱ ni̱no̱ i̱ ndó'ó no̱o̱ inka̱ ni̱vi na kándixa Jesucristo na táku̱ inka̱ ñoo? Ndixa o̱n si̱ví ñii káchí ke̱'é i̱ xí'in nayó'o kúu ña ké'é i̱ xí'in ndó'ó, chi na̱ki'in i̱ si̱'ún nda'a̱ ni̱vi na kándixa Jesucristo na táku̱ inka̱ ñoo, ta nda̱ lo'o o̱n vása ní‑sandi'i i̱ ndó'ó ña taxi ndó ña xíni̱ ñó'ó nda'a̱ i̱. ¿Án xáni si̱ni̱ ndó ña o̱n vá'a kúu ña o̱n vása ní‑sandi'i i̱ ndó'ó saá? Ta saá vitin, ¡xáku ndá'ví i̱ no̱o̱ ndó ña kasa ká'no ini ndó xa̱'a̱ ña o̱n vá'a yó'o ke̱'é i̱ xí'in ndó!
47012014	Ta vitin xa yóo ti'va i̱ ko̱'o̱n i̱ yichi̱ u̱ni̱ koto i̱ ndó'ó. Ta nda̱ lo'o o̱n sandi'i i̱ ndó'ó ña taxi ndó lo'o ña xíni̱ ñó'ó i̱ nda'a̱ i̱. Chi o̱n vása xi̱in i̱ ña taxi ndó si̱'ún ndó nda'a̱ i̱, ta ña kóni ndino'o i̱ kúu ña nataxi xí'in mi̱i ndó nda'a̱ Jesucristo. Saá chi nda̱tán yóo sa̱'ya i̱, saá yóo ndó no̱o̱ i̱. Ta chiño no̱o̱ ni̱vi na kúu yivá si'í naválí kúu ña nakaya na si̱'ún xa̱'a̱ ña chindeé na sa̱'ya na, ta o̱n si̱ví chiño no̱o̱ naválí kúu ña nakaya na si̱'ún xa̱'a̱ ña chindeé na yivá si'í na.
47012015	Ta saá yi̱'i̱, xí'in ñasi̱i̱ ní ini i̱ xa yóo ti'va i̱ taxi i̱ ndi'i ña kómí i̱ xa̱'a̱ ña chindeé i̱ ndó'ó, ta̱nda̱ taxi ndi'i xí'in mi̱i i̱ xa̱'a̱ ña chindeé i̱ ndó'ó. Ta ñii ñii ki̱vi̱ va̱xi kua'no ka̱ ña kí'vi ní ini i̱ xíni i̱ ndó'ó, ta ndó'ó, ¿án ñii ñii ki̱vi̱ kua̱'a̱n noo ka̱ ña kí'vi ini ndó xíni ndó yi̱'i̱?
47012016	Ndó'ó kúnda̱a̱ va̱'a ini ndó ndí nda̱ ñii ki̱vi̱ o̱n vása ní‑sandi'i i̱ ndó'ó taxi ndó si̱'ún nda'a̱ i̱. Ta saá ni, sava ndó'ó xáni si̱ni̱ ndó ndí yi̱'i̱ xa sa̱ndá'ví i̱ ndó'ó xí'in ñandíchí si̱ni̱ i̱. Ta nda̱ lo'o o̱n vása saá.
47012017	¿Án xáni si̱ni̱ ndó ndí sa̱ndá'ví i̱ ndó'ó xí'in ña ké'é nañani yó na ti̱'ví i̱ ni̱xaa̱ na no̱o̱ ndó? Nda̱ lo'o o̱n vása saá.
47012018	Ñani yó ta̱Tito xí'in inka̱ ta̱ñani yó, nayó'o kúu nata̱a na ti̱'ví i̱ ni̱xaa̱ no̱o̱ ndó. Ta ndixa kúnda̱a̱ ini ndó ndí nañani yó yó'o o̱n vása ní‑sandá'ví na ndó'ó. Ta, ¿án o̱n si̱ví ñanda̱a̱ kúu ña ta̱Tito xí'in yi̱'i̱ ñii ki̱'va vivíi ni̱xi̱yo ini ndi̱ xí'in ndó, ta ñii ki̱'va vivíi ki̱sa ndivi ndi̱ xí'in ndó?
47012019	¿Án xáni si̱ni̱ ndó ndí ndixa ndíso ndi̱ kua̱chi ña sákuiso ndó ndi̱'i̱, ta saá táa ndi̱ tutu yó'o ña ndakuii̱n ndi̱ xa̱'a̱ ndi̱? Nda̱ lo'o o̱n si̱ví saá. Ta nda̱ víka̱, ndi'i mi̱i yó kúu ni̱vi na kándixa Jesucristo, ta no̱o̱ Ndios ká'a̱n ndi̱ ndi'i to̱'on ña ndáto̱'on ndi̱ xí'in ndó. Ta ndixa ndi'i ña kísa ndivi ndi̱ kúu xa̱'a̱ ña vivíi kua'no ka̱ ndó yichi̱ Jesucristo, chi ndó'ó kúu nañani yó xí'in náki̱'va̱ yó, na kí'vi ini ndi̱ xíni ndi̱.
47012020	Ta yí'ví ini i̱ ndí ki̱vi̱ xaa̱ i̱ no̱o̱ ndó, ta o̱n naní'i i̱ ndó'ó yóo ndó nda̱tán yóo ña kóni i̱, ta ndó'ó, o̱n naní'i ndó yi̱'i̱ yóo i̱ nda̱tán yóo ña kóni ndó'ó. Saá chi ndí'i ní ini i̱ ko̱to̱ nda̱ sava ndó náa ní ndó xí'in tá'an ndó, ta sava ndó kísa kuíni̱ ini ndó xíni tá'an ndó, ta sava ndó yóo ña sáa̱ ini ndó xíni tá'an ndó, ta sava ndó xa na̱ta̱'vi̱ tá'an ndó, ta sava ndó yóo to̱'on ká'a̱n ndó ta sátakué'e̱ ña ini tá'an ndó, ta sava ndó yóo to̱'on ká'a̱n kuáchí ndó xa̱'a̱ xí'in tá'an ndó, ta sava ndó'ó xa ndu̱u ndó ni̱vi na ña̱'a ní ini, ta sava ndó'ó xa ndu̱u ndó ni̱vi na sáa̱ ini ta ndá'yi ndó ta o̱n vása vivíi táku̱ ndó xí'in tá'an ndó.
47012021	Ta saá tuku ndí'i ní ini i̱ ndí ki̱vi̱ xaa̱ i̱ no̱o̱ ndó ndí Ndios taxi ra ña kuka'an no̱o̱ i̱ xa̱'a̱ ña o̱n vá'a táku̱ ndó. Saá chi tá xaa̱ i̱ no̱o̱ ndó, ta naní'i i̱ ndó'ó ndí o̱n ta̱'án nandikó ini ndó, ni o̱n ta̱'án sandakoo ndó ndi'i ña o̱n vá'a ké'é ndó, ta saá kuchuchú ní ini i̱ koni i̱ ndó'ó, ta̱nda̱ kuaku ní i̱ xa̱'a̱ ña o̱n vá'a ké'é ndó. Saá chi xi̱na̱'á sava ndó xi̱ki̱'vi ndó kua̱chi xí'in náña'a̱ ná o̱n si̱ví násí'í ndó kúu, án xi̱ki̱'vi ndó kua̱chi xí'in nata̱a na o̱n si̱ví yii̱ ndó kúu, án xi̱ki̱'vi ndó ndi'i saá no̱o̱ kua̱chi kini. Ta ndí'i ní ini i̱ ndí sava ndó'ó na ke̱'é ña o̱n vá'a saá, o̱n ta̱'án nandikó ini ndó, ta ni o̱n ta̱'án sandakoo ndó ña ké'é ndó ña o̱n vá'a yó'o.
47013001	Xa yatin kixaa̱ ki̱vi̱ ña ko̱'o̱n i̱ koto i̱ ndó'ó, ta ñayó'o kuu yichi̱ u̱ni̱ ña xaa̱ i̱ koto i̱ ndó'ó. Saá chi nda̱yí Ndios ña ni̱taa na xi̱na̱'á káchí ña ndí xa̱'a̱ ña kuchiño ni̱vi kasa nani na kua̱chi xí'in ñanda̱a̱, xíni̱ ñó'ó o̱vi̱ án u̱ni̱ ni̱vi ña ndakuii̱n na kasa nda̱a̱ na xa̱'a̱ kua̱chi, káchí nda̱yí Ndios.
47013002	Ki̱vi̱ tá ni̱xi̱yo i̱ xí'in ndó yichi̱ o̱vi̱, ta nda̱to̱'on i̱ to̱'on yo̱'vi̱ xí'in ndó'ó na kúu na o̱n xi̱in sandakoo ké'é ña o̱n vá'a. Ta vitin vará o̱n vása ñíndichi i̱ xí'in ndó, ta tuku ká'a̱n i̱ xí'in ndi'i ndó ndí xíni̱ ñó'ó sandakoo ndó ké'é ndó ña o̱n vá'a. Tá o̱n xi̱in ndó kasa ndivi ndó saá, ta ki̱vi̱ xaa̱ i̱ no̱o̱ ndó, ta yo̱'vi̱ sando'o i̱ ndó'ó.
47013003	Saá ke'é i̱ xí'in ndó, chi ndó'ó ndúkú ndó ña saná'a káxín i̱ no̱o̱ ndó ndí ndixa Jesucristo ta̱xi ra nda̱yí nda'a̱ i̱ ña ndato̱'on i̱ to̱'on ra xí'in ndó. Ta Jesucristo o̱n vása ké'é ra xí'in ndó nda̱tán ké'é ñii ta̱a ta̱ o̱n vása kómí ndee̱, ta ña ké'é Jesucristo xí'in ndó sáná'a ña ndí ndixa kúu ra ta̱a ta̱ndeé ní.
47013004	Vará Jesucristo ni̱xi̱yo ra nda̱tán ñii ta̱a ta̱ o̱n vása kómí ndee̱ ki̱vi̱ ka̱takaa̱ ndaa na ra nda'a̱ tón cruz, ta ni̱xi'i̱ ra, ta vitin xí'in ndee̱ ká'no Ndios táku̱ ra. Saá tuku mi̱i ndi̱, vará ñii káchí xí'in Jesucristo kúu ndi̱ nata̱a na o̱n ko̱ó ndee̱ kómí, ta ñii káchí xí'in ra táku̱ ndi̱ xí'in ndee̱ Ndios xa̱'a̱ ña kasa chiño ndi̱ no̱o̱ ndó'ó.
47013005	Ta ndó'ó xíni̱ ñó'ó koto va̱'a xí'in mi̱i ndó, xa̱'a̱ ña va̱'a kunda̱a̱ ini ndó án ndino'o ini ndó kándixa ndó Jesucristo. Ta saá va̱'a ná koto ndoso xí'in mi̱i ndó án ndixa kándixa ndó ra. Tá keta va̱'a ndó no̱o̱ ña koto ndoso xí'in mi̱i ndó saá, ta saá kunda̱a̱ ini ndó ndí Jesucristo táku̱ ra ini ndó. Tá o̱n vása keta va̱'a ndó saá, ta o̱n si̱ví ni̱vi na ndino'o ini kándixa Jesucristo kúu ndó.
47013006	Ta mi̱i ndi̱, kúnda̱a̱ ini ndi̱ ndí ndó'ó nákoni ndó ndí xa ke̱ta va̱'a ndi̱ no̱o̱ ña xi̱to ndoso xí'in mi̱i ndi̱ saá, chi kúu ndi̱ nata̱a na ndixa ndino'o kándixa Jesucristo, ta táku̱ ra ini ndi̱.
47013007	Ta ndúkú ndi̱ no̱o̱ Ndios ña chindeé ra ndó'ó, ña o̱n ke'é ndó nda̱ ñii ña o̱n vá'a. Saá chi ña ndáya̱'ví ní ka̱ no̱o̱ ndi̱ kúu ña ké'é ndó ñava̱'a nda̱tán kóni Ndios. Ta lo'o kuiti ndáya̱'ví no̱o̱ ndi̱ tá sava ndó'ó xáni si̱ni̱ ndó ndí o̱n vása kómí ndi̱ nda̱yí Jesucristo ña kísa chiño ndi̱ no̱o̱ ndó, chi xáni si̱ni̱ ndó ndí o̱n vása ní‑keta va̱'a ndi̱ no̱o̱ ña xi̱to ndoso xí'in mi̱i ndi̱. ¡Ta o̱n vása saá!
47013008	Chi mi̱i ndi̱, o̱n vása kúchiño ke'é ndi̱ nda̱ ñii chiño ña o̱n vása yóo yu'ú xí'in ñanda̱a̱. Ta kuiti kúchiño kasa ndivi ndi̱ chiño ña yóo yu'ú xí'in ñanda̱a̱.
47013009	Ta xa̱'a̱ ñayó'o, ká'no ñasi̱i̱ nákaa̱ ini ndi̱ ki̱vi̱ kúu ndi̱ nata̱a na o̱n ko̱ó ndee̱ kómí, ta kúsii̱ ini ndi̱ ki̱vi̱ xíto ndi̱ ndí ndó'ó kúu ni̱vi nandeé, ta va̱'a ndíko̱n ndó yichi̱ Jesucristo. Ta saá ndúkú ndi̱ no̱o̱ Ndios ña chindeé ra ndó'ó ña ñii ñii ki̱vi̱ vivíi ka̱ kua'no ndó yichi̱ Jesucristo, ta̱nda̱ to̱nda̱a ndó nduu ndó ni̱vi na ni̱xi̱no̱ ndino'o nda̱tán yóo mi̱i ra.
47013010	Ña̱kán kía̱ vitin ki̱vi̱ o̱n vása ñíndichi i̱ no̱o̱ ndó, ta táa i̱ to̱'on kue̱'e̱ xa̱'a̱ ña nandikó ini ndó ta sandakoo ndó ké'é ndó ña o̱n vá'a. Ta saá ki̱vi̱ xaa̱ i̱ no̱o̱ ndó, ta o̱n koni̱ ñó'ó i̱ to̱'on kue̱'e̱ ka̱'a̱n i̱ xí'in ndó. Saá chi Jesucristo ta̱xi ra nda̱yí ra nda'a̱ i̱ xa̱'a̱ ña chindeé i̱ ndó'ó ña vivíi ka̱ kua'no ndó yichi̱ ra, ta o̱n si̱ví xa̱'a̱ ña sandi'i i̱ xa̱'a̱ ndó'ó kúu ña ta̱xi ra nda̱yí ra nda'a̱ i̱.
47013011	Nañani yó xí'in náki̱'va̱ yó, vitin táa i̱ to̱'on ña ndáyi i̱ ndó'ó. Ndúkú i̱ no̱o̱ ndó ndí ná kunakaa̱ ñasi̱i̱ ini ndó, ta chikaa̱ ndó ndee̱ ña kua'no ndó yichi̱ Jesucristo, ta̱nda̱ to̱nda̱a ndó nduu ndó ni̱vi na ni̱xi̱no̱ ndino'o nda̱tán yóo mi̱i ra. Ta chikaa̱ ndó ndee̱ ini tá'an ndó, ta koo yu'ú ndó xí'in tá'an ndó, ta vivíi kutaku̱ ndó xí'in tá'an ndó. Ta saá ndixa Ndios koo ra xí'in ndó, chi Ndios kí'vi ní ini ra xíni ra mi̱i yó, ta táxi ra ña koo ñava̱'a ini yó.
47013012	Ta ndó'ó, ki̱vi̱ chíndeé tá'an ndó, ta xí'in ñato̱'ó ní ini ndó chi̱to ndó no̱o̱ tá'an ndó.
47013013	Ndi'i ni̱vi na kándixa Jesucristo na táku̱ ñoo yó'o, tí'ví na to̱'on ña chindeé na ndó'ó.
47013014	Ta Jesucristo, Ta̱a ta̱Ká'no no̱o̱ yó, ¡ná ke'é ra ñava̱'a ní xí'in ndó! ¡Ná saná'a Ndios no̱o̱ ndó ndí ndixa kí'vi ini ra xíni ra ndó'ó! Ta, ¡ñii yu'ú ná koo ñii ñii ndó xí'in Níma̱ Ndios, chi táku̱ ña ini ndó! Saá ná koo ña.
48001001	Yi̱'i̱, ta̱Pablo, ta̱a ta̱ kúu ñii ta̱apóstol, táa i̱ tutu yó'o. Ta o̱n si̱ví ni̱vi kúu na sa̱kuiso chiño yi̱'i̱ kuu i̱ ta̱apóstol, chi mi̱i Jesucristo xí'in Yivá yó Ndios, ta̱a ta̱ sa̱nataku̱ Jesucristo, sa̱kuiso chiño ra yi̱'i̱ kuu i̱ ta̱apóstol, ta ti̱'ví ra yi̱'i̱ ña ka̱'a̱n ndoso i̱ to̱'on va̱'a xa̱'a̱ Jesucristo no̱o̱ ni̱vi.
48001002	Ta ndi'i nañani yó xí'in náki̱'va̱ yó na kándixa Jesucristo, na yóo xí'in i̱ ñoo yó'o, tí'ví na to̱'on ña chindeé na ndó'ó. Ta tí'ví ndi̱ tutu yó'o xaa̱ ña nda'a̱ ndó'ó ni̱vi na kándixa Jesucristo, na nákutá'an kua̱'a̱ ñoo estado Galacia xa̱'a̱ ña kísa ká'no ndó Ndios.
48001003	Ta ndúkú i̱ no̱o̱ Yivá yó Ndios ta no̱o̱ Jesucristo, Ta̱a ta̱Ká'no no̱o̱ yó, ná ke'é ra ñava̱'a xí'in ndó, ta taxi ra ña koo ñava̱'a ini ndó.
48001004	Ta Jesucristo kúu ta̱a ta̱ ta̱xi xí'in mi̱i, ña ni̱xi'i̱ ra xa̱'a̱ kua̱chi yó, chi saá chi̱tóni̱ Yivá yó Ndios ke'é ra xa̱'a̱ ña saka̱ku ra mi̱i yó ña kuchiño yó kutaku̱ ndíka̱ yó no̱o̱ ndee̱ o̱n vá'a ña kúu ña xá'nda chiño no̱o̱ yichi̱ ñoyívi yó'o.
48001005	Ta, ¡va̱'a ná naki'in Ndios kua̱'a̱ ní ñato̱'ó ná'no! Ta, ¡ná kanóo síkón ñato̱'ó ra ndi'i saá ki̱vi̱ ña va̱xi! Saá ná koo ña.
48001006	Ndó'ó, natá'an yó na kándixa Jesucristo, ndixa náka'nda ini i̱ xa̱'a̱ ndó'ó, chi kama ní xa ku̱xíká ndó no̱o̱ Ndios. Ta Ndios, xa̱'a̱ ña ká'no ní ini ra, ka̱na ra ndó'ó kundiko̱n ndó Jesucristo, ta̱a ta̱ sa̱ka̱ku ndó'ó no̱o̱ ndee̱ ña o̱n vá'a. Ta vitin mi̱i ndó xa sa̱ndakoo ndó to̱'on va̱'a ña nda̱a̱ xa̱'a̱ Jesucristo, ta kíxá'á ndó ndíko̱n ndó inka̱ to̱'on ña xáni si̱ni̱ ndó kúu to̱'on va̱'a ka̱.
48001007	Ta ndixa o̱n ko̱ó ka̱ inka̱ to̱'on va̱'a xa̱'a̱ Jesucristo, chi to̱'on ña nda̱to̱'on ndi̱ xí'in ndó kúu ña ndixa nda̱a̱ ña káchí ndasaá kuchiño nakutá'an va̱'a yó xí'in Ndios. Ta saá ni, yóo ni̱vi na násaka si̱ni̱ ndó xí'in to̱'on na, ta kóni na nasama na to̱'on va̱'a ña nda̱a̱ xa̱'a̱ Jesucristo ña xa ka̱ndixa ndó.
48001008	Ta ndá yu kúu ni̱vi na ká'a̱n ndoso inka̱ to̱'on ña o̱n vása yóo yu'ú xí'in to̱'on va̱'a ña xa nda̱to̱'on ndi̱ xí'in ndó xa̱'a̱ Jesucristo, ta saá nayó'o va̱'a ná kuiso na chi'ña. Ta yi̱'i̱, o̱n vása ndí'i ini i̱ xíni i̱ yu kúu nayó'o, án ñii mi̱i ndi̱ kúu na, án ñii ñaángel ña ki̱xi ñoyívi ni̱no kúu ña, tá nayó'o nasama na to̱'on xa̱'a̱ Jesucristo, ta va̱'a ná kuiso na chi'ña.
48001009	Xa nda̱to̱'on ndi̱ xí'in ndó saá, ta vitin tuku ká'a̱n i̱ xí'in ndó, káchí i̱ saá: Tá yóo ni̱vi na ká'a̱n ndoso to̱'on ña o̱n vása yóo yu'ú xí'in to̱'on va̱'a ña xa na̱ki'in ndó ki̱vi̱ ni̱ka̱'a̱n ndoso ndi̱ ña no̱o̱ ndó, ta va̱'a ni̱vi yó'o ná naki'in na chi'ña.
48001010	Ta saá vitin, ¿yukía̱ xáni si̱ni̱ ndó xa̱'a̱ to̱'on yó'o ña sa̱kán ni̱ka̱'a̱n i̱? ¿Án xáni si̱ni̱ ndó ndí xí'in to̱'on yó'o ndúkú i̱ ña va̱'a ka̱'a̱n ni̱vi xa̱'a̱ i̱? ¿Án xáni si̱ni̱ ndó ndí ndasaá kuiti ndúkú i̱ sakusii̱ i̱ ini ni̱vi? Nda̱ lo'o o̱n si̱ví saá, chi ña ndixa xíni̱ ñó'ó no̱o̱ i̱ kúu ña ndúkú i̱ sakusii̱ i̱ ini Ndios. Ta yi̱'i̱, tá ndasaá kuiti ndukú i̱ kasa ndivi i̱ chiño ña sakusii̱ i̱ ini ni̱vi, níkúu, ta saá o̱n si̱ví ñii ta̱a ta̱ ndixa kísa chiño no̱o̱ Jesucristo kúu i̱.
48001011	Nañani yó xí'in náki̱'va̱ yó, kóni i̱ ña kunda̱a̱ ini ndó ndí to̱'on va̱'a ni̱ka̱'a̱n ndoso i̱ no̱o̱ ndó xa̱'a̱ Jesucristo o̱n si̱ví to̱'on ña ka̱ku si̱ni̱ ni̱vi kúu ña.
48001012	Ni o̱n si̱ví ni̱vi kúu na sa̱ná'a yi̱'i̱, ta mi̱i Jesucristo kúu ta̱a ta̱ sa̱ná'a yi̱'i̱ to̱'on ña ká'a̱n ndoso i̱.
48001013	Ta ndó'ó, xa xi̱ni̱ so̱'o ndó ndasaá xi̱taku̱ i̱ ki̱vi̱ ni̱xika i̱ kísa ndivi i̱ ndi'i ña xá'nda chiño yichi̱ najudío. Xíni̱ ndó ndí ndeé ní ni̱saa̱ ini i̱ xi̱ni i̱ ni̱vi na kúu nave'e Ndios xa̱'a̱ ña kándixa na Jesucristo. Sa̱xo̱'vi̱ ní i̱ ni̱vi yó'o, ta chi̱kaa̱ ní i̱ ndee̱ xa̱'a̱ ña sandi'i i̱ xa̱'a̱ nayó'o.
48001014	Ta xa̱'a̱ ña ndeé ní ki̱sa ndivi i̱ ndi'i ña xá'nda chiño yichi̱ najudío, yi̱'i̱ xi̱kuu i̱ ñii ta̱no̱ó, ta̱a ta̱ ndeé ka̱ ni̱xika no̱o̱ ndi'i najudío na ñii káchí kui̱ya̱ xí'in i̱. Saá chi chi̱kaa̱ ní ka̱ i̱ ndee̱ ña kasa ndivi i̱ ndi'i saá ña xá'nda chiño yichi̱ naxi̱i̱ síkuá i̱ najudío.
48001015	Ta saá ni, ki̱vi̱ tá o̱n ta̱'án kaku i̱, tá mií nákaa̱ ka̱ i̱ ti̱xin si'í i̱, ta Ndios, ta̱a ta̱ ká'no ini, ke̱'é ra ñava̱'a ní xí'in i̱ ña na̱ka̱xin ra yi̱'i̱ xa̱'a̱ ña kandixa i̱ Jesucristo, ta xa̱'a̱ ña kuu i̱ ta̱apóstol ña ka̱'a̱n ndoso i̱ to̱'on ra no̱o̱ ni̱vi.
48001016	Ta saá tá ni̱to̱nda̱a ki̱vi̱ ña chi̱tóni̱ Ndios, ta sa̱nati̱vi ra no̱o̱ i̱ Sa̱'ya ra Jesucristo, chi Ndios sa̱kuiso chiño ra yi̱'i̱ ña ka̱'a̱n ndoso i̱ to̱'on va̱'a xa̱'a̱ Jesucristo no̱o̱ ni̱vi na o̱n vása kúu najudío. Ta ki̱vi̱ na̱kutá'an i̱ xí'in Jesucristo, ta saá o̱n vása xa̱ndi̱ko̱n ni̱‑xa'a̱n i̱ nandukú i̱ ñandíchí si̱ni̱ nda̱ ñii ni̱vi na táku̱ yatin,
48001017	ni o̱n vása ní‑xa'a̱n i̱ ñoo Jerusalén nandukú i̱ ñandíchí si̱ni̱ ni̱vi na xa kúu naapóstol si'na ka̱ no̱o̱ i̱. Ta no̱o̱ ño'o̱ yi̱chí estado Arabia kúu xiiña no̱o̱ ni̱xa̱'a̱n i̱ ni̱xi̱yo i̱, ta saá ndi̱kó i̱ ñoo Damasco.
48001018	Tá ni̱ya'a u̱ni̱ kui̱ya̱, ta tuku ke̱e i̱ ñoo Damasco, ta ni̱xa̱'a̱n i̱ ñoo Jerusalén xa̱'a̱ ña nakutá'an i̱ xí'in ta̱Pedro. Tá ki̱xaa̱ i̱ ñoo Jerusalén yó'o, ta ki̱ndo̱o i̱ xí'in ra xa̱'o̱n ki̱vi̱.
48001019	Ta o̱n ko̱ó inka̱ naapóstol ní‑xini i̱, ta ñii la̱á ta̱Santiago ta̱ kúu ñani Jesucristo, Ta̱a ta̱Ká'no no̱o̱ yó, kúu ta̱apóstol ta̱ xi̱ni i̱ ki̱vi̱ ni̱xi̱yo i̱ ñoo Jerusalén yó'o.
48001020	Mi̱i Ndios kúu ta̱a ta̱ ndákuii̱n xa̱'a̱ i̱ ndí to̱'on ña táa i̱ yó'o vitin kúu ña ndixa nda̱a̱.
48001021	Ta ndi̱'i ni̱xi̱yo i̱ ñoo Jerusalén yó'o, ta saá ke̱e i̱ kua̱'a̱n i̱ ta ni̱xaa̱ i̱ kua̱'a̱ ñoo estado Siria ta xí'in estado Cilicia.
48001022	Ta xa̱'a̱ ña ni̱xika i̱ inka̱ xiiña, nda̱ ñii nañani yó ni náki̱'va̱ yó na kándixa Jesucristo na táku̱ ñoo estado Judea, o̱n ta̱'án koni nayó'o yi̱'i̱ xí'in nduchu̱ no̱o̱ na ki̱vi̱ saá,
48001023	ta ndasaá kuiti xi̱ni̱ so̱'o na to̱'on xa̱'a̱ i̱ ña nda̱to̱'on inka̱ ni̱vi na kándixa Jesucristo xí'in na. Nayó'o nda̱to̱'on na, káchí na saá: “Ta̱a ta̱ si'na chi̱kaa̱ ní ndee̱ ña sa̱xo̱'vi̱ ra mi̱i yó, vitin ndu̱u ra ta̱a ta̱ ká'a̱n ndoso to̱'on va̱'a xa̱'a̱ Jesucristo, Ta̱a ta̱Ká'no no̱o̱ yó”, saá káchí ni̱vi nda̱to̱'on na xa̱'a̱ i̱.
48001024	Ta saá ni̱vi na xi̱ni̱ so̱'o to̱'on yó'o ki̱sa ká'no na Ndios xa̱'a̱ ña sa̱ndikó ra ini i̱ ta ndu̱u i̱ ta̱a ta̱ kándixa Jesucristo.
48002001	Ta ni̱ya'a u̱xu̱ ko̱mi̱ kui̱ya̱, ta saá ndi̱kó i̱ ni̱xa̱'a̱n i̱ ñoo Jerusalén xí'in ñani yó ta̱Bernabé, ta saá ka̱na i̱ ñani yó ta̱Tito ta ni̱xa̱'a̱n ra xí'in ndi̱.
48002002	Ni̱xa̱'a̱n i̱ ñoo Jerusalén, chi ña ke̱'é i̱ saá kúu ña ki̱sa ndivi i̱ ña sa̱ná'a Ndios no̱o̱ i̱. Tá ni̱xaa̱ i̱ ñoo Jerusalén yó'o ta na̱kutá'an i̱ xí'in ndasaá kuiti nañani yó na kánóo to̱'on xa̱'a̱ ndí kúu na ni̱vi na ndíso chiño xí'in ni̱vi na kándixa Jesucristo ñoo yó'o. Ta saá nda̱to̱'on káxín i̱ xí'in nata̱a yó'o yu kúu to̱'on va̱'a xa̱'a̱ Jesucristo ká'a̱n ndoso i̱ no̱o̱ ni̱vi na o̱n vása kúu najudío. Saá kuchiño kunda̱a̱ ini nayó'o ndí o̱n vása ní‑nasama i̱ to̱'on va̱'a ña nda̱a̱ xa̱'a̱ Jesucristo. Saá chi tá nayó'o o̱n vása ní‑xiyo yu'ú na xí'in to̱'on va̱'a ña ká'a̱n ndoso i̱, ta saá ña ma̱ni̱ kuu ndi'i chiño ña xa kísa ndivi i̱ nda̱ ki̱vi̱ vitin, níkúu.
48002003	Ta na ndíso chiño yó'o ñii na̱koo yu'ú na xí'in i̱ ndí ni̱vi na kándixa Jesucristo, na o̱n vása kúu najudío, nayó'o o̱n vása xíni̱ ñó'ó kasa ndivi na ndi'i nda̱yí yichi̱ najudío. Ta saá na ndíso chiño yó'o nda̱ lo'o o̱n vása ní‑xa'nda chiño na no̱o̱ ñani yó ta̱Tito ndí xíni̱ ñó'ó kasa ndivi ra costumbre circuncisión, vará kúu ra ta̱griego.
48002004	Ta saá ni, sava ni̱vi na vatá, na káchí xa ka̱ndixa na Jesucristo, nayó'o xa ni̱ki̱'vi se'é na na̱kutá'an na xí'in mi̱i ndi̱, ni̱vi na ndixa kándixa Jesucristo, chi navatá yó'o kóni na koto naní na ndasaá táku̱ ndíka̱ ndi̱ yichi̱ Jesucristo, ta o̱n vása táku̱ ka̱ ndi̱ ti̱xin ndee̱ nda̱yí ña ni̱taa ta̱Moisés. Ta ni̱vi yó'o o̱n vása kúsii̱ ini na ña táku̱ ndíka̱ ndi̱ yichi̱ Jesucristo, ta kóni na kasa ndu̱xa̱ na xí'in ndi̱ ña ndikó ndi̱ kutaku̱ ndi̱ ti̱xin nda̱yí yó'o, xa̱'a̱ ña ndasaá kuiti nduu ndi̱ nda̱tán yóo naesclavo na xíni̱ ñó'ó kasa ndivi ndi'i ña xá'nda chiño nda̱yí no̱o̱ na.
48002005	Ta nda̱ ñii káni̱ lo'o o̱n vása ní‑chikaa̱ so̱'o ndi̱ to̱'on ña ni̱ka̱'a̱n ni̱vi na vatá yó'o. Saá chi ña ndixa kóni ndi̱ kúu ña nda̱ ñii ndó'ó o̱n naki'in ndó inka̱ to̱'on vatá ña o̱n vása yóo yu'ú xí'in to̱'on ña nda̱a̱ ña xa ka̱ndixa ndó xa̱'a̱ Jesucristo. Ta ña ndixa kóni ndi̱ kúu ña ndí ndi'i saá ki̱vi̱ ná kindo̱o to̱'on ña nda̱a̱ yó'o kutaku̱ ña níma̱ ndó.
48002006	Ta nañani yó na kánóo to̱'on xa̱'a̱ ndí kúu na na ndíso chiño xí'in ni̱vi na kándixa Jesucristo na nákutá'an ñoo Jerusalén, nayó'o nda̱ lo'o o̱n vása ní‑ka'a̱n na xí'in i̱ ndí yóo ka̱ to̱'on ña kúma̱ni̱ án ña kánóo ka̱ no̱o̱ to̱'on va̱'a ña nda̱a̱ ña ká'a̱n ndoso i̱ xa̱'a̱ Jesucristo. Ta vará nañani yó yó'o kúu ni̱vi na kánóo síkón to̱'on xa̱'a̱, ta ñayó'o o̱n vása ndáya̱'ví ña no̱o̱ i̱, chi Ndios o̱n vása náka̱xin ra ni̱vi, ta ñii ndáya̱'ví ndi'i ni̱vi no̱o̱ ra.
48002007	Ta nañani yó yó'o na̱koni na ndí Ndios kúu ta̱a ta̱ sa̱kuiso chiño yi̱'i̱ ña ka̱'a̱n ndoso i̱ to̱'on va̱'a xa̱'a̱ Jesucristo no̱o̱ ni̱vi na o̱n vása kúu najudío, ta ñii ki̱'va saá na̱koni na ndí Ndios sa̱kuiso chiño ra ta̱Pedro ña ka̱'a̱n ndoso ra to̱'on va̱'a yó'o no̱o̱ ni̱vi najudío.
48002008	Chi mi̱i Ndios kúu ta̱a ta̱ ti̱'ví ta̱Pedro ña va̱'a kasa chiño ra no̱o̱ najudío. Ta mi̱i Ndios yó'o kúu ta̱a ta̱ ti̱'ví yi̱'i̱ ña va̱'a kasa chiño i̱ no̱o̱ ni̱vi na o̱n vása kúu najudío.
48002009	Ta nañani yó ta̱Santiago xí'in ta̱Pedro ta xí'in ta̱Juan, kúu na ndíso chiño xí'in ni̱vi na kándixa Jesucristo na nákutá'an ñoo Jerusalén. Ta u̱ni̱ saá nañani yó yó'o na̱koni na ndí Ndios xa ke̱'é ra ñava̱'a ká'no xí'in i̱ ña sa̱kuiso chiño ra yi̱'i̱ ña kasa ndivi i̱ chiño no̱o̱ ni̱vi na o̱n vása kúu najudío. Ta saá nañani yó yó'o va̱'a na̱ki'in na ta̱Bernabé ta xí'in yi̱'i̱, ta sa̱ná'a káxín na ndí ñii yóo na xí'in ndi̱, chi kúsii̱ ini na xa̱'a̱ ña ñii káchí kísa chiño na xí'in ndi̱ no̱o̱ Jesucristo. Ta ki̱ndo̱o yu'ú nañani yó yó'o ndí ta̱Bernabé xí'in yi̱'i̱ ko̱'o̱n ndi̱ ka̱'a̱n ndoso ndi̱ to̱'on va̱'a xa̱'a̱ Jesucristo no̱o̱ ni̱vi na o̱n vása kúu najudío, ta saá mi̱i nañani yó yó'o kasa ndivi na chiño Jesucristo no̱o̱ ni̱vi na kúu najudío.
48002010	Ta ñii la̱á ña xáku ndá'ví nañani yó yó'o no̱o̱ ndi̱ kúu ña o̱n sandakoo ndi̱ ña chindeé ndi̱ ni̱vi nandá'ví. Ta chiño yó'o kúu ña chíkaa̱ i̱ ndee̱ kasa ndivi i̱ ndi'i saá ki̱vi̱.
48002011	Ta saá ki̱vi̱ ki̱xaa̱ ta̱Pedro ñoo Antioquía, na̱kutá'an ra xí'in ndi̱, ta yi̱'i̱ ni̱ka̱'a̱n i̱ xí'in ra ndí yóo ña o̱n vá'a ké'é ra.
48002012	Saá chi tá si'na ka̱ ña o̱n ta̱'án kixaa̱ sava nata̱a na ki̱xi no̱o̱ ta̱Santiago ñoo Jerusalén, ta ndi'i saá ki̱vi̱ ta̱Pedro xi̱xixi ra xí'in ni̱vi na kándixa Jesucristo na o̱n si̱ví najudío kúu. Ta ta̱Pedro, ki̱vi̱ xi̱ni ra ki̱xaa̱ nata̱a na ki̱xi no̱o̱ ta̱Santiago, ta sa̱ndakoo ra xíxi ra xí'in nañani yó na o̱n vása kúu najudío, ta ku̱xíká ra no̱o̱ nayó'o. Ke̱'é ra saá chi ni̱yi̱'ví ra ko̱to̱ nata̱a na ki̱xi no̱o̱ ta̱Santiago ka̱'a̱n kuáchí na xí'in ra, chi nata̱a yó'o xá'nda chiño na ndí ndi'i ni̱vi na kándixa Jesucristo xíni̱ ñó'ó kasa ndivi na costumbre ña na̱ní circuncisión.
48002013	Ta xí'in ña sa̱ndakoo ta̱Pedro xíxi ra xí'in ni̱vi na o̱n si̱ví najudío kúu, ke̱'é ra nda̱tán ké'é ta̱a ta̱ o̱vi̱ yu'u̱. Ta saá inka̱ najudío na kándixa Jesucristo ki̱xá'á na ndíko̱n na ké'é na ñii káchí nda̱tán ké'é ta̱Pedro, ta ku̱xíká nayó'o no̱o̱ nañani yó na o̱n vása kúu najudío. Ta̱nda̱ mi̱i ta̱Bernabé na̱kava ra ke̱'é ra nda̱tán ké'é ñii ta̱a ta̱ o̱vi̱ yu'u̱, chi ñii káchí ke̱'é ra xí'in ta̱Pedro.
48002014	Tá xi̱ni i̱ ña ké'é nañani yó yó'o ndí o̱n vása yóo yu'ú ña xí'in to̱'on va̱'a ña sa̱ná'a Jesucristo, ta saá na̱ndukú i̱ ta̱Pedro, ta ni̱xaa̱ i̱ no̱o̱ ra, ta no̱o̱ ndi'i ni̱vi na kándixa Jesucristo na na̱kutá'an yó'o, ta ni̱ka̱'a̱n i̱ xí'in ta̱Pedro, ka̱chí i̱ saá: “Yó'ó kúu ñii ta̱judío, ta saá ni, táku̱ ún nda̱tán táku̱ ni̱vi na o̱n vása kúu najudío, chi o̱n vása kísa ndivi ka̱ ún ndi'i yichi̱ najudío. Ta saá, ¿nda̱chun kóni ún kasa ndu̱xa̱ ún xí'in ni̱vi na o̱n vása kúu najudío ña kutaku̱ na nda̱tán táku̱ najudío ta kasa ndivi na ndi'i yichi̱ najudío?”, saá ka̱chí i̱ xí'in ta̱Pedro.
48002015	Ta mi̱i yó ni̱vi na kúu najudío, chi najudío kúu yivá si'í yó, xa xi̱ni̱ so̱'o yó ñii to̱'on ña káchí nañoo yó ña káchí saá: “Mi̱i yó najudío o̱n si̱ví ni̱vi na ndíso kua̱'a̱ ní kua̱chi kúu yó nda̱tán yóo ni̱vi na o̱n vása kúu najudío”, káchí na.
48002016	Ta saá ni, kúnda̱a̱ ini yó ndí o̱n si̱ví xa̱'a̱ ña kísa ndivi ni̱vi nda̱yí kúu ña ndúndii na no̱o̱ Ndios, ta xa̱'a̱ ña kándixa na Jesucristo kúu ña kísa ká'no ini Ndios xa̱'a̱ kua̱chi na, ta ndúu na ni̱vi na ndii no̱o̱ Ndios. Ta saá mi̱i yó xa̱'a̱ ña ka̱ndixa yó Jesucristo, ndu̱u yó ni̱vi na ndii, na o̱n ko̱ó kua̱chi ndíso no̱o̱ Ndios. Tuku ká'a̱n i̱: Nda̱ ñii ni̱vi o̱n si̱ví xa̱'a̱ ña kísa ndivi na nda̱yí kúu ña ndúndii na no̱o̱ Ndios.
48002017	Ta saá ni, tá xa̱'a̱ ña kándixa yó Jesucristo ndúkú yó ña nduu yó ni̱vi na ndii no̱o̱ Ndios, ta saá kíxá'á yó nákoni yó ndí mi̱i yó kúu ni̱vi na ndíso kua̱chi, ta ña nákoni yó saá, nda̱ lo'o o̱n vása kóni kachí ña ndí Jesucristo chi̱nda'á ra mi̱i yó ña ke'é yó ña o̱n vá'a.
48002018	Ta yi̱'i̱, táná nandikó ini i̱ ta sandakoo i̱ to̱'on va̱'a ña nda̱a̱ ña kándixa i̱, ta tuku kixá'á i̱ saná'a i̱ ndí xíni̱ ñó'ó ndi'i ni̱vi kasa ndivi na ndi'i nda̱yí najudío, ta xí'in ña ke'é i̱ saá ya'a ndoso i̱ no̱o̱ ñanda̱a̱ ña kándixa i̱.
48002019	Tá'an mi̱i ña ni̱xika ka̱ i̱ chíkaa̱ ní i̱ ndee̱ ña kísa ndivi i̱ nda̱yí najudío, ta saá ki̱xá'á i̱ nakoni i̱ ndí nda̱yí yó'o o̱n vása kómí ña ndee̱ taxi ña kutaku̱ ndino'o i̱. Ta saá sa̱ndakoo i̱ kísa ndivi i̱ ndi'i nda̱yí najudío, ta vitin yóo i̱ nda̱tán yóo ta̱a ta̱ ni̱xi'i̱ no̱o̱ nda̱yí yó'o, chi o̱n vása xá'nda chiño ka̱ ña no̱o̱ i̱. Yi̱'i̱ ni̱xi'i̱ i̱ no̱o̱ nda̱yí yó'o xa̱'a̱ ña kuchiño va̱'a kutaku̱ i̱ no̱o̱ Ndios, ta vitin táku̱ i̱ xa̱'a̱ ña sakusii̱ i̱ ini Ndios.
48002020	Saá chi ñii káchí ni̱xi'i̱ i̱ xí'in Jesucristo nda'a̱ tón cruz, ta na̱taku̱ i̱ xí'in ra. Ta vitin kúu i̱ ñii ta̱a ta̱ táku̱ xí'in níma̱ xa̱á chi Jesucristo yóo ra táku̱ ra ini i̱. Ta vitin ña táku̱ i̱ xí'in yi̱kí ko̱ñu i̱ ñoyívi yó'o, ta táku̱ i̱ ña xí'in ndee̱ Jesucristo, ta̱a ta̱ kúu Sa̱'ya Ndios. Saá táku̱ i̱ vitin chi kándixa i̱ Jesucristo ta ndáa ini i̱ ra, ta Jesucristo kí'vi ini ra xíni ra yi̱'i̱, ta ta̱xi xí'in mi̱i ra ni̱xi'i̱ ra xa̱'a̱ kua̱chi i̱.
48002021	Ta vitin o̱n vása chíkaa̱ ni̱no̱ i̱ ñava̱'a ña ke̱'é Ndios xa̱'a̱ i̱, chi sa̱nduu ra yi̱'i̱ ta̱a ta̱ ndii no̱o̱ ra xa̱'a̱ ña kándixa i̱ Jesucristo. Ta tá mi̱i yó kuchiño sanduu xí'in mi̱i yó ni̱vi na ndii no̱o̱ Ndios xa̱'a̱ ña ki̱sa ndivi yó nda̱yí ra, níkúu, ta saá ña ma̱ni̱ kuu ña ni̱xi'i̱ Jesucristo xa̱'a̱ kua̱chi yó.
48003001	Ndó'ó, ni̱vi nañoo Galacia, ¡nda̱chun ni̱vi na kí'ví si̱ni̱ kúu ndó'ó! ¿Yu kúu ni̱vi na chi̱kaa̱ ña sa̱ka na ini ndó vitin va? Saá chi kama ní ku̱xíká ndó no̱o̱ to̱'on ña nda̱a̱ ña sa̱ná'a ndi̱ ndó'ó xa̱'a̱ Jesucristo, chi xa nda̱to̱'on káxín ndi̱ xí'in ndó'ó ndí Jesucristo ni̱xi'i̱ ra nda'a̱ tón cruz xa̱'a̱ ndi'i kua̱chi yó.
48003002	Ta vitin xíni̱ ñó'ó nda̱ka̱ to̱'on i̱ ndó'ó ñayó'o: ¿Yo xa̱'a̱ kúu ña na̱ki'in ndó Níma̱ Ndios ña yóo táku̱ ini ndó? ¿Án xa̱'a̱ ña ki̱sa ndivi ndó ndi'i nda̱yí Ndios ña ni̱taa ta̱Moisés kúu ña na̱ki'in ndó Níma̱ Ndios? O̱n si̱ví saá, chi xa̱'a̱ ña ka̱ndixa ndó to̱'on nda̱a̱ ña xi̱ni̱ so̱'o ndó xa̱'a̱ Jesucristo kúu ña na̱ki'in ndó Níma̱ Ndios táku̱ ña ini ndó.
48003003	Ta saá vitin, ¿nda̱chun xáni si̱ni̱ ndó nda̱tán xáni si̱ni̱ ni̱vi na kúu na kí'ví si̱ni̱? Chi ki̱vi̱ ki̱xá'á ndó kándixa ndó Jesucristo, ta̱nda̱ ki̱vi̱ saá ki̱xá'á ndó ndáa ini ndó Níma̱ Ndios ña taxi ña ndee̱ ña nda'a̱ ndó xa̱'a̱ ña va̱'a kundiko̱n ndó yichi̱ Jesucristo. Ta vitin, ¿nda̱chun xáni si̱ni̱ ndó ndí o̱n vása xíni̱ ñó'ó ka̱ ndó ndee̱ Níma̱ Ndios?, chi vitin xáni si̱ni̱ ndó ndí ndasaá kuiti xí'in ndee̱ yi̱kí ko̱ñu mi̱i ndó kúchiño ndó va̱'a kundiko̱n ndó yichi̱ Jesucristo.
48003004	¿Án ña ma̱ni̱ kuiti xi̱kuu ndi'i ña yo̱'vi̱ ni̱xo̱'vi̱ ndó xa̱'a̱ ña kúu ndó ni̱vi na kándixa Jesucristo? Ta yi̱'i̱ ndáti i̱ ndí o̱n si̱ví ña ma̱ni̱ ní‑xikuu ñayó'o.
48003005	Saá chi Ndios xa ta̱xi ra Níma̱ ra táku̱ ña ini ndó, ta ke̱'é ra kua̱'a̱ ní milagro ña xi̱ni ndi̱ xí'in ndó. Ta, ¿yo xa̱'a̱ kúu ña Ndios ke̱'é ra ñava̱'a yó'o xi̱ni ndó? ¿Án xa̱'a̱ ña kísa ndivi ndó nda̱yí ña ni̱taa ta̱Moisés kúu ña? ¡Ndixa o̱n si̱ví saá!, chi xa̱'a̱ ña kándixa ndó to̱'on va̱'a ña xi̱ni̱ so̱'o ndó xa̱'a̱ Jesucristo kúu xa̱'a̱ ña Ndios ke̱'é ra ñava̱'a xí'in ndó.
48003006	Va̱'a ná kani si̱ni̱ ndó xa̱'a̱ ta̱Abraham, ta̱a ta̱ kúu xi̱i̱ síkuá mi̱i yó na kúu najudío. Ta̱Abraham ka̱ndixa ra Ndios, ta xa̱'a̱ ñayó'o Ndios ni̱ka̱'a̱n ra ndí ta̱Abraham kúu ra ta̱a ta̱ ndii ta̱ o̱n ko̱ó kua̱chi ndíso no̱o̱ ra.
48003007	Ta saá, va̱'a ná kunda̱a̱ ini ndó ñayó'o ndí ni̱vi na ndáa ini Ndios ñii ki̱'va nda̱tán ta̱Abraham xi̱ndaa ini ra Ndios, ndi'i ni̱vi yó'o yóo na nda̱tán yóo sa̱'ya ñani síkuá ndino'o ta̱Abraham.
48003008	To̱'on Ndios ña ni̱taa na xi̱na̱'á ká'a̱n ña xa̱'a̱ ki̱vi̱ ña va̱xi Ndios sanduu ra ni̱vi na o̱n vása kúu najudío ni̱vi na ndii no̱o̱ ra xa̱'a̱ ña kundaa ini na ra. Saá chi no̱o̱ to̱'on Ndios yó'o va̱xi to̱'on ña nda̱to̱'on Ndios xí'in ta̱Abraham, ka̱chí ra saá: “Xa̱'a̱ mi̱i ún, ni̱vi na ndi'i saá ñoo ñoyívi naki'in na ñava̱'a ke'é i̱ xí'in na”, saá ka̱chí Ndios xí'in ta̱Abraham.
48003009	To̱'on yó'o kóni kachí ña ndí nda̱tán Ndios ke̱'é ra ñava̱'a xí'in ta̱Abraham, chi xi̱kuu ra ta̱a ta̱ ka̱ndixa Ndios, saá ké'é Ndios ñava̱'a xí'in ndi'i ni̱vi na kúu na kándixa Jesucristo.
48003010	Ta ndi'i ni̱vi na xáni si̱ni̱ ndí xa̱'a̱ ña kísa ndivi na nda̱yí ña ni̱taa ta̱Moisés, nduu na ni̱vi na ndii na o̱n ko̱ó kua̱chi kuiso no̱o̱ Ndios, ta ndi'i ni̱vi na xáni si̱ni̱ saá kúu ni̱vi na ndíso chi'ña. Saá chi to̱'on Ndios ña ni̱taa ta̱Moisés xi̱na̱'á káchí ña saá: “Ni̱vi na ndíso chi'ña kúu ni̱vi na ni̱‑kuchiño to̱nda̱a kasa ndivi ndi'i saá nda̱yí Ndios”, káchí to̱'on Ndios.
48003011	Xí'in to̱'on yó'o kúnda̱a̱ ini yó ndí o̱n si̱ví xa̱'a̱ ña kísa ndivi ni̱vi nda̱yí Ndios ña ni̱taa ta̱Moisés kúu ña nduu na ni̱vi na ndii na o̱n ko̱ó kua̱chi kuiso no̱o̱ Ndios. Saá chi inka̱ xiiña no̱o̱ to̱'on Ndios ña ni̱taa na xi̱na̱'á, káchí ña saá: “Ni̱vi na kúu nandii no̱o̱ Ndios xa̱'a̱ ña kándixa na ra, ni̱vi yó'o, ndixa kutaku̱ na”, káchí to̱'on Ndios ña ni̱taa na xi̱na̱'á.
48003012	Ta saá kúnda̱a̱ ini yó ndí ndasaá kuiti xa̱'a̱ ña kándixa yó Jesucristo kúu ña ndu̱u yó ni̱vi na ndii no̱o̱ Ndios ta táku̱ ndino'o yó no̱o̱ ra. Ta saá ni, yichi̱ ña xá'nda chiño nda̱yí o̱n vása ká'a̱n ña saá, chi káchí ña ndí xíni̱ ñó'ó kasa ndivi yó ndi'i ña xá'nda chiño nda̱yí no̱o̱ yó, ta saá kuchiño nduu yó ni̱vi na ndii no̱o̱ Ndios ta kutaku̱ ndino'o yó no̱o̱ ra.
48003013	Ta Jesucristo kúu ta̱a ta̱ sa̱ka̱ku mi̱i yó no̱o̱ ña xi̱kuu yó ni̱vi na xi̱ndiso chi'ña xa̱'a̱ ña o̱n vása ní‑kuchiño yó to̱nda̱a yó kasa ndivi yó ndi'i saá nda̱yí Ndios. Saá chi mi̱i Jesucristo sa̱kuiso xí'in mi̱i ra chi'ña ña xi̱ndiso yó ta yo̱'vi̱ ní ni̱xo̱'vi̱ ra xa̱'a̱ kua̱chi yó. Chi yóo to̱'on Ndios ña ni̱taa na xi̱na̱'á ña káchí saá: “Na ndíso chi'ña kúu ndi'i ni̱vi na tákaa̱ nda'a̱ tón yito̱n”, káchí to̱'on Ndios.
48003014	Ta xa̱'a̱ ña ki̱sa ndivi Jesucristo saá, ni̱vi na o̱n vása kúu najudío na kándixa ña'á, nayó'o ñii káchí kúchiño na naki'in na ñava̱'a nda'a̱ Ndios, nda̱tán yóo ña ki̱ndo̱o ra xí'in ta̱Abraham taxi ra nda'a̱ sa̱'ya ñani síkuá ndino'o ra. Ta saá vitin ndi'i ni̱vi, án najudío kúu na, án o̱n si̱ví najudío kúu na, ta xa̱'a̱ ña kándixa na Jesucristo, Ndios táxi ra Níma̱ ra ña kutaku̱ ña ini na.
48003015	Nañani yó xí'in náki̱'va̱ yó, vitin ndáto̱'on i̱ xí'in ndó ñii ña xa xíni̱ va̱'a yó xa̱'a̱. Chi xíni̱ yó tá yóo ñii tutu ña ká'a̱n xa̱'a̱ ña ki̱ndo̱o ni̱vi xí'in tá'an na, ta tutu yó'o kómí ña sello xí'in firma ñii ta̱a, ta saá tutu yó'o kómí ña nda̱yí ña xíni̱ ñó'ó kasa ndivi ni̱vi ña ki̱ndo̱o na xa̱'a̱. Ta nda̱ ñii ni̱vi o̱n kúchiño sandi'i na xa̱'a̱ nda̱yí tutu yó'o, ni o̱n kúchiño na nasama na ña.
48003016	Nda̱tán yóo tutu ña kómí sello Ndios, saá yóo to̱'on ña ki̱ndo̱o Ndios xí'in ta̱Abraham xi̱na̱'á, chi Ndios ni̱ka̱'a̱n ra ndixa ke'é ra ñava̱'a xí'in ta̱Abraham ta xí'in sa̱'ya ñani síkuá ra. Ta to̱'on yó'o ña ká'a̱n xa̱'a̱ sa̱'ya ñani síkuá ta̱Abraham o̱n vása kóni kachí ña xa̱'a̱ kua̱'a̱ ní sa̱'ya ñani síkuá ta̱Abraham, ta to̱'on yó'o kóni kachí ña xa̱'a̱ ñii la̱á ta̱a ta̱ kúu sa̱'ya ñani síkuá ta̱Abraham, ta ta̱yó'o kúu Jesucristo.
48003017	Ta xí'in to̱'on yó'o kóni kachí i̱ ndí si'na xi̱kuu ña to̱'on ña ki̱ndo̱o Ndios xí'in ta̱Abraham xi̱na̱'á. Ta ni̱ya'a ko̱mi̱ ciento o̱ko̱ u̱xu̱ kui̱ya̱, ta saá Ndios ta̱xi ra nda̱yí ra nda'a̱ ta̱Moisés. Ta saá nda̱yí yó'o o̱n kúchiño sandi'i ña xa̱'a̱ to̱'on ña si'na ña ki̱ndo̱o Ndios xí'in ta̱Abraham, ni o̱n kúchiño nasama ña'á ña, chi nda̱tán yóo tutu ña kómí sello Ndios, saá yóo to̱'on ña si'na ki̱ndo̱o Ndios xí'in ta̱Abraham.
48003018	Ta o̱n si̱ví xa̱'a̱ ña ki̱sa ndivi yó nda̱yí Ndios ña ni̱taa ta̱Moisés kúu ña naki'in yó ñava̱'a nda'a̱ Ndios. Ta ndixa xa̱'a̱ ña Ndios ki̱sa ndivi ra to̱'on ña ki̱ndo̱o ra xí'in ta̱Abraham kúu ña naki'in yó ñava̱'a nda'a̱ Ndios.
48003019	Ta saá, ¿nda̱chun xíni̱ ñó'ó nda̱yí ña ta̱xi Ndios nda'a̱ ta̱Moisés xi̱na̱'á? Ndios ta̱xi ra nda̱yí ra xa̱'a̱ ña saná'a ra ni̱vi ña kunda̱a̱ ini na ndí ké'é na ña o̱n vá'a ta ndíso na kua̱chi no̱o̱ Ndios. Ta chi̱tóni̱ Ndios ndí nda̱yí ra ka'nda chiño ña no̱o̱ ni̱vi nda̱ to̱nda̱a ki̱vi̱ kixaa̱ Jesucristo. Saá chi Ndios ki̱ndo̱o ra xí'in ta̱Abraham, ka̱chí ra saá: “Xí'in ñii sa̱'ya ñani síkuá ún ke'é i̱ ñava̱'a xí'in ndi'i ni̱vi ñoyívi”, ka̱chí Ndios. Ta ki̱vi̱ Ndios ta̱xi ra nda̱yí ra nda'a̱ naIsrael, ta si'na ta̱xi ra ña nda'a̱ naángel, ta nayó'o ta̱xi na ña nda'a̱ ta̱Moisés. Ta ta̱Moisés yó'o xi̱kuu ta̱ ni̱xikanoo no̱o̱ Ndios ta no̱o̱ naIsrael.
48003020	Saá chi tá yóo o̱vi̱ ni̱vi, ta yóo kua̱chi xí'in na, ta ñayó'o náta'ví ña na. Ta saá xa̱'a̱ ña kuchiño koo yu'ú na, xíni̱ ñó'ó ñii ni̱vi ña kakanoo no̱o̱ o̱vi̱ ni̱vi yó'o. Ta saá ni, tá yóo ñii la̱á ta̱a, ta o̱n vása xíni̱ ñó'ó ta̱yó'o inka̱ ni̱vi na kakanoo no̱o̱ ra. Ta Ndios ñii la̱á kúu ra, ta mató'ón mi̱i ra chi̱ndú'u̱ ra to̱'on ña ki̱ndo̱o ra xí'in ta̱Abraham.
48003021	¿Án kóni kachí to̱'on yó'o ndí nda̱yí Ndios ña ni̱taa ta̱Moisés o̱n vása yóo yu'ú ña xí'in to̱'on ña ki̱ndo̱o Ndios xí'in ta̱Abraham? ¡Nda̱ lo'o o̱n si̱ví saá! Chi tá nda̱yí kúu ña kómí ndee̱ taxi ña kutaku̱ ndino'o ni̱vi no̱o̱ Ndios, níkúu, ta saá ña kísa ndivi ni̱vi nda̱yí yó'o kuu ña sánduu ña ni̱vi na ndii no̱o̱ Ndios, níkúu.
48003022	Ta to̱'on Ndios ña ni̱taa na xi̱na̱'á káchí ña ndí nda̱tán yóo ni̱vi na ñó'o preso, saá yóo ndi'i ni̱vi, chi ndee̱ ña o̱n vá'a xá'nda chiño no̱o̱ na, ta yóo na nó'ni na xí'in ndee̱ ña o̱n vá'a yó'o. Ta ndi'i ni̱vi na kándixa Jesucristo, Ndios ki̱ndo̱o ra saka̱ku ra nayó'o no̱o̱ ndee̱ ña o̱n vá'a, xa̱'a̱ ña kutaku̱ ndino'o ndíka̱ na.
48003023	Ta si'na ka̱ ña o̱n ta̱'án kixaa̱ Jesucristo ñoyívi yó'o, ta nda̱tán yóo ve'e ka̱a no̱o̱ xi̱ño'o yó, saá ni̱xi̱yo nda̱yí ña xi̱xa'nda chiño no̱o̱ yó, chi nda̱yí xi̱ndaa ña mi̱i yó ko̱to̱ ke'é yó ña o̱n vá'a. Saá xi̱taku̱ yó, nda̱ ki̱xaa̱ ki̱vi̱ Ndios sa̱ná'a ra yó ndí xa̱'a̱ ña kándixa yó Jesucristo kúu ña ndúu yó ni̱vi na ndii na o̱n ko̱ó kua̱chi ndíso no̱o̱ ra.
48003024	Ta saá tuku nda̱yí Ndios ña ni̱taa ta̱Moisés, yóo ña nda̱tán yóo ñii ta̱a ta̱ ndíso chiño xí'in naválí xa̱'a̱ ña ndáa ra na, ta sáná'a ra na ña vivíi va̱xi kua'no na, ta̱nda̱ to̱nda̱a na nduu na ni̱vi ná'no. Ñii ki̱'va saá nda̱yí xi̱kuu ña xi̱ndiso chiño xí'in yó ta xi̱ni'i ña yichi̱ yó nda̱ ni̱to̱nda̱a yó ña ka̱ndixa yó Jesucristo ta ni̱ki̱'vi yó yichi̱ ra. Chi xa̱'a̱ ña kándixa yó Jesucristo kúu ña Ndios sa̱nduu ra mi̱i yó ni̱vi na ndii na va̱'a yóo xí'in ra.
48003025	Ta xa̱'a̱ ña kándixa yó Jesucristo, ta vitin ta̱yó'o kúu ta̱ ndíso chiño xí'in yó, ta ndixa o̱n si̱ví ka̱ nda̱yí kúu ña ndíso chiño xí'in yó.
48003026	Ta xa̱'a̱ ña kándixa yó Jesucristo, ndi'i yó kúu yó sa̱'ya ndino'o Ndios vitin.
48003027	Saá chi ndi'i mi̱i yó ni̱vi na kándixa Jesucristo, ña chi̱chi yó kúu ña sáná'a ndí ñii yóo yó xí'in ra, ta mi̱i Jesucristo yóo ra xí'in yó. Ta xa̱'a̱ ña táku̱ Jesucristo ini yó, nda̱sa xa̱á ra ini yó, ta táku̱ xa̱á yó xí'in ra vitin.
48003028	Ta vitin, no̱o̱ Ndios ñii ndáya̱'ví ndi'i ni̱vi na kándixa Jesucristo; án najudío kúu na, án o̱n si̱ví najudío kúu na, án naesclavo kúu na, án ni̱vi na o̱n si̱ví naesclavo kúu na, án nata̱a kúu na, án náña'a̱ kúu ná, ta no̱o̱ Ndios ñii ndáya̱'ví ndi'i ni̱vi na kándixa Jesucristo chi ñii yóo na xí'in ra.
48003029	Ta xa̱'a̱ ña ñii yóo yó xí'in Jesucristo, ndi'i yó kúu yó sa̱'ya ñani síkuá ndino'o ta̱Abraham, ta saá ndixa naki'in yó ñava̱'a ña ki̱ndo̱o Ndios taxi ra nda'a̱ ta̱Abraham ta nda'a̱ sa̱'ya ñani síkuá ndino'o ra.
48004001	Ta vitin ndáto̱'on i̱ xí'in ndó inka̱ to̱'on ña saná'a i̱ xa̱'a̱ ndó'ó, ni̱vi na kúu sa̱'ya ndino'o Ndios, ta káchí ña saá: Tá yóo ñii ta̱a ta̱ kúu yivá ñii ta̱lo'o ní, ta ta̱a yó'o ni̱xi'i̱ ra, ta saá sa̱'ya ra ta̱lo'o ní yó'o kúu ta̱a ta̱ kómí ndi'i ñakuíká ña xi̱komí yivá ra. Ta saá ni, ña o̱n ta̱'án to̱nda̱a ra kuu ra ñii ta̱a ta̱ká'no, ta ta̱lo'o ní yó'o yóo ra nda̱tán yóo ta̱esclavo,
48004002	chi xíni̱ ñó'ó kasa ndivi ra ña xá'nda chiño ni̱vi na ndíso chiño xí'in ra. Saá táku̱ ta̱lo'o ní yó'o xí'in ni̱vi na ndíso chiño xí'in ra ña ndáa na ra, nda̱ to̱nda̱a ki̱vi̱ ña chi̱ndú'u̱ yivá ra nakuiso chiño ra xí'in ndi'i ñakuíká yivá ra.
48004003	Ta mi̱i yó ni̱vi na kándixa Jesucristo nda̱tán yóo ta̱lo'o ní yó'o saá ni̱xi̱yo yó ki̱vi̱ tá o̱n ta̱'án kandixa yó Jesucristo, chi ki̱vi̱ saá nda̱yí kúu ña xi̱xa'nda chiño no̱o̱ yó ta xi̱ndaa ña mi̱i yó no̱o̱ ña o̱n vá'a ñoyívi yó'o.
48004004	Saá ni̱xi̱yo, ta ni̱to̱nda̱a ki̱vi̱ ña chi̱tóni̱ Ndios, ta saá ti̱'ví ra Sa̱'ya ra ki̱xi ra ñoyívi yó'o. Ta Sa̱'ya ra yó'o ka̱ku ra ti̱xin ñii ña'a̱, ta ka̱ku ra ta xa̱'no ra ti̱xin ndee̱ nda̱yí Ndios ña ni̱taa ta̱Moisés.
48004005	Saá ki̱sa ndivi Jesucristo xa̱'a̱ ña kúchiño saka̱ku ra mi̱i yó, ni̱vi na xi̱taku̱ ti̱xin ndee̱ nda̱yí, ta saá táku̱ ndíka̱ yó no̱o̱ nda̱yí vitin. Ta Jesucristo ke̱'é ra ñava̱'a yó'o xí'in yó xa̱'a̱ ña naki'in Ndios mi̱i yó nduu yó sa̱'ya ndino'o ra.
48004006	Ta xa̱'a̱ ña kúu yó sa̱'ya Ndios, ta saá ti̱'ví ra Níma̱ Sa̱'ya ra kutaku̱ ña ini yó. Ta Níma̱ Sa̱'ya ra yó'o kúu Níma̱ Ndios ña táku̱ ini yó vitin, ta chínda'á ña ñii ñii mi̱i yó ña kachí yó xí'in Ndios saá: “¡Tata Yivá mi̱i i̱!”, káchí yó xí'in Ndios.
48004007	Ta saá vitin o̱n vása yóo ka̱ yó nda̱tán yóo naesclavo na kísa chiño no̱o̱ ta̱patrón na xí'in ñandu̱xa̱, chi vitin ndixa sa̱'ya ndino'o Ndios kúu yó. Ta xa̱'a̱ ña kúu yó sa̱'ya Ndios chi kándixa yó Jesucristo, ndi'i ñakuíká Ndios kúu ñakuíká mi̱i yó vitin, chi saá ki̱ndo̱o Ndios xí'in yó.
48004008	Kui̱ya̱ tá o̱n ta̱'án koni̱ ndó Ndios, ta saá xi̱kuu ndó naesclavo na kísa chiño no̱o̱ kua̱'a̱ ñandios vatá, ña o̱n si̱ví Ndios ndino'o kúu.
48004009	Ta vitin ndixa ndó'ó xa xíni̱ va̱'a ndó Ndios, ta ña káxín ka̱ kúu ña ná ka̱'a̱n i̱ xí'in ndó ndí mi̱i Ndios xa xíni̱ va̱'a ra ndó'ó. Ta saá, ¿nda̱chun kóni ndó nandikó ndó ña tuku nduu ndó naesclavo, na kasa chiño no̱o̱ ndee̱ ña xá'nda chiño no̱o̱ yichi̱ yatá ña xi̱ndiko̱n ndó?, chi ndee̱ yó'o kúu ndee̱ ña vitá ní ña o̱n vása ndáya̱'ví no̱o̱ ndó vitin.
48004010	Ndáto̱'on i̱ to̱'on yó'o xí'in ndó chi nda̱ vitin ndó'ó yóo ndó nda̱tán yóo naesclavo na kísa ndivi ña xá'nda chiño yichi̱ yatá no̱o̱ ndó. Saá chi yichi̱ yatá yó'o chi̱ndú'u̱ ña ndá ki̱vi̱, ndá yo̱o̱, án ndá kui̱ya̱ xíni̱ ñó'ó sakana ndó ñii ñii viko̱. ¿Án nda̱ vitin xáni si̱ni̱ ndó ndí Ndios xíni̱ ñó'ó ra viko̱ yó'o xa̱'a̱ ña kusii̱ ini ra koni ra ndó'ó? ¡O̱n si̱ví saá!
48004011	Ta xa̱'a̱ ña o̱n ta̱'án kunda̱a̱ va̱'a ini ndó xa̱'a̱ yichi̱ Jesucristo, ndixa yi̱'i̱ yí'ví i̱ ko̱to̱ ña ma̱ni̱ xi̱kuu ndi'i chiño ña ki̱sa ndivi i̱ xa̱'a̱ ndó'ó.
48004012	Nañani yó xí'in náki̱'va̱ yó, xáku ndá'ví i̱ no̱o̱ ndó ndí kutaku̱ ndíka̱ ndó ñii ki̱'va nda̱tán yi̱'i̱ táku̱ ndíka̱ i̱ yichi̱ Jesucristo vitin. Saá chi yi̱'i̱ xa ndu̱u i̱ nda̱tán yóo ndó'ó, ni̱vi na o̱n vása kúu najudío, chi mi̱i yó, ni̱vi na kándixa Jesucristo, o̱n vása xíni̱ ñó'ó kutaku̱ ka̱ yó ti̱xin ndee̱ nda̱yí najudío. Ta kóni i̱ ña kunda̱a̱ ini ndó ndí o̱n vása ní‑ke'é ndó ña o̱n vá'a xí'in i̱.
48004013	Saá chi ki̱vi̱ no̱ó ni̱xaa̱ i̱ no̱o̱ ndó, saá ni̱xi̱yo ñii kue̱'e̱ xí'in i̱ ña ndeé ní ndó'o i̱, ta ndó'ó va̱'a chi̱ndeé ndó yi̱'i̱. Náká'án ndó ndí ña yo̱'vi̱ ni̱ndo'o i̱ saá, kúu ña ta̱xi ni̱ndo̱o i̱ kua̱'a̱ ní ki̱vi̱ xí'in ndó, ta ku̱chiño ni̱ka̱'a̱n ndoso i̱ to̱'on va̱'a xa̱'a̱ Jesucristo xí'in ndó.
48004014	Vará kue̱'e̱ ña sa̱xo̱'vi̱ yi̱'i̱ xi̱kuu ña ñii tondó'ó ká'no ní no̱o̱ ndó, ta nda̱ lo'o o̱n vása ní‑sandakoo ndó yi̱'i̱, ni o̱n vása ní‑xaa noo ndó yi̱'i̱. Ta nda̱ víka̱, ndó'ó va̱'a na̱ki'in ndó yi̱'i̱ nda̱tán naki'in ndó ñii ñaángel Ndios án nda̱tán naki'in ndó mi̱i Jesucristo, saá na̱ki'in ndó yi̱'i̱.
48004015	Ta, ¿nda̱chun na̱sama ini ndó vitin? Tá'an si'na ni̱xi̱yo i̱ xí'in ndó, ta ndixa ndó'ó kí'vi ní ni̱xi̱yo ini ndó xi̱ni ndó yi̱'i̱, ta ki̱vi̱ saá nda̱ ni̱to̱nda̱a ndó xi̱kuu ndó ni̱vi na kóni chindeé yi̱'i̱ xí'in ña ndino'o si̱i̱ ini ndó, ta̱nda̱ ni̱xi̱yo ti'va ndó tava ndó nduchu̱ no̱o̱ ndó xa̱'a̱ ña taxi ndó ña nda'a̱ i̱, níkúu.
48004016	Ta vitin, ¿án ndu̱u ndó ni̱vi na sáa̱ ini xíni ndó yi̱'i̱ xa̱'a̱ ña nda̱to̱'on i̱ ñanda̱a̱ xí'in ndó?
48004017	Ta ni̱vi na kóni nasama ini ndó xa̱'a̱ ña kasa ndivi ndó ndi'i nda̱yí najudío, vará vivíi ké'é na xí'in ndó, ta o̱n si̱ví ni̱vi na ndino'o ini kúu na. Chi nayó'o chíkaa̱ ní na ndee̱ xí'in ndó ña kuxíká ndó no̱o̱ ndi̱'i̱ ta kuiti chikaa̱ so̱'o ndó to̱'on ña sáná'a mi̱i na.
48004018	Ta mi̱i yó, vará ña va̱'a ní kúu ña vivíi ke'é yó xí'in ni̱vi, ta xíni̱ ñó'ó ke'é yó saá xí'in ña ndino'o ini yó. Ta ndó'ó, saá xíni̱ ñó'ó ke'é ndó xí'in ndi'i ni̱vi ndi'i saá ki̱vi̱, án ki̱vi̱ yóo i̱ xíto i̱ ña ké'é ndó kúu ña, án ki̱vi̱ o̱n kóo i̱ kúu ña.
48004019	Nañani yó xí'in náki̱'va̱ yó, nda̱tán yóo sa̱'ya mi̱i i̱, saá yóo ndó. Ta yi̱'i̱, nda̱tán yo̱'vi̱ ndó'o ñii ña'a̱ ñá kí'vi̱ ní ti̱xin xa̱'a̱ ña xa kóni kaku sa̱'ya ñá, saá ndó'o i̱ xa̱'a̱ ndó. Saá chi ndáti i̱ ña va̱xi kua'no ndó ta to̱nda̱a ki̱vi̱ ña xi̱no̱ ndó nduu ndó nda̱tán yóo Jesucristo.
48004020	Ta xí'in ña ndino'o ní ví ini i̱ kúu ña kútoo i̱ koo i̱ xí'in ndó xa̱'a̱ ña vivíi ndato̱'on yó xí'in tá'an yó. Ta saá o̱n vása koni̱ ñó'ó i̱ taa i̱ to̱'on yo̱'vi̱ yó'o xaa̱ ña no̱o̱ ndó, níkúu. Ta vitin o̱n vása nání'i i̱ to̱'on ña va̱'a ndato̱'on i̱ xí'in ndó.
48004021	Ndó'ó, ni̱vi na kúu na kóni tuku ndikó kutaku̱ ti̱xin nda̱yí ña ni̱taa ta̱Moisés, ¿án o̱n vása ní‑xini̱ so̱'o ndó ña káchí nda̱yí yó'o?
48004022	Chi nda̱yí yó'o ká'a̱n ña ta̱Abraham xi̱komí ra o̱vi̱ sa̱'ya ra. Ñii sa̱'ya ra ka̱ku ti̱xin ñii ña'a̱ ñá kúu esclava. Ta inka̱ sa̱'ya ra ka̱ku ti̱xin ñii ña'a̱ ñá táku̱ ndíka̱, ñá xi̱kuu ñásí'í ndino'o ta̱Abraham.
48004023	Ta sa̱'ya ñáesclava ka̱ku ra chi yivá si'í ra chi̱kaa̱ ini na kukomí na sa̱'ya na. Ta sa̱'ya ña'a̱ ñá táku̱ ndíka̱ ka̱ku ra xa̱'a̱ ña kundivi to̱'on ña ki̱ndo̱o Ndios xí'in ta̱Abraham.
48004024	Ta xí'in o̱vi̱ náña'a̱ yó'o to̱'on Ndios sáná'a ndasaá yóo o̱vi̱ ña ki̱ndo̱o Ndios xí'in ni̱vi. To̱'on ña ká'a̱n xa̱'a̱ ñáesclava Agar sáná'a ña xa̱'a̱ ña ki̱ndo̱o Ndios xí'in ni̱vi naIsrael yuku̱ Sinaí, chi no̱o̱ yuku̱ yó'o Ndios ta̱xi ra nda̱yí ra nda'a̱ ta̱Moisés. Ta ndi'i ni̱vi na ndíko̱n yichi̱ no̱o̱ xá'nda chiño nda̱yí, nda̱tán yóo sa̱'ya ñáesclava Agar saá yóo na, chi táku̱ ka̱ na ti̱xin ndee̱ nda̱yí yó'o.
48004025	Ta saá tuku to̱'on ña ká'a̱n xa̱'a̱ ñáesclava Agar yó'o sáná'a ña xa̱'a̱ yuku̱ Sinaí ña ñíndichi no̱o̱ ño'o̱ ña na̱ní Arabia, chi no̱o̱ yuku̱ yó'o ta̱Moisés na̱ki'in ra nda̱yí Ndios. Saá tuku to̱'on ña ká'a̱n xa̱'a̱ ñáesclava Agar sáná'a ña xa̱'a̱ ñoo Jerusalén ki̱vi̱ vitin, chi ni̱vi nañoo Jerusalén xí'in ndi'i ni̱vi najudío na ndíko̱n yichi̱ no̱o̱ xá'nda chiño nda̱yí, nda̱tán yóo naesclavo saá yóo na.
48004026	Ta to̱'on ña ká'a̱n xa̱'a̱ ñáSara, ña'a̱ ñá xi̱taku̱ ndíka̱, sáná'a ña xa̱'a̱ inka̱ ñoo Jerusalén ña yóo ñoyívi ni̱no, ta mi̱i yó ni̱vi na kándixa Jesucristo, kúu yó ni̱vi nañoo yó'o. Ta ndi'i mi̱i yó na kúu nañoo Jerusalén ña yóo ñoyívi ni̱no, kúu yó ni̱vi na táku̱ ndíka̱, ta nda̱tán yóo sa̱'ya ñáSara ñá xi̱taku̱ ndíka̱, saá yóo yó.
48004027	Saá ká'a̱n to̱'on Ndios ña ni̱taa na xi̱na̱'á xa̱'a̱ ñáSara ta xa̱'a̱ ni̱vi na yóo nda̱tán yóo sa̱'ya ñá, ta to̱'on yó'o káchí ña saá: Yó'ó, ñá kúu ña'a̱ ñánóma, ñá o̱n ki̱ví koo sa̱'ya, ¡va̱'a ná kusii̱ ini ún vitin! ¡Va̱'a ná nda̱'yi ún xa̱'a̱ ña ká'no ní ñasi̱i̱ yóo ini ún! Saá chi ñii ki̱vi̱ ña va̱xi, ñáña'a̱ mató'ón, chi yii̱ ñá sa̱ndakoo ra ñá, ñáyó'o kukomí ñá kua̱'a̱ ní ka̱ sa̱'ya ñá no̱o̱ nasa̱'ya ña'a̱ ñá yóo yii̱, saá káchí to̱'on Ndios ña ni̱taa na xi̱na̱'á.
48004028	Ta saá vitin, xa̱'a̱ ña kua̱'a̱ ní kúu mi̱i yó ni̱vi na kándixa Jesucristo, Ndios xa ki̱sa ndivi ra to̱'on yó'o ña ki̱ndo̱o ra xí'in ta̱Abraham, chi ñii ki̱'va xí'in ta̱Isaac ndi'i mi̱i yó kúu yó sa̱'ya ndino'o ta̱Abraham.
48004029	Ta inka̱ sa̱'ya ta̱Abraham, ta̱ kúu ta̱Ismael, ta̱a ta̱ ka̱ku chi yivá si'í ra kuiti chi̱kaa̱ ini na kukomí na sa̱'ya na, ta̱Ismael yó'o sa̱xo̱'vi̱ ra ta̱Isaac, ta̱a ta̱ ka̱ku chi saá ku̱ndivi ña kóni Níma̱ Ndios. Ta vitin ñii ki̱'va saá ni̱vi na sáná'a ndí xíni̱ ñó'ó kasa ndivi yó ndi'i nda̱yí Ndios ña ni̱taa ta̱Moisés, ni̱vi yó'o kúu na ndíko̱n sáxo̱'vi̱ mi̱i yó, ni̱vi na kándixa Jesucristo.
48004030	Ta to̱'on Ndios ña ni̱taa na xi̱na̱'á, káchí ña saá: “Xíni̱ ñó'ó tava ún ñáesclava, ta ti'ví ún ñáyó'o xí'in sa̱'ya ñá, ña ná ko̱'o̱n na ta kuxíká na no̱o̱ ún. Chi ta̱a sa̱'ya ñáesclava yó'o o̱n kuchiño naki'in ra ñava̱'a ña ki̱ndo̱o Ndios taxi ra nda'a̱ sa̱'ya mi̱i ña'a̱ ñá xi̱taku̱ ndíka̱”, káchí to̱'on Ndios.
48004031	Nañani yó xí'in náki̱'va̱ yó, mi̱i yó na kándixa Jesucristo o̱n vása yóo ka̱ yó nda̱tán yóo sa̱'ya ñáesclava. Saá chi mi̱i yó yóo yó nda̱tán yóo sa̱'ya ña'a̱ ñá xi̱taku̱ ndíka̱.
48005001	Ndixa Jesucristo sa̱ka̱ku ra mi̱i yó no̱o̱ nda̱yí xa̱'a̱ ña kuchiño kutaku̱ ndíka̱ yó. Ta saá ndó'ó, xíni̱ ñó'ó kutaku̱ ndíka̱ ndó yichi̱ ra, ta o̱n ndikó ndó ña tuku nduu ndó ni̱vi naesclavo na táku̱ ti̱xin ndee̱ nda̱yí ña ni̱taa ta̱Moisés.
48005002	Chikaa̱ so̱'o va̱'a ndó to̱'on ña ndato̱'on i̱ xí'in ndó vitin: Ta ndó'ó, tá taxi ndó ña kasa ndivi ndó costumbre circuncisión, chi xáni si̱ni̱ ndó ndí xí'in chiño yó'o kuchiño ndó kutá'an va̱'a ndó xí'in Ndios, ta xí'in ña ke'é ndó saá, saná'a ndó ndí nda̱ lo'o o̱n vása ndáya̱'ví no̱o̱ ndó ña ki̱sa ndivi Jesucristo xa̱'a̱ ña kuchiño yó kutá'an va̱'a yó xí'in Ndios.
48005003	Yi̱'i̱, tuku ká'a̱n i̱ xí'in ndó ndí nda̱ yu kúu ni̱vi na kísa ndivi nda̱yí ña xá'nda chiño xa̱'a̱ circuncisión, chi xáni si̱ni̱ na saá kuchiño kutá'an va̱'a na xí'in Ndios, níkúu, ta va̱'a kunda̱a̱ ini ni̱vi yó'o ndí táku̱ ka̱ na ti̱xin ndee̱ nda̱yí, ta xíni̱ ñó'ó kasa ndivi na ndi'i saá nda̱yí Ndios ña ni̱taa ta̱Moisés.
48005004	Ndó'ó, ni̱vi na xáni si̱ni̱ ndí xa̱'a̱ ña kísa ndivi ndó nda̱yí Ndios ña ni̱taa ta̱Moisés nduu ndó ni̱vi na ndii na o̱n ko̱ó kua̱chi kuiso no̱o̱ Ndios, ta ndó'ó, xí'in ñayó'o sáná'a ndó ndí xa ni̱ta̱'vi̱ tá'an ndó xí'in Jesucristo, chi sa̱kana ndó ñava̱'a sa̱ní'i Ndios ndó'ó.
48005005	Ta mi̱i yó, ni̱vi na ndino'o táku̱ chi Níma̱ Ndios táku̱ ña ini yó, ndáti yó ta ndáa ini yó ndí ndixa kúu yó ni̱vi na ndii no̱o̱ Ndios xa̱'a̱ ña kándixa yó Jesucristo.
48005006	Ta mi̱i yó ni̱vi na táku̱ ini Jesucristo, ta ñii yóo yó xí'in ra, ta no̱o̱ yó o̱n vása ndáya̱'ví ka̱, án kúu yó ni̱vi na ki̱sa ndivi circuncisión, án kúu yó ni̱vi na o̱n vása ní‑kisa ndivi ña. Chi ñii la̱á ña ndáya̱'ví ní no̱o̱ yó kúu ña kándixa yó Jesucristo, ta xí'in ña kí'vi ini yó xíni tá'an yó sáná'a yó ndí ndino'o kándixa yó ra.
48005007	Ta ndó'ó, va̱'a ní ki̱xá'á ndó ndíko̱n ndó yichi̱ ña nda̱a̱, ta, ¿yu kúu ni̱vi sa̱si no̱o̱ ndó xa̱'a̱ ña o̱n xi̱in ndó kundiko̱n ka̱ ndó yichi̱ ña nda̱a̱ yó'o?
48005008	O̱n si̱ví to̱'on ña káku no̱o̱ Ndios kúu ña ká'a̱n ni̱vi na chú'u ndó'ó ke'é ndó saá. Chi Ndios kúu ta̱a ta̱ ka̱na ndó'ó kundiko̱n ndó yichi̱ ña nda̱a̱.
48005009	Ta ni̱vi yó'o na sáná'a ndí ndi'i ni̱vi na kándixa Jesucristo xíni̱ ñó'ó na kasa ndivi na costumbre circuncisión, to̱'on vatá yó'o ña sáná'a na, nda̱tán yóo levadura saá yóo ña. Ta va̱'a naká'án ndó to̱'on ndíchí ña xíni̱ yó ña káchí saá: “Vará lo'o kuiti kúu levadura, ta kómí ña ndee̱ kasa chiño ña xí'in ñii ko'ndo ká'no yuxa̱n ña sanaño ña'á ña”, saá káchí to̱'on yó'o.
48005010	Yi̱'i̱ ndáa ini i̱ ndí Ndios chindeé ra ndó'ó ña o̱n kandixa ndó to̱'on ña káku si̱ni̱ ni̱vi vatá yó'o ña kúu to̱'on ña sáka si̱ni̱ ndó xa̱'a̱ ña o̱n kunda̱a̱ ini ndó yu kúu ñanda̱a̱ xíni̱ ñó'ó ke'é ndó. Ta saá va̱'a Ndios ná saxo̱'vi̱ ra ni̱vi yó'o, nda̱ yu kúu na.
48005011	Nañani yó xí'in náki̱'va̱ yó, tá ndixa yi̱'i̱ ká'a̱n ndoso i̱ ndí ni̱vi xíni̱ ñó'ó kasa ndivi na costumbre circuncisión xa̱'a̱ ña kutá'an va̱'a na xí'in Ndios, níkúu, ta saá najudío sandakoo na ña ndíko̱n na saxo̱'vi̱ na yi̱'i̱, níkúu. Ta yi̱'i̱ o̱n vása ká'a̱n i̱ saá, chi ndixa ká'a̱n ndoso i̱ no̱o̱ ni̱vi ndí ndasaá kuiti xa̱'a̱ ña ni̱xi'i̱ Jesucristo nda'a̱ tón cruz xa̱'a̱ kua̱chi yó, kúchiño nduu yó ni̱vi na ndii no̱o̱ Ndios. Táná sandakoo i̱ ña ká'a̱n ndoso i̱ to̱'on yó'o, níkúu, ta saá o̱n kusaa̱ ka̱ ini ni̱vi koni na yi̱'i̱.
48005012	Ta ni̱vi vatá na sáná'a ndó'ó ña ka'nda lo'o ndó ko̱ñu ndó xa̱'a̱ ña xíni̱ ñó'ó kasa ndivi ndó costumbre circuncisión, ta yi̱'i̱, ká'a̱n i̱ saá xa̱'a̱ ni̱vi yó'o ndí xiiña no̱o̱ kóni na ka'nda lo'o na, ¡va̱'a ka̱ ñii yichi̱ ná ka'nda ndi'i xí'in mi̱i na!
48005013	Ta mi̱i yó, ni̱vi na kándixa Jesucristo, Ndios ka̱na ra yó ña kutaku̱ ndíka̱ yó. Ta o̱n si̱ví xa̱'a̱ ña kasa ndivi yó ña o̱n vá'a ña kútoo ní yi̱kí ko̱ñu yó kúu ña kutaku̱ ndíka̱ yó. Nda̱ víka̱, va̱'a kutaku̱ ndíka̱ yó xa̱'a̱ ña kasa ndivi yó chiño ña chindeé tá'an yó xí'in ña kí'vi ini yó xíni tá'an yó.
48005014	Saá chi ndi'i nda̱yí Ndios ña ni̱taa ta̱Moisés, kundivi ndi'i ña xí'in nda̱yí ña káchí saá: “Kuki'vi ini yó koni tá'an yó ñii ki̱'va nda̱tán kí'vi ini yó xíni yó mi̱i yó.”
48005015	Ta, ¡koto va̱'a ndó xí'in mi̱i ndó! Tá o̱n vása kí'vi ini ndó xíni tá'an ndó, ta káni tá'an ndó xí'in to̱'on ña sátakué'e̱ ndó ini tá'an ndó, ta yi̱yo ní saá, ko̱to̱ kundeé ndó sandi'i ndó xa̱'a̱ natá'an ndó, ta natá'an ndó sandi'i na xa̱'a̱ ndó'ó.
48005016	Ta ndáto̱'on i̱ xí'in ndó, káchí i̱ saá: Kutaku̱ ndó kasa ndivi ndó ña kóni Níma̱ Ndios, ta saá o̱n vása kutaku̱ ndó kasa ndivi ndó ña o̱n vá'a ña kútoo yi̱kí ko̱ñu ndó.
48005017	Níma̱ Ndios ña táku̱ ini mi̱i yó, ni̱vi na kándixa Jesucristo, kóni ña ndí kasa ndivi yó ñava̱'a. Ta ña kútoo ní yi̱kí ko̱ñu yó kúu ña ke'é yó ña o̱n vá'a. Ta saá ña kóni Níma̱ Ndios ke'é yó kúu ña káni tá'an xí'in ña kútoo ní yi̱kí ko̱ñu yó ke'é ña. Ta xa̱'a̱ ña káni tá'an o̱vi̱ ñayó'o saá, o̱n vása táxi ña kasa ndivi yó ñava̱'a nda̱tán yóo ña kóni yó ke'é yó.
48005018	Ta saá ni, tá ndíko̱n yó yichi̱ no̱o̱ xá'nda chiño Níma̱ Ndios no̱o̱ yó, ta saá o̱n vása xíni̱ ñó'ó kundiko̱n yó yichi̱ no̱o̱ xá'nda chiño nda̱yí Ndios ña ni̱taa ta̱Moisés no̱o̱ yó.
48005019	O̱n vása yo̱'vi̱ nakoni yó yu kúu ña o̱n vá'a ña ké'é ni̱vi na kísa ndivi ña kútoo ní yi̱kí ko̱ñu na. Saá chi ni̱vi yó'o kútoo ní na ki̱'vi na kua̱chi, ta nata̱a kí'vi na kua̱chi xí'in náña'a̱ ná o̱n si̱ví násí'í na kúu, ta náña'a̱ kí'vi ná kua̱chi xí'in nata̱a na o̱n si̱ví yii̱ ná kúu, ta ni̱vi yó'o ké'é na ndi'i saá no̱o̱ ñakini,
48005020	ta kísa to̱'ó na kua̱'a̱ ní no̱o̱ ndios vatá, ta xí'in ña nákuati na chíkaa̱ na ñatásín inka̱ ni̱vi, ta sáa̱ ní ini na xíni tá'an na, ta táxi na kua̱chi xa̱'a̱ natá'an na no̱o̱ nachiño, ta chútú ini na xí'in ña kuíni̱ na xíni na ni̱vi, ta kama sákaku na kua̱chi xí'in ni̱vi, ta nina to̱'on kue̱'e̱ ká'a̱n na ta káni tá'an na xí'in tá'an na, ta sáná'a na to̱'on ña sáti̱ví ñanda̱a̱ xa̱'a̱ Jesucristo.
48005021	Ta ni̱vi yó'o kísa kuíni̱ na ta chíkaa̱ ni̱no̱ na inka̱ ni̱vi, ta xá'ni na ni̱vi, ta xí'i ní na nduta̱ tá sáxíini ni̱vi, ta kúsii̱ ní ini na koo na viko̱ no̱o̱ ké'é ni̱vi ndi'i saá no̱o̱ ña o̱n vá'a ñakini, ta ni̱vi yó'o táku̱ na ké'é na kua̱'a̱ ní ka̱ inka̱ no̱o̱ ña o̱n vá'a. Ta yi̱'i̱, xa nda̱to̱'on i̱ xí'in ndó, ta vitin tuku ká'a̱n i̱ xí'in ndó, káchí i̱ saá: Ni̱vi na táku̱ ké'é ndi'i ña o̱n vá'a ña sa̱kán nda̱to̱'on i̱ xa̱'a̱, ni̱vi yó'o o̱n kutaku̱ na xí'in Ndios no̱o̱ xá'nda chiño ra.
48005022	Ta mi̱i yó, ni̱vi na táku̱ Níma̱ Ndios ini, o̱n vása táku̱ yó ké'é ka̱ yó ña o̱n vá'a nda̱tán ké'é ni̱vi yó'o. Chi Níma̱ Ndios táxi ña ndee̱ ña ini yó ña nduu yó ni̱vi na va̱'a kí'vi ini xíni tá'an, ta nákaa̱ ñasi̱i̱ ini yó, ta yóo ñava̱'a ini yó, ta kómí yó ña ká'no ini yó xíni yó ni̱vi, ta ké'é yó ñava̱'a xí'in ni̱vi, ta kúu yó ni̱vi na va̱'a ini, ta kúu yó ni̱vi nanda̱a̱ na o̱n vása sándakoo yichi̱ Ndios.
48005023	Ta o̱n si̱ví ni̱vi na kísa ká'no xí'in mi̱i kúu yó, ta nda̱ víka̱, ni̱vi na kísa ni̱no̱ xí'in mi̱i kúu yó. Ta ni̱vi na násita xí'in mi̱i no̱o̱ ña o̱n vá'a kúu yó. Saá táku̱ mi̱i yó, na kúu ni̱vi na táku̱ Níma̱ Ndios ini, ta o̱n ko̱ó nda̱ ñii nda̱yí ka'nda chiño no̱o̱ yó ña o̱n kasa ndivi yó ndi'i ñava̱'a yó'o.
48005024	Ta xa̱'a̱ ña ñii yóo yó táku̱ yó xí'in Jesucristo, ta xí'in ña ni̱xi'i̱ Jesucristo nda'a̱ tón cruz, ñii káchí xí'in ra ni̱xi'i̱ ña kútoo yi̱kí ko̱ñu yó ke'é ña, ña kúu ña o̱n vá'a. Ta saá o̱n vása ka̱ ndíko̱n yó yichi̱ yatá no̱o̱ xi̱xa'nda chiño ña o̱n vá'a no̱o̱ yó.
48005025	Ta vitin Níma̱ Ndios kúu ña táku̱ ini yó ta ndíko̱n yó yichi̱ no̱o̱ xá'nda chiño Níma̱ Ndios no̱o̱ yó. Ta saá xíni̱ ñó'ó kutaku̱ yó xí'in ña kísa ndivi yó ña kóni Níma̱ Ndios.
48005026	O̱n vá'a kuu yó ni̱vi na ña̱'a ní ini, ta o̱n vá'a kuu yó ni̱vi na sásaa̱ ini natá'an, ta o̱n vá'a kuu yó ni̱vi na kuíni̱ ini xíni natá'an.
48006001	Nañani yó xí'in náki̱'va̱ yó, tá yóo ñii ni̱vi na kándixa Jesucristo ta na̱kava na ke̱'é na ña o̱n vá'a, ta ndó'ó, ni̱vi na va̱'a táku̱ nda̱tán kóni Níma̱ Ndios, xíni̱ ñó'ó chindeé ndó ta̱ñani yó án ñáki̱'va̱ yó yó'o xa̱'a̱ ña tuku va̱'a naki'in na kundiko̱n na yichi̱ ña nda̱a̱. Ta ki̱vi̱ ka̱'a̱n ndó xí'in na, ta xí'in to̱'on ña to̱'ó ta xí'in ña ni̱no̱ ini ndó ka̱'a̱n ndó xí'in na. Ta ndixa koto va̱'a xí'in mi̱i ndó ko̱to̱ ñii ki̱vi̱ ñii ki̱'va saá ña o̱n vá'a koto ndoso ña ndó'ó ta nakava ndó ke'é ndó ña o̱n vá'a.
48006002	Saá chi tá yóo ñii tondó'ó án tondíni táku̱ yó, ta nda̱tán yóo ñaveé ní ndíso yó, saá yóo ña, ta xíni̱ ñó'ó chindeé tá'an yó no̱o̱ ñaveé ndíso natá'an yó. Ta xí'in ña chíndeé tá'an yó saá, kísa ndivi yó nda̱yí ña xa̱'nda chiño Jesucristo no̱o̱ yó.
48006003	Tá yóo ni̱vi na kándixa Jesucristo, ta kúu na ni̱vi na ña̱'a ní ini, ta kúu na ni̱vi na sándá'ví xí'in mi̱i, chi o̱n si̱ví na ná'no ka̱ no̱o̱ inka̱ ni̱vi kúu nayó'o.
48006004	Ñii ñii mi̱i yó ni̱vi na kándixa Jesucristo, xíni̱ ñó'ó ka'vi va̱'a si̱ni̱ yó xa̱'a̱ ña ké'é yó, ña kunda̱a̱ ini yó án ndixa ñava̱'a, án ña o̱n vá'a kúu ña ké'é yó. Tá ndixa vivíi kísa ndivi yó chiño va̱'a, ta saá va̱'a ná kusii̱ ini yó xa̱'a̱ ña ké'é mi̱i yó. Ta o̱n vá'a kundi'i ini yó xa̱'a̱ ña ké'é inka̱ ni̱vi, án va̱'a ka̱ án ña o̱n vása va̱'a ka̱ kúu chiño nayó'o no̱o̱ chiño ña ké'é mi̱i yó.
48006005	Saá chi ñii ñii ni̱vi xíni̱ ñó'ó kuiso chiño na xí'in ña sa̱kuiso Ndios mi̱i na.
48006006	Ta ni̱vi na xíni̱ so̱'o to̱'on Ndios ña sáná'a namaestro no̱o̱ na, ni̱vi yó'o ndíso na chiño ña taxi na lo'o ñava̱'a kómí na nda'a̱ namaestro na sáná'a ña'á.
48006007	Tá xáni si̱ni̱ ndó ndí Ndios o̱n cha'vi ra ni̱vi nda̱tán yóo chiño kísa ndivi na, ta xí'in ña xáni si̱ni̱ ndó saá, sándá'ví xí'in mi̱i ndó. Saá chi tá chi'i ni̱vi ñava̱'a, ta ñava̱'a nakaya na. Tá chi'i ni̱vi ña o̱n vá'a, ta ña o̱n vá'a nakaya na.
48006008	Ta saá ni̱vi na táku̱ kísa ndivi ña o̱n vá'a ña kútoo ní yi̱kí ko̱ñu na, nayó'o yóo na nda̱tán yóo ni̱vi na chi̱'i ña o̱n vá'a, ta ña nakaya ni̱vi yó'o kúu ña sandi'i xa̱'a̱ na no̱o̱ Ndios. Ta ni̱vi na táku̱ kísa ndivi ña kóni Níma̱ Ndios, ni̱vi yó'o yóo na nda̱tán yóo ni̱vi na chi̱'i ñava̱'a, ta ña nakaya ni̱vi yó'o kúu ña kutaku̱ na xí'in Ndios ndi'i saá ki̱vi̱ ña va̱xi.
48006009	Ta saá ñii ñii ki̱vi̱ xíni̱ ñó'ó kutaku̱ yó kasa ndivi yó ñava̱'a, ta nda̱ lo'o o̱n sandakoo yó ké'é yó saá. Tá ñii ñii ki̱vi̱ chikaa̱ ka̱ yó ndee̱ ke'é yó ñava̱'a, ta saá to̱nda̱a ki̱vi̱ ña chi̱tóni̱ Ndios, ta ndixa naki'in yó ñava̱'a taxi Ndios nda'a̱ yó.
48006010	Ta xa̱'a̱ ñayó'o, ndi'i saá yichi̱ tá kuchiño ke'é yó ñava̱'a xí'in ni̱vi, ta saá va̱'a ná ke'é yó ña. Ta ña xíni̱ ñó'ó ní ka̱ kúu ña ke'é yó ñava̱'a xí'in nañani yó ta xí'in náki̱'va̱ yó na kándixa Jesucristo.
48006011	Koto ndó ví, vitin xí'in nda'a̱ mi̱i i̱ táa i̱ letra ná'no yó'o no̱o̱ ñasondí'í tutu yó'o.
48006012	Ndáto̱'on i̱ xí'in ndó saá, ndí ni̱vi na kóni kasa ndu̱xa̱ xí'in ndó ña kasa ndivi ndó costumbre circuncisión, ni̱vi yó'o o̱n si̱ví ni̱vi na va̱'a ndino'o ini kúu na. Saá chi ña kuiti kóni na kúu ña va̱'a koo na xí'in inka̱ najudío, ta yí'ví na ko̱to̱ najudío yó'o saxo̱'vi̱ ña'á na, táná ka̱'a̱n na ndí ndasaá kuiti xa̱'a̱ ña ki̱sa ndivi Jesucristo ki̱vi̱ ni̱xi'i̱ ra nda'a̱ tón cruz kúu ña kúchiño Ndios saka̱ku ra ni̱vi no̱o̱ kua̱chi na.
48006013	Ta najudío yó'o, na kúu na ká'a̱n xí'in ndó ndí xíni̱ ñó'ó kasa ndivi ndó costumbre circuncisión, ta mi̱i nayó'o o̱n vása kísa ndivi na ndi'i ña xá'nda chiño nda̱yí Ndios ña ni̱taa ta̱Moisés. Ta ndasaá kuiti ña kóni na kúu ña kasa ndivi ndó costumbre circuncisión, xa̱'a̱ ña kuchiño kasa ká'no xí'in mi̱i na no̱o̱ inka̱ ni̱vi ña sanoo na ini ndó ña kundiko̱n ndó yichi̱ mi̱i na.
48006014	Ta yi̱'i̱, ñii la̱á xa̱'a̱ ña kísa ká'no xí'in mi̱i i̱ kúu ña kándixa i̱ ndí Jesucristo ni̱xi'i̱ ra nda'a̱ tón cruz xa̱'a̱ kua̱chi i̱. Ta xa̱'a̱ ña ñii yóo i̱ xí'in Jesucristo, nda̱tán yóo ña ñii káchí ni̱xi'i̱ i̱ xí'in ra, saá yóo ña. Ta saá ña o̱n vá'a ñoyívi yó'o o̱n vása kómí ka̱ ña ndee̱ ka'nda chiño ña no̱o̱ i̱, chi nda̱tán yóo ta̱a ta̱ ni̱xi'i̱, saá yóo i̱ no̱o̱ ña o̱n vá'a yó'o. Ta ndi'i ña yóo ñoyívi nda̱tán yóo ña ni̱xi'i̱ no̱o̱ i̱, saá yóo ña, chi nda̱ lo'o o̱n vása ndáya̱'ví ka̱ ña no̱o̱ i̱.
48006015	Ta mi̱i yó ni̱vi na kándixa Jesucristo ta ñii yóo yó táku̱ yó xí'in ra, ta vitin ndixa o̱n vása ndáya̱'ví no̱o̱ yó án kúu yó ni̱vi na kísa ndivi circuncisión, án kúu yó ni̱vi na o̱n vása kísa ndivi circuncisión. Ñii la̱á ña ndáya̱'ví ní no̱o̱ yó vitin kúu ña Ndios nda̱sa ra ña ndu̱u yó ni̱vi xa̱á.
48006016	Ta ndi'i ni̱vi na kándixa to̱'on yó'o ta táku̱ na saá, ¡va̱'a ná koo ñava̱'a ini na! Ta, ¡va̱'a ná kundá'ví ini Ndios koni ra na! Chi vitin ndu̱u na nave'e Ndios.
48006017	Ta̱nda̱ ki̱vi̱ vitin ta̱nda̱ ndi'i ki̱vi̱ ña va̱xi, o̱n xi̱in i̱ ña nda̱ ñii ni̱vi sakaku na kua̱chi xí'in i̱ xa̱'a̱ to̱'on ña sáná'a i̱ xa̱'a̱ Jesucristo. Saá chi no̱o̱ yi̱kí ko̱ñu i̱ kómí i̱ kua̱'a̱ ní ya̱nda ña sáná'a ndí yi̱'i̱ kúu ta̱a ta̱ xa ni̱xo̱'vi̱ ní xa̱'a̱ chiño ña ki̱sa ndivi i̱ no̱o̱ Jesucristo, Ta̱a ta̱Ká'no no̱o̱ yó.
48006018	Ta nañani yó xí'in náki̱'va̱ yó, ndúkú i̱ no̱o̱ Jesucristo, Ta̱a ta̱Ká'no no̱o̱ yó, ná ke'é ra ñava̱'a ra xí'in ndó. Saá ná koo ña.
49001001	Yi̱'i̱ kúu i̱ ta̱Pablo, ta̱a ta̱ na̱ka̱xin Ndios ña kúu i̱ ta̱apóstol, ta̱a ta̱ ti̱'ví ra kasa ndivi chiño no̱o̱ Jesucristo. Ta táa i̱ tutu yó'o xaa̱ ña nda'a̱ ndó'ó, ni̱vi na táku̱ ñoo Éfeso, na kúu nañoo Ndios chi kándixa ndó Jesucristo ta vivíi ndíko̱n ndó yichi̱ ra.
49001002	Ta Yivá yó Ndios xí'in Jesucristo Ta̱a ta̱Ká'no no̱o̱ yó, ná taxi ra ña koo ñava̱'a ini ndó, ta ná ke'é ra ñava̱'a xí'in ndó.
49001003	¡Ná kasa ká'no ní yó Ndios, ta̱ kúu Yivá Jesucristo, Ta̱a ta̱Ká'no no̱o̱ yó! Saá chi xa̱'a̱ ña táku̱ yó ini Jesucristo, nda̱ ñoyívi ni̱no Ndios xa sa̱ní'i ra mi̱i yó ndi'i saá no̱o̱ ñava̱'a ña káku Níma̱ ra.
49001004	Ki̱vi̱ o̱n ta̱'án kasa va̱'a Ndios ñoyívi yó'o, xa na̱ka̱xin ra mi̱i yó ña nduu yó ni̱vi nayi̱i̱, na o̱n ko̱ó kua̱chi kuiso no̱o̱ ra xa̱'a̱ ña kutaku̱ yó ini Jesucristo.
49001005	Ndios kí'vi ní ini ra xíni ra mi̱i yó, ta xa̱'a̱ ñayó'o, chi̱tóni̱ ra naki'in ra mi̱i yó ña nduu yó sa̱'ya ra. Ta ña kuchiño ke'é ra saá, Jesucristo ni̱xi'i̱ ra xa̱'a̱ kua̱chi yó. Ta xí'in ñasi̱i̱ ndino'o ini ra, Ndios na̱ki'in ra mi̱i yó ña ndu̱u yó sa̱'ya ra.
49001006	Va̱'a ná kasa ká'no ní yó Ndios, chi xa̱'a̱ ñava̱'a ini ra kúu ña na̱ki'in va̱'a ra mi̱i yó, na kúu ni̱vi na táku̱ ini Jesucristo, ta̱a ta̱ kí'vi ní ini Ndios xíni ra.
49001007	Ta ña kuchiño ñii kutaku̱ yó xí'in ra, Jesucristo cha̱'vi ra xa̱'a̱ yó xí'in ni̱i̱ ra ña ni̱xi̱ta̱ ki̱vi̱ ni̱xi'i̱ ra nda'a̱ tón cruz. Ta xa̱'a̱ ñayó'o Ndios kísa ká'no ini ra xa̱'a̱ kua̱chi yó, ta ndee̱ ña o̱n vá'a o̱n vása ka̱ xá'nda chiño ña no̱o̱ yó. Ndios ké'é ra ñava̱'a yó'o xí'in yó chi ká'no ní ñava̱'a yóo ini ra.
49001008	Ta ñii ñii ki̱vi̱ Ndios sání'i ra mi̱i yó kua̱'a̱ ní ñandíchí, ta saá tuku táxi ra ña kunda̱a̱ ini yó ñanda̱a̱.
49001009	Vará si'na ni̱xi̱yo se'é ña chi̱tóni̱ Ndios kasa ndivi Jesucristo, ta vitin Ndios xa sa̱ná'a káxín ra ña mi̱i yó, chi saá chi̱kaa̱ ini Ndios kasa ndivi ra.
49001010	Saá chi ña chi̱tóni̱ Ndios kúu ñayó'o: Tá kixaa̱ ki̱vi̱ ña chi̱ndú'u̱ ra, ta saá ki̱vi̱ yó'o Ndios taxi ra nda̱yí nda'a̱ Jesucristo ña ka'nda chiño ra no̱o̱ ndi'i ña yóo ñoyívi ni̱no ta ka'nda chiño ra no̱o̱ ndi'i ña yóo ñoyívi yó'o.
49001011	Nda̱ ñano̱ó Ndios xa na̱ka̱xin ra mi̱i yó ña kuu yó sa̱'ya ra. Ta xa̱'a̱ ña ñii yóo yó táku̱ yó xí'in Jesucristo, ndixa naki'in yó ndi'i ñava̱'a ña ni̱ka̱'a̱n Ndios ki̱ndo̱o ra xí'in yó. Saá chi ñii ki̱'va nda̱tán chi̱tóni̱ Ndios kasa ndivi ra, saá ké'é ra.
49001012	Ta Ndios kóni ra ña mi̱i ndi̱ najudío, na kúu ni̱vi nano̱ó ka̱ndixa Jesucristo, ná kasa ká'no ní ndi̱ Ndios xa̱'a̱ ndee̱ va̱'a ña livi kómí ra.
49001013	Ta vitin ndó'ó, ni̱vi na o̱n vása kúu najudío xa xi̱ni̱ so̱'o ndó to̱'on va̱'a ña nda̱a̱ ña káchí ndí Ndios sáka̱ku ra ni̱vi na kándixa Jesucristo. Ta saá xa̱'a̱ ña ka̱ndixa ndó Jesucristo, Ndios ta̱xi ra Níma̱ ra yóo ña táku̱ ña ini ndó, ta kísa nda̱a̱ ña ndí kúu ndó sa̱'ya ndino'o Ndios vitin. Ta Níma̱ Ndios yó'o kúu ña xi̱na̱'á ni̱ka̱'a̱n Ndios ki̱ndo̱o ra xí'in naIsrael ndí ti'ví ra ña ñoyívi yó'o.
49001014	Ta Níma̱ Ndios yó'o ña táku̱ ini yó kúu ña kísa nda̱a̱ ndí ndixa Ndios taxi ra ndi'i ñava̱'a chi̱ndú'u̱ ra naki'in yó no̱o̱ ra ñoyívi ni̱no, chi kúu yó sa̱'ya ndino'o Ndios. Saá ke̱'é Ndios xí'in yó xa̱'a̱ ña kasa ká'no yó ra chi kómí ra ndi'i ndee̱ ná'no va̱'a ña livi.
49001015	Ta saá xa̱'a̱ ña xi̱ni̱ so̱'o i̱ ña ndí va̱'a ndáa ini ndó Jesucristo, ta xa̱'a̱ ña xi̱ni̱ so̱'o i̱ ndí kí'vi ní ini ndó xíni ndó ndi'i nañani yó xí'in náki̱'va̱ yó na kándixa ña'á,
49001016	ta o̱n vása sándakoo i̱ ká'a̱n i̱ xí'in Ndios xa̱'a̱ ndó, ká'a̱n i̱ káchí i̱ xí'in ra saá: “Tata Yivá yó, táxa'vi ún xa̱'a̱ ni̱vi na kándixa Jesucristo na kúu na táku̱ ñoo Éfeso”, káchí i̱ xí'in Ndios.
49001017	Ta ndi'i saá ki̱vi̱ ndúkú i̱ xa̱'a̱ ndó no̱o̱ Yivá yó Ndios, ta̱a ta̱ kómí ndi'i ndee̱ ná'no, ta kúu ra ta̱a ta̱ na̱ki'in ñato̱'ó nda'a̱ Jesucristo ki̱vi̱ ni̱xika ra ñoyívi yó'o. Ta no̱o̱ Ndios yó'o ndúkú i̱ ña taxi ra ñandíchí Níma̱ ra koo ña si̱ni̱ ndó, ta ndúkú i̱ no̱o̱ ra ndí Níma̱ ra saná'a ña ndó'ó ndi'i ñanda̱a̱. Ta xí'in ñayó'o, chindeé ña ndó'ó ña kunda̱a̱ va̱'a ka̱ ini ndó xa̱'a̱ Ndios.
49001018	Ta ká'a̱n i̱ ndúkú i̱ no̱o̱ Ndios ña sanaye'e ra ñandíchí si̱ni̱ ndó ña kunda̱a̱ ndino'o ini ndó xa̱'a̱ yu kúu ñava̱'a ká'no ndáti ndó, chi ndó'ó kúu ni̱vi na ka̱na Ndios ña nduu ndó sa̱'ya ra ña kutaku̱ ndó xí'in ra ndi'i saá ki̱vi̱. Ta ká'a̱n i̱ ndúkú i̱ no̱o̱ Ndios ña chindeé ra ndó'ó ña kunda̱a̱ va̱'a ini ndó ndí kua̱'a̱ ní ñava̱'a livi ná'no taxi Ndios nda'a̱ ndi'i ni̱vi na kúu sa̱'ya ra.
49001019	Ta saá tuku ká'a̱n i̱ ndúkú i̱ no̱o̱ Ndios ña saná'a ra no̱o̱ ndó'ó ndí ndee̱ ña kómí ra ni̱ya'a ní ká'no ña xa̱'a̱ ña chindeé ra mi̱i yó na kúu ni̱vi na kándixa ña'á.
49001020	Xí'in mi̱i ndee̱ yó'o, Ndios sa̱nataku̱ ra Jesucristo, ta ta̱xi ra ña yóo Jesucristo no̱o̱ táyi̱ tón to̱'ó tón ñíndichi sii̱n kua'á Ndios ñoyívi ni̱no.
49001021	Ta xí'in ña ke̱'é ra saá, Ndios ta̱xi ra ndí Jesucristo kúu ta̱a ta̱ ká'no ní ka̱ no̱o̱ ndi'i naná'no, ta kúu ra ta̱a ta̱ ká'no ní ka̱ no̱o̱ ndi'i na xá'nda chiño, ta kúu ra ta̱a ta̱ ká'no ní ka̱ no̱o̱ ndi'i ni̱vi án níma̱ ña kómí nda̱yí ñoyívi yó'o án ñoyívi ni̱no. Ta Jesucristo kúu ra ta̱a ta̱ ká'no ní ka̱ no̱o̱ ndi'i ña yóo án ña táku̱ ñoyívi vitin, ta ñii ki̱'va saá kúu ra ta̱a ta̱ ká'no ní ka̱ no̱o̱ ndi'i ña koo án ña kutaku̱ ndi'i saá ki̱vi̱ ña va̱xi.
49001022	Ta Ndios xa sa̱ko̱yo ra ndi'i ndee̱ o̱n vá'a ti̱xin xa̱'a̱ Jesucristo, ta ta̱xi ra ña Jesucristo kúu ra ta̱a ta̱ká'no ní ka̱, chi nda̱tán yóo si̱ni̱ ni̱vi no̱o̱ yi̱kí ko̱ñu na, saá yóo Jesucristo xí'in ni̱vi na kándixa ña'á.
49001023	Ta nda̱tán yóo yi̱kí ko̱ñu Jesucristo saá yóo ndi'i ni̱vi na kándixa ña'á. Ta xí'in mi̱i ra sákutú nda̱a̱ ra ini ndi'i ni̱vi na kándixa ña'á. Ta saá tuku Jesucristo xí'in mi̱i ra sákutú nda̱a̱ ra ndi'i ña ku̱va̱'a ñoyívi yó'o xí'in ndi'i ña ku̱va̱'a ñoyívi ni̱no.
49002001	Ta ndó'ó, ña ya̱chi̱ ka̱ tá o̱n ta̱'án kandixa ndó Jesucristo, ta ni̱xika ndó yichi̱ ña o̱n vá'a ta xi̱ndiso ní ndó kua̱chi, ta ki̱vi̱ saá xi̱kuu ndó nda̱tán yóo ni̱vi na ni̱xi'i̱ no̱o̱ Ndios.
49002002	Saá ni̱xi̱yo ndó xi̱na̱'á chi xi̱ndiko̱n ndó yichi̱ o̱n vá'a ñii káchí xí'in inka̱ ni̱vi ñoyívi yó'o, ta chi̱kaa̱ so̱'o ndó ña nda̱to̱'on níma̱ ndiva̱'a ká'no xí'in ndó saá. Ta níma̱ ndiva̱'a ká'no yó'o kúu ña xá'nda chiño no̱o̱ ndi'i níma̱ ndiva̱'a, ta saá tuku kúu ña níma̱ ña kísa chiño ini ni̱vi na toon ní ini, na o̱n vása xi̱in chikaa̱ so̱'o ña ká'a̱n Ndios.
49002003	Ta xi̱na̱'á ñii ki̱'va nda̱tán táku̱ ni̱vi na toon ní ini yó'o, saá xi̱taku̱ mi̱i yó, chi xi̱ndiko̱n yó yichi̱ no̱o̱ kísa ndivi yó ña o̱n vá'a ña kútoo ní yi̱kí ko̱ñu yó, ta kísa ndivi yó ña o̱n vá'a ña káchí ini yó. Ta ñii káchí xí'in ni̱vi na toon ini, xa̱'nda chiño ña o̱n vá'a no̱o̱ yó. Ta xa̱'a̱ ñayó'o, Ndios xi̱komí ra nda̱yí saxo̱'vi̱ ní ra mi̱i yó, níkúu, xí'in ña sáa̱ ní ini ra ñii káchí xí'in ni̱vi na o̱n vá'a.
49002004	Ta saá ni, Ndios, ta̱ kúu ta̱a ta̱ ká'no ní ini, ndixa kí'vi ní ini ra xíni ra mi̱i yó,
49002005	ta ñii káchí xí'in Jesucristo, ta̱xi ra ña kutaku̱ ndino'o yó no̱o̱ ra. Ñayó'o ke̱'é Ndios xí'in yó ki̱vi̱ xi̱kuu ka̱ yó ni̱vi na ni̱xi'i̱ no̱o̱ ra xa̱'a̱ ña xi̱ndiso yó kua̱'a̱ ní kua̱chi no̱o̱ ra. Ta ndixa ndasaá kuiti xa̱'a̱ ñava̱'a ká'no ini mi̱i Ndios kúu ña sa̱ka̱ku ra mi̱i yó no̱o̱ ndee̱ ña o̱n vá'a.
49002006	Ta xa̱'a̱ ña ñii yóo yó táku̱ yó xí'in Jesucristo vitin, yóo ña nda̱tán yóo ña Ndios ñii káchí xa sa̱nataku̱ ra yó xí'in Jesucristo, ta ta̱xi ra ña ñii káchí xí'in Jesucristo ndóo yó no̱o̱ táyi̱ ná'no tón to̱'ó ñoyívi ni̱no no̱o̱ xá'nda chiño yó xí'in ra.
49002007	Saá ke̱'é Ndios ñava̱'a yó'o xí'in ndi'i mi̱i yó, chi kóni ra saná'a ra no̱o̱ ni̱vi na kutaku̱ kui̱ya̱ va̱xi, ndí kua̱'a̱ ní ñava̱'a ké'é ra xí'in yó chi kúu ra ta̱a ta̱ va̱'a ká'no ini, ta kí'vi ní ini ra xíni ra mi̱i yó, ni̱vi na ñii yóo xí'in Jesucristo chi kándixa yó ra.
49002008	Saá chi ña sa̱ka̱ku Ndios mi̱i yó no̱o̱ ña o̱n vá'a ña sandi'i xa̱'a̱ yó kúu ñii ñava̱'a ká'no sa̱ní'i Ndios mi̱i yó, chi ta̱a ta̱ va̱'a ní ká'no ini kúu ra. Ta o̱n si̱ví xa̱'a̱ ña chiño va̱'a ki̱sa ndivi yó no̱o̱ Ndios kúu ña sa̱ka̱ku ra mi̱i yó. Ta xa̱'a̱ ña ka̱ndixa yó Jesucristo, Ndios sa̱ní'i ra yó ñava̱'a ña sa̱ka̱ku ra mi̱i yó.
49002009	Ndixa o̱n si̱ví xa̱'a̱ chiño va̱'a ña ki̱sa ndivi yó kúu ña Ndios sa̱ka̱ku ra mi̱i yó. Ta ñayó'o sáná'a ndí nda̱ ñii yó o̱n kúchiño kasa ká'no xí'in mi̱i yó no̱o̱ Ndios.
49002010	Ndios ki̱sa va̱'a ra mi̱i yó, ta kúu yó ni̱vi na ku̱va̱'a xa̱'a̱ ña ñii koo yó kutaku̱ yó xí'in Jesucristo ta xa̱'a̱ ña kasa ndivi yó kua̱'a̱ ní chiño va̱'a ña nda̱ xa si'na chi̱tóni̱ Ndios kasa ndivi yó.
49002011	Ndó'ó, ni̱vi na o̱n si̱ví najudío kúu, va̱'a naká'án ndó ndí xi̱na̱'á ndó'ó o̱n si̱ví ni̱vi na va̱'a xi̱nata'an xí'in Ndios xi̱kuu ndó. Ta mi̱i ndi̱ ni̱vi najudío chi̱nóo ndi̱ ki̱vi̱ ndó, na̱ní ndó “ni̱vi na o̱n vása kísa ndivi costumbre circuncisión.” Ta mi̱i ndi̱ najudío sa̱kunaní xí'in mi̱i ndi̱ “ni̱vi na kísa ndivi costumbre circuncisión”, ta xáni si̱ni̱ ndi̱ ndí xa̱'a̱ ña ki̱sa ndivi ndi̱ costumbre yó'o xí'in yi̱kí ko̱ñu ndi̱, kúu ndi̱ ni̱vi na va̱'a náta'an xí'in Ndios, ta o̱n si̱ví saá, chi o̱n vása ní‑nasama níma̱ ndi̱ ña xí'in ña ndino'o ini ndi̱ kundiko̱n ndi̱ Ndios.
49002012	Ta ndó'ó na o̱n si̱ví najudío kúu, va̱'a naká'án ndó ndasaá ni̱xi̱yo ndó xi̱na̱'á tá o̱n ta̱'án kandixa ndó Jesucristo. Xíká ní xi̱taku̱ ndó no̱o̱ ra, ta xa̱'a̱ ña o̱n si̱ví nañoo ra naIsrael kúu ndó, o̱n vása ní‑xiyo nda̱yí nda'a̱ ndó ña naki'in ndó ñava̱'a ki̱ndo̱o Ndios taxi ra nda'a̱ naIsrael. Ndá'ví ní xi̱taku̱ ndó si'na, chi o̱n vása ní‑kunda̱a̱ ini ndó yu kúu Ndios ndino'o, ta nda̱ lo'o o̱n vása ní‑xindati ndó naki'in ndó ñava̱'a nda'a̱ ra. Saá ndá'ví xi̱taku̱ ndó xi̱na̱'á.
49002013	Ta vitin xa̱'a̱ ña ka̱ndixa ndó Jesucristo, va̱'a náta'an ndó xí'in Ndios. Vará xi̱na̱'á xi̱kuu ndó ni̱vi na xi̱taku̱ xíká ní no̱o̱ Ndios, ta ni̱i̱ Jesucristo, ña ni̱xi̱ta̱ nda'a̱ tón cruz ki̱vi̱ ni̱xi'i̱ ra, ta̱xi ña ki̱xaa̱ ndó ku̱yatin ndó no̱o̱ Ndios vitin.
49002014	Ta mi̱i Jesucristo kúu ta̱a ta̱ va̱'a sa̱nakutá'an mi̱i ndi̱, ni̱vi najudío xí'in ndó'ó, ni̱vi na o̱n si̱ví najudío kúu, chi ke̱'é ra chiño ña ta̱xi ndí va̱'a náta'an o̱vi̱ no̱o̱ ni̱vi yó'o vitin. Ta xi̱na̱'á mi̱i yó na kúu o̱vi̱ no̱o̱ ni̱vi yó'o ni̱saa̱ ini yó xi̱ni tá'an yó, ta nda̱tán ni̱xi̱yo ñii na̱ma̱ kútu̱ ña xi̱nakaa̱ ma̱'ñó, ta na̱ta'ví ña ndi̱'i̱ najudío no̱o̱ ndó'ó na o̱n si̱ví najudío kúu, saá ni̱xi̱yo ña. Ta nda̱tán yóo ta̱a ta̱ sa̱ndi'i xa̱'a̱ na̱ma̱ kútu̱ yó'o, saá yóo Jesucristo. Saá chi xa̱'a̱ ña ke̱'é Jesucristo, o̱n ko̱ó ka̱ ña nákaa̱ náta̱'vi̱ tá'an mi̱i yó ni̱vi na kándixa Jesucristo, án najudío kúu yó, án ni̱vi na o̱n si̱ví najudío kúu yó.
49002015	Xí'in ña ni̱xi'i̱ ra nda'a̱ tón cruz, Jesucristo ki̱ndaa ra ndee̱ nda̱yí ña ni̱taa ta̱Moisés, ta nda̱yí yó'o o̱n si̱ví ka̱ ña xá'nda chiño no̱o̱ ni̱vi na kándixa Jesucristo kúu ña. Ta saá nda̱yí yó'o o̱n vása náta'ví tá'an ka̱ ña mi̱i ndi̱ najudío no̱o̱ ndó'ó na o̱n vása kúu najudío. Saá chi xa̱'a̱ ña ka̱ndixa yó Jesucristo, ta̱yó'o sa̱nduu ra o̱vi̱ no̱o̱ ni̱vi na xi̱kuu mi̱i yó ña ndu̱u yó ñii no̱o̱ ni̱vi xa̱á vitin. Ta saá ñii va̱'a nákutá'an ndi'i mi̱i yó, ni̱vi na kándixa Jesucristo, án najudío kúu yó, án o̱n si̱ví najudío kúu yó, chi ñii yóo yó xí'in ra vitin.
49002016	Saá chi xí'in ña ni̱xi'i̱ Jesucristo nda'a̱ tón cruz, sa̱ndi'i ra xa̱'a̱ ña sáa̱ ni̱xi̱yo ini mi̱i ndi̱ najudío xi̱ni ndi̱ ni̱vi na o̱n si̱ví najudío kúu. Ta ñii ki̱'va saá sa̱ndi'i ra xa̱'a̱ ña sáa̱ ni̱xi̱yo ini ndó'ó ni̱vi na o̱n vása kúu najudío xi̱ni ndó ndi̱'i̱ najudío. Saá chi ndi'i mi̱i yó na kándixa Jesucristo ñii ndu̱u yó xí'in ra, ta nákutá'an va̱'a yó xí'in Ndios vitin.
49002017	Ta ki̱vi̱ ki̱xi Jesucristo ñoyívi yó'o, ta ni̱ka̱'a̱n ndoso ra to̱'on va̱'a no̱o̱ ndi'i ni̱vi, ni̱ka̱'a̱n ra xí'in na ndasaá kuchiño kutá'an va̱'a na xí'in Ndios. Ta nda̱to̱'on ra to̱'on va̱'a yó'o xí'in ndó'ó, ni̱vi na xi̱taku̱ xíká no̱o̱ Ndios, ta ñii ki̱'va saá nda̱to̱'on ra xí'in mi̱i ndi̱ najudío na xi̱taku̱ yatin no̱o̱ Ndios.
49002018	Ta vitin ndi'i mi̱i yó na kándixa Jesucristo, án ni̱vi na o̱n si̱ví najudío kúu, án ni̱vi najudío kúu, ta ñii la̱á Níma̱ Ndios kúu ña yóo táku̱ ini ñii ñii yó, ta xa̱'a̱ ñayó'o, kómí yó nda̱yí ña kixaa̱ yatin yó no̱o̱ Ndios.
49002019	Ta saá ndó'ó, ni̱vi na kándixa Jesucristo, vará o̱n si̱ví najudío kúu ndó, ta vitin o̱n vása ka̱ táku̱ xíká ndó no̱o̱ Ndios, ta ni o̱n vása ka̱ kúu ndó ni̱vi na ñoo xíyo no̱o̱ ra. Ta nda̱ víka̱, vitin kúu ndó ni̱vi nañoo Ndios, ta kúu ndó nave'e mi̱i ra.
49002020	Nda̱tán yóo ñii la̱á ve'e ña kísa va̱'a Ndios saá yóo ndi'i yó, ni̱vi na kándixa Jesucristo. Ta nda̱tán yóo xa̱'a̱ ve'e yó'o saá yóo to̱'on Ndios ña sa̱ná'a naapóstol xí'in naprofeta. Ta nda̱tán yóo mi̱i yu̱u̱ ña ká'no ní ña nákaa̱ xa̱'a̱ ti̱to̱n ve'e, ndíso ña ve'e yó'o, saá yóo Jesucristo.
49002021	Saá chi xa̱'a̱ ña va̱'a kundichi ve'e, ndi'i inka̱ yu̱u̱ ña kuva̱'a ve'e yó'o xíni̱ ñó'ó ña yu̱u̱ ká'no ña nákaa̱ ti̱to̱n xa̱'a̱ ve'e. Saá ndi'i mi̱i yó, ni̱vi na kándixa Jesucristo, xíni̱ ñó'ó ní yó ra, chi ta̱yó'o sánakutá'an ra mi̱i yó ña ñii nduu yó xí'in ra, ta xí'in ndee̱ ra va̱xi kua'no yó ta to̱nda̱a yó nduu yó ni̱vi na koo nda̱tán kóni ra. Ta saá nda̱tán yóo ve'e ño̱'o yi̱i̱ no̱o̱ yóo Ndios, saá yóo mi̱i yó ni̱vi na kándixa Jesucristo.
49002022	Saá ndó'ó, xa̱'a̱ ña kándixa ndó Jesucristo, nda̱tán yóo ve'e ño̱'o no̱o̱ yóo Ndios, saá yóo ndó vitin, chi Níma̱ Ndios táku̱ ña ini ndó.
49003001	Ta yi̱'i̱, ta̱Pablo, vitin nákaa̱ i̱ ini ve'e ka̱a xa̱'a̱ ña ni̱ka̱'a̱n ndoso i̱ to̱'on va̱'a xa̱'a̱ Jesucristo. Ta ña xó'vi̱ i̱ yó'o vitin kúu xa̱'a̱ ña naki'in ndó ñava̱'a ña chindeé ndó'ó, ni̱vi na o̱n si̱ví najudío kúu.
49003002	Ndixa xa xi̱ni̱ so̱'o ndó ndí Ndios xa sa̱kuiso chiño ra yi̱'i̱ ndato̱'on i̱ xí'in ndó'ó, ni̱vi na o̱n si̱ví najudío kúu, yu kúu ñava̱'a chi̱tóni̱ Ndios ke'é ra xí'in ndó. Chi Ndios, xa̱'a̱ ñava̱'a ní ini ra, chi̱tóni̱ ra saka̱ku ra ndó'ó ni̱vi na kándixa Jesucristo.
49003003	Vará ña chi̱tóni̱ ra yó'o kúu ña na'á ní ni̱xi̱yo se'é no̱o̱ ni̱vi, ta Ndios sa̱ná'a ra no̱o̱ i̱ xa̱'a̱ ña kunda̱a̱ ini i̱ ña. Ta xa xíni̱ ndó xa̱'a̱ ñayó'o chi sa̱kán ni̱taa lo'o i̱ to̱'on ña nda̱to̱'on i̱ xí'in ndó xa̱'a̱ ñayó'o.
49003004	Tá ka'vi ndó to̱'on ña xa ni̱taa i̱ no̱o̱ tutu yó'o, ta saá kunda̱a̱ ini ndó yu kúu ña xa xíni̱ i̱ vitin xa̱'a̱ ña chi̱tóni̱ Ndios, ña kúu ña xa ki̱sa ndivi Jesucristo xa̱'a̱ ni̱vi.
49003005	Vará xi̱na̱'á ña chi̱tóni̱ Ndios ni̱xi̱yo se'é ña no̱o̱ ni̱vi, ta vitin Níma̱ Ndios sa̱nati̱vi ña ñayó'o ini naapóstol xí'in naprofeta ña kunda̱a̱ ini na xa̱'a̱ ña.
49003006	Ta vitin ndáto̱'on i̱ xí'in ndó ndí ña chi̱tóni̱ Ndios kúu ñayó'o: Ñii káchí najudío ta xí'in ni̱vi na o̱n si̱ví najudío kúu, kúchiño na naki'in na ñava̱'a ña ki̱ndo̱o Ndios taxi ra nda'a̱ ndi'i ni̱vi na kúu sa̱'ya ndino'o ra. Ta ndi'i ni̱vi na ndino'o ini kándixa Jesucristo, nayó'o kúu nasa̱'ya Ndios, ta nda̱tán yóo kua̱'a̱ xiiña ñii la̱á yi̱kí ko̱ñu ni̱vi saá yóo ndi'i ni̱vi yó'o, saá chi ni̱vi yó'o yóo na nda̱tán yóo yi̱kí ko̱ñu Jesucristo.
49003007	Ta yi̱'i̱, xa̱'a̱ ñava̱'a sa̱ní'i Ndios yi̱'i̱ chi ta̱a ta̱ va̱'a ká'no ini kúu ra, ta xa̱'a̱ ña kómí ra ndi'i ndee̱, Ndios sa̱kuiso chiño ra yi̱'i̱ ña ka̱'a̱n ndoso i̱ to̱'on va̱'a xa̱'a̱ Jesucristo.
49003008	Vará yi̱'i̱ kúu i̱ ñii ta̱a ta̱ ndáya̱'ví lo'o ní ka̱ no̱o̱ ndi'i ni̱vi na kándixa Jesucristo, ta saá ni, Ndios ke̱'é ra ñava̱'a ní xí'in i̱, chi ta̱xi ra nda'a̱ i̱ ñato̱'ó ká'no, ña kúu ña sa̱kuiso chiño ra yi̱'i̱ ña ka̱'a̱n ndoso i̱ to̱'on va̱'a xa̱'a̱ Jesucristo no̱o̱ ni̱vi na o̱n si̱ví najudío kúu. Ta ndáto̱'on i̱ xí'in na ndí ni̱vi na kándixa Jesucristo naki'in na kua̱'a̱ ní ñava̱'a nda'a̱ ra, ta̱nda̱ ni o̱n kuchiño na ka'vi na ndasaá kua̱'a̱ ní kúu ña.
49003009	Vará Ndios chi̱se'é ra no̱o̱ ni̱vi ña kúu ña chi̱tóni̱ ra nda̱ ñano̱ó, ta vitin sa̱kuiso chiño ra yi̱'i̱ ña ndato̱'on i̱ xí'in ni̱vi ña kunda̱a̱ ini na yu kúu ña chi̱tóni̱ Ndios, ta̱a ta̱ ki̱sa va̱'a ndi'i ña yóo ñoyívi yó'o xí'in ña yóo ñoyívi ni̱no.
49003010	Saá ke̱'é Ndios chi kóni ra ndí vitin, xí'in ñava̱'a ké'é ni̱vi na kándixa Jesucristo, ndi'i naángel ná'no ta xí'in ndi'i inka̱ níma̱ ña kómí nda̱yí ñoyívi ni̱no, kunda̱a̱ ini ndi'i na ndí ndixa Ndios kúu ta̱a ta̱ kómí ndi'i no̱o̱ ñandíchí ndino'o.
49003011	Ñayó'o kúu ña chi̱tóni̱ Ndios nda̱ ki̱vi̱ no̱ó, ta xí'in ña ke̱'é Jesucristo, Ta̱a ta̱Ká'no no̱o̱ yó, Ndios ki̱sa ndivi ra ña chi̱tóni̱ ra ñii ki̱'va nda̱tán yóo ña kóni ra.
49003012	Ta xa̱'a̱ ña ka̱ndixa yó Jesucristo ta ñii yóo yó táku̱ yó xí'in ra, kómí yó nda̱yí ña va̱'a nata'an yó xí'in Ndios vitin, ta o̱n vása yí'ví yó xaa̱ yatin yó no̱o̱ Ndios ña ka̱'a̱n yó xí'in ra.
49003013	Ta xa̱'a̱ ñayó'o, ndúkú i̱ no̱o̱ ndó ña o̱n kuchuchú ini ndó xa̱'a̱ ña xó'vi̱ i̱ vitin. Nda̱ víka̱, va̱'a ná kani si̱ni̱ ndó ndí ña xó'vi̱ i̱ vitin kúu ña táxi i̱ ñato̱'ó nda'a̱ ndó.
49003014	Ta xa̱'a̱ ndi'i ñava̱'a ke̱'é ra xí'in yó, ñii ñii ki̱vi̱ kúxítí i̱ no̱o̱ Yivá yó Ndios, ta̱ kúu Yivá Jesucristo Ta̱a ta̱Ká'no no̱o̱ yó,
49003015	ta kúu ra ta̱a ta̱ sákunaní yó “Yivá yó”, chi ki̱sa va̱'a ra ndi'i mi̱i yó, ni̱vi na táku̱ ñoyívi yó'o, ta ki̱sa va̱'a ra ndi'i na táku̱ ñoyívi ni̱no.
49003016	Ta xa̱'a̱ ña kómí ra ndi'i saá no̱o̱ ñava̱'a ndino'o, ndúkú i̱ no̱o̱ ra ña Níma̱ ra ná chikaa̱ ña ndee̱ ini ndó xa̱'a̱ ña kútu̱ kuita ndó yichi̱ Jesucristo.
49003017	Ta saá xa̱'a̱ ña ndáa ini ndó Jesucristo, ndixa kutaku̱ ra ini ndó ndi'i saá ki̱vi̱. Ta ndúkú i̱ no̱o̱ Ndios ña chindeé ra ndó'ó ña nduu ndó ni̱vi na ndixa kí'vi ní ini xíni na Ndios ta ñii ki̱'va saá kuki'vi ní ini ndó koni tá'an ndó, chi ñayó'o kúu ña ndáya̱'ví ní ka̱ no̱o̱ ndi'i chiño va̱'a kísa ndivi yó.
49003018	Ta saá ndó'ó ta xí'in ndi'i ni̱vi na ndíko̱n Ndios to̱nda̱a ndó no̱o̱ ña kunda̱a̱ ini ndó ndasaá ví kónó ní nákaa̱ ña ndixa kí'vi ini Ndios xíni ra ndó'ó; ta ndasaá ví síkón ní xáa̱ ña kí'vi ini Ndios xíni ra ndó'ó, ta ndasaá ví ká'no ní ndíka̱ xáa̱ ña va̱'a kí'vi ini ra xíni ra ndó'ó, ta ndasaá ví yá'a ní káni̱ xíká xáa̱ ña kí'vi ini Ndios xíni ra ndó'ó.
49003019	Ta nda̱ ñii xiiña o̱n vása ndi'i ña kí'vi ní ini Jesucristo xíni ra ndó'ó. Ta vará o̱n vása kúchiño kunda̱a̱ ini ndó ndasaá kí'vi ní ini Jesucristo xíni ra ndó'ó, ta saá ni, xáku ndá'ví i̱ no̱o̱ Ndios ña chindeé ra ndó'ó ña kunda̱a̱ ini ndó ñayó'o. Ta saá kuchiño naki'in ndó ndi'i ñava̱'a ña káku ini Ndios, ta ñayó'o sakutú ña ini ndó ña to̱nda̱a ndó kuu ndó ni̱vi na ni̱xi̱no̱ ndino'o.
49003020	Ta vitin ná kasa ká'no yó Ndios chi ndee̱ ra ña táku̱ ini yó, xa yóo ti'va ña kasa ndivi ña ná'no ní ka̱ chiño va̱'a no̱o̱ ña xáni si̱ni̱ yó, chi Ndios kúchiño ra ke'é ra xí'in yó kua̱'a̱ ní ka̱ ñava̱'a no̱o̱ ña ndúkú yó no̱o̱ ra.
49003021	Ta va̱'a ndi'i mi̱i yó, ni̱vi na ñii yóo táku̱ xí'in Jesucristo, ¡ná ke'é yó ña chinóo síkón ñato̱'ó Ndios! Saá ná koo ña ki̱vi̱ vitin ta ndi'i saá ki̱vi̱ ña va̱xi.
49004001	Ta yi̱'i̱, ta̱a ta̱ nákaa̱ ini ve'e ka̱a xa̱'a̱ ña kísa chiño i̱ no̱o̱ Jesucristo, xáku ndá'ví i̱ no̱o̱ ndó'ó ná chikaa̱ ndó ndee̱ ña vivíi kutaku̱ ndó nda̱tán kóni ra, chi Ndios ka̱na ra ndó'ó xa̱'a̱ ña kutaku̱ ndó saá.
49004002	Ta ndi'i saá ki̱vi̱ xíni̱ ñó'ó kasa ni̱no̱ xí'in mi̱i ndó ta taxi ndó ñato̱'ó nda'a̱ ndi'i ni̱vi. Ta o̱n vá'a kuu ndó ni̱vi na kama sásaa̱ ini mi̱i, ta xíni̱ ñó'ó koo ká'no ní ini ndó koni tá'an ndó, ta xa̱'a̱ ña kí'vi ini ndó xíni tá'an ndó, xíni̱ ñó'ó kundeé ini ndó xí'in tá'an ndó.
49004003	Ta Níma̱ Ndios ña táku̱ ini yó kúu ña táxi ña ñii yóo yó xí'in tá'an yó, ta kísa chiño ña xí'in yó ña va̱'a kutá'an yó xí'in tá'an yó. Ta xa̱'a̱ ñayó'o, ñii ñii ndó'ó, xíni̱ ñó'ó chikaa̱ ndó ndee̱ xí'in mi̱i ndó ña o̱n ndi'i xa̱'a̱ ña va̱'a kutá'an ndó xí'in tá'an ndó.
49004004	Saá chi ndi'i mi̱i yó, ni̱vi na kándixa Jesucristo, nda̱tán yóo ñii la̱á yi̱kí ko̱ñu Jesucristo saá yóo yó. Ta ñii la̱á Níma̱ Ndios kúu ña táku̱ ini ndi'i yó, ta ñii kúu ñava̱'a ká'no ndáti yó, chi mi̱i yó kúu ni̱vi na ka̱na Ndios ña nduu yó sa̱'ya ra.
49004005	Ta ñii la̱á kúu Ta̱a ta̱Ká'no no̱o̱ yó, ta̱ kúu Jesucristo, ta ñii la̱á kúu ñanda̱a̱ kándixa yó, ta ñii la̱á kúu xa̱'a̱ ña chi̱chi yó,
49004006	ta ñii la̱á kúu Ndios, ta̱a ta̱ kúu Yivá ndi'i yó, ta kúu ra ta̱a ta̱ xá'nda chiño no̱o̱ ndi'i yó, ta táxi ra ndee̱ ra nda'a̱ yó ña kísa ndivi yó chiño ra, ta táku̱ ra ini ndi'i yó.
49004007	Ta xa̱'a̱ ña kúu Jesucristo ta̱a ta̱ va̱'a ní ká'no ini, sa̱ní'i ra ndee̱ va̱'a nda'a̱ ñii ñii mi̱i yó xa̱'a̱ ña kúchiño yó kasa ndivi yó chiño ra.
49004008	Xí'in ña ke̱'é Jesucristo saá xí'in yó, ku̱ndivi to̱'on Ndios ña ni̱taa na xi̱na̱'á, ña káchí saá: Ta̱a ta̱ká'no nda̱a ra kua̱'a̱n ra no̱o̱ síkón ní ñoyívi ni̱no, ta xa̱'a̱ ña ku̱ndeé ra no̱o̱ na sáa̱ ini xíni ña'á, ta nayó'o ndu̱u na napreso ra. Ta saá ta̱a ta̱ká'no yó'o sa̱ní'i ra kua̱'a̱ ní ñava̱'a nda'a̱ ni̱vi na ndíko̱n ña'á, saá káchí to̱'on Ndios.
49004009	Ta to̱'on Ndios yó'o kóni kachí ña ndí Ta̱a ta̱Ká'no yó'o kúu Jesucristo, ta̱a ta̱ nda̱a ñoyívi síkón ni̱no. Ta xí'in ñayó'o kúnda̱a̱ ini yó ndí si'na nda̱ ñoyívi ni̱no ke̱e ra ta no̱o ra, ki̱xaa̱ ra nda̱ no̱o̱ ni̱no̱ ní ñoyívi yó'o.
49004010	Ta mi̱i ta̱a ta̱ no̱o ki̱xaa̱ nda̱ ñoyívi yó'o kúu ta̱a ta̱ tuku nda̱a nda̱ mi̱i no̱o̱ síkón ní ka̱ no̱o̱ ndi'i ñoyívi ni̱no. Saá ke̱'é ra xa̱'a̱ ña sakutú ndi'i xí'in mi̱i ra ndíka̱ níí xiiña ñoyívi yó'o, ta sakutú ndi'i xí'in mi̱i ra ndíka̱ níí xiiña ñoyívi ni̱no.
49004011	Mi̱i ta̱yó'o kúu Jesucristo, ta̱a ta̱ sa̱ní'i ndee̱ va̱'a ñii ñii ni̱vi na ka̱ndixa ña'á. Ta ta̱xi ra ndee̱ nda'a̱ sava na ña kuu na naapóstol, ni̱vi na kua̱'a̱n kísa ndivi chiño Ndios; ta ta̱xi ra ndee̱ nda'a̱ sava na ña kuu na naprofeta, ni̱vi na ká'a̱n to̱'on ña táxi Níma̱ Ndios nda'a̱ na; ta Jesucristo ta̱xi ra ndee̱ nda'a̱ sava na ña sakui̱ta̱ ní'nó na to̱'on va̱'a xa̱'a̱ mi̱i ra no̱o̱ ni̱vi na o̱n ta̱'án koni̱ so̱'o to̱'on yó'o, ta ta̱xi ra ndee̱ nda'a̱ sava na ña kuu na napastor, ña kuiso chiño na xí'in ni̱vi na kándixa mi̱i ra. Ta ta̱xi ra ndee̱ nda'a̱ sava ni̱vi ña kuu na namaestro, ña va̱'a saná'a na ni̱vi ña vivíi kundiko̱n na yichi̱ mi̱i ra, ta̱a ta̱ kúu Jesucristo.
49004012	Ta Jesucristo sa̱ní'i ra ndee̱ va̱'a yó'o ñii ñii mi̱i yó ni̱vi na kándixa ña'á, xa̱'a̱ ña kukomí yó ndee̱ ña kasa ndivi yó chiño ra, ta xa̱'a̱ ña chindeé tá'an yó ña vivíi kua'no ndi'i yó yichi̱ ra.
49004013	Ta saá to̱nda̱a ndi'i yó ña ñii nduu yó xa̱'a̱ ña ñii káchí kándixa yó Jesucristo, ta to̱nda̱a yó nduu yó ni̱vi na ndixa xíni̱ va̱'a ra, ta ñii ki̱vi̱ to̱nda̱a yó nduu yó ni̱vi na ni̱xi̱no̱ ndino'o, nda̱tán yóo mi̱i Jesucristo.
49004014	Ta saá o̱n ke'é ka̱ yó nda̱tán ké'é naválí, chi naválí nónó násama na ña xáni si̱ni̱ na, ta kama ní táxi xí'in mi̱i na ña inka̱ ni̱vi sandá'ví ña'á na, chi ni̱vi yó'o kúu na ndíchí ní si̱ni̱ mi̱i, ta ti'va ní na chu'u na naválí ña kundiko̱n na yichi̱ ña o̱n vása nda̱a̱.
49004015	Ta mi̱i yó, o̱n vása yóo ka̱ yó nda̱tán yóo naválí, ta xíni̱ ñó'ó kuki'vi ini yó koni tá'an yó ta ndato̱'on yó ñanda̱a̱ xí'in tá'an yó, chi saá va̱'a ka̱ va̱xi kua'no yó yichi̱ Jesucristo, nda̱ to̱nda̱a yó nduu yó nda̱tán yóo ra. Saá chi nda̱tán yóo si̱ni̱ ni̱vi xí'in yi̱kí ko̱ñu na, saá yóo Jesucristo xí'in ndi'i ni̱vi na kándixa ña'á.
49004016	Ta saá Jesucristo táxi ra ña vivíi nakutá'an ñii ñii xiiña yi̱kí ko̱ñu ra, xa̱'a̱ ña ñii káchí ndi'i xiiña kísa chiño ña nda̱tán yóo no̱o̱ xíni̱ ñó'ó ñii ñii mi̱i ña. Ta saá ndi'i mi̱i yó na kándixa Jesucristo, na kúu yi̱kí ko̱ñu ra, ndixa kua'no ka̱ yó yichi̱ ra xí'in ña ndixa kí'vi ini yó xíni tá'an yó.
49004017	Xí'in nda̱yí Jesucristo ndáto̱'on i̱ xí'in ndó ña o̱n kutaku̱ ka̱ ndó nda̱tán táku̱ ni̱vi na o̱n vása ndíko̱n Ndios, chi ni̱vi yó'o táku̱ na xáni si̱ni̱ na xa̱'a̱ ña kúu ndasaá kuiti ña ma̱ni̱, ña o̱n vása ndáya̱'ví.
49004018	Ni̱vi yó'o o̱n kúchiño kunda̱a̱ ini na ñanda̱a̱, chi táku̱ xíká ní na no̱o̱ Ndios, chi ni̱vi na naa ini kúu na, ta na tá'yá ní ini kúu na, ta só'ó ní na.
49004019	Ni̱vi yó'o o̱n vása kúka'an no̱o̱ mi̱i na, chi ni̱vi na ki̱sa só'ó va̱'a xí'in mi̱i kúu na, ta nda̱ lo'o o̱n xi̱in na nasita xí'in mi̱i na no̱o̱ ña o̱n vá'a. Ta nda̱ víka̱ táxi xí'in mi̱i na ña ké'é na ndi'i saá no̱o̱ ña o̱n vá'a án ñakini ña kútoo yi̱kí ko̱ñu na.
49004020	Ta yichi̱ ña o̱n vá'a ña ndíko̱n ni̱vi yó'o, o̱n si̱ví yichi̱ va̱'a Jesucristo kúu ña, ta yichi̱ va̱'a Jesucristo kúu ña xa sa̱kuá'á ndó kundiko̱n ndó.
49004021	Saá chi ndixa xa xi̱ni̱ so̱'o ndó to̱'on va̱'a xa̱'a̱ Jesucristo, ta xa sa̱kuá'á ndó kutaku̱ ndó nda̱tán kóni ra. Ta xa̱'a̱ ñayó'o, vitin táku̱ ndó kísa ndivi ndó ñanda̱a̱ ña sa̱ná'a Jesucristo.
49004022	Ta saá ndó'ó, xíni̱ ñó'ó sandakoo va̱'a ndó ndi'i yichi̱ yatá ña o̱n vá'a no̱o̱ ni̱xika ndó xi̱taku̱ ndó xi̱na̱'á, chi yichi̱ yatá yó'o kúu yichi̱ no̱o̱ xi̱xa'nda chiño ña o̱n vá'a no̱o̱ ndó xa̱'a̱ ña ki̱sa ndivi ndó ña o̱n vá'a ña kútoo ní yi̱kí ko̱ñu ndó. Ta ña kútoo ní yi̱kí ko̱ñu ndó yó'o sa̱ndá'ví ña ndó'ó chi o̱n vása ní‑taxi ña ñava̱'a nda'a̱ ndó.
49004023	Ta vitin xíni̱ ñó'ó taxi xí'in mi̱i ndó nda'a̱ Níma̱ Ndios ña ndasa xa̱á ña níma̱ ndó ta ndasa xa̱á ña si̱ni̱ ndó.
49004024	Ta xa̱'a̱ ña nduu ndó ni̱vi na xa̱á ini, xíni̱ ñó'ó taxi ndó ná kasa chiño Níma̱ Ndios ini ndó, xa̱'a̱ ña nduu ndó ni̱vi na va̱'a ndino'o ini, ni̱vi nayi̱i̱, ni̱vi nanda̱a̱, chi Ndios ki̱sa va̱'a ra ndó'ó xa̱'a̱ ña to̱nda̱a ndó nduu ndó nda̱tán yóo mi̱i ra.
49004025	Ta saá o̱n ka̱'a̱n ka̱ ndó to̱'on vatá, ta ndasaá kuiti nina to̱'on nda̱a̱ ka̱'a̱n ndó xí'in tá'an ndó. Saá chi nda̱tán yóo kua̱'a̱ ní xiiña ña kúu yi̱kí ko̱ñu ñii ni̱vi, saá yóo yó, chi ndi'i mi̱i yó, ni̱vi na kándixa Jesucristo kúu yó yi̱kí ko̱ñu ra.
49004026	Ta ndó'ó, ni̱vi na kándixa Jesucristo, tá kixá'á saa̱ ini ndó, ta kama nasita xí'in mi̱i ndó ko̱to̱ nakava ndó ke'é ndó ña o̱n vá'a. Ta saá o̱n taxi ndó ña ndiníí ki̱vi̱ kunakaa̱ ña sáa̱ ini ndó.
49004027	Ta va̱'a ka̱ kama nandikó ini ndó, ko̱to̱ taxi ndó ña kundeé ñaníma̱ ndiva̱'a ká'no no̱o̱ ndó.
49004028	Vará sava ndó'ó xi̱kuu ndó ni̱vi nakuí'ná, ta vitin o̱n vá'a kasa kuí'ná ka̱ ndó, ta xíni̱ ñó'ó kasa ndivi ndó chiño va̱'a, ta va̱'a ná koni̱ ñó'ó ndó nda'a̱ ndó xa̱'a̱ ña kasa chiño ndó. Ta saá kukomí ndó si̱'ún ña kuchiño chindeé ndó ni̱vi na yóo ña xíni̱ ñó'ó ní no̱o̱.
49004029	Ta xíni̱ ñó'ó nasita xí'in mi̱i ndó no̱o̱ ña o̱n ka̱'a̱n ndó to̱'on ña o̱n vá'a ña satakué'e̱ níma̱ ni̱vi. Ta nda̱ víka̱, ka̱'a̱n ndó to̱'on va̱'a ña chindeé ni̱vi na kándixa Jesucristo ña vivíi ka̱ kua'no na yichi̱ ra. Ta ka̱'a̱n ndó to̱'on ña chikaa̱ ndee̱ va̱'a ini ni̱vi na xíni̱ so̱'o ña.
49004030	Ta o̱n ke'é ndó ña o̱n vá'a ña taxi sakuchuchú ini Níma̱ Ndios, chi nda̱tán yóo sello ñii ta̱chiño ká'no ña kísa nda̱a̱ xa̱'a̱ tutu, saá yóo Níma̱ Ndios ña táku̱ ini yó. Saá chi ña táku̱ Níma̱ Ndios ini yó kísa nda̱a̱ ña ndí kúu yó sa̱'ya ndino'o Ndios, ta ndixa naki'in va̱'a ra mi̱i yó ki̱vi̱ ndikó tuku Jesucristo ñoyívi yó'o.
49004031	Ta ndó'ó xíni̱ ñó'ó sandakoo ndó ña táxi nákaa̱ ñayo̱va̱ ini ndó, ta o̱n kuu ndó ni̱vi na kama ní sáa̱ ini, ta ni o̱n kuu ndó ni̱vi na kue̱'e̱ ní. Ta sandakoo ndó ña kini ndá'yi ndó no̱o̱ inka̱ ni̱vi, ta sandakoo ndó ká'a̱n ndó to̱'on ndiva̱'a xí'in ni̱vi, ta sandakoo ndó ká'a̱n ndó to̱'on ña sátakué'e̱ ini ni̱vi, ta sandakoo ndó ña táxi nákaa̱ ña o̱n vá'a ini ndó xíni ndó inka̱ ni̱vi.
49004032	Ta xíni̱ ñó'ó vivíi kuu ndó ni̱vi na va̱'a nata'an xí'in tá'an ndó, ta kundá'ví ini ndó koni tá'an ndó, ta kasa ká'no ini ndó xa̱'a̱ tá'an ndó, ñii ki̱'va nda̱tán Ndios ki̱sa ká'no ini ra xa̱'a̱ kua̱chi ndó xa̱'a̱ ña ka̱ndixa ndó Jesucristo.
49005001	Xíni̱ ñó'ó chikaa̱ ndó ndee̱ ña ke'é ndó ñava̱'a nda̱tán ké'é Ndios. Saá chi sa̱'ya Ndios kúu ndó ta kí'vi ní ini ra xíni ra ndó'ó.
49005002	Ta ndixa kuki'vi ini ndó koni tá'an ndó. Saá chi Jesucristo kí'vi ini ra xíni ra mi̱i yó, ta ni̱to̱nda̱a ra ni̱so̱ko̱ xí'in mi̱i ra ta ni̱xi'i̱ ra xa̱'a̱ yó. Ta ña Jesucristo ni̱so̱ko̱ xí'in mi̱i ra, yóo ña nda̱tán ni̱xi̱yo ña ni̱so̱ko̱ ni̱vi kiti̱ no̱o̱ na̱ma̱ yi̱i̱, ta Ndios ku̱sii̱ ini ra ña xá'an támi ní ñi̱'ma̱ ña ke̱e no̱o̱ xá'mi na kiti̱ yó'o.
49005003	Ndó'ó kúu ni̱vi na ndíko̱n Ndios, ta̱a ta̱ kúu ta̱yi̱i̱. Ta xa̱'a̱ ñayó'o ndó'ó xíni̱ ñó'ó kuu ndó ni̱vi na táku̱ ndii no̱o̱ ra. Ndó'ó na kúu nata̱a, nda̱ lo'o o̱n ki̱'vi ndó kua̱chi xí'in náña'a̱ ná o̱n si̱ví násí'í ndó kúu. Ta ndó'ó na kúu náña'a̱, nda̱ lo'o o̱n ki̱'vi ndó kua̱chi xí'in nata̱a na o̱n si̱ví yii̱ ndó kúu. Ni nda̱ lo'o o̱n ke'é ndó ñakini xí'in ta̱a án xí'in ña'a̱. Ta o̱n vá'a kuu ndó ni̱vi na chikaa̱ ndee̱ xa̱'a̱ ña kukomí na kua̱'a̱ ní ka̱ ña kúsii̱ ní ini na xíni na.
49005004	O̱n vá'a ndato̱'on ndó to̱'on kini, ni o̱n vá'a ka̱'a̱n ndó to̱'on ña o̱n ko̱ó ya'vi kómí, ni o̱n ka̱'a̱n ndó to̱'on ña sákuka'an no̱o̱ ni̱vi. Saá chi ndi'i no̱o̱ to̱'on o̱n vá'a yó'o o̱n vása va̱'a kee ña yu'u̱ ni̱vi na ndíko̱n Ndios. Ta nda̱ víka̱, xíni̱ ñó'ó ka̱'a̱n ndó to̱'on va̱'a, ña táxi ña táxa'vi ña'á nda'a̱ Ndios.
49005005	Va̱'a ná kunda̱a̱ va̱'a ini ndó ndí ni̱vi na o̱n xi̱in sandakoo ndíko̱n na yichi̱ o̱n vá'a, ni̱vi yó'o o̱n si̱ví sa̱'ya ndino'o Ndios kúu na, ta o̱n vása kómí na nda̱yí kutaku̱ na ñoyívi no̱o̱ xá'nda chiño Jesucristo xí'in Ndios. Sava ni̱vi yó'o kúu nata̱a na xíka kí'vi kua̱chi xí'in náña'a̱ ná o̱n si̱ví násí'í na kúu, án náña'a̱ ná xíka kí'vi kua̱chi xí'in nata̱a na o̱n si̱ví yii̱ ná kúu, án ni̱vi na xíka ké'é ndi'i saá no̱o̱ ñakini xí'in tá'an na. Ta sava ni̱vi yó'o nina kuiti chíkaa̱ na ndee̱ ña kukomí na kua̱'a̱ ní ka̱ ñakuíká. Ñii kúu ni̱vi yó'o xí'in ni̱vi na kísa ká'no ndios vatá ña kúu ídolo, chi ñakuíká ñoyívi yó'o yóo ña nda̱tán yóo ndios mi̱i na.
49005006	Ta saá o̱n taxi ndó nda̱ ñii ni̱vi sandá'ví na ndó'ó xí'in ña ká'a̱n na to̱'on vatá xí'in ndó, chi ndixa Ndios saxo̱'vi̱ ní ra ni̱vi na kúu na toon ini, na kúu na o̱n xi̱in chikaa̱ so̱'o to̱'on ra.
49005007	Ta xa̱'a̱ ñayó'o o̱n kundiko̱n ndó yichi̱ ni̱vi na toon ini yó'o, ta nda̱ lo'o o̱n ke'é ndó ña o̱n vá'a nda̱tán yóo ña ké'é na.
49005008	Ki̱vi̱ ña o̱n ta̱'án kandixa ndó Jesucristo, ta xi̱taku̱ ndó yichi̱ o̱n vá'a no̱o̱ naa ní. Ta vitin xa̱'a̱ ña ñii yóo ndó táku̱ ndó xí'in Jesucristo, táku̱ ndó yichi̱ va̱'a no̱o̱ yé'e ño'o̱. Ta xa̱'a̱ ñayó'o xíni̱ ñó'ó chikaa̱ ndó ndee̱ ña kutaku̱ ndó nda̱tán táku̱ ni̱vi na ndino'o ndíko̱n yichi̱ va̱'a yó'o,
49005009	chi Níma̱ Ndios ña táku̱ ini ndó kísa chiño ña ini ndó xa̱'a̱ ña ke'é ndó ndi'i saá no̱o̱ ñava̱'a, ñanda̱a̱, ta ñandixa.
49005010	Ndi'i saá ki̱vi̱ va̱'a ná sakuá'á ndó ña kunda̱a̱ ini ndó yu kúu ñava̱'a ke'é ndó ña sakusii̱ ndó ini Ndios.
49005011	Ta nda̱ lo'o o̱n taxi xí'in mi̱i ndó ke'é ndó ña o̱n vá'a, nda̱tán yóo ña ké'é ni̱vi na ndíko̱n yichi̱ no̱o̱ naa ní, chi ña o̱n vá'a ké'é na o̱n vása ndáya̱'ví ña. Ta va̱'a ka̱ ná ndato̱'on ndó xí'in ni̱vi yó'o ña kunda̱a̱ ini na ndí ña ké'é na kúu ña o̱n vá'a.
49005012	Ndixa ña ka'an ní no̱o̱ kúu ña ndato̱'on yó xa̱'a̱ ña kini ní ké'é se'é ni̱vi na ndíko̱n yichi̱ o̱n vá'a no̱o̱ naa ní.
49005013	Ta saá ni, tá yé'e ño'o̱ no̱o̱ naa ní, ta sánati̱vi ña ndi'i ña ké'é ni̱vi na xíka no̱o̱ naa yó'o. Ta nda̱tán yóo ño'o̱ yé'e yó'o, saá yóo Jesucristo, chi sánati̱vi ra ndi'i ña yóo ini yó, án ñava̱'a án ña o̱n vá'a kúu ña.
49005014	Ta xa̱'a̱ ñayó'o, yóo ñii to̱'on ndíchí ña xa xíni̱ yó ña káchí saá: Nakáxín ini ndó'ó, ni̱vi na kísi̱n; nakuita ndó'ó, ni̱vi na yóo nda̱tán yóo ni̱vi na ni̱xi'i̱. Koo ti'va ndó, ta ño'o̱ ña yé'e ña káku ini Jesucristo naye'e ña ini ndó, saá káchí to̱'on ndíchí ña xa xíni̱ yó.
49005015	Ta saá koto va̱'a xí'in mi̱i ndó ndasaá xíni̱ ñó'ó va̱'a kutaku̱ ndó. O̱n kutaku̱ ndó nda̱tán táku̱ ni̱vi na kí'ví si̱ni̱, ta va̱'a kutaku̱ ndó nda̱tán táku̱ ni̱vi na ndíchí si̱ni̱.
49005016	Saá chi vitin ki̱vi̱ táku̱ yó ñoyívi, yóo kua̱'a̱ ní ni̱vi na ké'é ndi'i saá no̱o̱ ña o̱n vá'a. Ta saá xíni̱ ñó'ó ndukú ndó yichi̱ ndasaá ke'é ndó ndi'i saá no̱o̱ ñava̱'a.
49005017	O̱n kuu ndó ni̱vi na kí'ví si̱ni̱, ta va̱'a kuu ndó ni̱vi na xáni si̱ni̱ xa̱'a̱ yu kúu ñava̱'a kóni Ndios.
49005018	O̱n kuu ndó ni̱vi na xí'i ní nduta̱ vino án inka̱ nduta̱ tá sáxíini ni̱vi, chi nduta̱ yó'o sándi'i rá ndee̱ ndó ña o̱n kuchiño ka'nda chiño ndó no̱o̱ mi̱i ndó. Ta va̱'a ka̱ kuu ndó ni̱vi na chútú ini xí'in Níma̱ Ndios ña ka'nda chiño ña no̱o̱ ndó.
49005019	Ta ki̱vi̱ nákutá'an ndó xa̱'a̱ ña kísa ká'no ndó Ndios, ta va̱'a kata ndó yaa yi̱i̱ ña va̱xi no̱o̱ ñii xiiña to̱'on Ndios, ña na̱ní Salmos. Ta saá tuku va̱'a kata ndó yaa yi̱i̱ ña ká'a̱n ñava̱'a livi xa̱'a̱ Ndios, ta kata ndó inka̱ yaa yi̱i̱ ña kísa ká'no ndó Ndios. Saá xí'in ndino'o ní ini ndó kata ndó kasa ká'no ndó Ndios.
49005020	Ta ndi'i saá ki̱vi̱ xí'in nda̱yí ki̱vi̱ Jesucristo, Ta̱a ta̱Ká'no no̱o̱ yó, ka̱'a̱n ndó, kachí ndó: “Táxa'vi ún, Yivá yó Ndios xa̱'a̱ ndi'i ñava̱'a ké'é ún xí'in ndi̱”, kachí ndó xí'in ra.
49005021	Ndi'i yó, ni̱vi na kándixa Jesucristo xíni̱ ñó'ó kasa ni̱no̱ xí'in mi̱i yó ña kasa chiño yó no̱o̱ tá'an yó. Ña ke'é yó saá saná'a ña ndí ndino'o kísa to̱'ó yó Jesucristo.
49005022	Ta saá ndi'i náña'a̱ ná yóo yii̱ xíni̱ ñó'ó kasa ni̱no̱ xí'in mi̱i ná ña kasa chiño ná no̱o̱ yii̱ ná, nda̱tán yóo ña kísa chiño ná no̱o̱ Jesucristo, Ta̱a ta̱Ká'no no̱o̱ yó.
49005023	Ta ñii ki̱'va nda̱tán Jesucristo yóo ra kúu ra si̱ni̱ ni̱vi na kándixa ña'á, saá ta̱a ta̱ yóo ñásí'í, yóo ra kúu ra si̱ni̱ ñásí'í ra. Ta Jesucristo kúu Ta̱a ta̱ Sáka̱ku ndi'i ni̱vi na kándixa ña'á, ta nayó'o nda̱tán yóo yi̱kí ko̱ñu Jesucristo, saá yóo na.
49005024	Ta xa̱'a̱ ñayó'o, ñii ki̱'va nda̱tán ni̱vi na kándixa Jesucristo xíni̱ ñó'ó kasa ni̱no̱ xí'in mi̱i na xa̱'a̱ ña kasa ndivi na ndi'i ña xá'nda chiño ra, saá ñii ñii ña'a̱ ñá yóo yii̱ xíni̱ ñó'ó kasa ni̱no̱ xí'in mi̱i ñá xa̱'a̱ ña kasa ndivi ñá ndi'i ña xá'nda chiño yii̱ ñá no̱o̱ ñá.
49005025	Ta ñii ñii ta̱a ta̱ yóo ñásí'í xíni̱ ñó'ó ndixa kuki'vi ini ra koni ra ñásí'í ra, ñii ki̱'va nda̱tán kí'vi ini Jesucristo xíni ra ni̱vi na kándixa ña'á, ta̱nda̱ ta̱xi xí'in mi̱i ra ña ni̱xi'i̱ ra xa̱'a̱ nayó'o.
49005026	Jesucristo ki̱sa ndivi ra ñayó'o xa̱'a̱ ña ndasa yi̱i̱ ra ni̱vi yó'o na kúu na kándixa ña'á. Ta xí'in to̱'on va̱'a ña ká'a̱n xa̱'a̱ ra ña chi̱kaa̱ so̱'o na, ta xí'in takuií tá chi̱chi na xa̱'a̱ ña ka̱ndixa na ra, Jesucristo nda̱sa yi̱i̱ ra na.
49005027	Ta ke̱'é ra ñayó'o xa̱'a̱ ña kuchiño va̱'a naki'in ra ni̱vi yó'o ki̱vi̱ kuita na no̱o̱ ra. Ta nda̱tán yóo ñii ña'a̱ ñá xa yóo ti'va ñíndichi no̱o̱ yóo viko̱ tonda̱'a̱ ñá, saá livi koo kuita ni̱vi na kándixa Jesucristo no̱o̱ ra ki̱vi̱ va̱xi. Saá chi Jesucristo sa̱ndoo ra ndi'i kua̱chi na, xa̱'a̱ ña nduu na nda̱tán yóo ña'a̱ ñá livi ndíxin ñá tonda̱'a̱ ñá, ta livi ka̱ ví yíta ndii xíto ndi'i mi̱i ñá, ta nda̱ lo'o o̱n ko̱ó nda̱ ñii machi, ni nda̱ ñii ña kúu ti̱i̱ kómí ñá.
49005028	Ñii ki̱'va nda̱tán kí'vi ini ta̱a xíni ra yi̱kí ko̱ñu mi̱i ra, saá xíni̱ ñó'ó kuki'vi ini ra koni ra ñásí'í ra. Saá chi ta̱a ta̱ ndixa kí'vi ini ra xíni ra ñásí'í ra, xí'in ña ké'é ra saá, ndixa kí'vi ini ra xíni ra mi̱i ra, chi nda̱tán yóo ñii la̱á ni̱vi saá yóo ta̱a xí'in ñásí'í ra.
49005029	Nda̱ ñii ta̱a o̱n ki̱ví kusaa̱ ini ra koni ra yi̱kí ko̱ñu mi̱i ra. Ta nda̱ víka̱, vivíi ndáa ra ta kísa ma̱ni̱ ra yi̱kí ko̱ñu ra. Ndixa Jesucristo va̱'a kísa ma̱ni̱ ra ni̱vi na kándixa ña'á, na kúu yi̱kí ko̱ñu ra, ta ñii ki̱'va saá xíni̱ ñó'ó ke'é ñii ñii ta̱a xí'in ñásí'í ra, chi yi̱kí ko̱ñu mi̱i ra kúu ñá.
49005030	Ndi'i mi̱i yó ni̱vi na kándixa Jesucristo, nda̱tán yóo kua̱'a̱ ní xiiña yi̱kí ko̱ñu ra saá yóo yó.
49005031	Ta to̱'on Ndios ña ni̱taa na xi̱na̱'á káchí ña saá: “Xa̱'a̱ ña tonda̱'a̱ ñii ta̱a xí'in ñásí'í ra, xíni̱ ñó'ó sandakoo ra ve'e yivá si'í ra, ta ñii nduu ra xí'in ñásí'í ra. Ta o̱vi̱ ni̱vi yó'o saá nduu na ñii la̱á ni̱vi kuiti”, káchí to̱'on Ndios.
49005032	Xa nda̱to̱'on i̱ xí'in ndó ndí nda̱tán yóo ta̱a xí'in ñásí'í ra, saá yóo Jesucristo xí'in mi̱i yó ni̱vi na kándixa ña'á. Ta to̱'on yó'o kúu ña yo̱'vi̱ ní kunda̱a̱ ini yó.
49005033	Inka̱ to̱'on ká'a̱n i̱ xí'in ndó vitin kúu ñayó'o: Ñii ñii ta̱a xíni̱ ñó'ó kuki'vi ini ra koni ra ñásí'í ra, ñii ki̱'va nda̱tán kí'vi ini ra xíni ra mi̱i ra. Ta ñii ñii ña'a̱ ñá yóo yii̱, xíni̱ ñó'ó kasa to̱'ó ñá yii̱ ñá.
49006001	Ndó'ó naválí, kasa ndivi ndó ña xá'nda chiño yivá si'í ndó no̱o̱ ndó, chi ña kísa ndivi ndó saá kúu ña ké'é ndó ñanda̱a̱ ña kúu chiño no̱o̱ ndó xa̱'a̱ ña kándixa ndó Jesucristo, Ta̱a ta̱Ká'no no̱o̱ yó.
49006002	Saá chi yóo nda̱yí Ndios ña ni̱taa ta̱Moisés kui̱ya̱ xi̱na̱'á, ña káchí saá: “Ná kasa to̱'ó yó yivá si'í yó”, káchí ña. Ta nda̱yí Ndios yó'o kúu ñano̱ó ña káchí naki'in ni̱vi ñava̱'a xa̱'a̱ ña kísa ndivi na ña.
49006003	Ñava̱'a yó'o ña káchí Ndios naki'in ni̱vi xa̱'a̱ ña kísa to̱'ó na yivá si'í na, kúu ña koo ñava̱'a xí'in nayó'o, ta na'á ní kutaku̱ na ñoyívi yó'o.
49006004	Ta ndó'ó na kúu yivá si'í, o̱n ke'é ndó ni o̱n ka̱'a̱n ndó ña kúu ña sasaa̱ ini sa̱'ya ndó. Nda̱ víka̱, vivíi sakua'no ndó sa̱'ya ndó, saná'a ndó na ñanda̱a̱, nasita ndó na no̱o̱ ña o̱n vá'a, ta ndato̱'on ndó xí'in na ndasaá xíni̱ ñó'ó kundiko̱n na yichi̱ Jesucristo.
49006005	Sava ndó'ó kúu ni̱vi naesclavo na o̱n vása kómí nda̱yí sandakoo ña kísa chiño ndó no̱o̱ ni̱vi na kúu napatrón ndó ñoyívi yó'o. Ta saá mi̱i ndó xíni̱ ñó'ó kasa ndivi ndó ña xá'nda chiño napatrón ndó, ta xí'in ña yi̱yo ini ndó, ta xí'in ñato̱'ó ní, ta xí'in ña ndino'o ini ndó kasa ndivi ndó chiño no̱o̱ napatrón ndó. Nda̱tán vivíi kísa chiño ndó no̱o̱ Jesucristo, ñii ki̱'va saá va̱'a kasa chiño ndó no̱o̱ napatrón ndó.
49006006	O̱n vá'a kuiti chikaa̱ ní ndó ndee̱ kasa chiño ndó tá mií yóo ta̱patrón ndó xíto ra ndasaá kísa chiño ndó, ta ndi'i saá yichi̱ vivíi kasa chiño ndó, tá yóo, án tá o̱n ko̱ó napatrón ndó xíto na ndó'ó kísa chiño ndó. Saá chi o̱n si̱ví ndasaá kuiti xa̱'a̱ ña sakusii̱ ndó ini ni̱vi kúu ña kísa ndivi ndó chiño, ta xa̱'a̱ ña ndixa sakusii̱ ndó ini Jesucristo kúu ña kísa ndivi ndó chiño. Ta saá xí'in ña ndino'o ini ndó kasa ndivi ndó chiño nda̱tán kóni Ndios ke'é ndó.
49006007	Ta xí'in ñasi̱i̱ ini ndó va̱'a kasa chiño ndó, chi o̱n si̱ví no̱o̱ ni̱vi kuiti kúu ña kísa chiño ndó, ta ndixa no̱o̱ Jesucristo kúu ña kísa chiño ndó.
49006008	Saá chi kúnda̱a̱ ini yó ndí ki̱vi̱ va̱xi Jesucristo taxi ra ñava̱'a nda'a̱ ñii ñii mi̱i yó ñii ki̱'va nda̱tán yóo chiño ki̱sa ndivi yó, án ni̱vi naesclavo kúu yó, án ni̱vi na o̱n si̱ví naesclavo kúu yó.
49006009	Ta ndó'ó, ni̱vi na kúu napatrón, ñii ki̱'va xí'in ñato̱'ó kasa ndivi ndó xí'in ndi'i ni̱vi na kísa chiño no̱o̱ ndó. O̱n vá'a ka̱'a̱n ndó xí'in na ndí ndeé ní yo̱'vi̱ saxo̱'vi̱ ndó na tá o̱n vá'a kísa ndivi na chiño. Ta xíni̱ ñó'ó naká'án ndó ndí ñoyívi ni̱no yóo ñii la̱á Ndios, ta̱ kúu ta̱Ká'no no̱o̱ ndó'ó ta kúu ra ta̱Ká'no no̱o̱ ni̱vi na kísa chiño no̱o̱ ndó. Ta ta̱Ká'no yó'o o̱n vása náka̱xin ra ni̱vi, án naesclavo kúu na, án napatrón kúu na, saá chi ñii ndáya̱'ví ndi'i ni̱vi no̱o̱ ra.
49006010	Nañani yó xí'in náki̱'va̱ yó, xa yatin to̱nda̱a i̱ sandi'i i̱ taa i̱ no̱o̱ tutu yó'o. Ta saá kóni i̱ ña chikaa̱ so̱'o ndó to̱'on ña ndáto̱'on i̱ xí'in ndó vitin, ña káchí saá: Xa̱'a̱ ña ñii yóo ndó táku̱ ndó xí'in Jesucristo, taxi ndó ña chikaa̱ ra ndee̱ ra ini ndó xa̱'a̱ ña kuu ndó ni̱vi na kómí ndee̱ ña kundeé ndó no̱o̱ ña o̱n vá'a.
49006011	Saá chi ñii ñii ndó'ó na kándixa Jesucristo, xíni̱ ñó'ó kundixin ndó ndi'i ndee̱ Ndios ña kuchiño ndó kundeé ndó no̱o̱ ndee̱ ñaníma̱ ndiva̱'a.
49006012	Saá chi ndixa o̱n si̱ví ni̱vi kuiti kúu na káni tá'an xí'in yó, ta ndixa ña káni tá'an xí'in yó kúu ña o̱n kúchiño koto yó xí'in nduchu̱ no̱o̱ yó, chi kúu ña kua̱'a̱ ní ñaníma̱ ndiva̱'a ná'no ta kúu ña inka̱ no̱o̱ ndee̱ ndiva̱'a. Ta ñaníma̱ ndiva̱'a xí'in ndee̱ ndiva̱'a yó'o kúu ña xá'nda chiño vitin no̱o̱ yichi̱ o̱n vá'a ña naa ní ñoyívi yó'o. Ta kua̱'a̱ ní ñaníma̱ ndiva̱'a ña káni tá'an xí'in yó kúu ña xíka no̱o̱ síkón ñoyívi yó'o.
49006013	Ta xa̱'a̱ ña yóo kua̱'a̱ ní ñaníma̱ ndiva̱'a káni tá'an ña xí'in ndó, ñii ñii ndó'ó xíni̱ ñó'ó kundixin ndó ndi'i ndee̱ Ndios. Saá chi ndee̱ Ndios yó'o nda̱tán yóo ña ndíxin natropa na káni tá'an, saá yóo ña. Tá ndíxin ndó ndi'i ndee̱ Ndios, ta saá o̱n taxi ndó ña kundeé ñandiva̱'a no̱o̱ ndó. Ta saá tá ndi̱'i ni̱ya'a ña káni tá'an ñandiva̱'a xí'in ndó, ta kútu̱ va̱'a kuita ndó yichi̱ Ndios, chi o̱n vása ní‑kuchiño ñandiva̱'a no̱o̱ ndó.
49006014	Va̱'a kútu̱ kuita ndó yichi̱ Ndios, chi nda̱tán yóo ka̱a ña chíko'ni natropa to̱ko̱ na ña táxi ndee̱ na, saá yóo to̱'on ña ndixa, chi ñandixa yó'o táxi ña ndee̱ ini ndó. Ta nda̱tán yóo ka̱a ña nákasi natropa kándíká na xa̱'a̱ ña o̱n satakué'e̱ ña'á na, saá yóo ñanda̱a̱ kísa ndivi ndó xa̱'a̱ ña o̱n kuchiño ñandiva̱'a satakué'e̱ ña ndó'ó.
49006015	Ta nda̱tán xa kama ní yóo xa̱'a̱ natropa ña kee na ko̱'o̱n na, saá ndó'ó xíni̱ ñó'ó kama koo ti'va xa̱'a̱ ndó ña kee ndó ko̱'o̱n ndó ndato̱'on ndó to̱'on va̱'a, ña káchí saá: “Xa̱'a̱ ña ki̱sa ndivi Jesucristo, ndi'i ni̱vi kúchiño na nakutá'an va̱'a na xí'in Ndios vitin.”
49006016	Ta nda̱tán yóo escudo ña ndáa yi̱kí ko̱ñu natropa, saá yóo ña ndino'o ini ndó ndáa ini ndó Jesucristo. Saá chi ña ndáa ini ndó Jesucristo, ñayó'o sási ña no̱o̱ ndi'i ña o̱n vá'a ña kúu ña tí'ví ñandiva̱'a xa̱'a̱ ña satakué'e̱ ña ndó'ó.
49006017	Nda̱tán yóo casco ña ndási̱ si̱ni̱ natropa ña o̱n vása táxi takué'e̱ si̱ni̱ na, saá yóo ndee̱ Jesucristo ña sáka̱ku ra ndó'ó no̱o̱ ña o̱n vá'a ña sándi'i xa̱'a̱ ndó. Ta nda̱tán yóo espada si̱i̱n ña kúchiño kundeé no̱o̱ ndi'i ña o̱n vá'a, saá yóo to̱'on Ndios ña táxi Níma̱ Ndios nda'a̱ ndó.
49006018	Va̱'a saá kundixin ndó xí'in ndi'i ndee̱ Ndios, ta o̱n sandakoo ndó ká'a̱n ndó xí'in Ndios ndi'i saá ki̱vi̱. Ta xí'in to̱'on ña táxi Níma̱ Ndios nda'a̱ ndó, ka̱'a̱n ndó ndukú ndó ñava̱'a no̱o̱ ra. Ta kundito káxín ndó, ta o̱n sandakoo ndó ká'a̱n ndó ndúkú ndó no̱o̱ Ndios xa̱'a̱ ndi'i ni̱vi na kándixa Jesucristo.
49006019	Ta va̱'a ka̱'a̱n ndó ndukú ndó no̱o̱ Ndios xa̱'a̱ i̱ ña taxi ra ndee̱ ini i̱ ña o̱n kuyi̱'ví i̱ ndato̱'on i̱ to̱'on va̱'a xa̱'a̱ Jesucristo xí'in ni̱vi. To̱'on va̱'a yó'o kúu ña ni̱xi̱yo se'é, ta vitin Ndios kóni ra ña kunda̱a̱ ini ni̱vi yu kúu ña chi̱tóni̱ ra nda̱ ñano̱ó.
49006020	Vará nákaa̱ i̱ ini ve'e ka̱a vitin, ta Ndios sa̱kuiso chiño ra yi̱'i̱ ña ndato̱'on i̱ to̱'on va̱'a yó'o xí'in ni̱vi. Ta xáku ndá'ví i̱ no̱o̱ ndó ña ndukú ndó no̱o̱ Ndios xa̱'a̱ i̱ ña ná taxi ra ndee̱ ña o̱n kuyi̱'ví i̱ ka̱'a̱n i̱ xí'in ni̱vi xa̱'a̱ Jesucristo, chi ñayó'o kúu chiño no̱o̱ i̱.
49006021	Kóni i̱ ña kunda̱a̱ ini ndó ndasaá yóo i̱ yó'o, ta yu kúu ña ndó'o i̱. Ña̱kán tí'ví i̱ ta̱ñani yó ta̱Tíquico ta̱a ta̱ kúu ta̱ kí'vi ní ini yó xíni yó, ta vitin kee ra ñoo yó'o ta xaa̱ ra koto ra ndó'ó. Ta̱Tíquico yó'o kúu ta̱a ta̱nda̱a̱, ta ñii káchí yóo ra kísa chiño ra nda̱tán kísa chiño yó no̱o̱ Jesucristo, ta vivíi kísa ndivi ra chiño ra ndi'i saá ki̱vi̱.
49006022	Ta yi̱'i̱ tí'ví i̱ ra xaa̱ ra no̱o̱ ndó ña ndato̱'on ra xa̱'a̱ i̱ ta ndasaá yóo chiño ké'é i̱. Ta ndato̱'on ra to̱'on ña chikaa̱ ra ndee̱ ini ndó.
49006023	Ta vitin, nañani yó xí'in náki̱'va̱ yó, ká'a̱n i̱ ndúkú i̱ no̱o̱ Yivá yó Ndios ta no̱o̱ Jesucristo, Ta̱a ta̱Ká'no no̱o̱ yó, ña taxi ra kunakaa̱ ñava̱'a ini ndó. Ná taxi ra ndee̱ ra kunakaa̱ ña ini ndó'ó ña kuki'vi ini ndó koni tá'an ndó. Ná chindeé ra ndó'ó xa̱'a̱ ña ndino'o ní ka̱ ini ndó kandixa ndó ra.
49006024	Ná ke'é Ndios ñava̱'a ní xí'in ndi'i ni̱vi na kúu na o̱n vása sándakoo ña ndixa kí'vi ini na xíni na Jesucristo, Ta̱a ta̱Ká'no no̱o̱ yó. Saá ná koo.
50001001	Yi̱'i̱, ta̱Pablo, xí'in ta̱Timoteo, kúu ndi̱ nata̱a na kísa chiño no̱o̱ Jesucristo, ta vitin táa ndi̱ tutu yó'o ña ndato̱'on ndi̱ xí'in ndó'ó, ni̱vi na kándixa Jesucristo, na táku̱ ñoo Filipos. Ta sava ndó'ó kúu ni̱vi na ndíso chiño xí'in ni̱vi na kándixa Jesucristo ñoo ndó, ta sava ndó'ó kúu ni̱vi na ndíso chiño xa̱'a̱ ña chindeé ndó ni̱vi na kándixa Jesucristo yó'o.
50001002	Ta ndúkú ndi̱ no̱o̱ Yivá yó Ndios ta no̱o̱ Jesucristo, Ta̱a ta̱Ká'no no̱o̱ yó, ña ná ke'é ra ñava̱'a xí'in ndi'i ndó, ta ná taxi ra koo ñava̱'a ini ndó.
50001003	Ndi'i yichi̱ ña xáni si̱ni̱ i̱ xa̱'a̱ ndó'ó, ta ndixa táxi i̱ ña táxa'vi ña'á nda'a̱ Ndios, ta̱ kúu ta̱a ta̱ kísa to̱'ó i̱.
50001004	Ta ndi'i yichi̱ ña ká'a̱n i̱ xí'in Ndios, ta xí'in ñasi̱i̱ ní ini i̱ ndúkú i̱ no̱o̱ ra ñava̱'a xa̱'a̱ ndó'ó.
50001005	Saá chi nda̱ ki̱vi̱ no̱ó ka̱ndixa ndó Jesucristo ta̱nda̱ ki̱vi̱ vitin, ñii kúu chiño kísa ndivi yó, ña kúu ña sákui̱ta̱ ní'nó yó to̱'on va̱'a xa̱'a̱ Jesucristo.
50001006	Ta ndixa kúnda̱a̱ ini i̱ ndí Ndios, ta̱a ta̱ ki̱xá'á ké'é chiño va̱'a ini ndó, o̱n sandakoo ra kasa chiño ra ini ndó nda̱ kixaa̱ ki̱vi̱ ndikó Jesucristo ñoyívi yó'o.
50001007	Va̱'a xáni si̱ni̱ i̱ saá xa̱'a̱ ndó chi ndi'i saá ki̱vi̱ ñó'o ini i̱ xa̱'a̱ ndó, chi kí'vi ní ini i̱ xíni i̱ ndó'ó. Ta ndó'ó xí'in yi̱'i̱, ñii káchí Ndios ndixa ké'é ra ñava̱'a xí'in yó ndi'i saá ki̱vi̱, án ki̱vi̱ nákaa̱ i̱ ini ve'e ka̱a kúu ña, án ki̱vi̱ ñíndichi i̱ no̱o̱ nachiño ta ndákuii̱n i̱ ká'a̱n i̱ xí'in na xa̱'a̱ ña kunda̱a̱ ini na ndí ñanda̱a̱ kúu to̱'on va̱'a xa̱'a̱ Jesucristo.
50001008	Mi̱i Ndios xíni̱ ra ndasaá ndeé ní kí'vi ini i̱ xíni i̱ ndó'ó, chi ini Jesucristo kúu no̱o̱ káku ña kí'vi ní ini i̱ xíni i̱ ndó'ó.
50001009	Ta ndúkú i̱ no̱o̱ Ndios xa̱'a̱ ndó ndí ñii ñii ki̱vi̱ ná kuki'vi ka̱ ini ndó koni ndó Ndios, ta ñii káchí saá kuki'vi ka̱ ini ndó koni ndó ni̱vi. Ta ndúkú i̱ no̱o̱ ra ña taxi ka̱ ra ñandíchí ra si̱ni̱ ndó, ta taxi ra ña kunda̱a̱ ka̱ ini ndó yu kúu ñava̱'a,
50001010	xa̱'a̱ ña kuchiño ndó naka̱xin ndó ñava̱'a ña ndáya̱'ví ka̱. Ta saá kutaku̱ ndii ndó ñoyívi yó'o, ta o̱n kuchiño ni̱vi naní'i na ña chikaa̱ na kua̱chi sa̱ta̱ ndó. Saá va̱'a kutaku̱ ndó a̱nda̱ kixaa̱ ki̱vi̱ ndikó Jesucristo ñoyívi yó'o.
50001011	Ta taxi ndó ná kasa chiño Jesucristo ini ndó ña chindeé ra ndó'ó nduu ndó ni̱vi na va̱'a ini, ta ná chindeé ra ndó'ó ña kasa ndivi ndó kua̱'a̱ ní chiño va̱'a. Saá ke'é ndó xa̱'a̱ ña chinóo síkón ndó ñato̱'ó Ndios, ta kua̱'a̱ ní ni̱vi kasa ká'no na ra.
50001012	Nañani yó xí'in náki̱'va̱ yó, kóni i̱ ña kunda̱a̱ ini ndó'ó ndí ña yo̱'vi̱ ndó'o i̱ ña nákaa̱ i̱ ini ve'e ka̱a yó'o kúu ña chíndeé xíta̱ ní'nó ka̱ to̱'on va̱'a xa̱'a̱ Jesucristo.
50001013	Saá chi ndi'i natropa na kúu na ndíso chiño xí'in ve'e ta̱rey, ta ndi'i ni̱vi na táku̱ ñoo yó'o, nayó'o kúnda̱a̱ ini na ndí xa̱'a̱ ña kísa chiño i̱ no̱o̱ Jesucristo kúu i̱ ta̱a ta̱ nákaa̱ preso nó'ni xí'in cadena ini ve'e ka̱a yó'o vitin.
50001014	Ta ña nákaa̱ i̱ ini ve'e ka̱a kúu ñava̱'a chíkaa̱ ndee̱ ini kua̱'a̱ ní ni̱vi na kándixa Jesucristo. Ta xa̱'a̱ ñayó'o, o̱n vása yí'ví nayó'o, ta xí'in ña ndino'o ini na ká'a̱n ndoso na to̱'on va̱'a xa̱'a̱ Jesucristo.
50001015	Sava ni̱vi yó'o na ká'a̱n ndoso to̱'on va̱'a xa̱'a̱ Jesucristo, ké'é na saá xa̱'a̱ ña kuíni̱ ini na xíni na yi̱'i̱, án xa̱'a̱ ña kóni na ña kanóo síkón ka̱ ñato̱'ó mi̱i na no̱o̱ ñato̱'ó yi̱'i̱. Ta ndixa yóo inka̱ sava ni̱vi na xí'in ña ndino'o ini na ká'a̱n ndoso na to̱'on va̱'a yó'o.
50001016	Ta ni̱vi na ká'a̱n ndoso to̱'on va̱'a xa̱'a̱ Jesucristo xa̱'a̱ ña kuíni̱ ini na xíni na yi̱'i̱, nayó'o xáni ini na ndí xa̱'a̱ ña ké'é na saá, táxi na ña xo̱'vi̱ ka̱ ini i̱ nákaa̱ i̱ ini ve'e ka̱a yó'o.
50001017	Ta sava ni̱vi kí'vi ní ini na xíni na yi̱'i̱, ta xí'in ña ndino'o ini na ká'a̱n ndoso na to̱'on va̱'a xa̱'a̱ Jesucristo. Ta nayó'o kúnda̱a̱ ini na ndí Ndios na̱ka̱xin ra yi̱'i̱ ña ndakuii̱n i̱ no̱o̱ nachiño ndí to̱'on va̱'a xa̱'a̱ Jesucristo kúu ñanda̱a̱.
50001018	Ta va̱'a ní, chi ndi'i ni̱vi yó'o ká'a̱n ndoso na to̱'on va̱'a xa̱'a̱ Jesucristo. Vará sava nayó'o o̱n si̱ví xí'in ña ndino'o ini na kúu ña ká'a̱n na to̱'on va̱'a xa̱'a̱ Jesucristo, ta inka̱ ni̱vi xí'in ña ndino'o ini na ká'a̱n na to̱'on va̱'a xa̱'a̱ ra, ta saá ni, ndi'i nayó'o ká'a̱n ndoso na to̱'on va̱'a xa̱'a̱ Jesucristo. Ta xa̱'a̱ ñayó'o, ndixa kúsii̱ ní ini i̱, ta ñii ñii ki̱vi̱ kusii̱ ní ka̱ ini i̱.
50001019	Saá chi kúnda̱a̱ ini i̱ ndí xí'in ña xáku ndá'ví ndó no̱o̱ Ndios xa̱'a̱ i̱, ta xí'in ña chíndeé Níma̱ Jesucristo yi̱'i̱, ndixa kee i̱ ko̱'o̱n ndíka̱ i̱ no̱o̱ ña xó'vi̱ i̱ vitin.
50001020	Ta ndáa ini i̱ ndí o̱n sandakoo i̱ kasa ndivi i̱ ña sa̱kuiso chiño Ndios yi̱'i̱. Ta saá o̱n ko̱ó xa̱'a̱ ña kuka'an no̱o̱ i̱. Nda̱ víka̱, xí'in ña ndino'o ini i̱, ndáa ini i̱ ndí nda̱tán vivíi xa ki̱sa ndivi i̱ chiño ña sa̱kuiso chiño Jesucristo yi̱'i̱ nda̱ ki̱vi̱ vitin, ta ñii ki̱'va saá kasa ndivi i̱ chiño yó'o ñii ñii ki̱vi̱ ña va̱xi. Ta saá, án ña táku̱ ka̱ i̱, án ña ka'ni na yi̱'i̱, ná kuu ña xa̱'a̱ ña chinóo síkón i̱ ñato̱'ó Jesucristo.
50001021	Saá chi tá táku̱ ka̱ i̱, ta xa̱'a̱ ña kasa chiño i̱ no̱o̱ Jesucristo kúu ña kutaku̱ i̱. Ta tá kixaa̱ ña ni̱xi'i̱ i̱, ta ñayó'o kuu ña ndáya̱'ví ní ka̱ no̱o̱ i̱.
50001022	Ta saá ni, táná kutaku̱ ka̱ i̱ ñoyívi yó'o, ta ñayó'o taxi ña kuchiño kasa ndivi ka̱ i̱ chiño Jesucristo ña chindeé i̱ ni̱vi. Ta saá o̱n vása xíni̱ i̱ yukú ñava̱'a yó'o naka̱xin i̱.
50001023	¿Án kusii̱ ka̱ ini i̱ kivi̱ i̱? ¿Án kusii̱ ka̱ ini i̱ kutaku̱ ka̱ i̱ ñoyívi yó'o? Yo̱'vi̱ ní naka̱xin i̱ yukú ñava̱'a kóni i̱. Saá chi kúsii̱ ní ini i̱ sandakoo i̱ ñoyívi yó'o, ta ko̱'o̱n i̱ kutaku̱ i̱ xí'in Jesucristo, chi ña va̱'a ka̱ no̱o̱ i̱ kúu ña kutaku̱ i̱ xí'in ra ñoyívi ni̱no.
50001024	Ta saá ni, xa̱'a̱ ña chindeé i̱ ndó'ó, va̱'a ka̱ ná kutaku̱ i̱ ñoyívi yó'o.
50001025	Ta xa̱'a̱ ñayó'o, ndáa ini i̱ ndí Ndios taxi ra ña kutaku̱ ka̱ i̱ ñoyívi yó'o xí'in ndó, chi saá kuchiño i̱ chindeé i̱ ndó'ó ña va̱'a ka̱ kundiko̱n ndó yichi̱ Jesucristo, ta kunakaa̱ kua̱'a̱ ka̱ ñasi̱i̱ ní ini ndó chi kándixa ndó ra.
50001026	Tá taxi Ndios ña tuku xaa̱ i̱ koto i̱ ndó'ó, ta saá kukomí ndó kua̱'a̱ ní ka̱ xa̱'a̱ ña kasa ká'no ndó Jesucristo.
50001027	Ta ñii la̱á ña xáku ndá'ví i̱ no̱o̱ ndó kúu ñayó'o: Vivíi kutaku̱ ndó nda̱tán va̱'a táku̱ ni̱vi na xí'in ña ndino'o ini kándixa na to̱'on va̱'a xa̱'a̱ Jesucristo. Tá ke'é ndó saá, ta kusii̱ ní ini i̱ xa̱'a̱ ndó. Saá chi, tá xaa̱ i̱ koto i̱ ndó'ó, án tá kuiti koni̱ so̱'o i̱ to̱'on xa̱'a̱ ndó, ta kunda̱a̱ ini i̱ ndí ñii yóo níma̱ ndó táku̱ ndó yichi̱ Jesucristo, ta ñii káchí chíkaa̱ ndó ndee̱ ña va̱'a ndakuii̱n ndó xa̱'a̱ to̱'on va̱'a xa̱'a̱ Jesucristo ña kúu ña kándixa yó.
50001028	Ta nda̱ lo'o o̱n kuyi̱'ví ndó no̱o̱ ni̱vi na kúu na sáa̱ ini xíni na ndó'ó xa̱'a̱ ña kándixa ndó Jesucristo. Ta ña o̱n vása yí'ví ndó no̱o̱ ni̱vi yó'o, kúu ña sáná'a no̱o̱ na ndí yichi̱ ndíko̱n na kúu yichi̱ no̱o̱ kua̱'a̱n na ndi'i xa̱'a̱ na, ta no̱o̱ mi̱i ndó sáná'a ña ndí ndixa Ndios saka̱ku ra ndó'ó ña o̱n ndi'i xa̱'a̱ ndó.
50001029	Ta Ndios xa na̱taxi ra o̱vi̱ ñato̱'ó ná'no nda'a̱ ndó'ó, ni̱vi na ndíko̱n ña'á. Ñii ñato̱'ó ká'no yó'o kúu ña ta̱xi ra ña kándixa ndó Jesucristo, ta inka̱ ñato̱'ó ká'no kúu ña ta̱xi ra ña kúchiño ndó xo̱'vi̱ ndó xa̱'a̱ Jesucristo ñoyívi yó'o.
50001030	Ta ndi'i mi̱i yó, ni̱vi na kándixa Jesucristo, ñii káchí xó'vi̱ yó vitin xa̱'a̱ ña kándixa yó ra. Ki̱vi̱ xi̱na̱'á xa xi̱to ndó ndasaá chi̱kaa̱ i̱ ndee̱ no̱o̱ ña yo̱'vi̱ ní ni̱ndo'o i̱, ta̱nda̱ ki̱vi̱ vitin xíni̱ so̱'o ndó ndasaá chíkaa̱ i̱ ndee̱ no̱o̱ ña yo̱'vi̱ ndó'o i̱.
50002001	Jesucristo chíkaa̱ ra ndee̱ ini mi̱i yó, ni̱vi na kándixa ña'á, ta xa̱'a̱ ñayó'o, kúchiño yó chikaa̱ yó ndee̱ ini natá'an yó. Ndixa Jesucristo kí'vi ini ra xíni ra mi̱i yó, ta xa̱'a̱ ñayó'o, kómí yó ndee̱ ra ña kúchiño yó sandúva̱'a yó ini natá'an yó. Ta ndixa yóo Níma̱ Ndios táku̱ ña ini yó, ta xa̱'a̱ ñayó'o, ñii yóo yó xí'in tá'an yó. Ndixa kí'vi ní ini yó xíni tá'an yó, ta kúndá'ví ini yó xíni tá'an yó.
50002002	Ta xa̱'a̱ ñayó'o, xáku ndá'ví i̱ no̱o̱ ndó ña ñii yu'ú koo ndó, ta vivíi kutaku̱ ndó xí'in tá'an ndó, ta ñii koo níma̱ ndó, ta ñii káchí kasa chiño ndó no̱o̱ Jesucristo. Ta xí'in ña kutaku̱ ndó saá, ndixa sakutú ndino'o ndó ini i̱ xí'in ñasi̱i̱ ní.
50002003	Ta ndi'i chiño ña kísa ndivi ndó, o̱n vá'a ke'é ndó ña xí'in ña kuíni̱ ini ndó xíni ndó inka̱ ni̱vi, ni o̱n ke'é ndó ña xa̱'a̱ ña kanóo síkón ka̱ ñato̱'ó mi̱i ndó no̱o̱ ñato̱'ó inka̱ ni̱vi. Ta nda̱ víka̱, kasa ni̱no̱ xí'in mi̱i ndó, ta kani si̱ni̱ ndó ndí ña ndáya̱'ví ní ka̱ kúu ña naki'in natá'an ndó ñato̱'ó, ta lo'o ní ndáya̱'ví ña naki'in mi̱i ndó ñato̱'ó.
50002004	O̱n vá'a ndasaá kuiti nandukú ndó ñava̱'a xa̱'a̱ mi̱i ndó, ta xíni̱ ñó'ó nandukú ndó ñava̱'a xa̱'a̱ ña chindeé ndó inka̱ ni̱vi.
50002005	Xíni̱ ñó'ó ndó kasa ni̱no̱ xí'in mi̱i ndó, ñii ki̱'va nda̱tán Jesucristo ki̱sa ni̱no̱ xí'in mi̱i ra.
50002006	Saá chi vará Jesucristo ñii kúu ra xí'in Ndios, ta o̱n vása ñii toon ní‑xindichi ra ká'án ra ndí nda̱ lo'o o̱n saña ra ñato̱'ó Ndios ña kómí ra.
50002007	Nda̱ víka̱, Jesucristo xí'in ña ndino'o ini ra, chi̱kaa̱ ini ra saña ra ñato̱'ó yó'o, ta ki̱sa ni̱no̱ xí'in mi̱i ra, ta ndu̱u ra ñii ta̱a ta̱ kísa chiño no̱o̱ ndi'i ni̱vi. Saá chi Jesucristo ndu̱u ra ni̱vi ndino'o xí'in yi̱kí ko̱ñu ra, nda̱tán yi̱kí ko̱ñu ni̱vi ñoyívi yó'o.
50002008	Ki̱sa ni̱no̱ xí'in mi̱i ra saá, xa̱'a̱ ña ki̱sa ndivi ra ndi'i ña kóni Ndios, ta̱nda̱ ni̱so̱ko̱ xí'in mi̱i ra, ni̱xi'i̱ ra nda'a̱ tón cruz.
50002009	Xa̱'a̱ ña ki̱sa ni̱no̱ xí'in mi̱i ra saá, Ndios chi̱nóo síkón ní ra ñato̱'ó Jesucristo, ta Ndios sa̱kunaní ña'á ra ñii ki̱vi̱ ña ndeé ní, ta ki̱vi̱ ra yó'o kúu ña to̱'ó ní ka̱ no̱o̱ ndi'i ki̱vi̱ ña yóo.
50002010	Ta xa̱'a̱ ñayó'o, ñii ki̱vi̱ va̱xi tá koni̱ so̱'o ndi'i ni̱vi ki̱vi̱ ta̱Jesús, ta ndi'i nayó'o kuxítí na no̱o̱ ra ña kasa to̱'ó na ra. Án na táku̱ ñoyívi ni̱no kúu na, án na táku̱ ñoyívi yó'o kúu na, án na xa yóo ni̱ndu̱xu̱n ti̱xin ño'o̱ kúu na, ñii ki̱vi̱ ña va̱xi ndi'i nayó'o, kuxítí na no̱o̱ ta̱Jesús,
50002011	ta ka̱'a̱n ndoso na, kachí na saá: “Ta̱Jesús kúu Cristo, ta̱a ta̱ ti̱'ví Ndios saka̱ku ra mi̱i yó, ta kúu ra ñii la̱á Ta̱a ta̱Ká'no no̱o̱ ndi'i ña yóo”, saá kachí na. Ta xa̱'a̱ ña ka̱'a̱n na saá, kanóo síkón ní ñato̱'ó Yivá yó Ndios.
50002012	Nañani yó xí'in náki̱'va̱ yó, ndó'ó kúu ni̱vi na kí'vi ní ini i̱ xíni i̱, ta ki̱vi̱ ni̱xi̱yo i̱ xí'in ndó, ndixa ki̱sa ndivi ndó ña ndu̱kú i̱ no̱o̱ ndó. Ta vitin ki̱vi̱ ña o̱n vása yóo i̱ xí'in ndó, ña xíni̱ ñó'ó ní ka̱ kúu ña kasa ndivi ndó ña ndúkú i̱ no̱o̱ ndó. Ta vitin xáku ndá'ví i̱ no̱o̱ ndó ña xí'in ña ndino'o ní to̱'ó ini ndó chikaa̱ ndó ndee̱ ña kasa chiño ndó no̱o̱ Ndios, chi ña ke'é ndó saá saná'a ña ndí Ndios ndixa xa sa̱ka̱ku ra ndó'ó no̱o̱ yichi̱ ña o̱n vá'a.
50002013	Ta mi̱i Ndios kúu ta̱a ta̱ chíkaa̱ ndee̱ ini ndó ña kutoo ní ndó ke'é ndó ñava̱'a, ta táxi ra ndee̱ ra nda'a̱ ndó'ó ña kuchiño ndó kasa ndivi ndó ña kúsii̱ ini ra xíni ra.
50002014	Ta ndi'i chiño ña kísa ndivi ndó no̱o̱ Ndios, o̱n ka̱'a̱n kuáchí ndó, ni o̱n na̱a ndó xí'in tá'an ndó xa̱'a̱ chiño kísa ndivi ndó.
50002015	Saá ke'é ndó xa̱'a̱ ña o̱n kóo ña o̱n vá'a naní'i ni̱vi ña chikaa̱ na kua̱chi sa̱ta̱ ndó, ta kuu ndó sa̱'ya Ndios na kutaku̱ ndii no̱o̱ ra ñoyívi yó'o. Vará táku̱ ndó ma̱'ñó ni̱vi na kúu na toon ní ini, ta ndiva̱'a ní ini na, ta ndó'ó, nda̱ lo'o o̱n vása kutaku̱ ndó nda̱tán táku̱ ni̱vi yó'o. Nda̱ víka̱, nda̱tán yóo ño'o̱ yé'e no̱o̱ ñanaa ní ñoyívi yó'o, saá koo ndó'ó.
50002016	Ndixa kúu ndó ni̱vi na kómí to̱'on va̱'a ña sáná'a ndó ni̱vi ndasaá kúchiño kutaku̱ ndino'o na no̱o̱ Ndios. Ta nda̱ lo'o o̱n sandakoo ndó kándixa ndó to̱'on va̱'a yó'o. Ta saá, tá kixaa̱ ki̱vi̱ ña ndikó Jesucristo ñoyívi yó'o, ta yi̱'i̱, koo ñasi̱i̱ ní ini i̱ koni i̱ ndó'ó ki̱vi̱ saá, ta kunda̱a̱ ini i̱ ndí o̱n si̱ví ña ma̱ni̱ xi̱kuu ña ki̱sa chiño i̱ chi̱ndeé i̱ ndó'ó.
50002017	Ta vitin ndó'ó vivíi kísa chiño ndó no̱o̱ Jesucristo, ta ña ké'é ndó saá yóo ña nda̱tán yóo ñava̱'a sóko̱ ndó no̱o̱ Ndios. Ta yi̱'i̱, táná ka'ni na yi̱'i̱ xa̱'a̱ ña ndíko̱n i̱ Jesucristo, ta ña kundivi ñayó'o, nda̱tán yóo ña sóko̱ xí'in mi̱i i̱ no̱o̱ Ndios, saá koo ña. Ta táná kivi̱ i̱ saá, ta kusii̱ ní ini i̱ ta ñii ki̱'va saá ná kusii̱ ini ndó xí'in i̱.
50002018	Mi̱i ndó, va̱'a ná kusii̱ ní ini ndó xa̱'a̱ ñayó'o, ta tuku ká'a̱n i̱ xí'in ndó ndí ñii káchí ná kusii̱ ini ndi'i mi̱i yó xa̱'a̱ ña.
50002019	Ndáti i̱ ndí Jesucristo, Ta̱a ta̱Ká'no no̱o̱ yó, taxi ra yichi̱ nda'a̱ i̱ ña ya̱chi̱ ní ti'ví i̱ ta̱Timoteo xaa̱ ra koto ra ndó'ó. Ta saá tá ndi̱'i xi̱to ra ndó'ó ta ndi̱kó ra, ta ndato̱'on ra xí'in i̱ ña ndasaá va̱'a yóo ndó. Ta saá tá va̱'a yóo ndó, ta ñayó'o ndixa sakusii̱ ña ini i̱.
50002020	O̱n ko̱ó nda̱ ñii ni̱vi na ñii káchí yóo ini xí'in i̱ nda̱tán ñii káchí yóo ini ta̱Timoteo xí'in i̱, chi ta̱yó'o ndino'o ní ini ra kí'vi ini ra xíni ra ndó'ó ta ndi'i saá ki̱vi̱ ndí'i ini ra xa̱'a̱ ña va̱'a ná koo ndó.
50002021	Ta ndi'i inka̱ ni̱vi na yóo xí'in i̱ ndasaá kuiti xa̱'a̱ ña sakusii̱ na ini mi̱i na kúu ña ndí'i ini na xíni na, ta o̱n vása ndí'i ini na xíni na xa̱'a̱ ña sakusii̱ na ini Jesucristo.
50002022	Ta ndó'ó xa xíni̱ va̱'a ndó ndasaá yóo ini ta̱Timoteo, ta xíni̱ ndó ndí chíkaa̱ ní ra ndee̱ ña ñii káchí kísa chiño ndi̱ ña ndáto̱'on ndi̱ to̱'on va̱'a xa̱'a̱ Jesucristo. Nda̱tán kísa chiño ñii ta̱a ta̱ kúu sa̱'ya xí'in yivá ra, saá kísa chiño ta̱Timoteo xí'in yi̱'i̱.
50002023	Ta vitin ndáti i̱ ña nachiño taxi na ña kunda̱a̱ ini i̱ ndasaá kindo̱o na xí'in kua̱chi i̱, ta saá kama ti'ví i̱ ta̱Timoteo xaa̱ ra koto ra ndó'ó.
50002024	Ta ndixa ndáa ní ini i̱ Ndios ña taxi ra yichi̱ nda'a̱ i̱ ña ya̱chi̱ ní kixaa̱ ki̱vi̱ ña kuchiño i̱ xaa̱ i̱ koto i̱ ndó'ó.
50002025	Ta vitin xáni si̱ni̱ i̱ ndí xíni̱ ñó'ó ti'ví i̱ ñani yó ta̱Epafrodito naxaa̱ ra koto ra ndó'ó. Ta̱yó'o ñii káchí kísa chiño ra xí'in i̱ no̱o̱ Jesucristo, ta ta̱yó'o kúu ñii ta̱a ta̱ ñii káchí chíkaa̱ ndee̱ xí'in i̱ ña ndakuii̱n ndi̱ no̱o̱ ni̱vi na o̱n xi̱in kandixa to̱'on va̱'a xa̱'a̱ Jesucristo. Ta ñani yó ta̱Epafrodito yó'o kúu ta̱a ta̱ ti̱'ví ndó ki̱xaa̱ ra no̱o̱ i̱ ña chindeé ra yi̱'i̱ ña taxi ra ña xíni̱ ñó'ó no̱o̱ i̱.
50002026	Ta vitin náká'án ní ra ndó'ó, ta kóni ra koto ra ndó'ó. Saá chi ndí'i ní ini ra xa̱'a̱ ndó'ó, chi xi̱ni̱ so̱'o ndó ndí ndeé ní ni̱ndo'o ra ñii kue̱'e̱, ta mi̱i ndó nda̱ vitin o̱n vása xíni̱ ndó án xa ndu̱va̱'a ra.
50002027	Ñanda̱a̱ kía̱ ndeé ní ni̱ndo'o ra kue̱'e̱, ta salo'o ní kivi̱ ra, níkúu. Ta Ndios ku̱ndá'ví ini ra xi̱ni ña'á ra, ta saá sa̱ndúva̱'a ra ta̱ñani yó ta̱Epafrodito yó'o. Ta ña ke̱'é Ndios saá, kúu ña ku̱ndá'ví ini ra xi̱ni ra yi̱'i̱, ko̱to̱ ká'no ní ka̱ koo ña kuchuchú ini i̱ xa̱'a̱ ña tá ni̱xi'i̱ ta̱ñani yó yó'o, níkúu. Saá chi ta̱a ta̱ va̱'a ní ini kúu Ndios, ta ni̱‑xiin ra chinóo ra inka̱ ñaká'no ní sakuchuchú ini i̱.
50002028	Ta xa̱'a̱ ña Ndios xa sa̱ndúva̱'a ra ñani yó ta̱Epafrodito yó'o, yi̱'i̱ kama ní ti'ví i̱ ra ña naxaa̱ ra no̱o̱ ndó. Ta saá ki̱vi̱ koto tuku ndó ra xí'in nduchu̱ no̱o̱ ndó, ta kutú ñasi̱i̱ ní ini ndó, ta saá kutú tuku ñasi̱i̱ ní ini i̱ xa̱'a̱ ndó'ó.
50002029	Tá ki̱vi̱ naxaa̱ ra no̱o̱ ndó, va̱'a naki'in ndó ra xí'in ña kúsii̱ ní ini ndó. Ta ñii ki̱'va nda̱tán va̱'a kísa to̱'ó yó nañani yó na kísa chiño no̱o̱ Jesucristo, saá va̱'a kasa to̱'ó ndó ta̱ñani yó ta̱Epafrodito.
50002030	Saá chi ta̱yó'o, xa̱'a̱ ña kísa chiño ra no̱o̱ Jesucristo, yatin ní ni̱xi̱yo ña kivi̱ ra, níkúu, ta ta̱xi xí'in mi̱i ra nda̱ kivi̱ ra xa̱'a̱ ña chindeé ra yi̱'i̱. Ta ndi'i chiño ña ki̱sa ndivi ra no̱o̱ i̱ kúu chiño ña kóni ndó kasa ndivi ndó no̱o̱ i̱, ta ni̱‑kuchiño ndó, chi xíká ní táku̱ ndó. Ta saá ta̱ñani yó yó'o kúu ta̱a ta̱ ki̱sa ndivi ndi'i chiño yó'o no̱o̱ ndó.
50003001	Nañani yó xí'in náki̱'va̱ yó, vitin tuku ndáto̱'on i̱ xí'in ndó, ta ká'a̱n i̱ ná kusii̱ ní ini ndó chi mi̱i yó na kándixa Jesucristo, ñii yóo yó xí'in ra. Ta nda̱ lo'o o̱n vása sándi'i ini i̱ ña tuku taa i̱ to̱'on ña xa ni̱taa i̱ ta ti̱'ví i̱ ni̱xaa̱ nda'a̱ ndó, chi to̱'on ña xíni̱ ñó'ó ní chikaa̱ so̱'o ndó kúu ña, ta chindeé ña ndó'ó ña vivíi kua̱'a̱n ndó ndíko̱n ndó yichi̱ Jesucristo.
50003002	Kundaa xí'in mi̱i ndó, ko̱to̱ ni̱vi na ké'é ña o̱n vá'a kundeé na sanoo na ini ndó. Ni̱vi o̱n vá'a yó'o kóni na ña satakué'e̱ na yi̱kí ko̱ñu ni̱vi, chi káchí na ndí ndi'i ni̱vi na kándixa Jesucristo xíni̱ ñó'ó kasa ndivi na costumbre ña na̱ní circuncisión. Tá o̱n ke'é na saá, ta o̱n vása kuchiño koo va̱'a na xí'in Ndios, káchí ni̱vi yó'o.
50003003	Ta o̱n si̱ví ñanda̱a̱ kúu ña ká'a̱n na. Saá chi mi̱i yó, ni̱vi na kísa ká'no Ndios xí'in ndee̱ Níma̱ ra ña táku̱ ini yó kúu yó ni̱vi na ndixa va̱'a yóo xí'in Ndios. Ta kúsii̱ ní ini yó chi ndáa ini yó ndí Ndios xa sa̱ka̱ku ra mi̱i yó xa̱'a̱ ña kándixa yó Jesucristo, ta nda̱ lo'o o̱n vása ndáa ini yó ndí ña kasa ndivi yó costumbre circuncisión án ña kasa ndivi yó inka̱ chiño va̱'a, kómí ña ndee̱ ña taxi ña Ndios saka̱ku ra mi̱i yó ta sanduu ra yó ni̱vi na va̱'a yóo xí'in ra.
50003004	Tá chiño va̱'a ki̱sa ndivi yó kómí ña ndee̱ taxi ña va̱'a koo yó xí'in Ndios, níkúu, ta saá yi̱'i̱, yóo ní xa̱'a̱ ña va̱'a ní koo i̱ no̱o̱ Ndios. Yóo ni̱vi na xáni si̱ni̱ ndí mi̱i na kúu ni̱vi na va̱'a ní no̱o̱ Ndios xa̱'a̱ chiño va̱'a ní ki̱sa ndivi na. Ta yi̱'i̱, xíni̱ i̱ ndí yóo kua̱'a̱ ní ka̱ chiño va̱'a ki̱sa ndivi i̱ no̱o̱ ña ki̱sa ndivi ni̱vi yó'o.
50003005	Saá chi yi̱'i̱, tá ni̱xi̱no̱ o̱na̱ ki̱vi̱ ka̱ku i̱, ta ni̱xa̱'a̱n i̱ xí'in nayivá si'í i̱ ña kundivi costumbre circuncisión xí'in i̱. Ta̱a ta̱ñoo Israel kúu i̱, ta kúu i̱ ta̱tá'an ñii ti'vi ni̱vi naIsrael, ña na̱ní tribu Benjamín. Ta̱hebreo ndino'o kúu i̱, chi o̱n ko̱ó inka̱ no̱o̱ ni̱i̱ ni̱vi ña sáka̱ xí'in ni̱i̱ i̱. Ta̱fariseo xi̱kuu i̱, ta xa̱'a̱ ñayó'o, va̱'a vivíi ki̱sa ndivi i̱ ndi'i nda̱yí Ndios ña ni̱taa ta̱Moisés xi̱na̱'á.
50003006	Ta xa̱'a̱ ña sa̱ndi'i ní ini i̱ ña kundivi nda̱yí yó'o, chi̱kaa̱ ní i̱ ndee̱ ña sa̱xo̱'vi̱ i̱ ni̱vi na ndíko̱n yichi̱ Jesucristo. Ta yi̱'i̱, va̱'a vivíi ki̱sa ndivi i̱ ndi'i nda̱yí ña ni̱taa ta̱Moisés, ta nda̱ ñii ni̱vi ni̱‑kuchiño na naní'i na xa̱'a̱ ña chikaa̱ na kua̱chi sa̱ta̱ i̱.
50003007	Saá ke̱'é i̱ xi̱na̱'á chi xa̱ni si̱ni̱ i̱ ndí ndi'i ñava̱'a yó'o kúu ña ndáya̱'ví ní ka̱ no̱o̱ i̱. Ta vitin xíni̱ va̱'a i̱ ndí nda̱ lo'o o̱n vása ndáya̱'ví ña. Saá chi vitin kúnda̱a̱ ini i̱ ndí ndi'i ñava̱'a ki̱sa ndivi Jesucristo xa̱'a̱ i̱ kúu ña ndixa ndino'o ndáya̱'ví ní ka̱ no̱o̱ i̱.
50003008	Ta ndi'i ñava̱'a ña ndáya̱'ví ña yóo ñoyívi yó'o, vitin nda̱ lo'o o̱n vása ndáya̱'ví ka̱ ñayó'o no̱o̱ i̱. Saá chi ña ndáya̱'ví ndino'o no̱o̱ i̱ kúu ña to̱nda̱a i̱ koni̱ va̱'a ka̱ i̱ Jesucristo, Ta̱a ta̱Ká'no no̱o̱ i̱. Ta xa̱'a̱ ña kí'vi ini i̱ xíni i̱ Jesucristo, sa̱ndakoo i̱ ndi'i ña xi̱kuu ña ndáya̱'ví no̱o̱ i̱, ta xáni si̱ni̱ i̱ ndí ñii ki̱'va nda̱tán yóo mi̱'í ña nda̱ lo'o o̱n vása ndáya̱'ví, saá yóo ña no̱o̱ i̱ vitin. Saá chi vitin ñava̱'a ndino'o ña ndáya̱'ví ní no̱o̱ i̱ kúu ña táku̱ Jesucristo ini i̱.
50003009	Ta vitin ñii yóo i̱ táku̱ i̱ xí'in ra. Ta o̱n si̱ví xa̱'a̱ ña ki̱sa ndivi i̱ nda̱yí Ndios kúu xa̱'a̱ ña o̱n ko̱ó ka̱ kua̱chi ndíso i̱ no̱o̱ ra. Ta xa̱'a̱ ña kándixa i̱ Jesucristo kúu ña Ndios sa̱nduu ra yi̱'i̱ ta̱a ta̱ ndii no̱o̱ ra, ta o̱n ko̱ó ka̱ kua̱chi ndíso i̱.
50003010	Ta yi̱'i̱, ndixa kóni ní i̱ koni̱ va̱'a ka̱ i̱ Jesucristo, ta kóni i̱ ndí mi̱i ndee̱ ña sa̱nataku̱ Jesucristo ki̱vi̱ xi̱kuu ra ta̱a ta̱ ni̱xi'i̱, nakoo ña kutaku̱ ña ini i̱. Ta vitin xa̱'a̱ ña ñii yóo i̱ xí'in ra, kóni i̱ ndí ñii káchí xo̱'vi̱ i̱ xí'in ra. Ta xa̱'a̱ ña ni̱xi'i̱ ra xa̱'a̱ kua̱chi i̱, yi̱'i̱ kóni i̱ kivi̱ i̱ no̱o̱ ndee̱ ña o̱n vá'a xa̱'a̱ ña o̱n ka'nda chiño ka̱ ña no̱o̱ i̱.
50003011	Ta saá táná kixaa̱ ki̱vi̱ ña kivi̱ i̱, ta kundati i̱ ña kixaa̱ ki̱vi̱ Ndios sanataku̱ ra yi̱'i̱ xí'in ndi'i ni̱vi na ni̱xi'i̱.
50003012	Ta̱nda̱ ki̱vi̱ vitin o̱n ta̱'án to̱nda̱a i̱ kuu i̱ ñii ta̱a ta̱ ni̱xi̱no̱ ndino'o, ñii ki̱'va nda̱tán yóo Jesucristo. Ta saá ni, ñii ñii ki̱vi̱ chíkaa̱ ní i̱ ndee̱ ña nduu i̱ nda̱tán yóo Jesucristo, chi xa̱'a̱ ña nduu i̱ saá kúu ña ka̱na Jesucristo yi̱'i̱ kundiko̱n i̱ ra.
50003013	Nañani yó xí'in náki̱'va̱ yó, nda̱ lo'o o̱n vása xáni si̱ni̱ i̱ ndí xa ku̱ndeé i̱ ndu̱u i̱ nda̱tán yóo Jesucristo. Ta ndixa ñii la̱á ñayó'o ké'é i̱; yi̱'i̱ o̱n vása ka̱ xáni si̱ni̱ i̱ xa̱'a̱ ndi'i ñayatá ña xa kúu ña ni̱ya'a, ta ndasaá kuiti chíkaa̱ i̱ ndee̱ xa̱'a̱ ña kundeé i̱ naki'in i̱ ñava̱'a ña taxi Ndios nda'a̱ i̱ ki̱vi̱ ña va̱xi.
50003014	Ta nda̱tán yóo ñii ta̱a ta̱ chíkaa̱ ini kono, ta ndeé ní xíno ra xa̱'a̱ ña kundeé ra xaa̱ ra ña naki'in ra ñava̱'a taxi na nda'a̱ ra, saá yóo yi̱'i̱ vitin, chi ñii ñii ki̱vi̱ ndúkú ndeé ní i̱ nda̱ mí tónda̱a ndee̱ i̱ xa̱'a̱ ña kísa ndivi i̱ chiño ña sa̱kuiso chiño Ndios yi̱'i̱. Ta saá tá kixaa̱ ki̱vi̱ kundichi i̱ no̱o̱ Ndios ñoyívi ni̱no, ta naki'in i̱ ñava̱'a ká'no taxi ra nda'a̱ i̱. Saá chi Ndios ka̱na ra ñii ñii mi̱i yó, ni̱vi na kándixa Jesucristo, ña naki'in yó ñava̱'a ká'no ñoyívi ni̱no.
50003015	Ta ndi'i mi̱i yó, ni̱vi na xa ni̱to̱nda̱a xa̱'no ní ña ndíko̱n yó yichi̱ Jesucristo, ñii káchí xíni̱ ñó'ó kani si̱ni̱ yó ta ñii koo yu'ú yó xa̱'a̱ to̱'on ña sa̱kán nda̱to̱'on i̱ xí'in ndó. Tá yóo sava ndó'ó na yóo inka̱ ña xáni si̱ni̱, ta ndixa Ndios saná'a ra ndó'ó ña kunda̱a̱ ini ndó ñanda̱a̱.
50003016	Ta vitin, nda̱tán yóo ña xa ku̱ndeé yó kúnda̱a̱ ini yó yu kúu ñava̱'a, ta ñii ki̱'va saá xíni̱ ñó'ó va̱'a kutaku̱ yó ñii ñii ki̱vi̱.
50003017	Nañani yó xí'in náki̱'va̱ yó, vivíi kundiko̱n ndó yichi̱ i̱. Ta sakuá'á ndó kutaku̱ ndó nda̱tán vivíi táku̱ ni̱vi na ndíko̱n yichi̱ Jesucristo ñii ki̱'va nda̱tán yóo ña sa̱ná'a ndi̱ ni̱vi yó'o.
50003018	Xa kua̱'a̱ ní yichi̱ xa nda̱to̱'on i̱ xí'in ndó xa̱'a̱ ni̱vi na o̱n vása ndino'o ndíko̱n yichi̱ Jesucristo, ta vitin tuku ndáto̱'on i̱ xí'in ndó xa̱'a̱ na. Ta xí'in ña kúchuchú ní ini i̱ nda̱ xáku i̱, ká'a̱n i̱ xí'in ndó ndí yóo kua̱'a̱ ní ni̱vi na o̱n vá'a táku̱, ta xí'in ña o̱n vá'a ké'é na sáná'a na ndí o̱n vása kándixa na ndí Jesucristo ni̱xi'i̱ ra nda'a̱ tón cruz xa̱'a̱ ña sandi'i ra xa̱'a̱ ndee̱ ña o̱n vá'a ña xá'nda chiño no̱o̱ na.
50003019	Ta ni̱vi yó'o xíka na kua̱'a̱n na yichi̱ no̱o̱ ndi'i xa̱'a̱ na, chi ña kútoo ní yi̱kí ko̱ñu na, nda̱tán yóo ndios mi̱i na xá'nda chiño ña no̱o̱ na, saá yóo ña. Saá chi ña ndáya̱'ví ní ka̱ no̱o̱ na kúu ña naki'in na ndi'i ña kútoo ní ini mi̱i na kuiti. Ni̱vi yó'o táku̱ na kísa ndivi na ña o̱n vá'a, ta nda̱ lo'o o̱n vása kúka'an no̱o̱ na xa̱'a̱ ña o̱n vá'a yó'o. Nda̱ víka̱, kísa ká'no xí'in mi̱i na xa̱'a̱ ña o̱n vá'a ké'é na. Ndasaá kuiti xáni si̱ni̱ na xa̱'a̱ ña xíni̱ ñó'ó kutaku̱ na ñoyívi yó'o, ta o̱n vása xáni si̱ni̱ na xa̱'a̱ ña va̱'a kutaku̱ na xí'in Ndios.
50003020	Ta mi̱i yó, o̱n si̱ví ni̱vi na ndíko̱n yichi̱ o̱n vá'a ñoyívi yó'o kúu yó, chi ndixa ñoo mi̱i yó o̱n vása yóo ña ñoyívi yó'o, chi ñoo ndino'o mi̱i yó yóo ña ñoyívi ni̱no xí'in Jesucristo, Ta̱a ta̱Ká'no no̱o̱ yó. Ta ndáti yó kixaa̱ ki̱vi̱ ña Jesucristo, Ta̱a ta̱ Sa̱ka̱ku yó, tuku kee ra ñoyívi ni̱no, ta ndikó ra kixaa̱ ra ñoyívi yó'o.
50003021	Ta ki̱vi̱ saá nasama ra yi̱kí ko̱ñu yó ña kómí yó táku̱ yó ñoyívi yó'o, ta sanduu ra yi̱kí ko̱ñu yó ña yóo vitá vitin, ña nduu ña nda̱tán yóo yi̱kí ko̱ñu ña na̱ki'in ra ki̱vi̱ na̱taku̱ ra. Ta yi̱kí ko̱ñu naki'in yó yó'o kuu ñava̱'a livi, ta nda̱ ñii ki̱vi̱ o̱n ndi'i xa̱'a̱ ña. Ta mi̱i ndee̱ ká'no Jesucristo ña nasama mi̱i yó ki̱vi̱ saá, mi̱i ñayó'o koni̱ ñó'ó ra ña ka'nda chiño ra no̱o̱ ndi'i ña yóo ku̱va̱'a ñoyívi.
50004001	Nañani yó xí'in náki̱'va̱ yó, ndó'ó kúu na kí'vi ní ini i̱ xíni i̱, ta ndeé ní kóni i̱ xaa̱ i̱ koto i̱ ndó'ó. Ta ndixa ndó'ó kúu ni̱vi na táxi ña nákaa̱ ñasi̱i̱ ini i̱, ta nda̱tán yóo trofeo ña xa ku̱ndeé i̱ na̱ki'in i̱, saá yóo ndó'ó no̱o̱ i̱. Ta vitin xáku ndá'ví i̱ no̱o̱ ndó ndí va̱'a vivíi kundiko̱n ndó yichi̱ Jesucristo, ta nda̱ lo'o o̱n sandakoo ndó ña kándixa ndó ra.
50004002	Ta ndó'ó, náki̱'va̱ yó ñáEvodia xí'in ñáSíntique, xáku ndá'ví i̱ no̱o̱ ndó ña nakoo yu'ú ndó ta nakutá'an va̱'a ndó xí'in tá'an ndó, chi ndó'ó kúu ni̱vi na kándixa Jesucristo.
50004003	Ta yó'ó, ñani yó, ta̱a ta̱ vivíi ñii káchí kísa chiño xí'in i̱ kúu ún, ta vitin xáku ndá'ví i̱ no̱o̱ ún ña chindeé ún náki̱'va̱ yó ñáEvodia xí'in ñáSíntique ña va̱'a nakutá'an ná, chi náña'a̱ yó'o ñii káchí xí'in yi̱'i̱, chi̱kaa̱ ná ndee̱ ki̱sa chiño ná ña sa̱kui̱ta̱ ní'nó ná to̱'on va̱'a xa̱'a̱ Jesucristo no̱o̱ kua̱'a̱ ní ni̱vi. Ta náki̱'va̱ yó yó'o ñii káchí ki̱sa chiño ná xí'in ñani yó ta̱Clemente ta xí'in inka̱ ni̱vi na kándixa Jesucristo na táku̱ ñoo no̱o̱ táku̱ mi̱i ún. Ta ki̱vi̱ ñii ñii nañani yó xí'in náki̱'va̱ yó yó'o xa ni̱ka̱'yi̱ ki̱vi̱ na no̱o̱ tutu yi̱i̱ ña yóo ñoyívi ni̱no, ña káchí kutaku̱ na xí'in Ndios ndi'i saá ki̱vi̱ ña va̱xi.
50004004	Ndi'i saá ki̱vi̱ ná kusii̱ ini ndó, chi ndó'ó kúu ni̱vi na kándixa Jesucristo, Ta̱a ta̱Ká'no no̱o̱ yó. Ta tuku ká'a̱n i̱ xí'in ndó: ¡Ná kusii̱ ní ini ndó!
50004005	Ta xíni̱ ñó'ó vivíi to̱'ó kutaku̱ ndó xí'in tá'an ndó xa̱'a̱ ña koto ni̱vi ndí ndó'ó kúu ni̱vi na ndixa to̱'ó ini. Ta naká'án ndó ndí Jesucristo, Ta̱a ta̱Ká'no no̱o̱ yó, yatin ní yóo ra xí'in yó.
50004006	O̱n vása sandi'i ndó ini ndó xa̱'a̱ nda̱ ñii ñayo̱'vi̱ ndó'o ndó, ta nda̱ víka̱, ndato̱'on ndó xí'in Ndios xa̱'a̱ ndi'i ñayo̱'vi̱ ndó'o ndó ta ndato̱'on ndó xí'in ra xa̱'a̱ ndi'i ña sándi'i ini ndó, ta kuaku ndá'ví ndó no̱o̱ ra xa̱'a̱ ndi'i ña xíni̱ ñó'ó ndó. Ta tuku taxi ndó ña táxa'vi ña'á nda'a̱ Ndios xa̱'a̱ ñava̱'a ké'é ra xí'in ndó.
50004007	Tá ke'é ndó saá, ta ñava̱'a ña káku no̱o̱ Ndios koo ña ini ndó. Ta ñava̱'a yó'o ña taxi Ndios koo ña ini ndó, nda̱ ñii ni̱vi o̱n vása kúchiño kunda̱a̱ ini na ndasaá yóo ña. Ta ñava̱'a yó'o ña kunakaa̱ ini ndó ndixa kundaa ña níma̱ ndó no̱o̱ ña o̱n vá'a ta kundaa ña si̱ni̱ ndó no̱o̱ ña o̱n vá'a, saá chi ndó'ó kúu ni̱vi na kándixa Jesucristo ta táku̱ ndó ini ra.
50004008	Nañani yó xí'in náki̱'va̱ yó, vitin xa va̱xi to̱'on sondí'í tutu yó'o, ta kóni i̱ ndato̱'on i̱ xí'in ndó to̱'on ña káchí saá: Ndasaá kuiti kani si̱ni̱ ndó xa̱'a̱ ndi'i to̱'on ña kúu ña ndixa, ta kani si̱ni̱ ndó xa̱'a̱ ndi'i ña ndáya̱'ví kasa to̱'ó ndó, ta kani si̱ni̱ ndó xa̱'a̱ ndi'i ña nda̱a̱, ta kani si̱ni̱ ndó xa̱'a̱ ndi'i ña ndii ndino'o, ta kani si̱ni̱ ndó xa̱'a̱ ndi'i ñava̱'a livi ña sákusii̱ ini ndó, ta kani si̱ni̱ ndó xa̱'a̱ ndi'i ñava̱'a kánóo ñato̱'ó xa̱'a̱. Ta va̱'a kani si̱ni̱ ndó xa̱'a̱ ni̱vi nanda̱a̱ na kúu na to̱'ó ini, ta kani si̱ni̱ ndó xa̱'a̱ ndi'i ñava̱'a livi ña xíni̱ ñó'ó kasa ká'no ndó.
50004009	Ta ndi'i ña sa̱kuá'á ndó no̱o̱ i̱, ta ndi'i ña xi̱ni̱ so̱'o ndó nda̱to̱'on i̱ xí'in ndó, ta ndi'i to̱'on va̱'a ni̱ka̱'a̱n i̱ ta na̱ki'in ndó, ta xíni̱ ñó'ó kasa ndivi ndó ndi'i ñayó'o. Ta ndi'i ñava̱'a ña xi̱to ndó ke̱'é i̱, ñii ki̱'va saá ke'é ndó. Ta saá mi̱i Ndios, ta̱a ta̱ táxi ña va̱'a koo ini ndó, ndixa kutaku̱ ra xí'in ndó.
50004010	Ta vitin yi̱'i̱, ká'no ní ñasi̱i̱ chi̱kaa̱ Jesucristo ini i̱, saá chi ndó'ó xa tuku va̱'a náká'án ndó xa̱'a̱ i̱, ta xa ta̱xi ndó ña xíni̱ ñó'ó i̱ nda'a̱ i̱ ña chi̱ndeé ndó yi̱'i̱. O̱n si̱ví ni̱vi na na̱ndoso xa̱'a̱ i̱ xi̱kuu ndó, ta kuiti o̱n vása ní‑naní'i ndó yichi̱ ndasaá chindeé ndó yi̱'i̱.
50004011	O̱n si̱ví xa̱'a̱ ña yóo ña kúma̱ni̱ no̱o̱ i̱, kúu ña ndáto̱'on i̱ to̱'on yó'o xí'in ndó saá. Chi yi̱'i̱ xa sa̱kuá'á i̱, ta xíni̱ va̱'a i̱ ndasaá kunakaa̱ ñasi̱i̱ ini i̱ xí'in ña kómí i̱, án lo'o ní kúu ña, án kua̱'a̱ ní kúu ña.
50004012	Saá chi ni̱xi̱yo ki̱vi̱ ña xi̱komí i̱ lo'o ní kuiti ña xíni̱ ñó'ó no̱o̱ i̱, ta ni̱xi̱yo ki̱vi̱ ña xi̱komí i̱ kua̱'a̱ ní ña xíni̱ ñó'ó no̱o̱ i̱. Ta saá xa sa̱kuá'á i̱ ndasaá va̱'a kutaku̱ i̱ ki̱vi̱ tá xí'i̱ ní i̱ so̱ko, ta ñii ki̱'va saá sa̱kuá'á i̱ ndasaá va̱'a kutaku̱ i̱ ki̱vi̱ tá yóo kua̱'a̱ ní ña xíxi i̱. Ta xí'in ndi'i ña táku̱ i̱, xa sa̱kuá'á i̱ ndasaá koo ñasi̱i̱ ini i̱ án ki̱vi̱ kúu i̱ ta̱a ta̱ndá'ví ní, án ki̱vi̱ kúu i̱ ta̱a ta̱ kómí kua̱'a̱ ní ñava̱'a.
50004013	Saá chi Jesucristo xa ta̱xi ra ndee̱ ra ña táku̱ ini i̱, ña̱kán va̱'a kúndeé ini i̱ xí'in ndi'i ña táku̱ i̱, nda̱tán yóo ña kómí i̱.
50004014	Ta saá ni, ndó'ó va̱'a ní ke̱'é ndó xí'in i̱ vitin, ti̱'ví ndó ña xíni̱ ñó'ó i̱ ki̱xaa̱ ña nda'a̱ i̱, ta xí'in ñayó'o, chi̱ndeé ndó yi̱'i̱ xa̱'a̱ tondíni yóo no̱o̱ i̱.
50004015	Ta ndó'ó, nañani yó xí'in náki̱'va̱ yó na táku̱ ñoo Filipos, xa xíni̱ ndó ndasaá si'na ni̱ka̱'a̱n i̱ to̱'on va̱'a xa̱'a̱ Jesucristo no̱o̱ ndó. Ta saá tá ndi̱'i ni̱xi̱yo i̱ xí'in ndó ta ke̱e i̱ ñoo estado Macedonia ña ko̱'o̱n i̱ ka̱'a̱n ndoso i̱ to̱'on va̱'a yó'o no̱o̱ ni̱vi na táku̱ inka̱ ñoo, ta ki̱vi̱ saá nda̱ ñii ni̱vi na kándixa Jesucristo o̱n vása ní‑chindeé na yi̱'i̱, ta ñii la̱á ndó'ó kuiti kúu ni̱vi na chi̱ndeé yi̱'i̱ xí'in ña xíni̱ ñó'ó i̱.
50004016	Ta saá tuku tá ki̱vi̱ ni̱xi̱yo i̱ ñoo Tesalónica, ta ndó'ó kua̱'a̱ ní yichi̱ ti̱'ví ndó si̱'ún ni̱xaa̱ ña nda'a̱ i̱ ña chi̱ndeé ndó yi̱'i̱ no̱o̱ ña ku̱ma̱ni̱ no̱o̱ i̱.
50004017	Ta o̱n si̱ví xa̱'a̱ ña taxi tuku ndó si̱'ún nda'a̱ i̱ kúu ña ká'a̱n i̱ to̱'on yó'o xí'in ndó vitin. Ta nda̱ víka̱, ña ndixa kóni i̱ kúu ña Ndios cha'vi ra ndó'ó xí'in ña taxi ra kua̱'a̱ ní ñava̱'a nda'a̱ ndó'ó.
50004018	Ta vitin yi̱'i̱ xa kómí i̱ ndi'i ña xíni̱ ñó'ó i̱, nda̱ kánóo ka̱ ña, chi xa na̱ki'in i̱ ña ti̱'ví ndó xí'in ñani yó ta̱Epafrodito. Ta xí'in ña na̱ki'in i̱ yó'o, nda̱ ndóo ndoso ña no̱o̱ i̱ vitin. Ta nda̱tán yóo ña xá'an támi sóko̱ ndó no̱o̱ Ndios, saá yóo ña ta̱xi ndó nda'a̱ i̱, ta Ndios kúsii̱ ní ini ra xíni ra ñayó'o.
50004019	Ta mi̱i Yivá i̱ Ndios kúu ra ta̱a ta̱ kómí ndi'i ñakuíká ña livi ña yóo, ta ndixa taxi ra ndi'i ña kúma̱ni̱ no̱o̱ ndó, chi ndó'ó kúu ni̱vi na ñii yóo xí'in Jesucristo xa̱'a̱ ña kándixa ndó ra.
50004020	Ná kasa ká'no yó Yivá yó Ndios, ta ná kanóo va̱'a ní ñato̱'ó ra vitin ta̱nda̱ ndi'i saá ki̱vi̱ ña va̱xi. Saá ná koo ña.
50004021	Ta tí'ví i̱ to̱'on ña chindeé ndó no̱o̱ i̱ ndi'i ni̱vi na kándixa Jesucristo na yóo ñoo Filipos. Ta nañani yó na yóo xí'in i̱ tí'ví na to̱'on ña chindeé na ndó'ó.
50004022	Ta ndi'i nañani yó xí'in náki̱'va̱ yó na táku̱ ñoo yó'o tí'ví na to̱'on ña chindeé na ndó'ó. Ta ndi'i nañani yó xí'in náki̱'va̱ yó na kísa chiño no̱o̱ ta̱rey César ve'e chiño ká'no ña nákaa̱ ñoo Roma yó'o, káchí na ndí ña xíni̱ ñó'ó ní no̱o̱ na kúu ña tí'ví na to̱'on chindeé na ndó'ó.
50004023	Ta Jesucristo, Ta̱a ta̱Ká'no no̱o̱ yó, ná ke'é ra ñava̱'a xí'in ndó. Saá ná koo ña.
51001001	Yi̱'i̱ kúu i̱ ta̱Pablo, ta Ndios sa̱kuiso chiño ra yi̱'i̱ kúu i̱ ta̱apóstol, ta̱a ta̱ kísa chiño no̱o̱ Jesucristo. Ta vitin yi̱'i̱ xí'in ñani yó ta̱Timoteo táa ndi̱ tutu yó'o,
51001002	xaa̱ ña nda'a̱ ndó'ó, nañani yó xí'in náki̱'va̱ yó na táku̱ ñoo Colosas. Ndó'ó kúu nañoo Ndios chi kándixa ndó Jesucristo ta vivíi ndíko̱n ndó yichi̱ ra. Ta Yivá yó Ndios xí'in Jesucristo Ta̱a ta̱Ká'no no̱o̱ yó, ná taxi ra ña koo ñava̱'a ini ndó, ta ná ke'é ra ñava̱'a xí'in ndó.
51001003	Ndi'i saá ki̱vi̱ ká'a̱n ndi̱ xa̱'a̱ ndó xí'in Ndios, ta̱ kúu Yivá Jesucristo, Ta̱a ta̱Ká'no no̱o̱ yó. Ta ká'a̱n ndi̱ táxi ndi̱ ña táxa'vi ña'á xa̱'a̱ ndó.
51001004	Ká'a̱n ndi̱ saá xa̱'a̱ ndó no̱o̱ Ndios, chi xa xi̱ni̱ so̱'o ndi̱ ña ndino'o ní ini ndó kándixa ndó ta ndáa ini ndó Jesucristo, ta kí'vi ní ini ndó xíni ndó ndi'i ni̱vi na kúu sa̱'ya Ndios.
51001005	Saá táku̱ ndó chi ndáa ini ndó ndí xa yóo ti'va ñava̱'a ñoyívi ni̱no ta ndixa naki'in ndó ñava̱'a yó'o nda'a̱ Ndios. Nda̱ ki̱vi̱ xi̱ni̱ so̱'o ndó to̱'on ña nda̱a̱ xa̱'a̱ Jesucristo ndáa ini ndó ndí ndixa naki'in ndó ñava̱'a yó'o.
51001006	Ta mi̱i to̱'on ñava̱'a xa̱'a̱ Jesucristo ña kándixa ndó kúu to̱'on ña xa xíta̱ ní'nó kua̱'a̱ ní xiiña ñoyívi yó'o, ta kua̱'a̱ ní ni̱vi xa kándixa na to̱'on yó'o. Ta ñii ki̱'va nda̱tán to̱'on yó'o chíndeé ña ndó'ó ña va̱'a va̱xi kua'no ndó ndíko̱n ndó yichi̱ Jesucristo, saá chíndeé ña ni̱vi yó'o. Ta ké'é to̱'on Ndios ñava̱'a yó'o xí'in ndó nda̱ ki̱vi̱ no̱ó ña ku̱nda̱a̱ ini ndó ndí Ndios kúu ra ta̱a ta̱ va̱'a ní ká'no ini xíni ra ni̱vi.
51001007	Ta ndó'ó xa xíni̱ ndó to̱'on va̱'a yó'o, chi ñani yó ta̱Epafras, ta̱a ta̱ kí'vi ní ini ndi̱ xíni ndi̱, sa̱ná'a ra ndó'ó. Ta̱Epafras yó'o kúu ñii ta̱a ta̱ kísa chiño xí'in ndi̱ no̱o̱ Jesucristo, ta ndi'i saá ki̱vi̱ kísa ndivi ra chiño Jesucristo xa̱'a̱ ña chindeé ra ndó'ó.
51001008	Ta ñani yó ta̱Epafras yó'o xa nda̱to̱'on ra xí'in ndi̱ ndasaá kí'vi ní ini ndó xíni ndó ndi'i ni̱vi na kándixa Jesucristo. Ta ña kí'vi ini ndó xíni ndó ni̱vi yó'o kúu ña káku no̱o̱ Níma̱ Ndios.
51001009	Ta saá nda̱ ki̱vi̱ xi̱ni̱ so̱'o ndi̱ to̱'on yó'o xa̱'a̱ ndó ta̱nda̱ ki̱vi̱ vitin, o̱n vása sándakoo ndi̱ ká'a̱n ndi̱ xí'in Ndios xa̱'a̱ ndó. Ta xáku ndá'ví ndi̱ no̱o̱ ra ña taxi ra ña kunda̱a̱ va̱'a ini ndó yu kúu ña kóni ra. Ta ndúkú ndi̱ no̱o̱ ra ña taxi ra ñandíchí Níma̱ ra kutaku̱ ña ini ndó xa̱'a̱ ña kunda̱a̱ va̱'a ini ndó ndasaá vivíi xíni̱ ñó'ó kutaku̱ ndó yichi̱ ra.
51001010	Ta saá kutaku̱ ndó nda̱tán kóni Jesucristo, Ta̱a ta̱Ká'no no̱o̱ yó, ta ndi'i saá chiño ña kasa ndivi ndó kuu ña kusii̱ ní ini ra koni ra, chi nduu ndó ni̱vi na ke'é kua̱'a̱ ní ñava̱'a ta ndi'i saá ki̱vi̱ kua'no ndó xí'in ña koni̱ va̱'a ka̱ ndó Ndios.
51001011	Ta xáku ndá'ví ndi̱ no̱o̱ Ndios ña chikaa̱ ra ndee̱ ká'no ra kutaku̱ ña ini ndó xa̱'a̱ ña nduu ndó ni̱vi na xí'in ña ká'no ini, kundeé no̱o̱ ndi'i ñayo̱'vi̱ va̱xi no̱o̱ ndó.
51001012	Ta xí'in ñasi̱i̱ ní ini ndó ñii ñii ki̱vi̱ ka̱'a̱n ndó taxi ndó ña táxa'vi ña'á nda'a̱ Yivá yó Ndios chi táxi ra ndi'i ña xíni̱ ñó'ó nda'a̱ ndó ña kúchiño naki'in ndó ñava̱'a ña xa yóo ti'va ñoyívi ni̱no, no̱o̱ yóo ño'o̱ livi yé'e.
51001013	Ndios xa sa̱ka̱ku ra mi̱i yó no̱o̱ ndee̱ ña o̱n vá'a ña kúu ña xá'nda chiño no̱o̱ yichi̱ o̱n vá'a ña kúu no̱o̱ naa, ta Ndios na̱taxi ra mi̱i yó nda'a̱ Sa̱'ya ra Jesucristo, ta̱a ta̱ kí'vi ní ini Ndios xíni ra, ta vitin ndíko̱n yó yichi̱ va̱'a no̱o̱ xá'nda chiño Jesucristo.
51001014	Saá chi xí'in ni̱i̱ ra ña ni̱xi̱ta̱ nda'a̱ tón cruz ki̱vi̱ ni̱xi'i̱ ra, Jesucristo sa̱ka̱ku ra mi̱i yó no̱o̱ ndee̱ ña o̱n vá'a, ta Ndios ki̱sa ká'no ini ra xa̱'a̱ kua̱chi yó.
51001015	Jesucristo, ta̱a ta̱ xa xi̱ni ni̱vi ñoyívi yó'o xí'in nduchu̱ no̱o̱ na, kúu ta̱a ta̱ sa̱ná'a xí'in mi̱i ra ndasaá yóo Ndios, ta̱a ta̱ o̱n kúchiño koni yó xí'in nduchu̱ no̱o̱ yó. Chi Jesucristo ñii kúu ra xí'in Ndios, ta ki̱vi̱ o̱n ta̱'án kasa va̱'a Ndios ndi'i ña xa yóo ku̱va̱'a vitin, ta xa táku̱ Jesucristo ki̱vi̱ saá, ta kúu ra ta̱a ta̱ká'no no̱o̱ ndi'i ña ku̱va̱'a.
51001016	Xí'in Jesucristo ki̱sa va̱'a Ndios ndi'i ña yóo ñoyívi yó'o xí'in ndi'i ña yóo ñoyívi ni̱no. Ta xí'in Jesucristo ki̱sa va̱'a Ndios ndi'i ña kúchiño yó koni yó xí'in nduchu̱ no̱o̱ yó, ta ki̱sa va̱'a ra ndi'i ña o̱n kúchiño yó koni yó xí'in nduchu̱ no̱o̱ yó. Chi Ndios ki̱sa va̱'a ra ndi'i no̱o̱ naángel na xá'nda chiño, ta ki̱sa va̱'a ra ndi'i inka̱ no̱o̱ níma̱ ña xá'nda chiño, vará o̱n kúchiño yó koni yó ñayó'o xí'in nduchu̱ no̱o̱ yó. Ta ndi'i ña yóo ku̱va̱'a kúu ña ki̱sa va̱'a Ndios xí'in Jesucristo, ta xa̱'a̱ ña kasa ká'no ña Jesucristo kúu ña ku̱va̱'a ndi'i ña.
51001017	Tá o̱n ta̱'án kasa va̱'a Ndios ñoyívi xí'in ndi'i inka̱ ña yóo, ta xa táku̱ Jesucristo. Ta ndi'i ña ku̱va̱'a, ti̱xin ndee̱ Jesucristo yóo ndi'i ña, ta Jesucristo ndíso chiño ra xí'in ñii ñii ña ku̱va̱'a, ta ndi'i ña ku̱va̱'a yóo ña ti̱xin ndee̱ ra ko̱to̱ kama ndi'i xa̱'a̱ ña.
51001018	Ta nda̱tán yóo si̱ni̱ ni̱vi xí'in yi̱kí ko̱ñu na, saá yóo Jesucristo xí'in ni̱vi na kándixa ña'á. Saá chi Jesucristo kúu ta̱no̱ó no̱o̱ ndi'i ni̱vi na kándixa ña'á, ta Jesucristo kúu ta̱no̱ó na̱taku̱ no̱o̱ ni̱vi na ni̱xi'i̱. Ta saá Jesucristo kúu ta̱ká'no no̱o̱ ndi'i ña ku̱va̱'a.
51001019	Ndios xí'in ndi'i mi̱i ra táku̱ ra ini Jesucristo, chi saá kúsii̱ ini Ndios.
51001020	Ta xí'in ña ni̱xi'i̱ Jesucristo ta na̱taku̱ ra, Ndios ke̱'é ra ndí ndi'i ña yóo ñoyívi yó'o ta ndi'i ña yóo ñoyívi ni̱no, va̱'a na̱kutá'an ña xí'in ra. Saá chi ni̱i̱ Jesucristo ña ni̱xi̱ta̱ nda'a̱ tón cruz ki̱vi̱ ni̱xi'i̱ ra, ta̱xi ña ndí ndi'i ña yóo ku̱va̱'a vitin yóo va̱'a ña xí'in Ndios.
51001021	Xi̱na̱'á ndó'ó xi̱kuu ndó ni̱vi na ni̱saa̱ ini xi̱ni na Ndios, ta xi̱taku̱ xíká ní ndó no̱o̱ ra, chi ña o̱n vá'a xi̱xani si̱ni̱ ndó, ta ña o̱n vá'a xi̱ke'é ndó, ñayó'o chi̱nda'á ña ndó'ó ku̱xíká ndó no̱o̱ Ndios. Ta vitin Ndios sa̱nakutá'an va̱'a ra ndó'ó xí'in mi̱i ra,
51001022	xa̱'a̱ ña ni̱xi'i̱ Jesucristo ki̱vi̱ xi̱takaa̱ ndaa yi̱kí ko̱ñu ra nda'a̱ tón cruz. Ndios ki̱sa ndivi ra chiño ká'no yó'o xí'in ndó, chi kóni ra ndí tá kixaa̱ ki̱vi̱ ña kuita ndó no̱o̱ ra, ta Jesucristo saná'a ra ndí ndó'ó kúu ni̱vi na ndii, ni̱vi na o̱n ko̱ó kua̱chi ndíso, ta ni o̱n ko̱ó ña o̱n vá'a naní'i ni̱vi ña kuchiño chikaa̱ na kua̱chi sa̱ta̱ ndó.
51001023	Ta xa̱'a̱ ña kundivi ñayó'o saá, ndó'ó xíni̱ ñó'ó kandixa ndino'o ndó to̱'on ña nda̱a̱ xa̱'a̱ Jesucristo ta kónó kunakaa̱ ña ndáa ini ndó. Ta o̱n sandakoo ndó ndáti ndó ta ndáa ini ndó ndí ndixa Ndios taxi ra nda'a̱ ndó ñava̱'a nda̱tán yóo ña ki̱ndo̱o ra xí'in ndó ki̱vi̱ xi̱ni̱ so̱'o ndó ta ka̱ndixa ndó to̱'on va̱'a xa̱'a̱ Jesucristo. To̱'on va̱'a yó'o kúu ña ni̱xi̱ta̱ ní'nó no̱o̱ kua̱'a̱ ní ni̱vi na táku̱ kua̱'a̱ ní xiiña ñoyívi yó'o. Ta Ndios sa̱kuiso chiño ra yi̱'i̱ ta̱Pablo ña ka̱'a̱n ndoso i̱ to̱'on va̱'a yó'o xa̱'a̱ Jesucristo no̱o̱ ni̱vi.
51001024	Kúsii̱ ní ini i̱ ña xó'vi̱ yi̱kí ko̱ñu i̱ xa̱'a̱ ndó, chi ña xó'vi̱ i̱ saá kúu ña kua̱'a̱n xi̱no̱ ña xó'vi̱ Jesucristo xa̱'a̱ ni̱vi na kándixa ra. Saá chi Jesucristo xó'vi̱ ka̱ ra xí'in ni̱vi yó'o, chi ni̱vi yó'o kúu yi̱kí ko̱ñu mi̱i ra.
51001025	Ta xa̱'a̱ ña naki'in ndó ñava̱'a nda'a̱ Ndios, Ndios sa̱kuiso ra chiño yi̱'i̱ ña ka̱'a̱n ndoso i̱ ndi'i to̱'on ra no̱o̱ ndó'ó ta no̱o̱ ni̱vi na táku̱ kua̱'a̱ ní xiiña.
51001026	To̱'on yó'o ká'a̱n ña xa̱'a̱ ñaká'no chi̱tóni̱ Ndios ke'é ra xa̱'a̱ ndi'i ni̱vi na kándixa Jesucristo. Kua̱'a̱ ní kui̱ya̱ xi̱na̱'á ta̱nda̱ ki̱vi̱ vitin, ni̱vi o̱n vása ní‑kunda̱a̱ ini na yu kúu ñava̱'a yó'o ña chi̱tóni̱ Ndios ke'é ra, ta vitin Ndios sa̱ná'a káxín ra no̱o̱ ndi'i ni̱vi na kándixa Jesucristo ña ni̱xi̱yo se'é yó'o.
51001027	Saá chi Ndios táxi ra ña kunda̱a̱ ini na ndí Jesucristo táku̱ ra ini ndi'i ni̱vi na kándixa ña'á, án najudío kúu na, án o̱n si̱ví najudío kúu na. Ta saá ndó'ó, ni̱vi na o̱n vása kúu najudío, ndixa táku̱ Jesucristo ini ndó. Ta xa̱'a̱ ñayó'o ndixa kutaku̱ ndó xí'in ra ndi'i saá ki̱vi̱ no̱o̱ yóo ndi'i ñava̱'a ña livi ká'no.
51001028	Ta saá mi̱i ndi̱ ká'a̱n ndoso ndi̱ to̱'on xa̱'a̱ Jesucristo no̱o̱ ndi'i ni̱vi. Ndáto̱'on ndi̱ xí'in na, ta sáná'a ndi̱ na xí'in to̱'on ndíchí Ndios. Saá chi tá kixaa̱ ki̱vi̱ ña kuita ndi'i yó no̱o̱ Ndios, ta kóni i̱ saná'a i̱ ni̱vi yó'o no̱o̱ Ndios, ni̱vi na ni̱to̱nda̱a ndu̱ndii, na o̱n ko̱ó ka̱ kua̱chi ndíso, chi ñii yóo na xí'in Jesucristo, ta̱a ta̱ táku̱ ini na.
51001029	Ña̱kán kía̱ yi̱'i̱ ndeé ní kísa chiño i̱, ta xí'in ndee̱ Jesucristo ña táku̱ ini i̱, ndino'o ní ini i̱ ndúkú i̱ ña kasa ndivi i̱ chiño ra.
51002001	Nañani yó xí'in náki̱'va̱ yó, ni̱vi na kándixa Jesucristo na táku̱ ñoo Colosas xí'in na táku̱ ñoo Laodicea, xí'in inka̱ ni̱vi na kándixa Jesucristo na o̱n ta̱'án to̱nda̱a i̱ koni i̱ xí'in nduchu̱ no̱o̱ i̱, ndáto̱'on i̱ xí'in ndó vitin, chi kóni i̱ ña kunda̱a̱ ini ndó ndí chíkaa̱ ní i̱ ndee̱ ña táxi xí'in mi̱i i̱ xa̱'a̱ ndó'ó.
51002002	Saá chi kóni i̱ ña Ndios chikaa̱ ra ndee̱ ini ndó xa̱'a̱ ña ñii kuu ini ndó xí'in tá'an ndó, ta xa̱'a̱ ña kuki'vi ní ini ndó koni tá'an ndó. Saá va̱'a vivíi kutaku̱ ndó nda̱ to̱nda̱a ndó kunda̱a̱ va̱'a ini ndó ñava̱'a chi̱tóni̱ Ndios. Vará si'na ñava̱'a yó'o ni̱xi̱yo se'é ña no̱o̱ yó, ta vitin Ndios xa sa̱ná'a ra ña no̱o̱ mi̱i yó, ta saá kúnda̱a̱ ini yó ndí ñava̱'a chi̱tóni̱ ra kúu Jesucristo, ta̱a ta̱ ti̱'ví Ndios saka̱ku ra ni̱vi.
51002003	Saá chi ndi'i ñandíchí ndino'o Ndios yóo ña ini Jesucristo. Ta ñandíchí ndino'o yó'o, ni̱xi̱yo ña nda̱tán yóo ñakuíká ña ndáya̱'ví ní ña ni̱xi̱yo se'é, ta Jesucristo sáná'a ra no̱o̱ yó ñandíchí yó'o xa̱'a̱ ña kuchiño kunda̱a̱ ini yó ña.
51002004	Ndáto̱'on i̱ ñayó'o xí'in ndó vitin, chi o̱n xi̱in i̱ ndí inka̱ ni̱vi sandá'ví na ndó'ó xí'in to̱'on livi ña ká'a̱n na xa̱'a̱ ña sanoo na ini ndó, ta o̱n si̱ví ñanda̱a̱ kúu to̱'on na.
51002005	Vará o̱n ko̱ó yi̱'i̱ ñíndichi xí'in ndó vitin, ta ñó'o ní ini i̱ xa̱'a̱ ndó'ó, ta kúsii̱ ní ini i̱ chi xi̱ni̱ so̱'o i̱ ndí vivíi táku̱ ndó nda̱tán kóni Ndios, ta kútu̱ yóo ndó xí'in ña ndino'o ini ndó kándixa ndó Jesucristo.
51002006	Xa ka̱ndixa ndó Jesucristo ta ta̱xi ndó kúu ra Ta̱a ta̱Ká'no no̱o̱ ndó. Xa̱'a̱ ñayó'o, xíni̱ ñó'ó va̱'a kundiko̱n ndó yichi̱ ra ta kutaku̱ ndó nda̱tán kóni ra.
51002007	Ta ñii ñii ki̱vi̱ kónó ní ka̱ chikaa̱ ndó ini ndó ña kándixa ndó ra, ta ñii ñii ki̱vi̱ va̱'a kua'no ka̱ ña ndáa ini ndó ra, ta kútu̱ va̱'a kundiko̱n ndó yichi̱ ra. Ñii ki̱'va nda̱tán sa̱kuá'á ndó no̱o̱ nañani yó na sa̱ná'a ndó'ó, saá vivíi kutaku̱ ndó yichi̱ Jesucristo, ta ñii ñii ki̱vi̱ taxi ndó ña táxa'vi ña'á nda'a̱ Ndios.
51002008	Koto va̱'a xí'in mi̱i ndó ta o̱n taxi ndó ña inka̱ ni̱vi sandá'ví na ndó'ó xí'in ñandíchí si̱ni̱ mi̱i na, ta to̱'on vi̱chí kúu ña, ta o̱n vása yóo yu'ú ña xí'in to̱'on ña nda̱a̱ xa̱'a̱ Jesucristo. O̱n taxi ndó ña sanoo na ini ndó kundiko̱n ndó yichi̱ na, chi ña sáná'a na ndasaá kuiti káku ña si̱ni̱ ni̱vi án no̱o̱ níma̱ án no̱o̱ ndee̱ ña kúu ña xá'nda chiño no̱o̱ ni̱vi na ndíko̱n yichi̱ ñoyívi yó'o.
51002009	Ndios yóo ra táku̱ ndi'i mi̱i ra ini Jesucristo, ta̱a ta̱ xi̱komí yi̱kí ko̱ñu ndino'o ni̱vi.
51002010	Ta ndó'ó, o̱n ko̱ó ka̱ inka̱ ña kúma̱ni̱ no̱o̱ ndó chi ñii yóo ndó táku̱ ndó xí'in Jesucristo, ta̱a ta̱ kúu ta̱ká'no ní ka̱ no̱o̱ ndi'i ña yóo, ta xá'nda chiño ra no̱o̱ ndi'i níma̱ ná'no ta no̱o̱ ndi'i ndee̱ ña yóo ku̱va̱'a.
51002011	Mi̱i ndi̱ najudío kísa ndivi ndi̱ costumbre ña na̱ní circuncisión, ta kómí ndi̱ marca yi̱kí ko̱ñu ndi̱ ña kóni kachí ndí sa̱'ya Ndios kúu ndi̱. Ta ndó'ó, ni̱vi na o̱n si̱ví najudío kúu, ta o̱n vása kómí ndó marca yó'o yi̱kí ko̱ñu ndó chi o̱n vása ní‑kisa ndivi ndó costumbre yó'o. Ta saá ni, xa̱'a̱ ña kándixa ndó Jesucristo, Ndios sa̱nduu ra ndó'ó sa̱'ya mi̱i ra, ña ñii yóo ndó xí'in Jesucristo, ta xí'in ñayó'o ki̱ndaa ra ndee̱ ña o̱n vá'a ña xi̱xa'nda chiño no̱o̱ ndó.
51002012	Saá chi ña chíchi ndó xa̱'a̱ ña kándixa ndó Jesucristo kóni kachí ña ndí nda̱tán yóo ña ni̱xi'i̱ ndó xí'in Jesucristo ta na̱taku̱ ndó xí'in ra, saá yóo ña xí'in ndó, chi ndáa ini ndó ndee̱ Ndios, ña kúu ndee̱ ña sa̱nataku̱ Jesucristo no̱o̱ ni̱vi na ni̱xi'i̱.
51002013	Xi̱na̱'á ni̱xika ndó yichi̱ o̱n vá'a, ta no̱o̱ Ndios xi̱kuu ndó ni̱vi na ni̱xi'i̱, chi ni̱vi na xi̱ndiso kua̱'a̱ ní kua̱chi xi̱kuu ndó, ta o̱n si̱ví sa̱'ya Ndios xi̱kuu ndó. Ta vitin Ndios xa ki̱sa ká'no ini ra xa̱'a̱ ndi'i kua̱chi ndó'ó, ni̱vi na kándixa Jesucristo, ta ta̱xi ra ña táku̱ xa̱á ndó, chi vitin ñii káchí táku̱ ndó xí'in Jesucristo.
51002014	Xi̱na̱'á nda̱yí Ndios káchí ña ndí ni̱vi na ndíso kua̱chi xi̱kuu yó xa̱'a̱ ña ni̱ya'a ndoso yó nda̱yí yó'o. Ta vitin o̱n si̱ví ka̱ na ndíso kua̱chi kúu yó, chi ki̱vi̱ ni̱xi'i̱ Jesucristo, Ndios ki̱ndaa ra ndi'i ña ká'a̱n ndí ni̱vi na ndíso kua̱chi kúu yó, ta nda'a̱ tón cruz ka̱takaa̱ ndaa ra ña ká'a̱n saá xa̱'a̱ yó.
51002015	Ta xí'in ña ni̱xi'i̱ Jesucristo nda'a̱ tón cruz, Ndios ki̱ndaa ra nda̱yí ndi'i ñaníma̱ ndiva̱'a ná'no xí'in inka̱ no̱o̱ ndee̱ ña xá'nda chiño no̱o̱ yichi̱ o̱n vá'a ñoyívi yó'o. Ta Ndios sa̱kuka'an ra no̱o̱ ndi'i ñandiva̱'a yó'o, chi ki̱vi̱ ni̱xi'i̱ Jesucristo nda'a̱ tón cruz, ndi'i ña yóo ku̱va̱'a xi̱to ña ndí Jesucristo ku̱ndeé ra no̱o̱ ndi'i ñandiva̱'a yó'o.
51002016	Ta xa̱'a̱ ñayó'o, o̱n vá'a chikaa̱ so̱'o ndó nda̱ ñii ni̱vi na ká'a̱n kuáchí xí'in ndó xa̱'a̱ ña o̱n vása kísa ndivi ndó nda̱yí mi̱i na. Chi xá'nda chiño na ndí o̱n vá'a kuxu ndó sava kiti̱, ta o̱n vá'a ko'o ndó sava nduta̱. Ta xá'nda chiño na ndí xíni̱ ñó'ó sakana ndó viko̱ ñii ñii ki̱vi̱ ká'no ñayi̱i̱, ta xíni̱ ñó'ó sakana ndó viko̱ ñii ñii yo̱o̱ xa̱á, ta xíni̱ ñó'ó kasa ndivi ndó ndi'i nda̱yí ña ká'a̱n xa̱'a̱ ki̱vi̱ yi̱i̱ ña nákindée najudío.
51002017	Ta ndi'i nda̱yí yó'o o̱n si̱ví ña ndino'o xíni̱ ñó'ó kasa ndivi ni̱vi ndi'i saá ki̱vi̱ ña va̱xi kúu ña. Saá chi ndasaá kuiti sáná'a ña xa̱'a̱ Jesucristo, ta̱a ta̱ ti̱'ví Ndios ki̱xi, chi xí'in ña ke̱'é Jesucristo, xa ku̱ndivi ndi'i nda̱yí yó'o.
51002018	Ta xa̱'a̱ ñayó'o, o̱n chikaa̱ so̱'o ndó to̱'on ña ká'a̱n ni̱vi, káchí na ndí tá o̱n kasa ndivi ndó nda̱yí ña xá'nda chiño na, ta Ndios o̱n taxi ra ñava̱'a nda'a̱ ndó ñoyívi ni̱no. Chi ni̱vi yó'o ké'é na nda̱tán ké'é ni̱vi na ni̱no̱ ini, vará o̱n si̱ví ni̱vi na ndixa ndino'o ini kúu na. Ta ni̱vi yó'o kísa ká'no na naángel, ta ká'a̱n na ndí yóo ña ni̱ti̱vi no̱o̱ na, ta ñavatá kúu ña ká'a̱n na. Ta xa̱'a̱ ña o̱n vá'a ña táku̱ ini na kísa ká'no xí'in mi̱i na.
51002019	Ta ni̱vi yó'o o̱n vása ñii yóo na xí'in Jesucristo, ta̱a ta̱ kúu si̱ni̱ ndi'i mi̱i yó, ni̱vi na kándixa ña'á, ta mi̱i yó kúu yi̱kí ko̱ñu ra. Ta Jesucristo kúu ta̱a ta̱ táxi ña xíni̱ ñó'ó yó xa̱'a̱ ña ñii va̱'a kísa chiño yó xí'in ra. Saá chi nda̱tán yóo tu̱chu ni̱vi ña táxi va̱'a náta'an ñii ñii xiiña yi̱kí ko̱ñu na, saá yóo ndee̱ ña táxi Jesucristo xa̱'a̱ ña ñii va̱'a yóo yó xí'in tá'an yó. Ta Ndios táxi ra ña xíni̱ ñó'ó nda'a̱ yó xa̱'a̱ ña va̱'a va̱xi kua'no yó no̱o̱ ra, ta xa̱'a̱ ña vivíi kutaku̱ yó nda̱tán kóni ra.
51002020	Ta ndó'ó, ni̱vi na kándixa Jesucristo, ñii yóo ndó xí'in ra, ta nda̱tán ñii káchí ni̱xi'i̱ ndó xí'in ra, saá yóo ña. Ta xa̱'a̱ ñayó'o, yóo ndó nda̱tán yóo ni̱vi na ni̱xi'i̱ no̱o̱ nda̱yí ña xá'nda chiño no̱o̱ ni̱vi na ndíko̱n yichi̱ ñoyívi yó'o, chi nda̱yí yó'o o̱n vása kómí ka̱ ña ndee̱ ka'nda chiño ña no̱o̱ ndó'ó vitin. Ta saá, ¿nda̱chun kísa ndivi ka̱ ndó nda̱yí yó'o, nda̱tán ké'é ni̱vi na ndíko̱n yichi̱ ñoyívi yó'o?
51002021	Sava nda̱yí yó'o ña chi̱ndú'u̱ ni̱vi ñoyívi káchí ña saá: “O̱n vá'a to̱nda̱a nda'a̱ yó ña xáni si̱ni̱ na kúu ña o̱n vá'a, ni o̱n vá'a tiin yó ña, ni nda̱ lo'o o̱n vá'a kuxu yó ña xáni si̱ni̱ na kúu ña o̱n vá'a”, káchí nda̱yí na.
51002022	Ta ndi'i nda̱yí yó'o kúu ña káku kuiti si̱ni̱ ni̱vi va, ta o̱n si̱ví nda̱yí Ndios kúu ña. Saá chi ndi'i ña kúchiño to̱nda̱a nda'a̱ yó, án ña kúchiño tiin yó, án ña xíxi yó, ñii ñii ki̱vi̱ kua̱'a̱n ndi'i xa̱'a̱ ñayó'o, ta o̱n vása kúndeé ña koo ña ndi'i saá ki̱vi̱.
51002023	Ta saá ni, nda̱yí ña káku si̱ni̱ ni̱vi yó'o ná'a ña nda̱tán yóo to̱'on ña ndíchí ní, chi ndeé ní xá'nda chiño ña no̱o̱ yó ndí xíni̱ ñó'ó kundiko̱n yó yichi̱ yo̱'vi̱ ní xa̱'a̱ ña va̱'a koo yó xí'in Ndios. Ta nda̱yí yó'o káchí ña ndí xíni̱ ñó'ó saxo̱'vi̱ yó yi̱kí ko̱ñu yó chi saá kísa ni̱no̱ xí'in mi̱i yó no̱o̱ Ndios. Ta saá ni, nda̱yí yó'o nda̱ lo'o o̱n vása kómí ña ndee̱ sandi'i ña xa̱'a̱ ña kútoo ní yó ké'é yó ña o̱n vá'a.
51003001	Ta ndó'ó, ni̱vi na kándixa Jesucristo, táku̱ xa̱á ndó vitin, chi nda̱tán ñii káchí na̱taku̱ ndó xí'in ra, saá yóo ña. Ta xa̱'a̱ ñayó'o xíni̱ ñó'ó chikaa̱ ndó ndee̱ ndukú ndó ñava̱'a ña kúu ña ndáya̱'ví ní ñoyívi ni̱no no̱o̱ yóo Jesucristo no̱o̱ táyi̱ tón to̱'ó ká'no tón ñíndichi nda'a̱ kua'á Ndios.
51003002	Ta va̱'a kani si̱ni̱ ndó xa̱'a̱ ña ndáya̱'ví ní ñoyívi ni̱no no̱o̱ yóo Ndios, ta o̱n vá'a kani si̱ni̱ ndó xa̱'a̱ ña ndáya̱'ví ní no̱o̱ ni̱vi na ndíko̱n yichi̱ ñoyívi yó'o.
51003003	Saá chi ndó'ó, nda̱tán yóo ni̱vi na ni̱xi'i̱ saá yóo ndó no̱o̱ ndi'i ña o̱n vá'a ñoyívi yó'o, ta o̱n vása táku̱ ka̱ ndó ti̱xin ndee̱ ña xá'nda chiño no̱o̱ yichi̱ ñoyívi yó'o, ta vitin ñii yóo ndó táku̱ ndó xí'in Jesucristo. Ta xa̱'a̱ ñayó'o, ñii káchí xí'in ra, táku̱ ndino'o ndó xí'in Ndios, vará ni̱vi ñoyívi yó'o o̱n vása kúchiño na koto na ñanda̱a̱ yó'o.
51003004	Tá kixaa̱ ki̱vi̱ ndikó Jesucristo, ta̱a ta̱ táxi ña táku̱ ndino'o ndó, ta nati̱vi ra no̱o̱ ndi'i ni̱vi ñoyívi yó'o. Ta ki̱vi̱ saá ndi'i ni̱vi koto na ra, ta koto na ndí ñii nakuita ndó xí'in ra. Ta ndó'ó xí'in Jesucristo, ñii káchí xí'in ra ye'e ndó ta nakundixin ndó ñava̱'a livi ní ká'no.
51003005	Xa̱'a̱ ña ñii yóo ndó táku̱ ndó xí'in Jesucristo vitin, xíni̱ ñó'ó chikaa̱ ndó ndee̱ ña sandi'i ndó xa̱'a̱ ña o̱n vá'a ña kísa chiño ini ndó ña kúu ña chínda'á ndó'ó ke'é ndó ña o̱n vá'a. Ndó'ó nañani yó, nda̱ lo'o o̱n ki̱'vi ndó kua̱chi xí'in náña'a̱ ná o̱n si̱ví násí'í ndó kúu, ta ndó'ó náki̱'va̱ yó, nda̱ lo'o o̱n ki̱'vi ndó kua̱chi xí'in nata̱a, na o̱n si̱ví yii̱ ndó kúu. Ta ndi'i ndó'ó, ni̱vi na kándixa Jesucristo, nda̱ lo'o o̱n ki̱'vi ndó inka̱ kua̱chi kini xí'in nata̱a án xí'in náña'a̱, ta ni o̱n kutoo ndó ki̱'vi ndó kua̱chi yó'o. Ta ni o̱n kutoo ndó ke'é ndó nda̱ ñii no̱o̱ ña o̱n vá'a. Ta o̱n vá'a chikaa̱ ndó ndi'i ndee̱ ndó ña kukomí ndó kua̱'a̱ ní ñakuíká. Saá chi tá táku̱ ndó saá, sáná'a ndó ndí kí'vi ní ka̱ ini ndó xíni ndó ñakuíká no̱o̱ ña kí'vi ini ndó xíni ndó Ndios, ta ñii kúu ña xí'in ña kasa ká'no ndó ñaídolo án inka̱ ndios vatá.
51003006	Ta xa̱'a̱ ndi'i ña o̱n vá'a yó'o ña kísa ndivi ni̱vi na toon ní ini, Ndios saxo̱'vi̱ ní ra nayó'o ki̱vi̱ ña va̱xi.
51003007	Ta ndó'ó, xi̱na̱'á tá xi̱ndiko̱n ndó yichi̱ ñoyívi yó'o, ñii ki̱'va saá xi̱kuu ndó ni̱vi na toon ní ni̱xi̱yo ini, ta ke̱'é ndó ña o̱n vá'a yó'o.
51003008	Ta vitin ndixa xíni̱ ñó'ó sandakoo ndó ké'é ndó ndi'i saá no̱o̱ ña o̱n vá'a. Xíni̱ ñó'ó kindaa ndó ña sáa̱ ini ndó, ta o̱n kuu ndó ni̱vi na kue̱'e̱ ní. Ta sandakoo ndó ña táxi nákaa̱ ña o̱n vá'a ini ndó xíni ndó inka̱ ni̱vi, ta sandakoo ndó ña ká'a̱n ndó to̱'on ndiva̱'a xa̱'a̱ ni̱vi, ta sandakoo ndó ña ká'a̱n ndó to̱'on kini xí'in ni̱vi.
51003009	Ni nda̱ lo'o o̱n ka̱'a̱n ndó to̱'on vatá xí'in tá'an ndó. Saá chi xa sa̱ndakoo ndó yichi̱ yatá, no̱o̱ ke̱'é ndó ña o̱n vá'a yó'o, ta vitin ndíko̱n ndó yichi̱ va̱'a ña xa̱á.
51003010	Ta saá nda̱tán yóo ni̱vi na xa sa̱ndakoo tiko̱to̱ yatá ña o̱n vása va̱'a ka̱, ta na̱kundixin na tiko̱to̱ va̱'a ña xa̱á, saá yóo ndó táku̱ ndó vitin, chi Ndios nda̱sa xa̱á ra ini ndó, ta ndu̱u ndó ni̱vi xa̱á vitin. Ta saá to̱nda̱a ndó kuu ndó nda̱tán yóo Ndios, ta̱a ta̱ ki̱sa va̱'a ndó'ó, ta ñii ñii ki̱vi̱ sákuá'á ka̱ ndó ña to̱nda̱a ndó koni̱ ndino'o ndó ra.
51003011	Ta vitin o̱n vása xíni̱ ñó'ó ka̱ tá najudío kúu yó, án o̱n si̱ví najudío kúu yó, án ni̱vi na kísa ndivi costumbre circuncisión kúu yó, án ni̱vi na o̱n vása kísa ndivi costumbre yó'o kúu yó, án ni̱vi na ke̱e ñoo xíyo kúu yó, án ni̱vi na xíni̱ va̱'a ñandíchí nagriego kúu yó, án ni̱vi na o̱n vása ká'vi ní kúu yó, án ni̱vi naesclavo kúu yó, án ni̱vi na kómí nda̱yí naka̱xin chiño mi̱i kúu yó, ta ndi'i ñayó'o ña káchí ndasaá yóo yó o̱n vása xíni̱ ñó'ó ña no̱o̱ Ndios, chi ndi'i yó ñii kúu yó no̱o̱ Ndios xa̱'a̱ ña kándixa yó Jesucristo. Ta Jesucristo kúu ñii la̱á ta̱a ta̱ xíni̱ ñó'ó ní no̱o̱ yó, ta táku̱ ra ini ñii ñii yó vitin.
51003012	Ndios na̱ka̱xin ra ndó'ó ña kuu ndó ni̱vi nayi̱i̱ na kundiko̱n ra, ta kí'vi ní ini ra xíni ra ndó'ó. Ta xa̱'a̱ ñayó'o xíni̱ ñó'ó kutaku̱ ndó nda̱tán kóni ra. Kundá'ví ini ndó koni ndó ni̱vi, ta ke'é ndó ñava̱'a xí'in ndi'i ni̱vi. Ta o̱n kasa ká'no xí'in mi̱i ndó, ta kuu ndó ni̱vi na ni̱no̱ ini, ni̱vi na to̱'ó ké'é xí'in inka̱ ni̱vi, ta xí'in ña ká'no ini ndó kutaku̱ ndó xí'in tá'an ndó.
51003013	Ta kundeé ini ndó xí'in ni̱vi, ta kasa ká'no ini ndó xa̱'a̱ ña o̱n vá'a ké'é na xí'in ndó. Ñii ki̱'va nda̱tán Ndios kísa ká'no ini ra xa̱'a̱ kua̱chi ndó, saá kasa ká'no ini ndó xa̱'a̱ ña o̱n vá'a ké'é ni̱vi xí'in ndó.
51003014	Ña xíni̱ ñó'ó ní ka̱ no̱o̱ ndi'i inka̱ ñava̱'a kísa ndivi ndó kúu ña kuki'vi ini ndó koni tá'an ndó, chi ña ké'é ndó saá kúu ña táxi ñii yóo ndó táku̱ ndó xí'in tá'an ndó.
51003015	Jesucristo sa̱ní'i ra ndee̱ ra ña táku̱ ini ndó xa̱'a̱ ña va̱'a koo ini ndó, ta va̱'a kutaku̱ ndó xí'in natá'an ndó. Na̱ka̱xin ra ndó'ó kúu ndó ñii ñii xiiña yi̱kí ko̱ñu ra, ña ñii náta'an ndó, ta ñii káchí kísa chiño ndó xí'in ra. Ta ndi'i saá ki̱vi̱ xíni̱ ñó'ó taxi ndó ña táxa'vi ña'á nda'a̱ Ndios.
51003016	Ta taxi xí'in mi̱i ndó ndí to̱'on va̱'a ña ndáto̱'on xa̱'a̱ Jesucristo ná sakutú ña ini ndó ndi'i saá ki̱vi̱. Ta xí'in ndi'i ñandíchí Ndios, saná'a tá'an ndó ta ndato̱'on ndó xí'in tá'an ndó. Ta kata ndó yaa yi̱i̱ ña kasa ká'no ndó Ndios, kata ndó yaa ña ká'a̱n to̱'on Ndios xí'in ni̱vi, ta kata ndó yaa ña ká'a̱n xa̱'a̱ yichi̱ ra. Ndino'o ní ini ndó kata ndó, ta ndi'i saá ki̱vi̱ xí'in ña kusii̱ ní ini ndó ka̱'a̱n ndó, kachí ndó: “Táxa'vi ún, Tata Ndios.”
51003017	Ta ndi'i to̱'on ña ká'a̱n ndó ta ndi'i chiño ña kísa ndivi ndó, ke'é ndó ndi'i ñayó'o xí'in nda̱yí ki̱vi̱ Jesucristo, Ta̱a ta̱Ká'no no̱o̱ yó. Ta ka̱'a̱n ndó taxi ndó ña táxa'vi ña'á nda'a̱ Yivá yó Ndios xa̱'a̱ ndi'i ña kísa ndivi Jesucristo xa̱'a̱ ndó.
51003018	Náki̱'va̱ yó, ñii ñii ndó'ó ná yóo yii̱, xíni̱ ñó'ó kasa ni̱no̱ xí'in mi̱i ndó ña kasa chiño ndó no̱o̱ yii̱ ndó, chi ñayó'o kúu chiño no̱o̱ ndó xa̱'a̱ ña kúu ndó náña'a̱ ná kándixa Jesucristo, Ta̱a ta̱Ká'no no̱o̱ yó.
51003019	Nañani yó, ñii ñii ndó'ó na yóo ñásí'í, xíni̱ ñó'ó kuki'vi ini ndó koni ndó ñásí'í ndó, ta o̱n ka̱'a̱n ndó to̱'on yo̱'vi̱ ña satakué'e̱ ini ná.
51003020	Ndó'ó na kúu nakuáchí, xíni̱ ñó'ó kasa ndivi ndó ndi'i ña xá'nda chiño yivá si'í ndó no̱o̱ ndó, chi ña ké'é ndó saá sakusii̱ ndó ini Ndios.
51003021	Nañani yó na kúu yivá naválí, o̱n ka̱'a̱n ndó to̱'on o̱n vá'a ña sasaa̱ ndó ini sa̱'ya ndó. Chi xí'in ña ke'é ndó saá kuchiño sakuchuchú ndó ini na, ta sanakava ndó ini na.
51003022	Nañani yó xí'in náki̱'va̱ yó na kúu esclavo, ndó'ó kísa chiño ndó no̱o̱ napatrón ndó na kúu naná'no no̱o̱ ndó ñoyívi yó'o, ta xíni̱ ñó'ó kasa ndivi ndó ña xá'nda chiño napatrón ndó no̱o̱ ndó. Ta o̱n vá'a kuiti chikaa̱ ní ndó ndee̱ kasa chiño ndó tá mií ñíndichi ta̱patrón ndó xíto ra ndasaá kísa chiño ndó, ta xí'in ña ndino'o ini ndó va̱'a kasa ndivi ndó chiño tá'an ñíndichi ta̱patrón ndó xíto ra, án tá'an o̱n ko̱ó ra, chi ña kísa ndivi ndó saá kúu ña sáná'a ndí ndixa kísa to̱'ó ndó Ndios.
51003023	Ndi'i chiño ña kísa ndivi ndó, xí'in ñasi̱i̱ ini ndó chikaa̱ ndó ndee̱ ña va̱'a kasa ndivi ndó ña. Va̱'a naká'án ndó ndí Jesucristo kúu ta̱patrón ndino'o ndó, ta xíni̱ ñó'ó kasa ndivi ndó ndi'i chiño xa̱'a̱ ña sakusii̱ ndó ini ra, ta o̱n si̱ví xa̱'a̱ ña sakusii̱ ndó ini ni̱vi kuiti kúu ña kasa ndivi ndó chiño.
51003024	Saá chi kúnda̱a̱ ini ndó ndí ñii ki̱vi̱ ndixa naki'in ndó ndi'i ñava̱'a ña ki̱ndo̱o Ndios taxi ra nda'a̱ ndi'i ni̱vi na kándixa Jesucristo. Ta kúnda̱a̱ ini ndó ndí ñii la̱á ta̱Ká'no no̱o̱ ndó kúu Jesucristo, ta ñii la̱á ta̱yó'o kúu ta̱a ta̱ kísa chiño ndó no̱o̱.
51003025	Ta saá ni, ndi'i ni̱vi na ké'é ña o̱n vá'a, Ndios cha'vi ra ni̱vi yó'o. Ta nda̱tán yóo ña o̱n vá'a ke̱'é na, saá saxo̱'vi̱ ra na, chi Ndios o̱n vása náka̱xin ra ni̱vi, ta ñii ki̱'va xí'in ñanda̱a̱ kasa nani ra xa̱'a̱ ñii ñii ni̱vi.
51004001	Nañani yó, ndó'ó na kúu napatrón, xíni̱ ñó'ó ke'é ndó ñava̱'a ñanda̱a̱ xí'in ni̱vi na kísa chiño no̱o̱ ndó. Naká'án ndó ndí yóo ñii ta̱a ta̱ xá'nda chiño no̱o̱ ndó, ta̱ kúu Jesucristo, ta̱a ta̱ táku̱ ñoyívi ni̱no.
51004002	Nañani yó xí'in náki̱'va̱ yó, ñii ñii ki̱vi̱ kundito káxín ndó ta o̱n sandakoo ndó ká'a̱n ndó xí'in Ndios ndi'i saá ki̱vi̱, ta taxi ndó ña táxa'vi ña'á nda'a̱ ra.
51004003	Ta ka̱'a̱n ndó ndukú ndó ñava̱'a no̱o̱ ra xa̱'a̱ mi̱i ndi̱, ña taxi ra ña ná no̱na̱ yichi̱ ña ka̱'a̱n ndoso ndi̱ to̱'on va̱'a xa̱'a̱ Jesucristo no̱o̱ ni̱vi. Saá chi xi̱na̱'á ñava̱'a chi̱tóni̱ Ndios ña xa ki̱sa ndivi Jesucristo xi̱kuu ña xi̱nakaa̱ se'é no̱o̱ ni̱vi, ta vitin Ndios xa sa̱nati̱vi ra ña no̱o̱ yó, ta yi̱'i̱, ká'a̱n ndoso i̱ to̱'on va̱'a yó'o xa̱'a̱ Jesucristo no̱o̱ ni̱vi. Ta xa̱'a̱ ñayó'o, vitin nákaa̱ i̱ ini ve'e ka̱a.
51004004	Ndukú ndó no̱o̱ Ndios ña chindeé ra yi̱'i̱ ña kuchiño i̱ saná'a káxín i̱ to̱'on va̱'a xa̱'a̱ Jesucristo no̱o̱ ni̱vi, chi chiño no̱o̱ i̱ kúu ña ke'é i̱ saá.
51004005	Xí'in ñandíchí Ndios ña yóo si̱ni̱ ndó, vivíi kutaku̱ ndó xí'in ni̱vi na o̱n vása kándixa Jesucristo. Ta tá naní'i ndó yichi̱ ña ndato̱'on ndó xí'in na, ta va̱'a koni̱ ñó'ó ndó yichi̱ yó'o, nda̱tán kóni Ndios.
51004006	Ki̱vi̱ ká'a̱n ndó xí'in inka̱ ni̱vi, ta saá xí'in ñava̱'a ini ndó ta xí'in ñato̱'ó ní ndato̱'on ndó xí'in na. Koni̱ ñó'ó ndó nina to̱'on va̱'a ña ka̱'a̱n ndó xí'in na. Ta nda̱tán yóo ñi̱i̱ yo̱'va̱ ña táxi kuya̱si̱n ña xíxi yó, saá koo to̱'on ña kee yu'u̱ ndó, chi to̱'on yó'o xíni̱ ñó'ó kuu ña to̱'on ña kutoo ni̱vi koni̱ so̱'o na. Ta xíni̱ ñó'ó sakuá'á ndó ndasaá va̱'a koo ti'va ndó ña vivíi ndakuii̱n ndó yu'u̱ ni̱vi na nda̱ka̱ to̱'on ndó'ó.
51004007	Ki̱vi̱ xaa̱ ñani yó ta̱Tíquico no̱o̱ ndó, ta ndato̱'on ra xí'in ndó xa̱'a̱ i̱, ta ndato̱'on ra xí'in ndó ndasaá táku̱ i̱ yó'o. Ñani yó ta̱Tíquico yó'o kúu ta̱a ta̱ kí'vi ní ini i̱ xíni i̱, ta ndi'i saá ki̱vi̱ chíkaa̱ ra ndee̱ ña chindeé ra yi̱'i̱, ta ta̱yó'o xí'in yi̱'i̱ ñii káchí kísa chiño ndi̱ no̱o̱ Jesucristo.
51004008	Ta xa̱'a̱ ñayó'o, tí'ví i̱ ñani yó ta̱Tíquico xaa̱ ra no̱o̱ ndó xa̱'a̱ ña ndato̱'on ra xí'in ndó ndasaá táku̱ ndi̱. Ta saá xa̱'a̱ ña koni̱ so̱'o ndó to̱'on yó'o, chikaa̱ ña ndee̱ ini ndó.
51004009	Ta tí'ví i̱ ñani yó ta̱Onésimo naxaa̱ ra xí'in ta̱Tíquico. Ta̱a ta̱ kí'vi ní ini i̱ xíni i̱ kúu ta̱Onésimo, ta vitin ndikó ra naxaa̱ ra no̱o̱ ndó, chi ta̱ñoo mi̱i ndó kúu ra. Ta ta̱yó'o o̱n vása sándakoo ra ña vivíi ndíko̱n ra yichi̱ Jesucristo. Ki̱vi̱ xaa̱ nañani yó yó'o no̱o̱ ndó, ta ndato̱'on na xí'in ndó ndi'i ña ndó'o ndi̱ ñoo no̱o̱ táku̱ ndi̱ vitin.
51004010	Ta ñani yó ta̱Aristarco, ta̱ kúu ta̱a ta̱ nákaa̱ ini ve'e ka̱a xí'in i̱ yó'o, tí'ví ra to̱'on ña chindeé ra ndó'ó. Ta ñani yó ta̱Marcos, ta̱a ta̱ kúu ta̱xa̱xi̱n ñani yó ta̱Bernabé, tí'ví ra to̱'on ña chindeé ra ndó'ó. Tá xaa̱ ñani yó ta̱Marcos yó'o no̱o̱ ndó ña koto ra ndó'ó, ta ndúkú i̱ no̱o̱ ndó ña va̱'a naki'in ndó ra, nda̱tán yóo ña xa nda̱to̱'on i̱ xí'in ndó xa̱'a̱ ra.
51004011	Ta ñani yó ta̱Jesús, ta̱a ta̱ tuku na̱ní Justo, tí'ví ra to̱'on ña chindeé ra ndó'ó. Vará yóo kua̱'a̱ ní najudío na kándixa Jesucristo, ta vitin ñoo yó'o ndasaá kuiti nayó'o kúu na kísa chiño xí'in i̱ xa̱'a̱ ña koo kua̱'a̱ ka̱ ni̱vi na ki̱'vi yichi̱ no̱o̱ xá'nda chiño Ndios. Ta ndi'i nañani yó yó'o na yóo xí'in i̱, chíkaa̱ na ndee̱ ini i̱.
51004012	Ta ñani yó ta̱Epafras, ta̱ kúu ta̱ñoo mi̱i ndó tí'ví ra to̱'on ña chindeé ra ndó'ó. Ñii ta̱a ta̱ kísa chiño no̱o̱ Jesucristo kúu ta̱yó'o, ta o̱n vása sándakoo ra ká'a̱n ra xí'in Ndios, ta ndino'o ní ini ra xáku ndá'ví ra xa̱'a̱ ndó no̱o̱ Ndios. Ta ña xáku ndá'ví ra no̱o̱ Ndios kúu ña taxi ra ndee̱ nda'a̱ ndó xa̱'a̱ ña o̱n sandakoo ndó yichi̱ Jesucristo, ta nda̱ víka̱, kútu̱ ka̱ kundiko̱n ndó yichi̱ ra. Ta ñii ki̱'va saá ndúkú ra ña chindeé Ndios ndó'ó xa̱'a̱ ña taxi xí'in mi̱i ndó ña kasa ndivi ndó ndi'i ña kóni Ndios.
51004013	Yi̱'i̱, ta̱Pablo, ndákuii̱n i̱ xa̱'a̱ ñani yó ta̱Epafras yó'o, chi xíni i̱ ña ndeé ní kísa chiño ra xa̱'a̱ ndó'ó, nañoo Colosas xí'in nañoo Laodicea xí'in nañoo Hierápolis.
51004014	Ta ñani yó ta̱Lucas, ta̱ kúu médico, ta̱a ta̱ kí'vi ní ini i̱ xíni i̱, tí'ví ra to̱'on ña chindeé ra ndó'ó. Ta saá tuku ñani yó ta̱Demas tí'ví ra to̱'on ña chindeé ra ndó'ó.
51004015	Ta xáku ndá'ví i̱ no̱o̱ ndó ña ka̱'a̱n ndó xí'in nañani yó ta xí'in náki̱'va̱ yó na táku̱ ñoo Laodicea, ndí tí'ví i̱ to̱'on ña chindeé i̱ ndi'i nayó'o. Ta ñii ki̱'va saá tí'ví i̱ to̱'on ña chindeé i̱ ñáki̱'va̱ yó ñáNinfas xí'in ni̱vi na kándixa Jesucristo na nákutá'an ve'e ñáyó'o xa̱'a̱ ña kísa ká'no na Ndios.
51004016	Ta ndó'ó, ni̱vi na kándixa Jesucristo na táku̱ ñoo Colosas, tá ndi̱'i ka'vi ndó tutu yó'o, ta saá va̱'a ti'ví ndó ña xaa̱ ña nda'a̱ nañani yó xí'in náki̱'va̱ yó na táku̱ ñoo Laodicea, xa̱'a̱ ña kuchiño ka'vi na ña. Ta ni̱taa i̱ inka̱ tutu ta xa ti̱'ví i̱ ña xaa̱ ña nda'a̱ nañani yó xí'in náki̱'va̱ yó na táku̱ ñoo Laodicea. Tá ndi̱'i ka'vi nayó'o tutu yó'o, ta saá ndó'ó nañoo Colosas, va̱'a naki'in ndó ña ta ka'vi ndó ña.
51004017	Ta va̱'a ndato̱'on ndó xí'in ñani yó ta̱Arquipo, ka̱'a̱n ndó xí'in ra ndí xíni̱ ñó'ó kasa ndivi ra chiño ña sa̱kuiso chiño Jesucristo ra.
51004018	Ta vitin yi̱'i̱, ta̱Pablo, tí'ví i̱ to̱'on ña chindeé i̱ ndó'ó. Xí'in nda'a̱ mi̱i i̱, táa i̱ to̱'on sondí'í yó'o: Naká'án ndó ndí yi̱'i̱ nákaa̱ i̱ ini ve'e ka̱a. Ta ná ke'é Ndios ñava̱'a ní xí'in ndi'i ndó. Saá ná koo ña.
52001001	Xí'in to̱'on yó'o yi̱'i̱, ta̱Pablo, xí'in ta̱Silvano, ta xí'in ta̱Timoteo, chíndeé ndi̱ ndó'ó na táku̱ ñoo Tesalónica, ndó'ó na nákutá'an xa̱'a̱ ña kísa ká'no ndó Yivá yó Ndios xí'in Jesucristo, Ta̱a ta̱Ká'no no̱o̱ yó. ¡Ná ke'é Ndios Yivá yó xí'in Jesucristo ta̱Ká'no no̱o̱ yó ñava̱'a xí'in ndó, ta ná taxi ra koo ñava̱'a ini ndó!
52001002	Ndi'i saá ki̱vi̱ ká'a̱n ndi̱ táxi ndi̱ ña táxa'vi ña'á Ndios xa̱'a̱ ndi'i ndó'ó. Ndi'i saá yichi̱ ká'a̱n ndi̱ xí'in Ndios, ta náká'án ndi̱ xa̱'a̱ ndó, ta ndúkú ndi̱ no̱o̱ ra ñava̱'a xa̱'a̱ ndó'ó.
52001003	O̱n vása sándakoo ndi̱ táxi ndi̱ ña táxa'vi ña'á Yivá yó Ndios xa̱'a̱ ña kua̱'a̱ ní chiño va̱'a ki̱sa ndivi ndó. Saá ké'é ndó chi kándixa ndó Jesucristo, ta kí'vi ní ini ndó xíni ndó ra. Ta táxi ndi̱ ña táxa'vi ña'á Ndios chi ndixa ñii ñii ki̱vi̱ va̱'a ndíko̱n ndó yichi̱ ra, saá chi ndáa ini ndó ta ndáti ndó ndixa Jesucristo kasa ndivi ra ndi'i to̱'on ña ni̱ka̱'a̱n ra.
52001004	Nañani yó xí'in náki̱'va̱ yó, ni̱vi na kí'vi ní ini Ndios xíni ra kúu ndó'ó, ta xíni̱ ndi̱ Ndios ni̱ka̱xin ra ndó'ó ña kuu ndó ni̱vi na kundiko̱n ña'á.
52001005	Chi ki̱vi̱ nda̱to̱'on ndi̱ xí'in ndó to̱'on ñava̱'a xa̱'a̱ Jesucristo, ta o̱n si̱ví ndasaá kuiti to̱'on mi̱i ndi̱ xi̱kuu ña, ta xí'in ndee̱ Níma̱ Ndios ni̱ka̱'a̱n ndi̱ xí'in ndó ta xí'in ndee̱ Níma̱ Ndios ke̱'é ndi̱ kua̱'a̱ ní ñava̱'a xa̱'a̱ ndó. Ta ndino'o ini ndi̱ kándixa ndi̱ ñanda̱a̱ kúu to̱'on ni̱ka̱'a̱n ndi̱ xí'in ndó. Xa kúnda̱a̱ ini ndó ndasaá va̱'a xi̱taku̱ ndi̱ xí'in ndó, ta chi̱kaa̱ ndi̱ ndee̱ ña chíndeé ndi̱ ndó'ó, chi kí'vi ní ini ndi̱ xíni ndi̱ ndó'ó.
52001006	Ta saá ndó'ó ki̱xá'á ndó kutaku̱ ndó ñii ki̱'va saá nda̱tán táku̱ ndi̱'i̱, ta nda̱tán xi̱taku̱ Jesucristo ki̱vi̱ ni̱xi̱yo ra ñoyívi yó'o. Vará xó'vi̱ ní ndó xa̱'a̱ ña ndíko̱n ndó yichi̱ Jesucristo, ta Níma̱ Ndios sákusii̱ ña ini ndó'ó, ta xí'in ñasi̱i̱ ini ndó na̱ki'in va̱'a ndó to̱'on Ndios ña ni̱ka̱'a̱n ndi̱ xí'in ndó.
52001007	Ta xa̱'a̱ ña va̱'a táku̱ ndó, sáná'a ndó no̱o̱ inka̱ ni̱vi na kándixa Jesucristo na táku̱ ñoo estado Macedonia xí'in inka̱ kua̱'a̱ ñoo estado Acaya ña ndasaá kuchiño va̱'a kundiko̱n nayó'o yichi̱ Jesucristo.
52001008	Ta ndó'ó xa nda̱to̱'on ndó to̱'on Ndios xí'in inka̱ ni̱vi, ta sa̱kui̱ta̱ ní'nó ka̱ ndó to̱'on yó'o ndi'i saá xiiña estado Macedonia xí'in ndi'i saá xiiña estado Acaya. Ta saá ni̱vi na táku̱ ndi'i saá xiiña xi̱ni̱ so̱'o na xa̱'a̱ ña va̱'a kándixa ndó Ndios, ña̱kán o̱n vása xíni̱ ñó'ó ka̱'a̱n ka̱ ndi̱ xa̱'a̱ ñava̱'a ké'é ndó.
52001009	Nda̱ víka̱, ni̱vi na xíni ndasaá táku̱ ndó, ndákuii̱n na xa̱'a̱ ndó'ó, ká'a̱n na ndasaá va̱'a na̱ki'in ndó ndi̱'i̱. Ta ndáto̱'on na xí'in tá'an na ndasaá ndixa na̱sama ini ndó, ta sa̱ndakoo ndó ña ki̱sa ká'no ndó ñaídolo xí'in inka̱ ña̱'a ña xa̱ni si̱ni̱ ndó xi̱kuu ndios mi̱i ndó xi̱na̱'á, ta vitin ki̱xá'á kísa ká'no ndó Ndios ndixa ndino'o, ta̱táku̱, ta ndíko̱n ndó yichi̱ ra.
52001010	Ta ká'a̱n na ndí vitin ndáti ndó Jesucristo, ta kúu Sa̱'ya Ndios, ña kee tuku ra ñoyívi ni̱no, ta kixaa̱ ra ñoyívi yó'o, saá chi Ndios sa̱nataku̱ ra Jesucristo ña saka̱ku ra mi̱i yó, ko̱to̱ xo̱'vi̱ ní yó ki̱vi̱ Ndios kasa nani ra xa̱'a̱ kua̱chi ni̱vi.
52002001	Nañani yó xí'in náki̱'va̱ yó, xíni̱ ndó ndí o̱n si̱ví ña ma̱ni̱ xi̱kuu ña ni̱xaa̱ ndi̱ no̱o̱ ndó ta ni̱ka̱'a̱n ndoso ndi̱ to̱'on xa̱'a̱ Jesucristo xí'in ndó, chi ndó'ó chi̱kaa̱ so̱'o ndó to̱'on yó'o ta kísa ndivi ndó ña.
52002002	Xíni̱ ndó ndí ki̱vi̱ ta̱'án ka̱ xaa̱ ndi̱ ñoo no̱o̱ táku̱ ndó, ni̱xo̱'vi̱ ní ndi̱ ñoo Filipos, chi ke̱'é na xí'in ndi̱ ña o̱n vá'a ña sa̱kuka'an na no̱o̱ ndi̱. Ta saá ni, Ndios chi̱ndeé ra ndi̱'i̱ ña ni̱‑taxi ra kuyi̱'ví ní ndi̱ ki̱vi̱ ni̱xita ndi̱ no̱o̱ ndó'ó, ta ni̱ka̱'a̱n ndoso ndi̱ to̱'on Ndios ña ká'a̱n xa̱'a̱ Jesucristo, vará kua̱'a̱ ní ni̱vi ndu̱kú na ndasaá kasi na no̱o̱ ndi̱ ña o̱n ndato̱'on ka̱ ndi̱ to̱'on yó'o.
52002003	Ta to̱'on Ndios ña ni̱ka̱'a̱n ndoso ndi̱ xí'in ndino'o níma̱ ndi̱, ñanda̱a̱ kúu to̱'on yó'o, o̱n ko̱ó to̱'on vatá ñó'o xí'in ña, ni o̱n vása ní‑ka'a̱n ndi̱ to̱'on livi ña sandá'ví ndi̱ ni̱vi.
52002004	Ta mi̱i Ndios ni̱ka̱'a̱n ra ndí va̱'a ni̱ya'a ndi̱ no̱o̱ ñayo̱'vi̱ ña xi̱to ndoso ndi̱'i̱, ta xa̱'a̱ ñayó'o Ndios sa̱nakuiso chiño ra ndi̱'i̱ ña ká'a̱n ndoso ndi̱ to̱'on va̱'a xa̱'a̱ Jesucristo no̱o̱ ni̱vi. Xí'in to̱'on ña ká'a̱n ndi̱ o̱n vása ndúkú ndi̱ ndasaá kuiti sakusii̱ ndi̱ ini ni̱vi, nda̱tán kóni mi̱i na, ta nda̱ víka̱ ndúkú ndi̱ ndasaá sakusii̱ ndi̱ ini Ndios. Chi Ndios kúu ta̱a ta̱ xíto ndoso níma̱ yó ndasaá yóo ña.
52002005	Xíni̱ mi̱i ndó nda̱ ñii ki̱vi̱ o̱n vása ní‑ka'a̱n ndi̱ to̱'on livi án to̱'on vatá xa̱'a̱ ña sanoo ndi̱ ini ndó, ni o̱n vása ní‑sandá'ví ndi̱ ndó'ó xa̱'a̱ ña taxi ndó si̱'ún nda'a̱ ndi̱. Mi̱i Ndios ndákuii̱n ra xa̱'a̱ to̱'on yó'o ndí ñanda̱a̱ kúu ña.
52002006	Ni no̱o̱ ndó'ó, ni no̱o̱ nda̱ ñii inka̱ ni̱vi, o̱n vása ní‑ndukú ndi̱ ña kasa ká'no na ndi̱'i̱. Vará kómí ndi̱ nda̱yí ña kasa to̱'ó ndó ndi̱'i̱, ta chindeé ndó ndi̱'i̱ xí'in ña xíni̱ ñó'ó ndi̱, chi naapóstol na kómí nda̱yí Jesucristo kúu ndi̱'i̱, ta o̱n vása ní‑ke'é ndi̱ saá.
52002007	Ta livi ní vivíi ke̱'é ndi̱ xí'in ndó, nda̱tán ké'é ñii ña'a̱ xí'in sa̱'ya yúta̱ ñá, saá ni̱xi̱yo ndi̱ xí'in ndó.
52002008	Ndixa ndeé ní kí'vi ini ndi̱ xíni ndi̱ ndó'ó. Ta xí'in ndino'o níma̱ ndi̱ nda̱to̱'on ndi̱ to̱'on Ndios xí'in ndó. Ta̱nda̱ ni̱xi̱yo ti'va ndi̱ taxi xí'in mi̱i ndi̱ ña kivi̱ ndi̱ xa̱'a̱ ndó, saá chi ndó'ó ndu̱u ndó ni̱vi na kí'vi ní ini ndi̱ xíni ndi̱.
52002009	Nañani yó xí'in náki̱'va̱ yó, ndixa náká'án ndó ndasaá xi̱taku̱ ndi̱ ki̱vi̱ xi̱ndo̱o ndi̱ xí'in ndó, chi ndiví ñoó ndeé ní ki̱sa chiño ndi̱ xa̱'a̱ ña kukomí ndi̱ si̱'ún ña sata ndi̱ ndi'i ña xíni̱ ñó'ó mi̱i ndi̱. Saá chi ni̱‑xiin ndi̱ sandi'i ndi̱ ini ndó ña cha'vi ndó ña xíni̱ ñó'ó ndi̱ ki̱vi̱ ni̱ka̱'a̱n ndoso ndi̱ to̱'on Ndios no̱o̱ ndó.
52002010	Ndó'ó xí'in Ndios kúu na ndákuii̱n xa̱'a̱ ndi̱, ndasaá xi̱taku̱ ndi̱ no̱o̱ ndó'ó, ni̱vi na kándixa Jesucristo, chi xí'in ñayi̱i̱, ta xí'in ñanda̱kú xi̱taku̱ ndi̱ xí'in ndó, ta o̱n ko̱ó ni̱vi kuchiño taxi kua̱chi xa̱'a̱ ndi̱.
52002011	Tá yóo ñii ta̱a ta̱ kúu yivá va̱'a xí'in sa̱'ya ra, saá ni̱xi̱yo ndi̱ xí'in ndó, chi nda̱to̱'on ndi̱ xí'in ndó ña chi̱kaa̱ ndi̱ ndee̱ ini ndó ta sa̱ná'a ndi̱ ndó'ó ko̱'o̱n ndó yichi̱ ña nda̱a̱.
52002012	Ta sa̱kuiso ndi̱ ndó'ó ña vivíi kutaku̱ ndó nda̱tán táku̱ ni̱vi na ndíko̱n Ndios, chi Ndios kúu ta̱a ta̱ na̱kana ndó'ó ña ki̱'vi ndó yichi̱ no̱o̱ xá'nda chiño ra, chi kóni ra ña kutaku̱ ndó xí'in ra no̱o̱ yóo ndi'i ñava̱'a ña livi ña yé'e.
52002013	Ndi'i saá ki̱vi̱ táxi ndi̱ ña táxa'vi nda'a̱ Ndios, chi ki̱vi̱ xi̱ni̱ so̱'o ndó to̱'on ña ni̱ka̱'a̱n ndi̱ xí'in ndó, ta va̱'a na̱ki'in ndó ña. Ta o̱n vása ní‑xani si̱ni̱ ndó ndí ndasaá kuiti to̱'on ni̱vi kúu ña, ta chi̱kaa̱ so̱'o ndó ña ká'a̱n to̱'on yó'o, chi kúnda̱a̱ ini ndó ndixa to̱'on Ndios kúu ña ni̱ka̱'a̱n ndi̱ xí'in ndó, ta mi̱i to̱'on yó'o kísa chiño ña ini ndó'ó, ni̱vi na kándixa ña'á.
52002014	Nañani yó xí'in náki̱'va̱ yó, ñii ki̱'va nda̱tán ni̱xo̱'vi̱ inka̱ ni̱vi na ndóo ñoo estado Judea, na kúu na nákutá'an xa̱'a̱ ña kísa ká'no na Jesucristo, saá ni̱xo̱'vi̱ ndó'ó. Chi najudío natá'an mi̱i na kúu na sa̱xo̱'vi̱ ña'á. Ta saá ndó'ó, natá'an mi̱i ndó kúu na sa̱xo̱'vi̱ ndó'ó xa̱'a̱ ña kándixa ndó Jesucristo.
52002015	Ta ni̱vi na xa̱'ni Jesucristo, najudío natá'an mi̱i ra xi̱kuu na, ta naxi̱i̱ síkuá nayó'o xi̱kuu na xa̱'ni naprofeta na ni̱ka̱'a̱n ndoso to̱'on Ndios kui̱ya̱ xi̱na̱'á. Ta saá tuku najudío natá'an i̱ kúu na ke̱'é kua̱chi xí'in ndi̱, ta ta̱xin na ndi̱'i̱ ña ta̱va na ndi̱'i̱ kua̱'a̱ ní ñoo. Nayó'o ké'é na ña o̱n vá'a ña o̱n vása kúsii̱ ini Ndios xíni ra, ta o̱n xi̱in na taxi na ña naki'in inka̱ ni̱vi to̱'on ñava̱'a xa̱'a̱ Jesucristo.
52002016	Ta saá najudío yó'o sási na no̱o̱ ndi̱ ki̱vi̱ ndáto̱'on ndi̱ to̱'on va̱'a xa̱'a̱ Jesucristo xí'in inka̱ ni̱vi na o̱n vása kúu najudío, saá chi o̱n xi̱in na ña saka̱ku Ndios nayó'o. Ta xa̱'a̱ ña ké'é na ña o̱n vá'a yó'o, sákuiso ka̱ na kua̱chi sa̱ta̱ mi̱i na, vará xa yóo kua̱'a̱ ní kua̱chi ndíso na. Ta saá ñii ki̱vi̱ ña va̱xi, Ndios saxo̱'vi̱ ní ra nayó'o xa̱'a̱ ndi'i ña o̱n vá'a ke̱'é na.
52002017	Nañani yó xí'in náki̱'va̱ yó, vará xíni̱ ñó'ó kuxíká ndi̱ no̱o̱ ndó ñii káni̱ lo'o, ta o̱n vása sándakoo ndi̱ ña xáni si̱ni̱ ndi̱ xa̱'a̱ ndó'ó. Ta ndeé ní kóni ndi̱ nakutá'an tuku ndi̱ xí'in ndó ña kunda̱a̱ ini ndi̱ ndasaá yóo ndó.
52002018	Ta yi̱'i̱ ta̱Pablo, kua̱'a̱ ní yichi̱ ndu̱kú i̱ xaa̱ i̱ tuku koto i̱ ndó'ó, ta ni̱‑kuchiño xaa̱ i̱ chi ñaníma̱ ndiva̱'a ká'no Satanás o̱n vása ní‑taxi ña xaa̱ i̱, chi ta̱xi ña kua̱'a̱ ní ña o̱n vá'a sa̱si yichi̱ i̱.
52002019	Kóni ní ndi̱ koto ndi̱ ndó'ó, chi ndó'ó kúu na sákusii̱ ini ndi̱ xa̱'a̱ ña va̱'a ní ndíko̱n ndó yichi̱ Jesucristo. Ta ki̱vi̱ ndikó ra ñoyívi yó'o, ndáti ndi̱ ña o̱n kuka'an no̱o̱ ndi̱ xa̱'a̱ ndó'ó, ta kusii̱ ka̱ ini ndi̱ xa̱'a̱ ndó'ó. Nda̱tán yóo ñava̱'a ña náki'in ni̱vi xa̱'a̱ ña va̱'a ki̱sa ndivi na chiño, saá koo ndó'ó xí'in ndi̱ ki̱vi̱ kuita yó no̱o̱ Jesucristo.
52002020	Ta xa̱'a̱ ña va̱'a kándixa ndó Ndios, kánóo síkón ñato̱'ó ndi̱ no̱o̱ ni̱vi, ta Ndios kasa ká'no ra ndi̱'i̱ xa̱'a̱ ndó'ó. Ndixa kúsii̱ ní ini ndi̱ xíni ndi̱ ndó'ó.
52003001	Ta ñii ki̱vi̱ ña o̱n vása ní‑kundeé ka̱ ini ndi̱ kundati ndi̱, chi kóni ní ndi̱ koni̱ so̱'o ndi̱ án yóo va̱'a ndó, ta saá xa̱ni si̱ni̱ ndi̱ va̱'a ná kindo̱o ka̱ ndi̱ ñoo Atenas,
52003002	ta ti̱'ví ndi̱ ñani yó ta̱Timoteo xaa̱ ra no̱o̱ ndó. Ta ta̱Timoteo yó'o kúu ta̱a ta̱ kísa chiño no̱o̱ Ndios, ta ñii káchí xíka ra xí'in ndi̱ ká'a̱n ndoso ndi̱ to̱'on ñava̱'a xa̱'a̱ Jesucristo. Ta ti̱'ví ndi̱ ta̱Timoteo ña xaa̱ ra no̱o̱ ndó ta chindeé ra ndó'ó ña va̱'a kua'no ka̱ ndó yichi̱ Jesucristo, ta ka̱'a̱n ra to̱'on va̱'a xí'in ndó xa̱'a̱ ña chikaa̱ ra ndee̱ ini ndó ña va̱'a ka̱ kundiko̱n ndó yichi̱ Jesucristo.
52003003	Ta saá o̱n ndí'i ní ini ndó xa̱'a̱ ñayo̱'vi̱ xó'vi̱ ndó vitin. Chi ndó'ó xíni̱ va̱'a ndó ndí ndi'i mi̱i yó na kúu ni̱vi na kándixa Jesucristo xíni̱ ñó'ó xo̱'vi̱ yó ñayo̱'vi̱.
52003004	Saá chi ki̱vi̱ xi̱ndo̱o ndi̱ xí'in ndó, ta nda̱to̱'on ndi̱ xí'in ndó ndí va̱xi ki̱vi̱ ña xo̱'vi̱ yó xa̱'a̱ ña kándixa yó Jesucristo. Ta vitin xíni̱ ndó ndí ndixa ki̱xá'á xó'vi̱ yó nda̱tán yóo ña ni̱ka̱'a̱n ndi̱ xí'in ndó.
52003005	Ta saá ki̱xaa̱ ki̱vi̱ ña o̱n vása ní‑kuchiño kundati ka̱ i̱, chi ndeé ní kóni i̱ koni̱ so̱'o i̱ án va̱'a ndíko̱n ka̱ ndó yichi̱ Jesucristo, vará xó'vi̱ ní ndó. Ña̱kán ti̱'ví i̱ ta̱Timoteo xaa̱ ra koto ra ndó'ó, saá chi ndí'i ní ini i̱ xa̱'a̱ ndó, ko̱to̱ ñaníma̱ ndiva̱'a ká'no chu'u ña ndó'ó, ta nakava ndó ke'é ndó ña o̱n vá'a. Ta saá nda̱ ma̱ni̱ kuu chiño ña ki̱sa ndivi ndi̱ xí'in ndó, níkúu.
52003006	Ta ta̱Timoteo ni̱xaa̱ ra no̱o̱ táku̱ ndó, ta vitin ndi̱kó ra ki̱xaa̱ ra yó'o, ta nda̱to̱'on ra xí'in ndi̱ to̱'on va̱'a xa̱'a̱ ndó. Nda̱to̱'on ra ndí ndixa kándixa va̱'a ndó Jesucristo, ta kí'vi ní ini ndó xíni tá'an ndó, ta ndi'i saá ki̱vi̱ náká'án ndó xa̱'a̱ ndi̱'i̱, ta kóni ndó koto ndó ndi̱'i̱ ñii ki̱'va nda̱tán kóni ndi̱ koto ndi̱ ndó'ó.
52003007	Ña̱kán kía̱, nañani yó xí'in náki̱'va̱ yó, vará xó'vi̱ ní ndi̱ ta ná'no ní tondíni kómí ndi̱, ta vitin ndu̱va̱'a ini ndi̱ ta kúsii̱ ní ini ndi̱, chi xi̱ni̱ so̱'o ndi̱ ña ndixa ndó'ó kándixa ndino'o ini ndó Jesucristo, ta vivíi ndíko̱n ndó yichi̱ ra.
52003008	Nda̱tán yóo ña ta̱xi ndee̱ ña kutaku̱ ka̱ ndi̱, saá yóo ña kúnda̱a̱ ini ndi̱ ndí ndixa va̱'a ní ndíko̱n ndó yichi̱ Jesucristo.
52003009	Ta o̱n vása ní'i ka̱ ndi̱ to̱'on ña kuchiño taxi ndi̱ ña táxa'vi ña'á nda'a̱ Ndios xa̱'a̱ ndó'ó, chi ni̱ya'a ní ká'no ña kúsii̱ ní ini ndi̱ xa̱'a̱ ña va̱'a táku̱ ndó.
52003010	Ndiví ñoó ndino'o ní ini ndi̱ xáku ndá'ví ndi̱ no̱o̱ Ndios, ká'a̱n ndi̱ xí'in ra ña taxi ra kee ndi̱ ko̱'o̱n ndi̱ koto ndi̱ ndó'ó. Chi kóni ndi̱ chindeé ndi̱ ndó'ó ña kandixa ndino'o ka̱ ndó ta kua'no ka̱ ndó yichi̱ Jesucristo.
52003011	Ndúkú ndi̱ no̱o̱ Yivá yó Ndios xí'in Jesucristo, Ta̱a ta̱Ká'no no̱o̱ yó, ña taxi ra ña kuchiño ko̱'o̱n ndi̱ koto ndi̱ ndó'ó.
52003012	Ta Jesucristo ná chindeé ra ndó'ó ña ñii ñii ki̱vi̱ kuki'vi ka̱ ini ndó koni tá'an xí'in mi̱i ndó, ta ñii saá kuki'vi ini ndó koni ndó ndi'i inka̱ ni̱vi. Ñii ki̱'va nda̱tán yóo ña kí'vi ní ini ndi̱ xíni ndi̱ ndó'ó saá kóni ndi̱ ña kuki'vi ini ndó koni ndó inka̱ ni̱vi.
52003013	Ta saá Jesucristo ná chikaa̱ ra ndee̱ ini ndó'ó ña va̱'a ní ka̱ ko̱'o̱n ndó yichi̱ Ndios, ta xí'in ña ndino'o ní ini ndó nduu ndó ni̱vi na va̱'a, na ndii no̱o̱ Ndios. Ña̱kán o̱n kóo kua̱chi kuiso ndó no̱o̱ Ndios, ki̱vi̱ ndikó Jesucristo ñoyívi yó'o, xí'in ndi'i nayi̱i̱ na táku̱ xí'in ra.
52004001	Nañani yó xí'in náki̱'va̱ yó, xí'in nda̱yí Jesucristo, Ta̱a ta̱Ká'no no̱o̱ yó, ndáto̱'on ndi̱ xí'in ndó ta xáku ndá'ví ndi̱ no̱o̱ ndó ña ñii káchí nda̱tán yóo ña xa sa̱ná'a ndi̱ ndó'ó, saá xíni̱ ñó'ó kutaku̱ ndó, ta va̱'a sakusii̱ ndó ini Ndios. Xa va̱'a ní ndíko̱n ndó yichi̱ ra vitin, ta ndúkú ndi̱ no̱o̱ ndó ña va̱'a ka̱ kundiko̱n ndó yichi̱ ra ñii ñii ki̱vi̱ va̱xi.
52004002	Xa xíni̱ va̱'a ndó xa̱'a̱ ña sa̱ná'a ndi̱ ndó'ó xí'in nda̱yí Jesucristo.
52004003	Ña kóni Ndios kúu ña nduu ndó ni̱vi na va̱'a, na ndii no̱o̱ ra. Ña̱kán Ndios o̱n xi̱in ra ña nda̱ ñii ndó'ó ki̱'vi ndó kua̱chi ñoyívi xí'in inka̱ ña'a̱ án inka̱ ta̱a.
52004004	Ta Ndios kóni ra ñayó'o: Ñii ñii ta̱a xíni̱ ñó'ó kunda̱a̱ ini ra ndasaá to̱'ó ní ta vivíi kutaku̱ ra xí'in ñásí'í ra.
52004005	Ta nda̱ lo'o o̱n vá'a ña kutoo ní ndó koni ndó inka̱ ña'a̱ án inka̱ ta̱a, ta xíni̱ ñó'ó nasita xí'in mi̱i ndó ña o̱n ke'é ndó ña o̱n vá'a ña kútoo ní yi̱kí ko̱ñu mi̱i ndó, nda̱tán ké'é ni̱vi na o̱n vása ndíko̱n yichi̱ Ndios.
52004006	Ta o̱n taxi xí'in mi̱i ndó ke'é ndó ña o̱n vá'a saá xí'in nañani yó án náki̱'va̱ yó na kándixa Jesucristo. Tá ki̱'vi ndó kua̱chi xí'in ñásí'í ñani ndó án xí'in yii̱ ki̱'vi̱ ndó, ta ñayó'o kúu kua̱chi ña sándá'ví ndó ni̱vi na ndíko̱n Jesucristo xí'in yó, ta Ndios saxo̱'vi̱ ra ndó'ó xa̱'a̱ ña o̱n vá'a yó'o, nda̱tán yóo ña ni̱ka̱'a̱n ndi̱ xí'in ndó.
52004007	Chi o̱n si̱ví xa̱'a̱ ña kutaku̱ kini yó kúu ña ka̱na Ndios mi̱i yó, ta ka̱na ra mi̱i yó ña kutaku̱ yi̱i̱ yó no̱o̱ ra.
52004008	Ta ni̱vi na o̱n xi̱in kandixa to̱'on yó'o, ta nayó'o xáa noo na ndi̱'i̱, ta ñii ki̱'va saá xáa noo na mi̱i Ndios, ta̱a ta̱ ta̱xi Níma̱ mi̱i ra kutaku̱ ña ini ñii ñii yó.
52004009	Ta o̱n vása xíni̱ ñó'ó ka̱ ka̱'a̱n ndi̱ xí'in ndó xa̱'a̱ ña kuki'vi ini ndó koni tá'an ndó, chi xa sa̱kuá'á ndó no̱o̱ mi̱i Ndios ndasaá ndixa kuki'vi ini ndó koni tá'an ndó.
52004010	Ñandixa kúu ña kí'vi ini ndó xíni ndó ndi'i nañani yó xí'in náki̱'va̱ yó na táku̱ ndi'i ñoo estado Macedonia. Ta saá ni, xáku ndá'ví ndi̱ no̱o̱ ndó'ó ña kuki'vi ka̱ ini ndó koni tá'an ndó,
52004011	ta chikaa̱ ndó ndee̱ ña vivíi kutaku̱ ndó xí'in inka̱ ni̱vi, ta ndasaá kuiti xa̱'a̱ chiño mi̱i ndó kundi'i ini ndó. Kasa chiño ndó xa̱'a̱ ña xíni̱ ñó'ó ndó, nda̱tán yóo ña xa̱'nda chiño ndi̱ no̱o̱ ndó.
52004012	Tá kísa ndivi ndó ñayó'o, ta va̱'a kanóo to̱'on xa̱'a̱ ndó no̱o̱ inka̱ ni̱vi, ta o̱n kuma̱ni̱ ka̱ nda̱ ñii ña xíni̱ ñó'ó ndó nda'a̱ ndó.
52004013	Nañani yó xí'in náki̱'va̱ yó, kóni ndi̱ ña kunda̱a̱ va̱'a ini ndó ndí ni̱vi na kándixa Jesucristo ta ni̱xi'i̱ na, nayó'o ndixa nataku̱ na ki̱vi̱ va̱xi. Ta xa̱'a̱ ña kúnda̱a̱ ini ndó ñayó'o, ta o̱n kuchuchú ní ini ndó, nda̱tán kúchuchú ní ini ni̱vi na o̱n vása ndáa ini ndí ki̱vi̱ va̱xi ndixa nataku̱ na ta kutaku̱ na xí'in Ndios ndi'i saá ki̱vi̱.
52004014	Ta mi̱i yó, kándixa yó ndí Jesucristo ni̱xi'i̱ ra ta na̱taku̱ ra, ta ñii káchí saá Ndios sanataku̱ ra ndi'i ni̱vi na ni̱xi'i̱, na kúu na kándixa Jesucristo.
52004015	To̱'on ña ká'a̱n ndi̱ xí'in ndó vitin ñii kúu ña xí'in to̱'on ña xa sa̱ná'a Jesucristo, Ta̱a ta̱Ká'no no̱o̱ yó. To̱'on yó'o káchí ña ndí ki̱vi̱ ndikó Jesucristo ñoyívi yó'o, ta ni̱vi na kándixa ña'á, na kúu na táku̱ ki̱vi̱ ndikó ra, o̱n ndaa si'na nayó'o no̱o̱ ni̱vi na xa ni̱xi'i̱, ta ndi'i ni̱vi na kándixa Jesucristo, án na táku̱ kuu na, án na xa ni̱xi'i̱ kuu na, ta xí'in ndee̱ Ndios ndi'i nayó'o ndaa na ta nakutá'an na xí'in ra.
52004016	Saá chi xí'in to̱'on ña ka'nda chiño ra, ta xí'in to̱'on ña ka̱'a̱n ñaángel ká'no, ta xí'in ndusu ña nda̱'yi tón trompeta Ndios, Jesucristo ndikó ra ñoyívi yó'o. Ta ni̱vi na ka̱ndixa ña'á, na kúu na xa ni̱xi'i̱, Ndios si'na sanataku̱ ra nayó'o ta ndaní'i ra na.
52004017	Ta saá, ni̱vi na táku̱, na kúu na kándixa ña'á, Ndios ndaní'i ra nayó'o, ta saá nakutá'an ndi'i yó xí'in Jesucristo ti̱xin vi̱ko̱ ña kánóo ni̱no. Ta saá kutaku̱ yó xí'in Jesucristo ndi'i saá ki̱vi̱ ña va̱xi.
52004018	Va̱'a xí'in to̱'on yó'o chikaa̱ ndó ndee̱ ini tá'an ndó.
52005001	Nañani yó xí'in náki̱'va̱ yó, o̱n vása xíni̱ ñó'ó ka̱'a̱n ndi̱ xí'in ndó ndá ki̱vi̱, án ndá yo̱o̱ ndikó Jesucristo ñoyívi yó'o,
52005002	chi xa xíni̱ va̱'a ndó ndí ndikó ra ñii ki̱vi̱ ña o̱n vása ndáti ni̱vi, chi nda̱tán yóo ña kixaa̱ ñii ta̱kuí'ná ñoó, saá koo ki̱vi̱ ndikó Jesucristo ñoyívi yó'o.
52005003	Ki̱vi̱ ña ká'a̱n ni̱vi na o̱n vása kándixa Jesucristo, káchí na saá xí'in tá'an na: “Va̱'a ní táku̱ yó vitin, ta o̱n ko̱ó ka̱ ña ndí'i ini yó xa̱'a̱”, káchí na, ta saá ñii kama kixaa̱ ña xo̱'vi̱ ndi'i ni̱vi yó'o ta ndi'i xa̱'a̱ na. Nda̱tán ndó'o ñii ña'a̱ ki̱vi̱ kóni kaku sa̱'ya ñá, ta xa̱ndi̱ko̱n ñii kama kíxá'á ña kí'vi̱ ní ti̱xin ñá, saá kundo'o ni̱vi ki̱vi̱ ndikó Jesucristo ñoyívi yó'o, chi xa̱ndi̱ko̱n kixá'á xo̱'vi̱ na, ta o̱n kuchiño ka̱ naní'i na ndasaá ka̱ku na no̱o̱ ña kundivi ki̱vi̱ saá.
52005004	Ta ndó'ó, nañani yó xí'in náki̱'va̱ yó, o̱n si̱ví ni̱vi na xíka yichi̱ no̱o̱ naa kúu ndó. Ña̱kán kía̱, ki̱vi̱ ndikó Jesucristo ñoyívi yó'o, o̱n naka'nda ini ndó nda̱tán náka'nda ini ni̱vi ki̱vi̱ ki̱xaa̱ ta̱kuí'ná ki̱'vi ra ve'e na.
52005005	Ndó'ó xí'in ndi̱'i̱ na ndíko̱n yichi̱ Jesucristo, táku̱ yó yichi̱ no̱o̱ yóo ño'o̱ yé'e; o̱n vása ndíko̱n yó yichi̱ no̱o̱ naa ní, no̱o̱ yóo kua̱'a̱ ní no̱o̱ ña o̱n vá'a.
52005006	Ta saá o̱n vá'a kutaku̱ yó nda̱tán táku̱ ni̱vi na o̱n vása yóo ti'va naki'in Jesucristo ki̱vi̱ ndikó ra. Nda̱ víka̱ xíni̱ ñó'ó kutaku̱ yó nda̱tán táku̱ ni̱vi na ndóo ndíto, ta kasa kuenda xí'in mi̱i yó ña vivíi kutaku̱ yó.
52005007	Ta ni̱vi na ndíko̱n yichi̱ no̱o̱ naa ní, ké'é na nda̱tán ké'é ni̱vi ñoó naa ní. Saá chi nayó'o kísi̱n na, ta xí'i ní na, ta ni̱vi na ndáñó'ó ini kúu na.
52005008	Ta mi̱i yó, o̱n vása táku̱ yó saá, chi xíka yó yichi̱ yé'e, ta ña̱kán xíni̱ ñó'ó vivíi kundito yó, ta xíni̱ ñó'ó kandixa yó Jesucristo, ta kuki'vi ini yó koni tá'an yó. Ta xíni̱ ñó'ó ndixa kundaa ini yó ta kundati yó ndí Jesucristo kasa ndivi ra to̱'on ra ña saka̱ku ra mi̱i yó. Ta ña ndíko̱n yó yichi̱ yé'e saá, ñayó'o kúu ña ndáa mi̱i yó ko̱to̱ ke'é yó ña o̱n vá'a. Chi xíni̱ yó ndí ñii ñii ta̱tropa ndíxin ra xí'in ka̱a ña ndáa mi̱i ra; yóo ka̱a ña ndási̱ kándíká ra, ta yóo ka̱a ña kánóo si̱ni̱ ra. Ta nda̱tán yóo ka̱a yó'o ña ndáa ñii ñii ta̱tropa ña o̱n satakué'e̱ na ra, saá yóo ña vivíi táku̱ yó yichi̱ yé'e, chi saá ndáa yó xí'in mi̱i yó ta sási ña mi̱i yó ko̱to̱ ke'é yó ña o̱n vá'a.
52005009	Ndios kóni ra ña kutaku̱ yó saá, chi o̱n si̱ví xa̱'a̱ ña saxo̱'vi̱ ra mi̱i yó kúu ña ni̱ka̱xin ra yó. Ta Ndios ni̱ka̱xin ra mi̱i yó xa̱'a̱ ña saka̱ku ra yó kúu ña. Ta xa̱'a̱ ña ki̱sa ndivi Jesucristo, Ta̱a ta̱Ká'no no̱o̱ yó, Ndios kúchiño saka̱ku ra mi̱i yó.
52005010	Jesucristo ni̱xi'i̱ ra xa̱'a̱ kua̱chi yó. Ta saá ndi'i mi̱i yó, ni̱vi na kándixa ña'á, ndixa kutaku̱ yó xí'in ra ndi'i saá ki̱vi̱ ña va̱xi. Ta saá tá táku̱ ka̱ yó ki̱vi̱ ndikó Jesucristo, án xa ni̱xi'i̱ yó, ta ndixa kutaku̱ yó xí'in ra ndi'i saá ki̱vi̱ ña va̱xi.
52005011	Ta vitin sakusii̱ ka̱ ndó ini tá'an ndó xí'in to̱'on yó'o, ta chindeé tá'an ndó ña va̱'a ka̱ kundiko̱n ndó yichi̱ Jesucristo. Ñii káchí nda̱tán yóo ña chíndeé tá'an ndó vitin, ñii ki̱'va saá chindeé tá'an ka̱ ndó ki̱vi̱ va̱xi.
52005012	Nañani yó xí'in náki̱'va̱ yó, xáku ndá'ví ndi̱ no̱o̱ ndó ña kasa to̱'ó ndó ni̱vi na sa̱kuiso chiño Jesucristo. Saá chi nayó'o kísa chiño na xí'in ndó, ndáto̱'on na xí'in ndó, ta chíndeé na ndó'ó ko̱'o̱n ndó yichi̱ Jesucristo.
52005013	Kasa to̱'ó ndó ni̱vi yó'o ta kuki'vi ini ndó koni ndó na xa̱'a̱ chiño ña ké'é na xí'in ndó. Ta saá xíni̱ ñó'ó vivíi kutaku̱ ndó xí'in tá'an ndó.
52005014	Ta tuku xáku ndá'ví ndi̱ no̱o̱ ndó, ña ka̱'a̱n ndó xí'in nañani yó ta xí'in náki̱'va̱ yó, na o̱n xi̱in kasa chiño. Ka̱'a̱n ndó xí'in na ndí xíni̱ ñó'ó kasa chiño na. Ta ka̱'a̱n ndó chikaa̱ ndó ndee̱ ini nañani yó xí'in náki̱'va̱ yó na kúu na kúchuchú ini chi xáni si̱ni̱ na ña o̱n kundeé ka̱ na kundiko̱n na yichi̱ Ndios. Ta saá tuku chindeé ndó nañani yó xí'in náki̱'va̱ yó na lo'o ní kúndeé no̱o̱ ña o̱n vá'a. Ta xí'in ña ká'no ini ndó kutaku̱ ndó xí'in ndi'i ni̱vi yó'o.
52005015	Tá yóo ni̱vi na ké'é ña o̱n vá'a xí'in ndó, ta o̱n cha'vi ndó nayó'o xí'in inka̱ ña o̱n vá'a. Ta ndi'i saá ki̱vi̱ ndukú ndó ke'é ndó ñava̱'a xí'in natá'an ndó ta xí'in ndi'i inka̱ ni̱vi.
52005016	Ta xíni̱ ñó'ó kusii̱ ní ini ndó ndi'i saá ki̱vi̱.
52005017	Ta nda̱ lo'o o̱n sandakoo ndó ká'a̱n ndó xí'in Ndios ndi'i saá ki̱vi̱.
52005018	Tá o̱n vása va̱'a táku̱ ndó, án va̱'a ní táku̱ ndó, ta saá ni, xíni̱ ñó'ó taxi ndó ña táxa'vi ña'á nda'a̱ Ndios. Saá chi ñayó'o kúu ña kóni Ndios ke'é ndi'i ni̱vi na kándixa Jesucristo.
52005019	O̱n kasi ndó no̱o̱ Níma̱ Ndios, ta va̱'a taxi ndó ná kasa chiño Níma̱ Ndios ini mi̱i ndó.
52005020	Ta o̱n vá'a xaa noo ndó to̱'on ña ká'a̱n Níma̱ Ndios saná'a ña ndó'ó.
52005021	Ta xíni̱ ñó'ó koto ndoso ndó to̱'on ña ká'a̱n ni̱vi sáná'a na, tá káchí na ndí to̱'on sáná'a na kúu ña ta̱xi Níma̱ Ndios nda'a̱ na. Ta saá naki'in kuiti ndó to̱'on va̱'a, ta o̱n chikaa̱ so̱'o ndó ña o̱n vá'a.
52005022	Chi xíni̱ ñó'ó kuxíká ndó no̱o̱ ndi'i no̱o̱ ña o̱n vá'a.
52005023	Ta vitin ndúkú ndi̱ no̱o̱ Ndios, ta̱a ta̱ táxi ña koo ñava̱'a ini yó, ña chindeé ra ndó'ó ta nduu ndó ni̱vi na va̱'a na ndii no̱o̱ ra. Ná kundaa va̱'a Ndios ñii níí ñii ñii ndó xa̱'a̱ ña va̱'a ndii koo níma̱ ndó xí'in ini ndó ta xí'in yi̱kí ko̱ñu ndó. Ta saá o̱n kóo ka̱ kua̱chi kuiso ndó ki̱vi̱ Jesucristo, Ta̱a ta̱Ká'no no̱o̱ yó, ndikó ra ñoyívi yó'o.
52005024	Ndios kúu ta̱a ta̱ ka̱na ndó'ó kundiko̱n ndó yichi̱ ra, ta ndixa ta̱nda̱a̱ va̱'a kúu ra, ña̱kán Ndios kasa ndivi ra to̱'on ni̱ka̱'a̱n ra ña nduu ndó ni̱vi na ndii no̱o̱ ra.
52005025	Nañani yó xí'in náki̱'va̱ yó, xáku ndá'ví ndi̱ no̱o̱ ndó ña o̱n nandoso ndó ka̱'a̱n ndó xí'in Ndios xa̱'a̱ ndi̱.
52005026	Ta xí'in ñato̱'ó ní ini ndó, chi̱to ndó no̱o̱ tá'an ndó, saá chindeé tá'an ndó.
52005027	Xí'in nda̱yí Jesucristo, yi̱'i̱ ta̱Pablo ká'a̱n i̱ xí'in ndó ña ka'vi ndó tutu yó'o no̱o̱ ndi'i ni̱vi na kándixa Jesucristo.
52005028	Ta Jesucristo, Ta̱a ta̱Ká'no no̱o̱ yó, ná ke'é ra ñava̱'a xí'in ndó. Saá ná koo ña.
53001001	Xí'in to̱'on yó'o yi̱'i̱, ta̱Pablo, xí'in ta̱Silvano, xí'in ta̱Timoteo, chíndeé ndi̱ ndó'ó na táku̱ ñoo Tesalónica, na kúu ni̱vi na nákutá'an xa̱'a̱ ña kísa ká'no ndó Yivá yó Ndios xí'in Jesucristo, Ta̱a ta̱Ká'no no̱o̱ yó.
53001002	¡Ná ke'é Ndios xí'in Jesucristo ñava̱'a xí'in ndó, ta ná taxi ra koo ñava̱'a ini ndó!
53001003	Ndi'i saá ki̱vi̱ táxi ndi̱ ña táxa'vi ña'á nda'a̱ Ndios xa̱'a̱ ndó'ó. Ndixa chiño no̱o̱ ndi̱ kúu ña ká'a̱n ndi̱ saá xa̱'a̱ ndó xí'in Ndios, chi va̱'a ní vivíi ndíko̱n ndó yichi̱ Jesucristo. Chi ñii ñii ki̱vi̱ ña táku̱ ndó, ta saá va̱xi kua'no ka̱ ña va̱'a kándixa ndó Jesucristo, ta ñii ki̱'va saá va̱xi kua'no ka̱ ña kí'vi ini ndó xíni tá'an ndó.
53001004	Ña̱kán kía̱ ki̱vi̱ xáa̱ ndi̱ ñii ñii ñoo no̱o̱ nákutá'an ni̱vi xa̱'a̱ ña kísa ká'no na Jesucristo, ta xí'in ñasi̱i̱ ini ndi̱ ndáto̱'on ndi̱ xí'in nayó'o xa̱'a̱ ña va̱'a táku̱ ndó. Saá chi ndó'ó chíkaa̱ ní ndó ndee̱ xí'in mi̱i ndó ña va̱'a kua̱'a̱n ndó yichi̱ Ndios. Vará yóo ní tondíni ta xó'vi̱ ní ndó xa̱'a̱ ña kándixa ndó Jesucristo, ta saá ni, o̱n vása sándakoo ndó yichi̱ ra, ta va̱'a kúndeé ndó no̱o̱ ndi'i ña o̱n vá'a xó'vi̱ ndó.
53001005	Ta saá sáná'a ndó ndí Ndios ki̱sa ndivi ra ñanda̱a̱ xí'in ndó. Saá chi Ndios káchí ra ndó'ó kúu ni̱vi na ndáya̱'ví ní, ta na̱ka̱xin ra ndó'ó ña kutaku̱ ndó yichi̱ no̱o̱ xá'nda chiño ra. Ta vitin ndó'ó xó'vi̱ ní ndó xa̱'a̱ ña ndíko̱n ndó yichi̱ yó'o.
53001006	Ndixa ñanda̱a̱ kúu ña ké'é Ndios xí'in ni̱vi, ña̱kán ñii ki̱vi̱ cha'vi ra xí'in ñayo̱'vi̱ ni̱vi na kúu na sáxo̱'vi̱ ndó'ó.
53001007	Ta nda'a̱ ndó'ó, ni̱vi na xó'vi̱ ní, ta xí'in nda'a̱ mi̱i ndi̱, ñii káchí Ndios taxi ra ña nakindée yó no̱o̱ ndi'i ña xó'vi̱ yó. Saá kundivi ki̱vi̱ ndikó Jesucristo ñoyívi yó'o xí'in kua̱'a̱ ní naángel na kómí ndee̱ ra,
53001008	ta kixi ra ma̱'ñó ño'o̱ xíxi̱. Kixaa̱ ra ña saxo̱'vi̱ ra ni̱vi na o̱n vása ní‑xiin nakoni Ndios, ta ni o̱n vása ní‑xiin na chikaa̱ so̱'o na to̱'on ñava̱'a xa̱'a̱ Jesucristo, Ta̱a ta̱Ká'no no̱o̱ yó.
53001009	Xa̱'a̱ ña ni̱‑xiin ni̱vi yó'o kandixa na Jesucristo, nayó'o ko̱'o̱n na no̱o̱ xo̱'vi̱ ní na ndi'i saá ki̱vi̱ ña va̱xi, ta kuxíká va̱'a na no̱o̱ Ndios, no̱o̱ yóo ndi'i ndee̱ ra, no̱o̱ yóo ndi'i ñava̱'a ká'no, ta livi ní.
53001010	Ndi'i ñayó'o kundivi ña ki̱vi̱ ndikó Jesucristo, ta ndi'i ni̱vi na kúu na kándixa ña'á, kasa to̱'ó na ra, kasa ká'no na ra, ta koto na no̱o̱ ra xí'in ndi'i ñasi̱i̱ ini na. Ta ki̱vi̱ yó'o ñii nakutá'an ndó xí'in ni̱vi yó'o, saá chi ka̱ndixa ndó to̱'on ña ni̱ka̱'a̱n ndi̱ xí'in ndó.
53001011	Ña̱kán kía̱, ndi'i saá ki̱vi̱ ká'a̱n ndi̱ xí'in Ndios xa̱'a̱ ndó. Ta ndúkú ndi̱ no̱o̱ ra ña chindeé ra ndó'ó ña kuu ndó ni̱vi na ndáya̱'ví ní yichi̱ ra, chi ni̱ka̱xin ra ndó'ó kundiko̱n ndó Jesucristo. Ta ndúkú ndi̱ no̱o̱ Ndios ña chindeé ra ndó'ó kasa ndivi ndó ndi'i chiño ña xáni si̱ni̱ ndó kúu ñava̱'a ke'é ndó chi kándixa ndó Jesucristo.
53001012	Ta saá kanóo síkón ki̱vi̱ Jesucristo no̱o̱ ni̱vi xa̱'a̱ ñava̱'a ke'é ndó, ta Jesucristo taxi ra ña kanóo síkón ñato̱'ó ndó, saá chi Yivá yó Ndios xí'in Jesucristo ta̱Ká'no no̱o̱ yó, va̱'a ní ini ra, ta ndixa ké'é ra ñava̱'a xí'in yó.
53002001	Ta vitin, nañani yó xí'in náki̱'va̱ yó, ndato̱'on ka̱ ndi̱ xí'in ndó xa̱'a̱ ki̱vi̱ ndikó Jesucristo ñoyívi yó'o, ta ndaní'i ra yó, ta nakutá'an yó xí'in ra. Ta xáku ndá'ví ndi̱ no̱o̱ ndó
53002002	ña o̱n taxi ndó ndí inka̱ ni̱vi sandi'i na ini ndó, ni o̱n sayi̱'ví na ndó'ó xí'in to̱'on ña vatá ña káchí na, ká'a̱n na xí'in ndó: “Xa ndi̱kó Jesucristo ñoyívi yó'o ta Ndios kísa nani ra kua̱chi ndi'i ni̱vi”, káchí na. Ta ndó'ó, o̱n kandixa ndó to̱'on yó'o, vará káchí na ndí to̱'on ña ni̱ka̱'a̱n Níma̱ Ndios xí'in ini na kúu ña, án káchí na to̱'on ña ni̱ka̱'a̱n mi̱i ndi̱ kúu ña, án káchí na tutu ña ni̱taa mi̱i ndi̱ kúu ña ká'a̱n ndí xa ki̱xaa̱ ki̱vi̱ ká'no yó'o, ta o̱n kandixa ndó ña ká'a̱n ni̱vi yó'o.
53002003	Nda̱ lo'o o̱n taxi ndó ña sandá'ví na ndó'ó xí'in to̱'on ña vatá yó'o, saá chi si'na xíni̱ ñó'ó kixaa̱ ki̱vi̱ ña kua̱'a̱ ní ni̱vi kixá'á na ndeé ní kasa toon ini na no̱o̱ Ndios, ta kixaa̱ ñii ta̱a ta̱ ndiva̱'a ní ini, ta̱nda̱ ndi'i ya'a ñayó'o, saá kixaa̱ ki̱vi̱ ndikó Jesucristo ñoyívi yó'o. Ta Ndios ndixa xa chi̱tóni̱ ra ndasaá ndi'i xa̱'a̱ ta̱a ta̱ndiva̱'a yó'o.
53002004	Ta ña ta̱'án ka̱ ndi'i xa̱'a̱ ta̱a yó'o, ta ke'é ra saá: kusaa̱ ní ini ra koni ra Ndios ndino'o, ta kusaa̱ ini ra koni ra ndi'i ndios ñavatá ña kísa ká'no ni̱vi, saá chi ta̱ndiva̱'a yó'o koni ra ña ndi'i ni̱vi kasa ká'no na ndasaá kuiti mi̱i ra. Ta saá ñii ki̱vi̱ kee ra ko̱'o̱n ra ta xaa̱ ra ve'e ño̱'o ká'no ña nákaa̱ ñoo Jerusalén, ta koo ra no̱o̱ tón táyi̱ ká'no, tón ñíndichi ini ve'e ño̱'o yó'o, ta ka̱'a̱n ndoso ra no̱o̱ ndi'i ni̱vi, kachí ra saá: “Yi̱'i̱ kúu Ndios ndino'o”, kachí ra xí'in ni̱vi.
53002005	Ta ndó'ó, nañani yó xí'in náki̱'va̱ yó na táku̱ ñoo Tesalónica, ¿án o̱n vása náká'án ndó ki̱vi̱ ni̱xi̱yo i̱ xí'in ndó, ta nda̱to̱'on i̱ xí'in ndó xa̱'a̱ ndi'i ñayó'o?
53002006	Ta saá kúnda̱a̱ ini ndó ndá ndee̱ kúu ña sási no̱o̱ ta̱ndiva̱'a yó'o ña o̱n kixaa̱ ra vitin. Saá chi xíni̱ ñó'ó kundati ra nda̱ kixaa̱ ki̱vi̱ ña chi̱tóni̱ Ndios, ta saá Ndios táxi ra ña kixaa̱ ta̱ndiva̱'a yó'o no̱o̱ ni̱vi.
53002007	Ta saá ni, mi̱i ñandee̱ o̱n vá'a ña xá'nda chiño no̱o̱ ta̱a ta̱ndiva̱'a yó'o xa nákaa̱ ña kísa chiño se'é ña ñoyívi yó'o. Saá yóo ña vitin, ta ndákuiti kúma̱ni̱ kixaa̱ ki̱vi̱ ña sa̱ña̱ ndee̱ ña sási no̱o̱ ta̱a ta̱ndiva̱'a yó'o, ta saá sa̱ña̱ ra ko̱'o̱n ndíka̱ ra ke'é ra ña o̱n vása va̱'a.
53002008	Ta saá xa̱ndi̱ko̱n nati̱vi ta̱a ta̱ndiva̱'a yó'o no̱o̱ ndi'i ni̱vi ñoyívi yó'o ta ke'é ra kua̱'a̱ ní ña o̱n vá'a. Ta saá kixaa̱ ki̱vi̱ Jesucristo, xí'in lo'o ta̱chi̱ yu'u̱ ra, ka'ni ra ta̱ndiva̱'a yó'o. Saá chi ki̱vi̱ ndikó Jesucristo xí'in ndi'i ndee̱ ra ña livi ña yé'e, sandi'i ra xa̱'a̱ ndi'i ndee̱ ta̱a ta̱ndiva̱'a yó'o.
53002009	Chi ta̱a ta̱ndiva̱'a yó'o kixaa̱ ra xí'in ndee̱ ñaníma̱ ndiva̱'a ká'no Satanás, ña̱kán kuchiño ra ke'é ra kua̱'a̱ ní chiño ná'no ña kúu milagro án seña vatá ña naka'nda ini ni̱vi koni ña'á na.
53002010	Ta saá tuku ke'é ra ndi'i saá no̱o̱ ña o̱n vá'a ña sandá'ví ka̱ ra ni̱vi na kua̱'a̱n yichi̱ no̱o̱ ndi'i xa̱'a̱ na. Saá chi nayó'o o̱n vása ní‑xiin na naki'in na to̱'on ña nda̱a̱, xa̱'a̱ ña kuchiño Ndios saka̱ku ra na.
53002011	Ta xa̱'a̱ ña o̱n kua'a na kandixa na ñanda̱a̱, Ndios taxi ra nda̱yí nda'a̱ ñandee̱ vatá ña sandá'ví ka̱ ña ni̱vi yó'o ña kandixa ka̱ na ñavatá.
53002012	Ta saá tá kixaa̱ ki̱vi̱ Ndios kasa nani ra xa̱'a̱ kua̱chi ni̱vi, ta ni̱vi yó'o ko̱'o̱n ndi'i na no̱o̱ xo̱'vi̱ ní na ndi'i saá ki̱vi̱. Saá chi o̱n kua'a na kandixa na ñanda̱a̱, ta kusii̱ ní ka̱ ini na kutaku̱ na ké'é na ña o̱n vá'a.
53002013	Nañani yó xí'in náki̱'va̱ yó, ndó'ó kúu ni̱vi na kí'vi ini Jesucristo xíni ra. Ta ndi'i saá ki̱vi̱ xíni̱ ñó'ó taxi ndi̱ ña táxa'vi nda'a̱ Ndios xa̱'a̱ ndó'ó, chi nda̱ ki̱vi̱ no̱ó Ndios na̱ka̱xin ra ndó'ó kuu ndó ni̱vi na saka̱ku ra. Saá chi ndó'ó, xí'in ña ndino'o ini ndó ka̱ndixa ndó to̱'on ña nda̱a̱ xa̱'a̱ Jesucristo, ta Níma̱ Ndios kísa chiño ña ini ndó, ña ndasa ndii ña níma̱ ndó, ta ndixa nduu ndó ni̱vi nayi̱i̱ no̱o̱ Ndios.
53002014	Xí'in to̱'on ñava̱'a xa̱'a̱ Jesucristo ña ni̱ka̱'a̱n ndoso ndi̱ no̱o̱ ndó, Ndios ka̱na ra ndó'ó ña saka̱ku ra ndó'ó. Saá chi kóni ra ña ñii káchí xí'in Jesucristo naki'in ndó ñato̱'ó ká'no ña livi ñoyívi ni̱no.
53002015	Ta saá, nañani yó xí'in náki̱'va̱ yó, vivíi kutaku̱ ndó yichi̱ Jesucristo, ta o̱n sandakoo ndó to̱'on ña sa̱ná'a ndi̱ ndó'ó. Án to̱'on ña ni̱ka̱'a̱n ndi̱ xí'in ndó, án to̱'on ña ni̱taa ndi̱ no̱o̱ tutu, ta ti̱'ví ndi̱ ni̱xaa̱ nda'a̱ ndó kúu ña, ta ndó'ó, va̱'a kandixa ndó ndi'i to̱'on yó'o.
53002016	Ta Yivá yó Ndios xí'in Jesucristo, Ta̱a ta̱Ká'no no̱o̱ yó, kúu ra ta̱a ta̱ kí'vi ní ini xíni mi̱i yó, ta ta̱a ta̱ ká'no ní ini kúu ra, ña̱kán ké'é ra ñava̱'a xí'in yó, ta ndi'i saá ki̱vi̱ chíkaa̱ ra ndee̱ ini yó ña o̱n kuyi̱'ví yó no̱o̱ ña xo̱'vi̱ yó. Ta táxi ra ña ndáti yó ta ndáa ini yó ndí ndixa Ndios kasa ndivi ra to̱'on ña ni̱ka̱'a̱n ra xí'in yó.
53002017	Ta vitin ndúkú ndi̱ no̱o̱ ra ña chikaa̱ ra ndee̱ ini ndó ña o̱n kuyi̱'ví ini ndó, ta ndúkú ndi̱ no̱o̱ ra ña chindeé ra ndó'ó ña kasa ndivi ndó ndasaá kuiti chiño va̱'a, ta chindeé ra ndó'ó ña ka̱'a̱n ndó ndasaá kuiti to̱'on va̱'a no̱o̱ ni̱vi ñoyívi yó'o.
53003001	Nañani yó xí'in náki̱'va̱ yó, ndúkú i̱ ñava̱'a no̱o̱ ndó'ó ña ka̱'a̱n ndó ndukú ndó no̱o̱ Ndios ña chindeé ra ndi̱'i̱, ña ke'é ra ña kama kui̱ta̱ ní'nó to̱'on va̱'a xa̱'a̱ Jesucristo ndi'i saá xiiña, ta kua̱'a̱ ní ni̱vi kuchiño naki'in va̱'a na to̱'on yó'o xí'in ñato̱'ó, ñii ki̱'va nda̱tán mi̱i ndó na̱ki'in va̱'a ndó to̱'on yó'o.
53003002	Ta xíni̱ ñó'ó ka̱'a̱n ndó ndukú ndó no̱o̱ Ndios ña saka̱ku ra ndi̱'i̱ no̱o̱ ni̱vi na kúu na o̱n vá'a na ndiva̱'a ní ini, chi kua̱'a̱ ní ni̱vi o̱n xi̱in na kandixa na Jesucristo.
53003003	Ta Jesucristo, Ta̱a ta̱Ká'no no̱o̱ yó, ndixa kísa ndivi ra to̱'on ra, ta ndixa taxi ra ndee̱ nda'a̱ ndó, ta kundaa ra ndó'ó no̱o̱ ña o̱n vá'a.
53003004	Xa̱'a̱ ña ndíko̱n yó Jesucristo, mi̱i ndi̱ ndixa ndáa ini ndi̱ ndó'ó ña va̱'a kísa ndivi ndó ña xá'nda chiño ndi̱ no̱o̱ ndó. Ta ndáa ini ndi̱ ndó'ó ña o̱n sandakoo ndó kasa ndivi ndó saá.
53003005	Ká'a̱n ndi̱ ndúkú ndi̱ no̱o̱ Jesucristo ta̱Ká'no no̱o̱ yó, ña chindeé ra ndó'ó ña kuki'vi ní ini ndó koni ndó inka̱ ni̱vi, ñii ki̱'va nda̱tán Ndios kí'vi ini ra xíni ra ndó'ó. Ta ndúkú ndi̱ no̱o̱ Ndios ña chikaa̱ ra ndee̱ ra ini ndó xa̱'a̱ ña o̱n sandakoo ndó ndíko̱n ndó yichi̱ ra, vará yo̱'vi̱ xo̱'vi̱ ndó. Ta ndúkú ndi̱ no̱o̱ Ndios ña chindeé ra ndó'ó ña kundeé ini ndó no̱o̱ ndi'i ña xo̱'vi̱ ndó, ñii ki̱'va nda̱tán Jesucristo o̱n vása ní‑sandakoo ra yichi̱ Ndios, vará ni̱xo̱'vi̱ ní ra.
53003006	Nañani yó xí'in náki̱'va̱ yó, xí'in nda̱yí Jesucristo, Ta̱a ta̱Ká'no no̱o̱ yó, xá'nda chiño ndi̱ no̱o̱ ndó'ó xí'in to̱'on yó'o, ña káchí saá: Tá yóo nañani yó án náki̱'va̱ yó na kúu ni̱vi na xúxán, ta o̱n xi̱in na kasa chiño na, ta ndó'ó kuxíká ndó no̱o̱ nayó'o. Saá chi naxúxán yó'o o̱n vása ndíko̱n na yichi̱ ña xa sa̱ná'a ndi̱ ndó'ó.
53003007	Ta ndó'ó xíni̱ ndó ndasaá va̱'a kutaku̱ ndó nda̱tán xi̱taku̱ ndi̱ xí'in ndó. Chi ki̱vi̱ xi̱taku̱ ndi̱ xí'in ndó, o̱n vása ní‑xindo̱o xúxán ndi̱ no̱o̱ ndó.
53003008	Ki̱vi̱ xi̱taku̱ ndi̱ xí'in ndó, ta cha̱'vi ndi̱ ndi'i ña xi̱xi ndi̱. Ta ndeé ní ki̱sa chiño ndi̱ ndiví ñoó, chi ni̱‑xiin ndi̱ sakuiso ndi̱ ndó'ó xí'in ña cha'vi ndó xa̱'a̱ ña xi̱xi ndi̱ xí'in ña xíni̱ ñó'ó ndi̱.
53003009	Vará kómí ndi̱ nda̱yí ña chindeé ndó ndi̱'i̱, xa̱'a̱ ña kísa chiño ndi̱ xí'in ndó, ta ni̱‑xiin ndi̱ ki'in ya'vi ndi̱ nda'a̱ ndó, chi xí'in ñayó'o sáná'a ndi̱ ndó'ó ndasaá xíni̱ ñó'ó kasa chiño ndó, ta o̱n kundati ndó inka̱ ni̱vi taxi na ña kuxu ndó.
53003010	Ki̱vi̱ xi̱taku̱ ndi̱ xí'in ndó, xa̱'nda chiño ndi̱ no̱o̱ ndó xí'in to̱'on yó'o, ña káchí saá: tá yóo ni̱vi na o̱n xi̱in kasa chiño, ta va̱'a ná o̱n kuxu na, káchí ndi̱ xí'in ndó.
53003011	Saá chi xi̱ni̱ so̱'o ndi̱ xa̱'a̱ sava ndó'ó ña o̱n vása kísa chiño ndó, ta ndóo xúxán ndó, ta kuiti xíka ndó sándi'i ndó ini inka̱ ni̱vi.
53003012	Ta saá xí'in nda̱yí Jesucristo xá'nda chiño ndi̱ no̱o̱ ndó'ó, ni̱vi na kúu naxúxán. Káchí ndi̱ saá xí'in ndó: Va̱'a ka̱ chikaa̱ ini ndó ná kasa chiño ndó, ta saá ki'in ndó si̱'ún ta kuchiño kukomí ndó ndi'i ña xíni̱ ñó'ó ndó.
53003013	Nañani yó xí'in náki̱'va̱ yó, o̱n kunaa̱ ndó ké'é ndó chiño va̱'a, ta ndi'i saá ki̱vi̱ kasa ndivi ndó ña.
53003014	Tá yóo ni̱vi na o̱n xi̱in chikaa̱ so̱'o to̱'on ña ká'a̱n ndi̱ xí'in ndó no̱o̱ tutu yó'o, ta koto va̱'a ndó yu kúu nayó'o, ta o̱n kutá'an ka̱ ndó xí'in na. Ta saá nayó'o kuka'an no̱o̱ na xa̱'a̱ ña o̱n vá'a ke̱'é na.
53003015	Ta saá ni, o̱n kusaa̱ ini ndó koni ndó nayó'o, ta va̱'a ka̱ ka̱'a̱n ndó vivíi ndato̱'on ndó xí'in na xa̱'a̱ ña o̱n vá'a ke̱'é na. Nda̱tán ndáto̱'on ñii ta̱a xí'in ñani ra ta̱ kándixa Jesucristo, saá ka̱'a̱n ndó xí'in nayó'o.
53003016	Jesucristo Ta̱a ta̱Ká'no no̱o̱ yó, kúu ta̱a ta̱ taxi ña koo ñava̱'a ini mi̱i yó. Tá yóo ki̱vi̱ va̱'a táku̱ ndó, án tá yóo ki̱vi̱ o̱n vása va̱'a táku̱ ndó, ta ndúkú i̱ no̱o̱ Jesucristo ña taxi ra ña koo ñava̱'a ini ndó ndi'i saá ki̱vi̱. Ta, ¡ná koo Jesucristo xí'in ndi'i ndó!
53003017	Ta vitin yi̱'i̱, ta̱Pablo, xí'in nda'a̱ mi̱i i̱ táa i̱ to̱'on yó'o ña chindeé i̱ ndó'ó. Ta ñii ki̱'va nda̱tán ká'yi i̱ ki̱vi̱ mi̱i i̱ no̱o̱ ndi'i tutu ña tí'ví i̱ kua̱'a̱n nda'a̱ nañani yó xí'in náki̱'va̱ yó, saá ká'yi i̱ ki̱vi̱ mi̱i i̱ no̱o̱ tutu yó'o.
53003018	Ndúkú i̱ no̱o̱ Jesucristo, Ta̱a ta̱Ká'no no̱o̱ yó, ña ke'é ra ñava̱'a xí'in ndi'i ndó. ¡Saá ná koo ña!
54001001	Yi̱'i̱, ta̱Pablo, ta̱apóstol xí'in nda̱yí Jesucristo kúu i̱, chi saá Ndios xí'in Jesucristo sa̱kuiso chiño ra yi̱'i̱. Ndios kúu Ta̱a ta̱ Sa̱ka̱ku mi̱i yó no̱o̱ ña o̱n vá'a, ta Jesucristo táxi ra ña kúnda̱a̱ ini yó ndí ndixa kasa ndivi ra ña ndáti mi̱i yó xa̱'a̱ ña kándixa yó ra.
54001002	Chíndeé i̱ yó'ó, ta̱Timoteo, ta̱a ta̱ yóo nda̱tán yóo sa̱'ya mi̱i i̱. Ta yi̱'i̱, nda̱tán yóo yivá mi̱i ún saá ni̱xi̱yo i̱ xí'in ún sa̱ná'a i̱ yó'ó xa̱'a̱ yichi̱ Jesucristo. Ta vitin kóni i̱ ndí Ndios Yivá yó xí'in Jesucristo ta̱ xá'nda chiño no̱o̱ yó, ná kundá'ví ini ra koni ra yó'ó, ná ke'é ra ñava̱'a xí'in ún, ta ná taxi ra ña koo va̱'a ini ún. Saá ná koo.
54001003	Ki̱vi̱ ta̱'án ka̱ kee i̱ ñoo Éfeso ta kixaa̱ i̱ ñii xiiña no̱o̱ ño'o̱ na̱ní Macedonia yó'o, ta ndu̱kú i̱ ñava̱'a no̱o̱ yó'ó ña kindo̱o ka̱ ún ñoo Éfeso. Saá chi kóni i̱ ña ka̱'a̱n ún xí'in ni̱vi na sáná'a to̱'on ña o̱n vása yóo yu'ú xí'in to̱'on ña nda̱a̱ ndino'o xa̱'a̱ yichi̱ Jesucristo. Ka̱'a̱n ún xí'in nayó'o ña sandakoo na, ta o̱n saná'a ka̱ na to̱'on yó'o, chi o̱n si̱ví ñanda̱a̱ kúu ña.
54001004	Ta ka̱'a̱n ún xí'in na ña o̱n chikaa̱ so̱'o na cuento yatá ña o̱n ko̱ó xa̱'a̱. Ta ndato̱'on ún xí'in na ndí o̱n chikaa̱ na ndee̱ xa̱'a̱ ña sakuá'á na yu kúu naxi̱i̱ síkuá na. Saá chi xa̱'a̱ ña ké'é ni̱vi saá kíxá'á na xí'in to̱'on káni tá'an na xí'in tá'an na, ta ñayó'o nda̱ lo'o o̱n vása chíndeé ña na ña va̱'a kutaku̱ na yichi̱ Ndios. Chi ndasaá kuiti ña kándixa yó Jesucristo kúu ña chíndeé yó ña va̱'a kutaku̱ yó yichi̱ Ndios.
54001005	Ta ña xíni̱ ñó'ó ní no̱o̱ i̱ kúu ña chindeé ún nañani yó xí'in náki̱'va̱ yó ña ndixa kuki'vi ini na koni tá'an na. Tá vivíi ndii nakoo níma̱ na, ta o̱n ko̱ó xa̱'a̱ ña níma̱ mi̱i na chikaa̱ ña kua̱chi kuiso na, ta ndino'o ini na kandixa na Ndios, ta saá kukomí na ndee̱ ña ndixa kuki'vi ini na koni tá'an na.
54001006	Ta sava ni̱vi xa sa̱ndakoo na ña va̱'a kutaku̱ na xí'in tá'an na, ta vitin ndasaá kuiti náa na xí'in inka̱ ni̱vi xa̱'a̱ ña o̱n vása ndáya̱'ví.
54001007	Nani̱vi yó'o kóni na kuu na maestro ña saná'a na nda̱yí Ndios ña ni̱taa ta̱Moisés xi̱na̱'á, ta o̱n vása xíni̱ na ña ká'a̱n na, ni o̱n vása kúnda̱a̱ ini na xa̱'a̱ to̱'on sáná'a na, vará xáni si̱ni̱ na ndixa to̱'on ña nda̱a̱ sáná'a na.
54001008	Xíni̱ yó ndí nda̱yí ña xa̱'nda chiño Ndios xi̱na̱'á kúu ña va̱'a. Ta saá ni, tá o̱n vása xíni̱ yó yu kúu xa̱'a̱ chi̱ndú'u̱ Ndios nda̱yí ra, ta ndasaá kuiti kísa ndivi yó ña nda̱tán xáni si̱ni̱ mi̱i yó, ta saá ndixa kua̱'a̱n yó yichi̱ o̱n vá'a.
54001009	Ndixa xíni̱ ñó'ó kunda̱a̱ ini yó yu kúu xa̱'a̱ ña chi̱ndú'u̱ Ndios nda̱yí. O̱n si̱ví xa̱'a̱ ni̱vi nanda̱a̱ na kísa ndivi ña kóni Ndios kúu ña chi̱ndú'u̱ ra nda̱yí. Ta chi̱ndú'u̱ ra nda̱yí xa̱'a̱ ni̱vi na toon ní ini, ta xa̱'a̱ ni̱vi na o̱n xi̱in kasa ndivi ña kóni Ndios, ta xa̱'a̱ ni̱vi na o̱n vá'a, ta xa̱'a̱ ni̱vi na kí'vi ní kua̱chi, ta xa̱'a̱ ni̱vi na o̱n xi̱in kasa to̱'ó Ndios, ta xa̱'a̱ ni̱vi na xáku̱ ndaa no̱o̱ ndi'i ñava̱'a Ndios, ta xa̱'a̱ ni̱vi na xá'ni yivá si'í mi̱i, ta xa̱'a̱ ni̱vi na xá'ni inka̱ ni̱vi,
54001010	ta xa̱'a̱ ta̱a ta̱ kí'vi kua̱chi xí'in ña'a̱ ñá o̱n si̱ví ñásí'í ra kúu, ta xa̱'a̱ ña'a̱ ñá kí'vi kua̱chi xí'in inka̱ ta̱a ta̱ o̱n si̱ví yii̱ ñá kúu, ta xa̱'a̱ ta̱a ta̱ kí'vi kua̱chi kini xí'in inka̱ ta̱a, ta xa̱'a̱ ña'a̱ ñá kí'vi kua̱chi kini xí'in inka̱ ña'a̱, ta xa̱'a̱ ni̱vi na tíin inka̱ ni̱vi ña taan se'é ña'á na, ta xa̱'a̱ ni̱vi na ká'a̱n to̱'on vatá xí'in ni̱vi, ta xa̱'a̱ ni̱vi na ndákuii̱n to̱'on vatá no̱o̱ nachiño, ta xa̱'a̱ ni̱vi na sáa̱ ini xíni to̱'on nda̱a̱ ña sáná'a yó. Xa̱'a̱ ndi'i ni̱vi na ké'é ña o̱n vá'a yó'o, Ndios chi̱ndú'u̱ ra nda̱yí ña ka'nda chiño no̱o̱ na ña o̱n ke'é na saá.
54001011	Ta ni̱vi na ké'é ña o̱n vá'a yó'o o̱n vása yóo yu'ú na xí'in to̱'on ña sáná'a yó, ña kúu to̱'on ña nda̱a̱, ña va̱'a, ña livi ní. Ta mi̱i to̱'on va̱'a yó'o kúu ña ká'a̱n ndoso i̱ no̱o̱ ni̱vi, chi Ndios sa̱kuiso chiño ra yi̱'i̱ ke'é i̱ saá.
54001012	Táxi i̱ ña táxa'vi ña'á nda'a̱ Jesucristo, ta̱a ta̱ ta̱xi ndee̱ nda'a̱ i̱, chi xáni ini ra ndí yi̱'i̱ kúu ta̱nda̱a̱, ta̱a ta̱ ndixa kasa ndivi va̱'a chiño ra, ta ni̱ka̱xin ra yi̱'i̱ kuu i̱ ta̱ kísa chiño no̱o̱ ra.
54001013	Ñava̱'a yó'o ke̱'é ra xí'in i̱, vará kui̱ya̱ ni̱ya'a xi̱kuu i̱ ta̱a ta̱ ni̱ka̱'a̱n ña o̱n vá'a xa̱'a̱ ra, ta sa̱xo̱'vi̱ ní i̱ ni̱vi na ndíko̱n yichi̱ ra, ta ni̱ka̱'a̱n i̱ to̱'on ndiva̱'a xí'in ra. Ta saá ni, Ndios ki̱sa ká'no ini ra xa̱'a̱ i̱, chi ña o̱n vá'a yó'o ke̱'é i̱ ki̱vi̱ ta̱'án ka̱ kandixa i̱ Jesucristo, ta ta̱a ta̱ naa ini xi̱kuu i̱.
54001014	Vará nda̱ ñii ñava̱'a o̱n vása ní‑ke'é i̱ no̱o̱ ra ña̱kán ke̱'é ra ñava̱'a xí'in i̱, ta kua̱'a̱ ní ñava̱'a xa ke̱'é Jesucristo xí'in i̱. Ta ta̱xi ra ndee̱ ña kuchiño kandixa i̱ ra, ta ta̱xi ra ndee̱ ña kuchiño kuki'vi ini i̱ koni i̱ ni̱vi. Ta ndi'i ñava̱'a na̱ki'in i̱ ki̱xi ña no̱o̱ Jesucristo.
54001015	To̱'on ña nda̱a̱ ña xíni̱ ñó'ó kandixa va̱'a yó káchí ña saá: Jesucristo ki̱xaa̱ ra ñoyívi yó'o ña saka̱ku ra ni̱vi na kómí kua̱chi. Ta yi̱'i̱, xi̱kuu i̱ ñii ta̱a ta̱ xi̱komí kua̱'a̱ ní kua̱chi, chi ndixa xi̱kuu i̱ ñii ta̱a ta̱ o̱n vá'a ní ka̱ no̱o̱ ndi'i inka̱ ni̱vi.
54001016	Ta Jesucristo ki̱sa ká'no ini ra xa̱'a̱ ndi'i ña o̱n vá'a ke̱'é i̱. Ta ñava̱'a ke̱'é ra xí'in i̱ sáná'a ndí ta̱ ká'no ní ini kúu ra. Ta saá ndi'i ni̱vi kúchiño kunda̱a̱ ini na ñii ki̱'va nda̱tán ki̱sa ká'no ini Jesucristo xa̱'a̱ i̱, saá kúchiño kasa ká'no ini ra xa̱'a̱ ndi'i ni̱vi na ndino'o ini kándixa Jesucristo, ta saá kutaku̱ na xí'in ra ndi'i saá ki̱vi̱ ña va̱xi.
54001017	Xa̱'a̱ ñava̱'a yó'o, ¡ná kasa ká'no yó Ndios! ¡Chi Ndios kúu ta̱ká'no ní, ta̱a ta̱ ndi'i saá ki̱vi̱ xá'nda chiño no̱o̱ ndi'i yó, ta kúu ra ta̱a ta̱ xa táku̱ ndi'i saá ki̱vi̱ xi̱na̱'á, ta kutaku̱ ka̱ ra ndi'i saá ki̱vi̱ ña va̱xi! Ta Ndios ndino'o, o̱n kúchiño koni yó ra xí'in nduchu̱ no̱o̱ yó, ta ñii la̱á ra saá kuiti kúu Ndios, ta̱a ta̱ ndíchí ní si̱ni̱ kúu ra. ¡Ná naki'in Ndios ndi'i ñato̱'ó! ¡Ná kanóo síkón to̱'on ra ndi'i saá ki̱vi̱ ña va̱xi! ¡Saá ná koo!
54001018	Timoteo, nda̱tán yóo sa̱'ya mi̱i i̱ yóo ún, ta vitin sákuiso chiño i̱ yó'ó ña kasa ndivi ún chiño ña nda̱to̱'on i̱ xí'in ún ña ni̱taa i̱ no̱o̱ tutu yó'o. Chiño va̱'a yó'o ñii yu'ú yóo ña xí'in to̱'on ña ta̱xi Níma̱ Ndios ña ni̱ka̱'a̱n nañani yó xa̱'a̱ mi̱i ún kui̱ya̱ ni̱ya'a. Va̱'a ná chikaa̱ ún ndee̱ ña kasa ndivi ún to̱'on yó'o, xa̱'a̱ ña kundeé ún no̱o̱ ña o̱n vá'a.
54001019	Ná chindeé to̱'on ña na̱ki'in ún ña kandixa ndino'o ini ún Jesucristo ta vivíi ko̱'o̱n ún yichi̱ ra. Ta saá o̱n ko̱ó xa̱'a̱ ña níma̱ ún sakuiso ña kua̱chi sa̱ta̱ mi̱i ún. Ni̱xi̱yo ni̱vi na o̱n vása ní‑ke'é saá. Vará kúnda̱a̱ ini na yu kúu ñava̱'a, ta ni̱‑xiin na kasa ndivi na ña. Ta xa̱'a̱ ñayó'o, ndi̱'i xa̱'a̱ ña kándixa na Jesucristo. Nda̱tán ni̱tani ñii barco xí'in ña ni̱ndo'o nó no̱o̱ takuií mi̱ni, saá ni̱ndo'o ña.
54001020	Ñii ki̱'va saá ni̱ndo'o o̱vi̱ ta̱a ta̱ kúu ta̱Himeneo xí'in ta̱Alejandro, ta xa̱'a̱ ñayó'o na̱taxi i̱ o̱vi̱ ra saá nda'a̱ ñaníma̱ ndiva̱'a ká'no Satanás ña saxo̱'vi̱ ña'á ña. Saá chi kóni i̱ ña o̱vi̱ ta̱yó'o sakuá'á ra ña o̱n ka̱'a̱n ra to̱'on ndiva̱'a xí'in Ndios.
54002001	Nañani yó xí'in náki̱'va̱ yó, ña si'na ndúkú i̱ no̱o̱ ndó'ó kúu ña ka̱'a̱n ndó xí'in Ndios xa̱'a̱ ndi'i ni̱vi. Ka̱'a̱n ndó kuaku ndá'ví ndó no̱o̱ ra xa̱'a̱ ni̱vi, ka̱'a̱n ndó ndukú ndó ñava̱'a no̱o̱ ra xa̱'a̱ na, ka̱'a̱n ndó ndukú ndó no̱o̱ ra ña chindeé ra na, ta taxi ndó ña táxa'vi ña'á nda'a̱ ra xa̱'a̱ ndi'i ñava̱'a ke̱'é ra.
54002002	Ndukú ndó ñava̱'a no̱o̱ Ndios xa̱'a̱ ndi'i narey xí'in inka̱ na xá'nda chiño no̱o̱ yó. Ndukú ndó ñava̱'a yó'o no̱o̱ Ndios xa̱'a̱ ña o̱n kóo kua̱chi ni o̱n kóo inka̱ ña sandi'i ini mi̱i yó. Ta saá xí'in ñato̱'ó ní ini yó kutaku̱ yó xí'in ndi'i ni̱vi, ta xí'in ña ndino'o ini yó kasa ká'no yó Ndios ta va̱'a kundiko̱n yó yichi̱ ra.
54002003	Tá kísa ndivi yó ndi'i ñayó'o, ta ñava̱'a ní kúu ña, ta Ndios, Ta̱a ta̱ Sáka̱ku mi̱i yó, kúsii̱ ini ra xíni ra ñava̱'a yó'o.
54002004	Saá chi Ndios kóni ra saka̱ku ra ndi'i ni̱vi, ta kóni ra ndi'i ni̱vi to̱nda̱a na kunda̱a̱ ini na yu kúu ñanda̱a̱.
54002005	Chi ndixa ñii la̱á kúu Ndios, ta ñii la̱á kúu ta̱a ta̱ kúchiño sanakutá'an va̱'a ni̱vi xí'in Ndios. Ta ta̱a ta̱ kúchiño ke'é saá kúu Jesucristo,
54002006	chi Jesucristo ta̱xi xí'in mi̱i ra, ni̱xi'i̱ ra xa̱'a̱ ña kuchiño saka̱ku ra ndi'i ni̱vi no̱o̱ ndee̱ ña o̱n vá'a. Ta saá ki̱vi̱ chi̱tóni̱ Ndios, ta̱xi ra ña kúnda̱a̱ ini yó xa̱'a̱ ñava̱'a ke̱'é Jesucristo, ta ta̱xi ra ña ndáto̱'on yó xí'in ni̱vi xa̱'a̱ ra.
54002007	Ta xa̱'a̱ ñayó'o Ndios sa̱kuiso chiño ra yi̱'i̱ ña ka̱'a̱n ndoso i̱ to̱'on ra, ta ni̱ka̱xin ra yi̱'i̱ kuu i̱ ta̱apóstol ta̱ xíka chiño no̱o̱ ra. Ta Ndios sa̱kuiso chiño ra yi̱'i̱ ña saná'a i̱ ni̱vi na o̱n vása kúu najudío ña kúchiño kunda̱a̱ ini na yu kúu ñanda̱a̱ ta ndasaá kúchiño kandixa na Jesucristo. Jesucristo xíni̱ ra ña ndixa nda̱a̱ kúu to̱'on yó'o ña ni̱ka̱'a̱n i̱ xí'in ndó, o̱n si̱ví to̱'on vatá kúu ña.
54002008	Ñayó'o kóni yi̱'i̱ ke'é ndó: Ndi'i saá xiiña no̱o̱ nákutá'an ndó xa̱'a̱ ña kasa ká'no ndó Ndios, ta nata̱a na táku̱ nda̱tán kóni Ndios, va̱'a ndaní'i na nda'a̱ na ta ka̱'a̱n na xí'in Ndios. Ta nata̱a yó'o o̱n vá'a kusaa̱ ini na koni na inka̱ ni̱vi, ni o̱n vá'a kani tá'an na xí'in ni̱vi.
54002009	Ta ndi'i xiiña no̱o̱ nákutá'an ndó xa̱'a̱ ña kasa ká'no ndó Ndios, ñayó'o kóni yi̱'i̱ ña ke'é náña'a̱: Va̱'a kundixin to̱'ó ná tiko̱to̱, tiko̱to̱ to̱'ó ña xíni̱ ñó'ó ná xa̱'a̱ chiño ña kísa ndivi ná, tiko̱to̱ ña o̱n chinóo ni̱no̱ ñato̱'ó ná no̱o̱ inka̱ ni̱vi. Ta saá o̱n xi̱in i̱ ña kundixin ná tiko̱to̱ ña yá'ví ní, ni o̱n kasa ndivi ná xí'in yisi̱ si̱ni̱ ná nda̱tán ké'é náña'a̱ ná kóni kasa ká'no xí'in mi̱i no̱o̱ ni̱vi ña koto ndaa na náyó'o, ni o̱n chindoo ndaa ná xí'in mi̱i ná ña kúu oro yá'ví ní án yu̱u̱ livi ña yá'ví na̱ní perla xa̱'a̱ ña koto ndaa ni̱vi náyó'o.
54002010	Saá chi mi̱i ña ndixa ndása livi ní náña'a̱ kúu chiño va̱'a ké'é ná, nda̱tán yóo chiño no̱o̱ náña'a̱ ná ndixa kísa ká'no Ndios ta va̱'a kua̱'a̱n ná yichi̱ ra.
54002011	Ta ki̱vi̱ sákuá'á náña'a̱ to̱'on ña ká'a̱n xa̱'a̱ yichi̱ Ndios, ta xíni̱ ñó'ó tási̱ín koo ná ta xí'in ñato̱'ó ní ini ná koni̱ so̱'o ná to̱'on yó'o.
54002012	Ta yi̱'i̱, o̱n vása táxi i̱ nda̱yí nda'a̱ náña'a̱ saná'a ná nata̱a ve'e no̱o̱ nákutá'an ni̱vi kasa ká'no na Ndios, ni o̱n vása táxi i̱ nda̱yí nda'a̱ náña'a̱ ka'nda chiño ná no̱o̱ nata̱a, ta xíni̱ ñó'ó tási̱ín koo ná.
54002013	Saá chi Ndios si'na ki̱sa va̱'a ra ta̱Adán, ta saá ki̱sa va̱'a ra ñáEva.
54002014	Ta ñandiva̱'a ká'no Satanás o̱n si̱ví si'na sa̱ndá'ví ña ta̱Adán, chi si'na sa̱ndá'ví ña ñáEva. Ta ñáyó'o xi̱kuu ñá si'na na̱kava xí'in ña o̱n vá'a.
54002015	Ta saá ni, Ndios saka̱ku ra náña'a̱ ki̱vi̱ kaku sa̱'ya ná, tá ke'é ná saá: Xíni̱ ñó'ó kuu ná náña'a̱ ná ndi'i saá ki̱vi̱ kándixa Jesucristo, ta xíni̱ ñó'ó kuu ná náña'a̱ ná kí'vi ini xíni ná inka̱ ni̱vi, ta xíni̱ ñó'ó kuu ná náña'a̱ ná táku̱ to̱'ó nda̱tán kóni Ndios.
54003001	To̱'on ña ndixa nda̱a̱ káchí ña saá: Tá yóo nata̱a na kóni kuiso chiño xí'in natá'an na na kándixa Jesucristo, ta chiño ña kóni na kasa ndivi nayó'o kúu ñii chiño va̱'a ní.
54003002	Ta ñii ñii ta̱ ndíso chiño xí'in natá'an ra na kándixa Jesucristo xíni̱ ñó'ó kuu ra ta̱a ta̱nda̱a̱, ta̱a ta̱ kánóo va̱'a to̱'on xa̱'a̱ no̱o̱ ni̱vi. Ta ñii ñii ta̱yó'o xíni̱ ñó'ó kukomí ra ñii la̱á kuiti ñásí'í mi̱i ra. Ta xíni̱ ñó'ó kuu ra ta̱a ta̱ násita xí'in mi̱i no̱o̱ ña o̱n vá'a, ta xíni̱ ñó'ó kuu ra ta̱a ta̱ si'na xáni si̱ni̱ yu kúu ña va̱'a ke'é ra, ta saá kísa ndivi ra ña xíni̱ ñó'ó ka̱. Xíni̱ ñó'ó kuu ra ta̱a ta̱ va̱'a to̱'ó táku̱ no̱o̱ ni̱vi, ta̱a ta̱ va̱'a náki'in ni̱vi na kíxaa̱ ve'e ra. Ta xíni̱ ñó'ó kuu ra ta̱a ta̱ xa yóo ti'va ndasaá va̱'a saná'a ra ni̱vi.
54003003	Ta o̱n vá'a kuu ra ta̱a ta̱ xí'i ní, ni o̱n vá'a kuu ra ta̱a ta̱ kama ní sáa̱ ini, ta káni tá'an ra xí'in ni̱vi, ni o̱n vá'a kuu ra ta̱a ta̱ sándá'ví ni̱vi xa̱'a̱ ña ki'in ra si̱'ún nda'a̱ na. Ta xíni̱ ñó'ó kuu ra ta̱a ta̱ vitá ini, ta̱a ta̱ xí'in ñato̱'ó nákutá'an xí'in ni̱vi, ta̱a ta̱ o̱n vása kútoo ní kukomí kua̱'a̱ ní si̱'ún.
54003004	Ta xíni̱ ñó'ó kuu ra ta̱a ta̱ ndixa ní'i va̱'a yichi̱ xí'in nave'e mi̱i ra, ta xíni̱ ñó'ó kuu ra ta̱a ta̱ xíni̱ va̱'a ndasaá ka'nda chiño ra no̱o̱ sa̱'ya ra, ta ña̱kán nasa̱'ya ra yó'o va̱'a kasa ndivi na chiño kóni ra, ta va̱'a to̱'ó kutaku̱ na no̱o̱ ndi'i ni̱vi.
54003005	Saá chi tá yóo ta̱a ta̱ o̱n vása kúchiño kuni'i va̱'a yichi̱ xí'in nave'e mi̱i ra, ta ta̱yó'o o̱n kuchiño ra kuni'i va̱'a ra yichi̱ xí'in natá'an ra na kándixa Jesucristo.
54003006	Ñii ñii ta̱a ta̱ ndíso chiño xí'in natá'an ra na kándixa Jesucristo, o̱n vá'a kuu ra ta̱a ta̱ sa̱kán ki̱xá'á kándixa Jesucristo. Saá chi yi̱yo ní kixá'á ra kasa ká'no xí'in mi̱i ra xa̱'a̱ ña kísa ndivi ra chiño ká'no, ta Ndios saxo̱'vi̱ ra ta̱a ta̱ kísa ká'no xí'in mi̱i. Saá chi kui̱ya̱ xi̱na̱'á ñaníma̱ ndiva̱'a ká'no ki̱sa ká'no xí'in mi̱i ña no̱o̱ Ndios, ta Ndios ká'a̱n ra ndí ndixa saxo̱'vi̱ ní ra ñandiva̱'a xa̱'a̱ kua̱chi yó'o.
54003007	Saá tuku ñii ñii ta̱ ndíso chiño xí'in natá'an ra na kándixa Jesucristo xíni̱ ñó'ó kuu ra ta̱a ta̱ kánóo va̱'a to̱'on xa̱'a̱ no̱o̱ inka̱ ni̱vi na o̱n vása kándixa Jesucristo. Ta xíni̱ ñó'ó vivíi kutaku̱ ra ña o̱n sakuka'an ra no̱o̱ ra no̱o̱ ni̱vi, ta xa̱'a̱ ñayó'o ñaníma̱ ndiva̱'a ká'no o̱n kuchiño ña sandá'ví ña ra.
54003008	Ta saá tuku ñii ñii ta̱a ta̱ nákuiso chiño ña chindeé ra natá'an ra na kándixa Jesucristo xíni̱ ñó'ó kuu ra ta̱a ta̱ to̱'ó, ta síkón kánóo ñato̱'ó ra no̱o̱ ndi'i ni̱vi, ta kuu ra ta̱a ta̱ ndixa kísa ndivi to̱'on ña ká'a̱n ra. Ta xíni̱ ñó'ó kuu ra ta̱a ta̱ o̱n vása xí'i ní, ni o̱n vá'a kuu ra ta̱a ta̱ sándá'ví ni̱vi xa̱'a̱ ña ki'in ra si̱'ún nda'a̱ na.
54003009	Xíni̱ ñó'ó kuu ra ta̱a ta̱ ndino'o ini kándixa to̱'on va̱'a xa̱'a̱ Jesucristo ña kúu to̱'on ña sa̱nati̱vi Ndios no̱o̱ yó ña kundaa ini yó ña. Ta ta̱yó'o xíni̱ ñó'ó va̱'a kutaku̱ ra xa̱'a̱ ña níma̱ mi̱i ra o̱n kuchiño ña chikaa̱ ña kua̱chi sa̱ta̱ ra.
54003010	Ta ñii ñii ta̱a ta̱ nakuiso chiño ña chindeé ra natá'an ra na kándixa Jesucristo, si'na xíni̱ ñó'ó koto ndoso va̱'a ndó ta̱yó'o. Ta ta̱a ta̱ va̱'a keta no̱o̱ ña xi̱to ndoso ndó ra, chi xí'in ña táku̱ ra kísa nda̱a̱ ña xa̱'a̱ ra ndí kúu ra ta̱a ta̱ va̱'a, ta̱ nda̱a̱, ta ta̱yó'o, va̱'a sakuiso chiño ndó ra ña kasa ndivi ra chiño ña chindeé ra natá'an ra na kándixa Jesucristo.
54003011	Ta ñii ki̱'va nda̱tán táku̱ ta̱a ta̱ ndíso chiño yó'o, saá xíni̱ ñó'ó kutaku̱ ñii ñii ña'a̱ ñá kísa chiño no̱o̱ Ndios. Ñii ñii ñáña'a̱ yó'o xíni̱ ñó'ó kuu ñá ñáto̱'ó, ta síkón kánóo ñato̱'ó ñá no̱o̱ ndi'i ni̱vi. Ta o̱n vá'a kuu ñáña'a̱ ñá ká'a̱n to̱'on vatá xa̱'a̱ ni̱vi. Ta xíni̱ ñó'ó kuu ñáña'a̱ ñá va̱'a násita xí'in mi̱i no̱o̱ ña o̱n vá'a. Ta xíni̱ ñó'ó kuu ñá ñáña'a̱ ñá vivíi kísa ndivi ndi'i chiño no̱o̱ mi̱i ñá.
54003012	Ta ñii ñii ta̱a ta̱ nákuiso kasa chiño ña chindeé ra natá'an ra na kándixa Jesucristo, xíni̱ ñó'ó kukomí ra ñii la̱á kuiti ñásí'í mi̱i ra, ta xíni̱ ñó'ó kuni'i va̱'a ra yichi̱ xí'in sa̱'ya ra, ta ñii ki̱'va saá xí'in inka̱ nave'e ra.
54003013	Ta ndi'i na ndíso chiño ña chíndeé ni̱vi natá'an na na kándixa Jesucristo, tá va̱'a kísa ndivi nayó'o chiño ndíso na, ta ña̱kán kanóo va̱'a ñato̱'ó na no̱o̱ ni̱vi, ta saá tuku o̱n kuyi̱'ví na ndato̱'on na xí'in ni̱vi xa̱'a̱ Jesucristo, ta̱a ta̱ kándixa na.
54003014	Ndáti i̱ ña ya̱chi̱ ní xaa̱ i̱ no̱o̱ yóo ún, ta vitin táa i̱ to̱'on yó'o ña ti'ví i̱ ña xaa̱ ña nda'a̱ ún,
54003015	chi tá o̱n kuchiño xaa̱ ya̱chi̱ i̱, ta xí'in to̱'on yó'o kunda̱a̱ va̱'a ini ún ndasaá xíni̱ ñó'ó kutaku̱ ndi'i nave'e Ndios, na kúu ndi'i ni̱vi na ndixa kándixa va̱'a Ndios ta̱táku̱. Chi ndi'i ni̱vi na kándixa Jesucristo kúu nave'e Ndios, ta nda̱tán yóo yito̱n tón ñíndichi ma̱'ñó ve'e, ta ndíso nó ña, saá yóo ni̱vi yó'o, chi ndino'o ini na kándixa na to̱'on Ndios, ta kísa ndivi na ña ká'a̱n ra. Ta xí'in ña ké'é na saá, sáná'a na ndí ña ndixa nda̱a̱ kúu to̱'on Ndios.
54003016	Ndixa ña ká'no ní kúu to̱'on ña kándixa yó xa̱'a̱ yichi̱ Jesucristo. To̱'on yó'o xi̱nakaa̱ se'é ña, ta vitin Ndios sa̱nati̱vi ra ña no̱o̱ yó. Ta to̱'on kándixa yó xa̱'a̱ Jesucristo káchí ña saá: Ndios ndu̱u ra ni̱vi, ta ni̱xika ra no̱o̱ ni̱vi no̱o̱ ño'o̱ yó'o. Níma̱ Ndios ki̱sa nda̱a̱ ña ndí ta̱ndii, ta̱ o̱n vása kómí kua̱chi kúu ra. Naángel xi̱ni na ta̱yó'o. Ta ni̱vi na kándixa ña'á ni̱ka̱'a̱n ndoso na xa̱'a̱ ra no̱o̱ inka̱ ni̱vi na ndóo ñoo inka̱ xiiña, na o̱n vása kúu najudío. Ta ñoyívi yó'o kua̱'a̱ ní ni̱vi ka̱ndixa na ra. Ta saá ke̱e ra ñoyívi yó'o, ta nda̱a ra ñoyívi ni̱no, no̱o̱ yóo ndi'i ñava̱'a ña livi ña yé'e, káchí to̱'on ña kándixa yó.
54004001	Níma̱ Ndios ni̱ka̱'a̱n káxín ña saá: Tá xa va̱xi yatin ki̱vi̱ sondí'í ñoyívi, ta sava ni̱vi sandakoo na yichi̱ Jesucristo, ta chikaa̱ so̱'o na ña ká'a̱n ñaníma̱ ña sándá'ví ña'á, ta kandixa ni̱vi to̱'on ña sáná'a ñaníma̱ ndiva̱'a yó'o.
54004002	Chikaa̱ so̱'o na to̱'on ña ká'a̱n ni̱vi na vatá, na o̱vi̱ yu'u̱. Nani̱vi na vatá yó'o o̱n kúchiño ka̱ kunda̱a̱ ini na yu kúu ñava̱'a, án ña o̱n vá'a ke'é na, ni nda̱ lo'o o̱n vása kúka'an ka̱ no̱o̱ na xa̱'a̱ ña o̱n vá'a ke̱'é na.
54004003	Ni̱vi na vatá yó'o xá'nda chiño na ká'a̱n na ndí o̱n vá'a tonda̱'a̱ ta̱a xí'in ña'a̱, ta xá'nda chiño na ká'a̱n na ndí o̱n vá'a kuxu yó sava ña va̱'a xíxi ni̱vi. Ta o̱n vá'a xá'nda chiño nayó'o, chi ndi'i ña xíxi ni̱vi kúu ñava̱'a ta̱xi Ndios nda'a̱ na. Ta saá mi̱i yó, ni̱vi na kándixa Ndios, ta kúnda̱a̱ ini yó to̱'on nda̱a̱, va̱'a kuxu yó ndi'i ña táxi Ndios nda'a̱ yó. Ta saá tá taxi yó ña táxa'vi ña'á nda'a̱ Ndios xa̱'a̱ ña, ta va̱'a kuxu yó ña.
54004004	Saá chi ndi'i ña ki̱sa va̱'a Ndios kúu ña va̱'a. Ta saá táná si'na taxi yó ña táxa'vi ña'á nda'a̱ Ndios xa̱'a̱ ña kuxu yó, ta va̱'a kuxu yó ña, chi o̱n vá'a xaa noo yó nda̱ ñii ñava̱'a ña kúu ña ni̱ka̱'a̱n Ndios va̱'a kuxu yó.
54004005	Va̱'a kuxu yó ndi'i saá no̱o̱ ñaxíxi, chi to̱'on Ndios xí'in to̱'on ña ká'a̱n yó táxi yó ña táxa'vi ña'á nda'a̱ ra, ta ndása ndii ña ndi'i ña kuxu yó.
54004006	Tá saná'a ún to̱'on yó'o no̱o̱ nañani yó xí'in náña'a̱ ki̱'va̱ yó, ta saá ndixa kuu ún ta̱a ta̱ va̱'a kísa chiño no̱o̱ Jesucristo. Saá chi nda̱tán yóo ñava̱'a xíxi ún ña táxi ndee̱ nda'a̱ ún, saá yóo to̱'on va̱'a ña kándixa ún ta sáná'a ún xa̱'a̱ yichi̱ Jesucristo ña kúu yichi̱ ndíko̱n ún.
54004007	O̱n chikaa̱ so̱'o ún cuento vatá ña o̱n vása ndáya̱'ví, ña kúu cuento ndáto̱'on ni̱vi ñoyívi yó'o na o̱n vása kándixa Ndios. Ta sakuá'á ún chikaa̱ ún ndee̱ xí'in mi̱i ún ña va̱'a kutaku̱ ún nda̱tán kóni Ndios.
54004008	Saá chi kuiti lo'o ndáya̱'ví ña chikaa̱ ní yó ndee̱ ke'é yó ejercicio xa̱'a̱ ña o̱n kóo vitá yi̱kí ko̱ñu yó. Ta ví'í ní ka̱ ndáya̱'ví ña chikaa̱ yó ndee̱ ña sakuá'á yó kutaku̱ yó nda̱tán kóni Ndios. Saá chi ña sakuá'á yó ndasaá va̱'a sakusii̱ yó ini Ndios kúu ña chindeé mi̱i yó kutaku̱ ndino'o yó no̱o̱ Ndios ñoyívi yó'o xí'in ñoyívi ni̱no.
54004009	To̱'on yó'o kúu ña ndixa nda̱a̱ ta ndi'i ni̱vi xíni̱ ñó'ó na kandixa na ña.
54004010	Xa̱'a̱ ñayó'o chíkaa̱ ní yó ndee̱ kasa chiño yó, ta kúndeé yó no̱o̱ ndi'i ña xó'vi̱ yó xa̱'a̱ to̱'on ña o̱n vá'a ká'a̱n ni̱vi xí'in yó. Kúndeé yó chi ndáti yó ta ndixa ndáa ini yó Ndios kasa ndivi ra to̱'on ra. Ta Ndios yó'o kúu ta̱a ta̱táku̱, ta kómí ra ndee̱ saka̱ku ra ndi'i ni̱vi, ta ndixa saka̱ku ra ndi'i ni̱vi na kándixa ña'á.
54004011	Xíni̱ ñó'ó ún ka'nda chiño ún ta saná'a ún ndi'i to̱'on yó'o no̱o̱ ni̱vi natá'an yó na kándixa Jesucristo.
54004012	Ta o̱n taxi ún nda̱ ñii ni̱vi xaa noo na yó'ó xa̱'a̱ ña kúu ún ta̱lo'o. Ta xíni̱ ñó'ó saná'a ún ni̱vi xí'in ña va̱'a táku̱ ún. Ta xa̱'a̱ ña va̱'a táku̱ ún, sakuá'á ni̱vi ka̱'a̱n na to̱'on va̱'a, ta sakuá'á na kasa ndivi na chiño va̱'a. Ta sakuá'á na ndasaá va̱'a kuki'vi ini na koni na inka̱ ni̱vi, ta sakuá'á na kandixa ndino'o ini na Jesucristo, ta sakuá'á na ndii kutaku̱ na nda̱tán kóni Ndios.
54004013	Nda̱ ki̱vi̱ vitin ta̱nda̱ ki̱vi̱ xaa̱ i̱ no̱o̱ yóo ún, ñayó'o xíni̱ ñó'ó ke'é ún: Ka'vi ún to̱'on Ndios no̱o̱ nañani yó xí'in náki̱'va̱ yó, ta ndato̱'on ún xí'in na ña chikaa̱ ún ndee̱ ini na ña va̱'a kundiko̱n na yichi̱ Ndios, ta saná'a ún na ñanda̱a̱.
54004014	Ndios xa sa̱ní'i ra yó'ó ñii ndee̱ va̱'a ña koni̱ ñó'ó ún xa̱'a̱ ña kasa chiño ún no̱o̱ ra, ta o̱n sandakoo ún koni̱ ñó'ó ún ndee̱ yó'o, ña kúu ña na̱ki'in ún ki̱vi̱ naxi̱kua̱'a̱ ñani yó chi̱nóo na nda'a̱ na si̱ni̱ ún, ta ni̱ka̱'a̱n na xí'in mi̱i ún to̱'on ña ke̱e Níma̱ Ndios.
54004015	Chikaa̱ ún ndee̱ ta sakuá'á va̱'a ún ndi'i ñayó'o ña ndáto̱'on i̱ xí'in ún. Ta saá nañani yó xí'in náki̱'va̱ yó kunda̱a̱ ini na ndí va̱'a va̱xi kua'no ún xí'in ña kándixa ún ta ndíko̱n ún yichi̱ Jesucristo.
54004016	Kasa kuenda ún xí'in mi̱i ún ña va̱'a kutaku̱ ún, ta koto va̱'a ún ña ndasaá kuiti to̱'on ña nda̱a̱ saná'a ún, ta vivíi ko̱'o̱n ún yichi̱ Jesucristo, ta nda̱ lo'o o̱n sandakoo ún ña. Tá kasa ndivi ún ñayó'o, ta saka̱ku xí'in mi̱i ún, ta saá tuku ka̱ku ni̱vi na chikaa̱ so̱'o to̱'on ña sáná'a ún.
54005001	O̱n ka̱'a̱n kue̱'e̱ ún xí'in nda̱ ñii ta̱xi̱kua̱'a̱ xa̱'a̱ ña o̱n vá'a ke̱'é ra, ta nda̱tán ka̱'a̱n ún xí'in yivá mi̱i ún, saá xíni̱ ñó'ó ka̱'a̱n ún to̱'on to̱'ó xí'in ndi'i ta̱a ta̱xi̱kua̱'a̱. Ta nda̱tán ka̱'a̱n ún xí'in nañani mi̱i ún, saá xíni̱ ñó'ó ka̱'a̱n ún xí'in ndi'i ta̱a ta̱kuáchí.
54005002	Ta nda̱tán ka̱'a̱n ún xí'in si'í mi̱i ún, saá xíni̱ ñó'ó ka̱'a̱n ún xí'in ndi'i náña'a̱ náxi̱kua̱'a̱. Ta nda̱tán ka̱'a̱n ún xí'in náña'a̱ ki̱'va̱ mi̱i ún, xí'in ñato̱'ó, ta xí'in ñandii, ñii ki̱'va saá xíni̱ ñó'ó ka̱'a̱n ún xí'in ndi'i náña'a̱ nákuáchí.
54005003	Tá yóo náña'a̱ ná ndixa ni̱ndo̱o mató'ón, chi ni̱xi'i̱ yii̱ ná, ta o̱n ko̱ó nave'e ná, ta xíni̱ ñó'ó nañani yó xí'in náki̱'va̱ yó chindeé na náña'a̱ yó'o.
54005004	Ta saá ni, tá náña'a̱ ná ni̱xi'i̱ yii̱ yó'o kómí ná sa̱'ya ná, án sa̱'ya ñani ná, ta nasa̱'ya náña'a̱ yó'o kúu na si'na xíni̱ ñó'ó chindeé na náña'a̱ yó'o, ná kúu si'í na án xi̱ta̱n na. Ta xí'in ña ke'é na saá, cha'vi na xa̱'a̱ ñava̱'a ke̱'é yivá si'í na án xi̱i̱ xi̱ta̱n na xí'in na ki̱vi̱ xá'no na. Ta ni̱vi na kísa ndivi ñava̱'a xa̱'a̱ ña chindeé na yivá si'í na, nayó'o sákusii̱ na ini Ndios.
54005005	Ta náña'a̱ ná ndixa ni̱ndo̱o mató'ón, chi ni̱xi'i̱ yii̱ ná, ta o̱n ko̱ó nave'e ná, ta náyó'o ndixa ndáa ini ná Ndios ta ndiví ñoó ká'a̱n ná xí'in Ndios, ta ndúkú ná no̱o̱ ra ña chindeé ña'á ra.
54005006	Ta saá ni, yóo sava náña'a̱ ná ni̱xi'i̱ yii̱, ta ndasaá kuiti sákusii̱ ná ini mi̱i ná, ké'é ná nda̱tán kóni yi̱kí ko̱ñu mi̱i ná, ta náyó'o nda̱tán yóo ná ni̱xi'i̱ no̱o̱ Ndios, saá yóo ná, vará táku̱ ka̱ ná ñoyívi yó'o.
54005007	To̱'on yó'o ka'nda chiño ún no̱o̱ nañani yó xí'in náki̱'va̱ yó, na kúu nave'e náña'a̱ ná ni̱xi'i̱ yii̱, chi nayó'o xíni̱ ñó'ó kasa ndivi na ñava̱'a. Ta saá o̱n kóo xa̱'a̱ ña chikaa̱ ni̱vi kua̱chi sa̱ta̱ na.
54005008	Saá chi tá yóo ni̱vi na ká'a̱n, káchí na kándixa na Jesucristo, ta o̱n xi̱in na chindeé na nave'e mi̱i na, ta nayó'o o̱n vása kísa ndivi na ñanda̱a̱ yichi̱ Jesucristo, ta saá ni̱vi yó'o kini ka̱ ké'é na no̱o̱ ni̱vi na o̱n vása kándixa Jesucristo.
54005009	Ta náña'a̱ ná ni̱xi'i̱ yii̱, ta kómí ná u̱ni̱ si̱ko̱ kui̱ya̱ ta kua̱'a̱ ka̱, ta ñii ñii náyó'o ñii la̱á xi̱kuu yii̱ ná, ta ndasaá kuiti náña'a̱ yó'o, va̱'a ka'yi ún ki̱vi̱ ná no̱o̱ tutu xa̱'a̱ ña naki'in ná ña taxi nañani yó xí'in náki̱'va̱ yó na kándixa Jesucristo xa̱'a̱ ña chindeé ña'á na.
54005010	Ta náña'a̱ ná naki'in ñava̱'a yó'o xíni̱ ñó'ó kuu náña'a̱ ná xa ki̱sa ndivi kua̱'a̱ ní chiño va̱'a, ta kánóo va̱'a to̱'on xa̱'a̱ ná no̱o̱ ni̱vi. Xíni̱ ñó'ó kuu ná náña'a̱ ná va̱'a sa̱kua'no sa̱'ya, xíni̱ ñó'ó kuu ná náña'a̱ ná xí'in ñato̱'ó na̱ki'in ni̱vi na ki̱xaa̱ ve'e ná, ta xíni̱ ñó'ó kuu ná náña'a̱ ná xa na̱kata xa̱'a̱ nañani yó xí'in náki̱'va̱ yó ki̱vi̱ ki̱xaa̱ na ve'e ná, ta xíni̱ ñó'ó kuu ná náña'a̱ ná chi̱ndeé ni̱vi na xó'vi̱, ta ndixa ta̱xi xí'in mi̱i ná ña kasa ndivi ná ndi'i saá no̱o̱ chiño va̱'a.
54005011	Ta yóo náña'a̱ ná ni̱xi'i̱ yii̱, ta náyó'o ta̱'án to̱nda̱a u̱ni̱ si̱ko̱ kui̱ya̱ ná, ta o̱n ka'yi ún ki̱vi̱ náyó'o no̱o̱ tutu ña káchí naki'in ná ña̱'a ña taxi nañani yó xí'in náki̱'va̱ yó xa̱'a̱ ña chindeé ña'á na. Saá chi va̱xi ki̱vi̱ kutoo ní náña'a̱ yó'o koo yii̱ ná, ta kixá'á ná o̱n kua'a ka̱ ná kasa ndivi ná ña kóni Jesucristo, vará si'na ni̱ka̱'a̱n ná ndí ndixa o̱n tonda̱'a̱ ka̱ ná xa̱'a̱ ña kasa chiño ná no̱o̱ Ndios.
54005012	Ta saá nakuiso ná kua̱chi, chi xí'in ña tonda̱'a̱ tuku ná, ya'a ndoso ná to̱'on ña si'na ni̱ka̱'a̱n ná kasa ndivi ná.
54005013	Ta yóo inka̱ ña o̱n vá'a ké'é sava náña'a̱ kuáchí yó'o, chi sákuá'á ná kuu ná náxúxán, ná xíka si̱i̱ mi̱i ñii ñii ve'e ni̱vi, ndáto̱'on ná to̱'on visi, ta kóni ná ka'nda chiño ná no̱o̱ inka̱ ni̱vi ndasaá xíni̱ ñó'ó kasa ndivi na chiño mi̱i na, ta ká'a̱n ná xí'in ni̱vi to̱'on ña o̱n vása xíni̱ ñó'ó.
54005014	Ta xa̱'a̱ ñayó'o ndáto̱'on i̱ xí'in náña'a̱ ná ni̱xi'i̱ yii̱, ta nákuáchí kóni kúu ná, va̱'a ka̱ tonda̱'a̱ tuku ná, ná koo sa̱'ya ná, ta ná kuni'i va̱'a ná yichi̱ ña kasa ndivi ná chiño ve'e mi̱i ná. Ta saá ni̱vi na o̱n vása kándixa Jesucristo o̱n kuchiño na ka̱'a̱n na ña o̱n vá'a xa̱'a̱ yó.
54005015	Ñayó'o ndáto̱'on i̱ xí'in ndó, chi saá yóo ña o̱n vá'a ke̱'é sava náña'a̱ nákuáchí ná ni̱xi'i̱ yii̱. Náña'a̱ yó'o xa sa̱ndakoo ná yichi̱ Jesucristo ta vitin ndíko̱n ná yichi̱ ñaníma̱ ndiva̱'a ká'no Satanás.
54005016	Tá ñii ña'a̱ án ñii ta̱a na kándixa Jesucristo kúu nave'e ñii ña'a̱ ñá ni̱xi'i̱ yii̱, ta nayó'o xíni̱ ñó'ó chindeé na ñáña'a̱ ve'e mi̱i nayó'o. Ta saá o̱n sandi'i na xa̱'a̱ si̱'ún ña xíni̱ ñó'ó na ve'e ño̱'o no̱o̱ kísa ká'no na Jesucristo, ta na ve'e ño̱'o yó'o kukomí na si̱'ún xa̱'a̱ ña chindeé na náña'a̱ ná ndixa ni̱ndo̱o mató'ón, chi ni̱xi'i̱ yii̱ ná, ta o̱n ko̱ó nave'e ná.
54005017	Ta naxi̱kua̱'a̱ na ndíso chiño xí'in natá'an na na kándixa Jesucristo, tá va̱'a ní'i na yichi̱ ta va̱'a kísa ndivi na chiño, ta xíni̱ ñó'ó kasa to̱'ó yó nayó'o, ta chindeé yó na xí'in ña xíni̱ ñó'ó na. Ta ña xíni̱ ñó'ó ní ka̱ kúu ña kasa to̱'ó ní yó ta chindeé yó ni̱vi naxi̱kua̱'a̱ na ká'a̱n ndoso to̱'on Ndios, ta sáná'a na to̱'on ña nda̱a̱.
54005018	Saá chi to̱'on Ndios ña ni̱taa na xi̱na̱'á káchí ña saá: “Tá kísa chiño si̱ndi̱ki̱ sa̱na̱ ndó ña ndundii trigo, ta o̱n chikaa̱ ndó ñono̱ yu'u̱ tíyó'o, ña kuchiño kaxi rí trigo”, káchí to̱'on Ndios. Ta inka̱ xiiña no̱o̱ to̱'on Ndios káchí ña saá: “Ndi'i ni̱vi na kísa chiño kómí na nda̱yí ki'in na ya'vi na”, káchí to̱'on Ndios.
54005019	Tá yóo ñii ta̱xi̱kua̱'a̱ ta̱ kúu ta̱ ndíso chiño xí'in na kándixa Jesucristo, ta ñii la̱á ta̱a va̱xi taxi kua̱chi xa̱'a̱ ta̱yó'o, ta saá yó'ó ñani yó ta̱Timoteo, o̱n kama kandixa ún xa̱'a̱ ña ká'a̱n ta̱yó'o ta̱ táxi kua̱chi. Saá chi xíni̱ ñó'ó o̱vi̱ án u̱ni̱ ni̱vi na kasa nda̱a̱ xa̱'a̱ ñii ñii kua̱chi, ta saá va̱'a kandixa ún ña ká'a̱n na.
54005020	Tá yóo ñii ta̱xi̱kua̱'a̱ ta̱ kándixa Jesucristo, ta o̱n xi̱in ra sandakoo ra ña o̱n vá'a ké'é ra, ta saá no̱o̱ ndi'i ni̱vi na nákutá'an ve'e ño̱'o, ka̱'a̱n ún xí'in ta̱yó'o ndí xíni̱ ñó'ó sandakoo ra o̱n ke'é ka̱ ra ña o̱n vá'a. Ta ni̱vi na xíni̱ so̱'o ña ka̱'a̱n ún, kuyi̱'ví na ña yi̱yo saá kundo'o mi̱i na, tá ke'é na ña o̱n vá'a.
54005021	No̱o̱ Ndios xí'in no̱o̱ Jesucristo xí'in no̱o̱ naángel, sákuiso chiño i̱ yó'ó ña kasa ndivi ún ndi'i ñayó'o ña xá'nda chiño i̱ no̱o̱ ún vitin, ta o̱n vá'a naka̱xin ún ni̱vi, ta ñii ki̱'va ñanda̱a̱ ke'é ún xí'in ndi'i na.
54005022	O̱n kama ní chinóo ún nda'a̱ ún si̱ni̱ ta̱a ña nakuiso chiño ra kasa ndivi ra chiño xí'in na kándixa Jesucristo. Saá chi tá o̱n vá'a ke'é ta̱yó'o chiño, ta mi̱i ún nakuiso ún kua̱chi xa̱'a̱ ña o̱n vá'a ke̱'é ra. Ta mi̱i ún, xíni̱ ñó'ó kuu ún ta̱a ta̱ ndixa kutaku̱ ndii no̱o̱ Ndios.
54005023	Ta o̱n ko'o ní ka̱ ún ndasaá kuiti takuií, ta va̱'a lo'o kuiti vino ko'o ún, xa̱'a̱ ña sandúva̱'a lo'o rá ña kí'vi̱ ti̱xin ún, ta saá tuku sa̱ña̱ lo'o kue̱'e̱ ña nónó káni tá'an xí'in ún.
54005024	Yóo sava ni̱vi na ké'é ña o̱n vá'a, ta ki̱vi̱ ta̱'án ka̱ nachiño kasa nani na xa̱'a̱ kua̱chi yó'o, ta ndi'i ni̱vi xa xíni̱ na xa̱'a̱ kua̱chi yó'o. Ta yóo inka̱ ni̱vi na ké'é ña o̱n vá'a, ta kua̱'a̱ ní ki̱vi̱ yóo se'é ña o̱n vá'a ke̱'é nayó'o. Ta saá ni, kixaa̱ ki̱vi̱ kunda̱a̱ ini ni̱vi xa̱'a̱ ña o̱n vá'a yó'o.
54005025	Ta ñii ki̱'va saá ndó'o sava ni̱vi na ké'é chiño va̱'a, chi tá ku̱ndivi chiño va̱'a, ta kua̱'a̱ ní ni̱vi kama va̱'a xíto na ñayó'o. Ta yóo inka̱ chiño ña va̱'a ké'é ni̱vi, ta kua̱'a̱ ní ki̱vi̱ yóo se'é ña, ta saá ni, o̱n kuchiño koo se'é ña ndi'i saá ki̱vi̱.
54006001	Tá nañani yó án náki̱'va̱ yó kúu naesclavo, ta nayó'o xíni̱ ñó'ó kasa to̱'ó ní na patrón na. Ta xí'in ña ké'é na saá, inka̱ ni̱vi o̱n ka̱'a̱n na ña o̱n vá'a xa̱'a̱ Ndios, ni o̱n ka̱'a̱n na ña o̱n vá'a xa̱'a̱ to̱'on sáná'a yó.
54006002	Ta naesclavo na kísa chiño no̱o̱ ta̱patrón ta̱ kándixa Jesucristo, ta naesclavo yó'o, o̱n vá'a kani si̱ni̱ na ndí o̱n vása xíni̱ ñó'ó kasa to̱'ó na ta̱patrón na chi ñani na kúu ra. Nda̱ víka̱, naesclavo yó'o xíni̱ ñó'ó chikaa̱ ka̱ na ndee̱ ña va̱'a kasa ndivi na chiño no̱o̱ ta̱patrón na. Saá chi ñani na, ta̱a ta̱ kí'vi ní ini na xíni na kúu ta̱patrón na, ta ta̱yó'o kúu ta̱a ta̱ naki'in ñava̱'a xa̱'a̱ chiño kísa ndivi naesclavo yó'o. To̱'on yó'o kúu ña xíni̱ ñó'ó saná'a ún ta ka̱'a̱n ndoso ún no̱o̱ ni̱vi.
54006003	Tá yóo ni̱vi na sáná'a inka̱ to̱'on ña o̱n vása yóo yu'ú xí'in to̱'on ña ni̱ka̱'a̱n Jesucristo, án sáná'a na to̱'on ña o̱n vása yóo yu'ú xí'in to̱'on ña nda̱a̱ sáná'a yó ña ká'a̱n ndasaá kutaku̱ yó nda̱tán kóni Ndios,
54006004	ta na sáná'a ña o̱n vá'a yó'o kúu ni̱vi na kísa ká'no xí'in mi̱i, ta ndixa ni̱vi yó'o nda̱ lo'o o̱n vása xíni̱ na. Nayó'o ndasaá kuiti kúsii̱ ini na xí'in to̱'on ña kani tá'an na xí'in ni̱vi xa̱'a̱ ña kóni kachí sava to̱'on. Ta xí'in ña náa ni̱vi saá, kama ní káku ña kuíni̱ ini na xíni tá'an na, ta kíxá'á na sáa̱ ini na xíni tá'an na, nda̱ to̱nda̱a na nata̱'vi̱ tá'an na, ta kíxá'á na ká'a̱n na kua̱'a̱ ní to̱'on ndiva̱'a xa̱'a̱ natá'an na, ta xáni si̱ni̱ na ndí na o̱n vá'a ini kúu ndi'i natá'an na.
54006005	Nayó'o, xí'in to̱'on káni tá'an na xa̱'a̱ ña o̱n vása ndáya̱'ví. Ta nda̱tán yóo ña tá'yí saá yóo ña xíni̱ tóni nayó'o, saá chi o̱n vása xíni̱ na yu kúu ña ndixa nda̱a̱. Ta xáni si̱ni̱ na ndí ña kundiko̱n na yichi̱ Ndios kúu ña nduu na nakuíká, na kua̱'a̱ ní si̱'ún kukomí. Ta yi̱'i̱ ká'a̱n i̱ xí'in ún o̱n nakutá'an ún xí'in ni̱vi na o̱n vá'a yó'o.
54006006	Tá ndixa ndíko̱n ndino'o ini yó yichi̱ Ndios, ta tá kúsii̱ ini yó xíni yó ñava̱'a táxi Ndios nda'a̱ yó, ta saá ndixa kómí yó ñakuíká ndino'o.
54006007	Saá chi ki̱vi̱ ka̱ku yó ñoyívi yó'o, o̱n ko̱ó ña̱'a ní‑kixaa̱ xí'in yó. Tá to̱nda̱a ki̱vi̱ kivi̱ yó ta saá kua̱'a̱n yó xí'in Ndios, ta o̱n kuchiño ko̱'o̱n nda̱ ñii ñakuíká xí'in yó.
54006008	Ña̱kán kía̱, tá xa yóo ña xíxi yó xí'in tiko̱to̱ kundixin yó ñoyívi yó'o, ta va̱'a ná kusii̱ ini yó xí'in ñayó'o.
54006009	Yóo ni̱vi na kóni kukomí ñakuíká ñoyívi yó'o, ta xa̱'a̱ ñayó'o kí'vi na kua̱chi ké'é na ña o̱n vá'a, chi kíxá'á na kútoo ní na kukomí na kua̱'a̱ ní no̱o̱ ña o̱n vása ndáya̱'ví, ña kúu ña sáti̱ví xí'in mi̱i na, ta kíxá'á na kua̱'a̱n na yichi̱ no̱o̱ ndi'i xa̱'a̱ na.
54006010	O̱n vása va̱'a ña kútoo ni̱vi kukomí na kua̱'a̱ ní si̱'ún, chi no̱o̱ ña kútoo ní na si̱'ún káku ndi'i saá no̱o̱ ña o̱n vá'a. Xa̱'a̱ ña kútoo ní na si̱'ún, sava ni̱vi sa̱ndakoo na yichi̱ Jesucristo, ta saá xo̱'vi̱ ní nayó'o.
54006011	Ta yó'ó, ta̱Timoteo, ta̱a ta̱ kísa chiño no̱o̱ Ndios, xíni̱ ñó'ó kuxíká ún no̱o̱ ndi'i ña o̱n vá'a. Ta xíni̱ ñó'ó kasa ndivi ún ñanda̱a̱, kutaku̱ ún nda̱tán kóni Ndios, ta kandixa ndino'o ini ún Jesucristo. Kuki'vi ini ún koni ún ni̱vi, kundeé ini ún no̱o̱ ndi'i ña xo̱'vi̱ ún, ta kuu ún ta̱a ta̱ va̱'a ini xí'in ndi'i ni̱vi.
54006012	Saá tuku xíni̱ ñó'ó chikaa̱ ní ún ndee̱ xa̱'a̱ yichi̱ Jesucristo ña kúu ña ndíko̱n yó. Ta chikaa̱ ní ún ndee̱ xa̱'a̱ ña taxi Ndios ña kutaku̱ ún xí'in ra ndi'i saá ki̱vi̱ ña va̱xi. Chi xa̱'a̱ ñayó'o, Ndios na̱kana ra yó'ó ki̱vi̱ ni̱ka̱'a̱n ún kándixa ún Jesucristo no̱o̱ kua̱'a̱ ní ni̱vi xi̱ni na yó'ó.
54006013	Ta vitin no̱o̱ Ndios, ta̱a ta̱ ta̱xi ña táku̱ ndi'i saá ña̱'a ña yóo, ta no̱o̱ Jesucristo, ta̱a ta̱ nda̱kuii̱n xa̱'a̱ ñanda̱a̱ ki̱vi̱ xi̱ndichi ra no̱o̱ ta̱Poncio Pilato, xá'nda chiño i̱ no̱o̱ ún vitin.
54006014	Chikaa̱ so̱'o ún ndi'i ña xá'nda chiño i̱ no̱o̱ ún, ta kasa ndivi ún ndi'i ña kóni Ndios, ña o̱n kuchiño inka̱ ni̱vi ka̱'a̱n na ña o̱n vá'a xa̱'a̱ ún. Saá vivíi kutaku̱ ún nda̱ kixaa̱ ki̱vi̱ ndikó Jesucristo, Ta̱a ta̱Ká'no no̱o̱ yó.
54006015	Tá kixaa̱ ki̱vi̱ ña chi̱tóni̱ Ndios, ta tuku sanati̱vi ra Jesucristo ña koni ni̱vi ñoyívi yó'o. Ta ñii la̱á Ndios yó'o kúu ta̱va̱'a ní, ta̱a ta̱ká'no no̱o̱ ndi'i ni̱vi xí'in no̱o̱ ndi'i ña̱'a ña yóo ñoyívi. Kómí ra ndi'i ndee̱ xí'in ndi'i nda̱yí no̱o̱ ndi'i narey, ta Ndios kúu ta̱ ká'no ka̱ no̱o̱ ndi'i naná'no na yóo ñoyívi yó'o.
54006016	Ta ñii la̱á Ndios kúu ta̱ xa táku̱ ndi'i saá ki̱vi̱ ni̱ya'a ta kutaku̱ ra ndi'i saá ki̱vi̱ ña va̱xi. Yóo Ndios ma̱'ñó ña yé'e ní ña o̱n vása kúchiño koto káxín ni̱vi xí'in nduchu̱ no̱o̱ na, ni o̱n vása kúchiño to̱nda̱a yatin ni̱vi no̱o̱ yóo ña yé'e yó'o. Nda̱ ñii ni̱vi o̱n ta̱'án koni na Ndios, ni o̱n kuchiño koni na ra xí'in nduchu̱ no̱o̱ na. ¡Ná naki'in Ndios ndi'i ñato̱'ó, ta ná kasa ká'no ndi'i ni̱vi Ndios, chi kómí ra ndi'i ndee̱ ndi'i saá ki̱vi̱! Saá ná koo ña.
54006017	Xíni̱ ñó'ó ndato̱'on ún xí'in ni̱vi na kómí ñakuíká ñoyívi yó'o ña o̱n kuu na ni̱vi na ña̱'a ní ini, ni o̱n kani si̱ni̱ na ndí ñakuíká na kúchiño ña saka̱ku ña na no̱o̱ ndi'i tondó'ó, chi ñakuíká o̱n si̱ví ña kundeé koo ndi'i saá ki̱vi̱ kúu ña, chi ñii ki̱vi̱ kuchiño ndañó'ó ñakuíká, án ndi'i xa̱'a̱ ña. Va̱'a ka̱ ni̱vi nakuíká ndixa ná kundaa ini na ndí Ndios kúu ta̱ kúchiño chindeé ra na, chi ñii la̱á Ndios ta̱táku̱ kúu ta̱a ta̱ táxi ndi'i saá no̱o̱ ñava̱'a nda'a̱ yó, xa̱'a̱ ña koni̱ ñó'ó yó ñayó'o xí'in ñasi̱i̱ ini yó.
54006018	Ndato̱'on ún xí'in ni̱vi nakuíká ndí xíni̱ ñó'ó ke'é na ñava̱'a, ta kasa ndivi na kua̱'a̱ ní chiño va̱'a. Ta xíni̱ ñó'ó kuu na ni̱vi na o̱n vása sí'nda̱, ta víka̱ koo ti'va na ta'ví na ñakuíká kómí na, ta xí'in ñasi̱i̱ ini na taxi na ña xíni̱ ñó'ó ni̱vi nda'a̱ na.
54006019	Tá ke'é nakuíká saá, ta ki̱vi̱ va̱xi nayó'o kukomí na ñakuíká ndino'o ñoyívi ni̱no. Saá chi ñava̱'a ké'é nayó'o sáná'a ña ndí ndixa va̱'a kándixa na Ndios. Ta saá kuchiño taxi ra ña kutaku̱ ndino'o na xí'in ra ndi'i saá ki̱vi̱ ña va̱xi.
54006020	Tata Timoteo, chikaa̱ ún ndee̱ ña va̱'a kasa ndivi ún chiño ña sa̱kuiso chiño Ndios yó'ó. Ta o̱n chikaa̱ so̱'o ún to̱'on vatá ña o̱n vása ndáya̱'ví ña kúu ña ká'a̱n ni̱vi na ndíko̱n yichi̱ o̱n vá'a ñoyívi yó'o. Xáni si̱ni̱ ni̱vi na o̱n vá'a yó'o ndí ká'a̱n na to̱'on ndíchí, ta o̱n si̱ví ñanda̱a̱ kúu ña xáni si̱ni̱ na.
54006021	Yóo sava ni̱vi na kándixa ta táku̱ na xí'in to̱'on vatá yó'o, ta xa̱'a̱ ñayó'o sa̱ndakoo na yichi̱ Jesucristo. Ta ndi'i saá ki̱vi̱ Ndios ná ke'é ra ñava̱'a ní xí'in ún. Saá ná koo ña.
55001001	Yi̱'i̱, ta̱Pablo, ñii ta̱apóstol ta̱ kísa chiño no̱o̱ Jesucristo kúu i̱, chi saá kóni Ndios. Ta Ndios ti̱'ví ra yi̱'i̱ ña ka̱'a̱n ndoso i̱ to̱'on ra no̱o̱ ni̱vi. Ta ká'a̱n i̱ xí'in ni̱vi ndí Ndios táxi ra ña kutaku̱ na xí'in ra ndi'i saá ki̱vi̱, tá ndino'o ini na kándixa na Jesucristo.
55001002	Táa i̱ tutu yó'o ña xaa̱ ña nda'a̱ yó'ó, ta̱Timoteo. Ta yó'ó, nda̱tán yóo sa̱'ya i̱ ta̱ kí'vi ní ini i̱ xíni i̱, saá yóo ún no̱o̱ i̱. Ta vitin kóni i̱ ndí Yivá yó Ndios xí'in Jesucristo ta̱ xá'nda chiño no̱o̱ yó, ná kundá'ví ini ra koni ra yó'ó, ná ke'é ra ñava̱'a ní xí'in ún, ta ná taxi ra ña koo va̱'a ini ún.
55001003	Ndi'i saá ki̱vi̱ ndúkú i̱ ñava̱'a xa̱'a̱ ún no̱o̱ Ndios, ta ká'a̱n i̱ táxi i̱ ña táxa'vi ña'á nda'a̱ ra xa̱'a̱ ún. Ta ñii ki̱'va nda̱tán kui̱ya̱ xi̱na̱'á ki̱sa to̱'ó naxi̱i̱ xi̱ta̱n i̱ Ndios, saá ndino'o ini i̱ kísa to̱'ó i̱ Ndios vitin.
55001004	Náká'án i̱ vitin ndasaá xa̱ku ní ún xa̱'a̱ i̱ ki̱vi̱ ni̱nda̱yi tá'an yó, ta xa̱'a̱ ñayó'o kóni ní i̱ koto i̱ yó'ó vitin ña kuchiño kusii̱ ní ka̱ ini i̱.
55001005	Chi ndixa xíni̱ i̱ ña ndino'o ní ini ún kándixa ún Jesucristo. Si'na xi̱ta̱n ún ñáLoida ka̱ndixa, ta saá ka̱ndixa si'í ún ñáEunice, ta vitin kúnda̱a̱ ini i̱ ña ñii ki̱'va saá kándixa va̱'a mi̱i ún Jesucristo.
55001006	Xa̱'a̱ ñayó'o ndúkú i̱ no̱o̱ ún ña o̱n sandakoo ún koni̱ ñó'ó ún ndee̱ va̱'a ña sa̱ní'i Níma̱ Ndios yó'ó ki̱vi̱ chi̱nóo i̱ nda'a̱ i̱ si̱ni̱ ún, chi ndee̱ va̱'a na̱ki'in ún, nda̱tán yóo ño'o̱ xíxi̱, saá yóo ña, ta xíni̱ ñó'ó kundaa va̱'a ún ña, ña o̱n nda̱'va̱ ña.
55001007	Chi Níma̱ Ndios ña ta̱xi ra koo xí'in yó, o̱n si̱ví níma̱ ña ké'é ña nduu yó ni̱vi na yí'ví ini kúu ña, ta Níma̱ ña ta̱xi Ndios koo ña ini mi̱i yó chíndeé ña nduu yó ni̱vi na nda̱kú ini. Ta Níma̱ Ndios táxi ña ndee̱, ña kuchiño yó kuki'vi ini yó koni tá'an yó, ta kuchiño yó nasita xí'in mi̱i yó no̱o̱ ña o̱n vá'a.
55001008	Xa̱'a̱ ñayó'o, o̱n kuka'an no̱o̱ ún ndakuii̱n ún ka̱'a̱n ún to̱'on ñava̱'a xa̱'a̱ Jesucristo, ta ni o̱n kuka'an no̱o̱ ún xa̱'a̱ yi̱'i̱, ta̱a ta̱ nákaa̱ ini ve'e ka̱a xa̱'a̱ Jesucristo. Tá mií ka̱, koo ti'va ún xí'in ndee̱ ña nátaxi Ndios nda'a̱ ún, ña kuchiño ún xo̱'vi̱ ún, ñii ki̱'va nda̱tán xó'vi̱ yi̱'i̱ xa̱'a̱ to̱'on Jesucristo.
55001009	Ndios sa̱ka̱ku ra mi̱i yó ta na̱kana ra mi̱i yó ña kuu yó ni̱vi na kutaku̱ ndii no̱o̱ ra, nda̱tán kóni ra. Ta o̱n si̱ví xa̱'a̱ chiño va̱'a ña ke̱'é yó kúu ña ke̱'é Ndios ñava̱'a yó'o xí'in yó, ta xa̱'a̱ ña chi̱tóni̱ mi̱i Ndios xí'in ña ká'no ini ra, ta xa̱'a̱ ñava̱'a ki̱sa ndivi Jesucristo xa̱'a̱ yó, Ndios sa̱ka̱ku ra yó ta na̱kana ra yó ña kúu yó ni̱vi na ndíko̱n yichi̱ ra. Saá chi̱tóni̱ Ndios ki̱vi̱ ta̱'án ka̱ kixá'á koo ki̱vi̱ no̱ó ñoyívi yó'o.
55001010	Ta vitin Ndios xa sa̱ná'a ra mi̱i yó ndí ta̱ ká'no ní ini kúu ra, chi ti̱'ví ra Jesucristo ki̱xaa̱ ra ñoyívi yó'o, ta ta̱yó'o sa̱ndi'i ra xa̱'a̱ ndee̱ ña xá'ni ni̱vi. Ta xí'in to̱'on ñava̱'a ña ká'a̱n xa̱'a̱ Jesucristo ndasaá sáka̱ku ra ni̱vi, Ndios sa̱ná'a káxín ra mi̱i yó ndasaá kuchiño kutaku̱ yó xí'in ra ndi'i saá ki̱vi̱ ña va̱xi.
55001011	Ndios sa̱kuiso chiño ra yi̱'i̱ ña ka̱'a̱n ndoso i̱ to̱'on ñava̱'a yó'o xa̱'a̱ Jesucristo, ta sa̱kuiso chiño ra yi̱'i̱ kúu i̱ ta̱apóstol xa̱'a̱ ña saná'a i̱ ni̱vi na o̱n vása kúu najudío.
55001012	Xa̱'a̱ ña kísa ndivi i̱ chiño yó'o ña sa̱kuiso chiño ra yi̱'i̱, vitin xó'vi̱ i̱ ndi'i tondó'ó yó'o. Ta saá ni, o̱n vása kúka'an no̱o̱ i̱ xa̱'a̱ ndi'i ña xó'vi̱ i̱, chi xíni̱ káxín i̱ yu kúu ta̱a ta̱ kándixa i̱, ta ndixa ndáa ini i̱ ndí kómí ra ndee̱ ña kundaa va̱'a ra to̱'on ra ña ta̱xi ra nda'a̱ i̱, ta saá ni̱vi na kándixa ra ka̱'a̱n ndoso na to̱'on ra a̱nda̱ kixaa̱ ki̱vi̱ ña ndikó Jesucristo ñoyívi yó'o.
55001013	Ta xíni̱ ñó'ó ún kundiko̱n va̱'a ún yichi̱ ña nda̱a̱ ña kúu ña sa̱ná'a i̱ yó'ó. Ta o̱n sandakoo ún ña kandixa ún Ndios, ta ni o̱n sandakoo ún kuki'vi ini ún koni ún natá'an yó, saá chi ndee̱ ña kutaku̱ yó saá kúu ñava̱'a sa̱ní'i Jesucristo mi̱i yó xa̱'a̱ ña kándixa yó ra.
55001014	Ta xí'in ndee̱ Níma̱ Ndios ña yóo ini mi̱i yó, xíni̱ ñó'ó kundaa va̱'a ún to̱'on ña nda̱a̱ ña sa̱kuiso chiño Ndios yó'ó xa̱'a̱ ña va̱'a ndato̱'on ún ña xí'in ni̱vi.
55001015	Xa xíni̱ ún ta̱Figelo xí'in ta̱Hermógenes xí'in kua̱'a̱ ní ni̱vi na kándixa Jesucristo na ndóo kua̱'a̱ ñoo no̱o̱ ño'o̱ Asia, xa sa̱ndakoo na yi̱'i̱, ta nda̱ lo'o o̱n xi̱in na koni ka̱ na yi̱'i̱.
55001016	Ta ta̱Onesíforo, o̱n vása ní‑ke'é ra saá, chi kua̱'a̱ ní yichi̱ nda̱sa va̱'a ra ini i̱. Xa̱'a̱ ñava̱'a ke̱'é ta̱Onesíforo xí'in i̱, ndúkú i̱ no̱o̱ Ndios ña kundá'ví ini ra koni ra ta̱yó'o xí'in nave'e ra. Saá chi ta̱yó'o o̱n vása ní‑kuka'an no̱o̱ ra xa̱'a̱ yi̱'i̱, vará xi̱ni ra yi̱'i̱ yóo i̱ nó'ni i̱ xí'in ka̱a ini ve'e ka̱a.
55001017	Nda̱ víka̱, ki̱vi̱ ki̱xaa̱ ta̱Onesíforo ñoo Roma yó'o, ta na̱ndukú ní ra yi̱'i̱ a̱nda̱ na̱ní'i ra yi̱'i̱.
55001018	Ta saá, ki̱vi̱ to̱nda̱a ña kasa nani Ndios kua̱chi ndi'i ni̱vi ñoyívi yó'o, ndáti i̱ ná kundá'ví ini Ndios koni ra ta̱Onesíforo. Ta mi̱i ún, ta̱Timoteo, xíni̱ va̱'a ún xa̱'a̱ ndi'i ñava̱'a ke̱'é ra ña chi̱ndeé ra mi̱i yó ki̱vi̱ ni̱xi̱yo yó ñoo Éfeso.
55002001	Ta yó'ó, tata Timoteo, nda̱tán yóo sa̱'ya i̱ saá yóo ún, ta ndúkú i̱ no̱o̱ ún ña chikaa̱ ún ndee̱ ini mi̱i ún chi xa kómí ún ñava̱'a ña ta̱xi Jesucristo nda'a̱ ún.
55002002	Xa xi̱ni̱ so̱'o ún to̱'on ña ni̱ka̱'a̱n ndoso i̱ no̱o̱ kua̱'a̱ ní ni̱vi. Ta vitin yó'ó xíni̱ ñó'ó ún naka̱xin ún nata̱a na va̱'a ndíko̱n yichi̱ Jesucristo, na kúu na ti'va saná'a ni̱vi. Ta sakuiso chiño ún nata̱a yó'o ña saná'a na inka̱ ni̱vi nda̱tán yóo to̱'on ña xi̱ni̱ so̱'o ún ni̱ka̱'a̱n i̱.
55002003	Ta yó'ó, tata, nda̱tán yóo ñii tropa ta̱ o̱n vása yí'ví xo̱'vi̱ xa̱'a̱ chiño ña kísa ndivi ra, ñii ki̱'va saá koo ti'va ún xo̱'vi̱ ún xa̱'a̱ Jesucristo.
55002004	Nda̱ ñii ta̱tropa o̱n vása xáni si̱ni̱ ra xa̱'a̱ inka̱ chiño, chi ndasaá kuiti táku̱ ra ña kasa ndivi ra chiño ra ña sakusii̱ ra ini ta̱ xá'nda chiño no̱o̱ ra.
55002005	Ta yóo ñii ta̱a ta̱ kua̱'a̱n kono xí'in inka̱ na xíno ña koto ni̱vi yu kúu ta̱a ta̱ ndeé ka̱ va̱'a xíno, ta ta̱yó'o xíni̱ ñó'ó kandixa ra nda̱yí ña xá'nda chiño ndasaá xíni̱ ñó'ó kono nata̱a. Tá ñii ta̱ xíno yó'o, o̱n vása kándixa ra nda̱yí, ta o̱n kuchiño ra naki'in ra ñava̱'a ña táxi na nda'a̱ ta̱a ta̱ ku̱ndeé xaa̱ si'na no̱o̱ ndi'i na xíno xí'in ra.
55002006	Saá tuku tá yóo ñii ta̱a ta̱ ndeé ní kísa chiño no̱o̱ ño'o̱ ra, ta ta̱yó'o kómí ra nda̱yí kuu ra ta̱a ta̱ si'na koni̱ ñó'ó ña sa̱kee ra.
55002007	Va̱'a kani si̱ni̱ ún xa̱'a̱ to̱'on yó'o, chi Jesucristo chindeé ra yó'ó ña kunda̱a̱ va̱'a ini ún ndi'i to̱'on ña nda̱to̱'on i̱ xí'in ún.
55002008	Naká'án ún xa̱'a̱ Jesucristo, ka̱ku ra ti̱xin ñii ña'a̱ ñása̱'ya ñani síkuá ta̱rey David, ta ni̱xi'i̱ ra ta na̱taku̱ ra. Ñayó'o kúu to̱'on ñava̱'a ña ká'a̱n ndoso i̱ no̱o̱ ni̱vi,
55002009	ta xa̱'a̱ to̱'on yó'o xó'vi̱ i̱ vitin, ta nda̱tán yóo ñii ta̱a ta̱ kómí kua̱chi ká'no, saá yóo i̱, chi nó'ni i̱ xí'in ka̱a. Ta to̱'on Ndios o̱n si̱ví ña nó'ni kúu ña, ta kúchiño kui̱ta̱ ní'nó ndíka̱ ña ndi'i saá xiiña no̱o̱ ni̱vi.
55002010	Ta saá kúndeé i̱ xó'vi̱ i̱ no̱o̱ ndi'i tondó'ó, xa̱'a̱ ni̱vi na ni̱ka̱xin Ndios kandixa na Jesucristo ta saka̱ku ra na, ta saá kutaku̱ na xí'in ra ndi'i saá ki̱vi̱ ña va̱xi no̱o̱ yóo ñalivi, ña va̱'a ña yé'e.
55002011	To̱'on ña ndixa nda̱a̱ kúu ñayó'o: Tá ni̱xi'i̱ yó xí'in Jesucristo, ta̱a ta̱ ni̱xi'i̱ xa̱'a̱ kua̱chi yó, ta saá tuku ndixa kutaku̱ yó xí'in ra.
55002012	Tá kundeé yó xí'in ndi'i ña xó'vi̱ yó ñoyívi yó'o, ta saá ki̱vi̱ va̱xi ka'nda chiño yó xí'in Jesucristo. Tá ka̱'a̱n yó o̱n vása xíni̱ yó ra, ta saá ka̱'a̱n ra o̱n vása xíni̱ ra mi̱i yó.
55002013	Tá o̱n vása kasa ndivi yó to̱'on ra, ta saá ni, Jesucristo ndixa kasa ndivi ra to̱'on mi̱i ra, chi ndixa ndasaá kuiti ta̱nda̱a̱ kúu ra, ta nda̱ lo'o o̱n kuchiño nasama xí'in mi̱i ra, káchí to̱'on ña nda̱a̱.
55002014	Ndi'i saá ki̱vi̱ sanaká'án ún ni̱vi na ndíko̱n Jesucristo xa̱'a̱ to̱'on yó'o. Ta no̱o̱ Ndios ndato̱'on ún xí'in na ña o̱n na̱a na xa̱'a̱ to̱'on. Saá chi ña ma̱ni̱ kúu ña káni tá'an na xí'in to̱'on xa̱'a̱ ña o̱n vása ndáya̱'ví, ta ña ké'é na saá sáti̱ví ña ini ni̱vi na xíni̱ so̱'o ñayó'o.
55002015	Chikaa̱ ún ndee̱ ña sakusii̱ ún ini Ndios, ta saá kuu ún ta̱a ta̱ ndáya̱'ví no̱o̱ ra. Xíni̱ ñó'ó kuu ún ta̱a ta̱ kísa chiño va̱'a, ña o̱n kuka'an no̱o̱ ún xa̱'a̱ ñava̱'a ki̱sa ndivi ún. Ta xíni̱ ñó'ó kuu ún ta̱a ta̱ ndixa xíni̱ va̱'a sáná'a to̱'on ña nda̱a̱.
55002016	Kuxíká ún no̱o̱ to̱'on ña o̱n vása ndáya̱'ví, to̱'on ña ká'a̱n ni̱vi na o̱n vása ndíko̱n yichi̱ Ndios, chi ñii ñii ki̱vi̱ va̱xi kua'no ña o̱n vá'a ke'é ni̱vi na ká'a̱n to̱'on o̱n vá'a yó'o.
55002017	Ta to̱'on ña sáná'a ni̱vi na o̱n vá'a yó'o, nda̱tán yóo ñii kue̱'e̱ tá'yí ña kuee kuee va̱xi kua'no, ta sándi'i ña xa̱'a̱ ko̱ñu ni̱vi saá yóo ña. Yó'ó ta yi̱'i̱ xíni̱ yó ta̱Himeneo xí'in ta̱Fileto kúu o̱vi̱ ta̱a ta̱ sáná'a to̱'on o̱n vá'a yó'o.
55002018	Saá chi nayó'o xa sa̱ndakoo na to̱'on ña nda̱a̱, ta ká'a̱n na sáná'a na ndí xa ni̱ya'a ki̱vi̱ ña sa̱nataku̱ Ndios ndi'i ni̱vi. Ta xí'in to̱'on vatá yó'o xa sa̱ti̱ví na ini sava ni̱vi na kándixa Jesucristo, ña o̱n vása kúnda̱a̱ ka̱ ini na yu kúu ñanda̱a̱.
55002019	Ta saá ni, Ndios xa chi̱ndú'u̱ ra ñii to̱'on ra ña nda̱a̱ ña kandú'u̱ ndi'i saá ki̱vi̱ ña va̱xi, ta o̱n kúchiño nasama ña. Nda̱tán yóo xa̱'a̱ ve'e ña xa ni̱xi̱no̱ saá yóo to̱'on Ndios yó'o. Ta nda̱tán yóo yu̱u̱ ña chi̱kaa̱ na xa̱'a̱ ve'e yó'o, ta nda̱ ñii ni̱vi o̱n ki̱ví ka̱ tava na ña, saá yóo to̱'on ña káchí saá: “Ndios xíni̱ ra yu kúu ni̱vi na ndixa kúu sa̱'ya ra.” Ta saá tuku kachí ña saá: “Ndi'i ni̱vi na ndino'o ini kándixa Jesucristo xíni̱ ñó'ó kuxíká na no̱o̱ ña o̱n vá'a.”
55002020	Tá yóo ñii ve'e ká'no nakuíká, ta ini ve'e yó'o yóo kua̱'a̱ ní no̱o̱ nda'a̱ chiño. Yóo nda'a̱ chiño ña ku̱va̱'a xí'in ka̱a plata, án xí'in ka̱a oro. Ta xíni̱ ñó'ó nda'a̱ chiño yó'o xa̱'a̱ ña kasa ndivi yó chiño ná'no ña ndáya̱'ví ní. Ta saá tuku yóo inka̱ nda'a̱ chiño ña ku̱va̱'a xí'in tón yito̱n, án xí'in ño'o̱ kisín. Ta nda'a̱ chiño yó'o xíni̱ ñó'ó xa̱'a̱ ña kasa ndivi yó chiño válí ña lo'o ndáya̱'ví.
55002021	To̱'on yó'o sáná'a mi̱i yó, chi nda̱tán yóo nda'a̱ chiño ña ku̱va̱'a xí'in oro án xí'in plata ña xíni̱ ñó'ó xa̱'a̱ chiño ña ndáya̱'ví ní, saá yóo ndi'i ni̱vi na chíkaa̱ ndee̱ ña ndasa ndii na níma̱ na ta va̱'a vivíi kutaku̱ na nda̱tán kóni Ndios. Saá Ndios kúchiño koni̱ ñó'ó ra ni̱vi yó'o xa̱'a̱ ña va̱'a kundivi ndi'i saá no̱o̱ chiño ndáya̱'ví.
55002022	Ta mi̱i ún, xíni̱ ñó'ó ún nasita xí'in mi̱i ún no̱o̱ ndi'i ña o̱n vá'a ña kútoo ní nata̱a kuáchí ñoyívi yó'o. Ta chikaa̱ ún ndee̱ ña kutaku̱ ún xí'in ñanda̱a̱, chikaa̱ ún ndee̱ ña xí'in ña ndino'o ini ún kandixa ún Jesucristo, chikaa̱ ún ndee̱ ña kuki'vi ini ún koni ún ni̱vi, ta chikaa̱ ún ndee̱ ña koo va̱'a ini ún xí'in ni̱vi. Ndi'i ñayó'o, chikaa̱ ún ndee̱ ña kasa ndivi ún ñii káchí xí'in nañani yó ta xí'in náki̱'va̱ yó, na kúu ni̱vi na ndino'o ini kísa ká'no Ndios.
55002023	O̱n chikaa̱ so̱'o ún to̱'on ña náa ni̱vi xa̱'a̱ ña o̱n ko̱ó xa̱'a̱, ña nda̱ lo'o o̱n vása ndáya̱'ví, chi xíni̱ ún ndí ña káni tá'an ni̱vi ta náta̱'vi̱ tá'an na, va̱xi ña no̱o̱ ña náa na.
55002024	Ta ndi'i mi̱i yó na kúu na xíka chiño no̱o̱ Ndios, o̱n vá'a na̱a yó ta kani tá'an yó xí'in ni̱vi. Ta nda̱ víka̱, xíni̱ ñó'ó koo va̱'a ini yó xí'in ndi'i ni̱vi. Ta xíni̱ ñó'ó kuu yó ni̱vi na va̱'a xíni̱ ndasaá saná'a yó inka̱ ni̱vi, ta xíni̱ ñó'ó kuu yó ni̱vi na ká'no ini xí'in ndi'i ni̱vi.
55002025	Tá yóo ni̱vi na kísa toon no̱o̱ to̱'on ña nda̱a̱, ta mi̱i yó na xíka chiño no̱o̱ Ndios, xí'in ñato̱'ó ta xí'in to̱'on va̱'a, xíni̱ ñó'ó ka̱'a̱n yó xí'in ni̱vi na toon ini yó'o ña kuchiño ndasa va̱'a na yichi̱ na. Ta ndáti yó Ndios taxi ra ña nandikó ini na, ta kunda̱a̱ ini na ñanda̱a̱.
55002026	Ta saá kuchiño na ka̱ku na no̱o̱ ñaníma̱ ndiva̱'a ká'no, chi ñandiva̱'a yó'o xa sa̱kako̱'on ña na xa̱'a̱ ña kasa ndivi na ña kóni mi̱i ña.
55003001	Va̱'a ná kunda̱a̱ ini ún ñayó'o: Ki̱vi̱ ña va̱xi tá xa yatin to̱nda̱a ñasondí'í ñoyívi yó'o koo ki̱vi̱ ña yo̱'vi̱ ní xí'in kua̱'a̱ ní tondó'ó.
55003002	Saá chi ni̱vi na kutaku̱ ki̱vi̱ yó'o kuu na ni̱vi na ndasaá kuiti kuki'vi ini koni xí'in mi̱i, ta kutoo ní na kukomí na kua̱'a̱ ní si̱'ún, ta kuu na ni̱vi na ña̱'a ní ini, ta kasa ká'no xí'in mi̱i na. Ni̱vi na ká'a̱n ña o̱n vá'a xa̱'a̱ Ndios kuu na, ni̱vi na o̱n vása kasa ndivi to̱'on ña ká'a̱n yivá si'í xí'in kuu na, ni̱vi na o̱n vása taxi ña táxa'vi ña'á nda'a̱ Ndios án nda'a̱ inka̱ ni̱vi kuu na, ni̱vi na o̱n vása kasa to̱'ó Ndios kuu na.
55003003	Ni̱vi yó'o nda̱ lo'o o̱n kuki'vi ini na koni na nda̱ ñii ni̱vi, ni o̱n kua'a na kasa ká'no ini na xa̱'a̱ ni̱vi. Ka̱'a̱n na to̱'on visi xa̱'a̱ ni̱vi, ta nda̱ lo'o o̱n nasita xí'in mi̱i na ña ke'é na ndi'i no̱o̱ ña o̱n vá'a. Ni̱vi na yukú ní ini kuu na, ta nda̱ lo'o o̱n kua'a na koni na ñava̱'a ña kóni Ndios.
55003004	Ni̱vi na ti'va ní sandá'ví natá'an mi̱i kuu na, ni̱vi na o̱n vása yí'ví ña ke'é na ndi'i ña káchí ini mi̱i na kuu na. Ni̱vi na ña̱'a ní ini kuu na, ta o̱n vása nandukú na ña sakusii̱ ini Ndios, chi ndasaá kuiti nandukú na ña sakusii̱ ini mi̱i na.
55003005	Ni̱vi yó'o ka̱'a̱n na no̱o̱ inka̱ ni̱vi ndí na va̱'a ní kísa to̱'ó Ndios kúu na. Ta saá ni, ña o̱n vá'a ké'é na saná'a ndí o̱n vása ndíko̱n ndino'o ini na yichi̱ va̱'a. Ta mi̱i ún, tata, xíni̱ ñó'ó kuxíká ún no̱o̱ ni̱vi na ké'é saá.
55003006	Ta vitin xa yóo ni̱vi na o̱n vá'a yó'o, ta sava nayó'o kúu nata̱a na kí'vi kua̱'a̱ ní ve'e inka̱ ni̱vi, ta sándá'ví na náña'a̱ ná kúu ná naa ini, ná xáni si̱ni̱ xa kua̱'a̱ ní kua̱chi ndíso. Ta násí'í yó'o o̱n xi̱in ná nasita xí'in mi̱i ná no̱o̱ ña káchí ini mi̱i ná.
55003007	Ta ndi'i saá ki̱vi̱ kúsii̱ ini ná xíni̱ so̱'o ná to̱'on ña xa̱á ña ká'a̱n ni̱vi na sáná'a, ta o̱n vása chíkaa̱ so̱'o ná ña kunda̱a̱ ini ná yu kúu ñanda̱a̱.
55003008	Nda̱tán ta̱Janes xí'in ta̱Jambres, ni̱xi̱yo toon ní ini na no̱o̱ ta̱Moisés kui̱ya̱ xi̱na̱'á, ñii ki̱'va saá yóo toon ini nata̱a na sándá'ví náña'a̱ vitin, chi nata̱a yó'o o̱n vása xi̱in na kunda̱a̱ ini na ñanda̱a̱. Ta nata̱a yó'o ndasaá kuiti chútú ña o̱n vá'a si̱ni̱ na, ta o̱n vása ndíko̱n na yichi̱ Jesucristo.
55003009	Ta nata̱a o̱n vá'a yó'o o̱n kundeé na ke'é na ña o̱n vá'a ndi'i saá ki̱vi̱, chi inka̱ ni̱vi nakoni na ndí nata̱a o̱n vá'a yó'o kúu ni̱vi na kí'ví si̱ni̱. Ñii ki̱'va nda̱tán kui̱ya̱ xi̱na̱'á na̱koni ni̱vi ta̱Janes xí'in ta̱Jambres ndí xi̱kuu na ni̱vi na kí'ví si̱ni̱, saá koo xí'in ni̱vi na o̱n vá'a yó'o.
55003010	Ta yó'ó, ta̱Timoteo, xíni̱ va̱'a ún ndi'i to̱'on sa̱ná'a i̱, ta xíni̱ va̱'a ún ndasaá táku̱ i̱, ta xíni̱ ún yu kúu ña kóni i̱ to̱nda̱a i̱ kasa ndivi i̱ ñoyívi yó'o, ta xíni̱ ún ndasaá kándixa i̱ Jesucristo, ta xíni̱ ún ndí va̱'a ká'no ini i̱ xíni i̱ ni̱vi, ta xíni̱ ún ndasaá va̱'a kí'vi ini i̱ xíni i̱ ni̱vi, ta xíni̱ ún ndasaá kúndeé i̱ xí'in ña xó'vi̱ i̱.
55003011	Ta xíni̱ ún kua̱'a̱ ní ña o̱n vá'a ke̱'é ni̱vi xí'in i̱, chi kísa chiño i̱ no̱o̱ Jesucristo, ta ndeé ní xó'vi̱ i̱. Saá tuku xíni̱ ún ña ni̱ndo'o i̱ ñoo Antioquía, ñoo Iconio xí'in ñoo Listra. Vará ndeé ní sa̱xo̱'vi̱ na yi̱'i̱, ta Jesucristo sa̱ka̱ku ra yi̱'i̱ no̱o̱ ndi'i nayó'o.
55003012	Ndixa kúu ñayó'o: Ndi'i ni̱vi na chíkaa̱ ndee̱ ña va̱'a kutaku̱ na yichi̱ Jesucristo, xo̱'vi̱ na chi ni̱vi na o̱n xi̱in koni Jesucristo saxo̱'vi̱ ña'á na.
55003013	Ta ni̱vi na o̱n vá'a, ta ni̱vi na sándá'ví inka̱ ni̱vi, ñii ñii ki̱vi̱ yá'a nduu na na o̱n vá'a ka̱, ta ñii ñii ki̱vi̱ va̱xi sandá'ví ka̱ na inka̱ ni̱vi, ta ñii ki̱'va saá inka̱ ni̱vi sandá'ví na nayó'o.
55003014	Ta yó'ó, ñii ñii ki̱vi̱ xíni̱ ñó'ó kandixa va̱'a ka̱ ún ña kúu to̱'on ña nda̱a̱ ña xa sa̱kuá'á ún, chi xíni̱ ún ndixa ñanda̱a̱ kúu ña. Saá chi xíni̱ va̱'a ún ndí ni̱vi na sa̱ná'a yó'ó kúu ni̱vi nanda̱a̱.
55003015	Nda̱ lo'o ún, ta̱nda̱ ki̱vi̱ vitin xa xíni̱ ún to̱'on Ndios ña ni̱taa na xi̱na̱'á. To̱'on Ndios kúchiño saná'a ña yó'ó, ta saá kunda̱a̱ va̱'a ini ún ndasaá Ndios sáka̱ku ra yó'ó xa̱'a̱ ña kándixa ún Jesucristo.
55003016	Ndi'i to̱'on Ndios ña ni̱taa na xi̱na̱'á, Níma̱ Ndios ni̱ka̱'a̱n ña xí'in níma̱ ni̱vi, ta ni̱taa na to̱'on ra. Ta to̱'on Ndios yó'o va̱'a sáná'a ña ni̱vi, nándaxin ña no̱o̱ na xa̱'a̱ ñava̱'a xíni̱ ñó'ó ke'é na, ta to̱'on Ndios násita ña ni̱vi ña o̱n ke'é ka̱ na ña o̱n vá'a, ta sáná'a ña ni̱vi ndasaá xíni̱ ñó'ó va̱'a kutaku̱ na nda̱tán kóni Ndios.
55003017	Xa̱'a̱ ñayó'o ndi'i mi̱i yó na ndíko̱n yichi̱ Ndios va̱'a koo ti'va yó, ta saá ndixa kuchiño kasa ndivi yó ndi'i no̱o̱ chiño va̱'a.
55004001	Ki̱vi̱ va̱xi nati̱vi Jesucristo ña ka'nda chiño ra no̱o̱ ndi'i ni̱vi ñoyívi yó'o, ta kasa nani ra kua̱chi ndi'i ni̱vi, án na táku̱ kuu na, án na xa ni̱xi'i̱ kuu na. Ta vitin xíto Ndios xí'in Jesucristo ña sákuiso chiño i̱ yó'ó
55004002	ña chikaa̱ ún ndee̱ ka̱'a̱n ndoso ún to̱'on Ndios ndi'i saá ki̱vi̱ no̱o̱ ni̱vi. Xíni̱ ñó'ó ke'é ún saá, ki̱vi̱ ña kútoo ní ni̱vi koni̱ so̱'o na to̱'on Ndios, án ki̱vi̱ ña o̱n vása kútoo ni̱vi koni̱ so̱'o na to̱'on Ndios. Ndato̱'on ún saná'a ún na ña kunda̱a̱ ini na yu kúu ña o̱n vá'a ke̱'é na, ta ka̱'a̱n káxín ún xí'in na ña sandakoo na ké'é na ña o̱n vá'a. Ta chikaa̱ ún ndee̱ ini ni̱vi xa̱'a̱ ña kundiko̱n va̱'a na yichi̱ Jesucristo. Ki̱vi̱ ka̱'a̱n ún xí'in ni̱vi yó'o án saná'a ún na to̱'on nda̱a̱, ta xíni̱ ñó'ó xí'in ñato̱'ó ní ini ún ka̱'a̱n ún xí'in na, ta xí'in ña ká'no ini ún saná'a ún na.
55004003	Chi ki̱vi̱ va̱xi o̱n kua'a ka̱ ni̱vi koni̱ so̱'o na to̱'on nda̱a̱, ta ndasaá kuiti kutoo na koni̱ so̱'o na to̱'on ña sakusii̱ ini mi̱i na. Ta saá ni̱vi yó'o ndukú na inka̱ ni̱vi na saná'a na to̱'on ña kútoo na koni̱ so̱'o na.
55004004	Ta saá sandakoo na ña koni̱ so̱'o na to̱'on ña nda̱a̱, ta ndasaá kuiti chikaa̱ so̱'o na cuento ña va̱xi si̱ni̱ ni̱vi.
55004005	Ta yó'ó, tata, ndi'i saá ki̱vi̱ xíni̱ ñó'ó kuu ún ta̱a ta̱ va̱'a ní xáni si̱ni̱, ta xíni̱ ñó'ó kundeé ún xí'in ndi'i ña xo̱'vi̱ ún. Ndi'i saá ki̱vi̱ va̱'a kasa ndivi ún chiño ña ka̱'a̱n ndoso ún to̱'on va̱'a xa̱'a̱ Jesucristo, ta va̱'a kasa ndivi ún ndi'i chiño ña ndíso ún.
55004006	Ta yi̱'i̱, xa yatin kixaa̱ ki̱vi̱ ña kivi̱ i̱. Xa ni̱taxi xí'in mi̱i i̱ no̱o̱ Ndios, ta nda̱tán yóo ña sóko̱ i̱ no̱o̱ ra, saá yóo ña kivi̱ i̱.
55004007	Xa chi̱kaa̱ i̱ ndee̱ i̱ xa̱'a̱ ña va̱'a kundiko̱n i̱ yichi̱ Jesucristo ta xa̱'a̱ ña kundeé i̱ no̱o̱ ña o̱n vá'a ñoyívi yó'o. Ta nda̱tán yóo ta̱a ta̱ xíno ta ku̱ndeé ra xaa̱ ra no̱o̱ xáa̱ na xíno, saá va̱'a ku̱ndeé i̱. Chi nda̱ ñii ki̱vi̱ o̱n vása ní‑sandakoo i̱ kándixa i̱ Jesucristo.
55004008	Ta xíni̱ i̱ ndí Ndios kúu ta̱a ta̱ va̱'a ké'é ñanda̱a̱ xí'in ni̱vi. Ta nda̱tán yóo ñava̱'a táxi na nda'a̱ ni̱vi na ku̱ndeé ni̱xaa̱ si'na, saá Ndios ndixa saní'i ra yi̱'i̱ ñii ñava̱'a ní, saá chi ndixa ku̱ndeé i̱ ki̱sa ndivi i̱ chiño ña sa̱kuiso chiño ra yi̱'i̱. Ta o̱n si̱ví ndasaá kuiti yi̱'i̱ kúu ta̱ naki'in ñava̱'a yó'o, ta Ndios saní'i ra ñava̱'a ndi'i saá ni̱vi na ku̱ndeé ndíko̱n yichi̱ ra, ta xí'in ñasi̱i̱ ini na ndáti na ki̱vi̱ ndikó Jesucristo ñoyívi yó'o.
55004009	Chikaa̱ ún ndee̱ ña ya̱chi̱ ní kixaa̱ ún koto ún yi̱'i̱.
55004010	Ta̱Demas sa̱ndakoo ra yi̱'i̱, chi kí'vi ní ka̱ ini ra xíni ra ña yóo ñoyívi yó'o, ta kua̱'a̱n ra ñoo Tesalónica. Ta ta̱Crescente kua̱'a̱n ra ñii xiiña no̱o̱ ño'o̱ Galacia, ta ta̱Tito, kua̱'a̱n ra inka̱ xiiña no̱o̱ ño'o̱ Dalmacia.
55004011	Si̱ín mató'ón ta̱Lucas yóo xí'in i̱. Va̱'a ko̱'o̱n ún ndukú ún ta̱Marcos ná kixi ra xí'in ún no̱o̱ i̱, chi ta̱yó'o kuchiño chindeé ra yi̱'i̱ xí'in chiño yó'o.
55004012	Xa ti̱'ví i̱ ta̱Tíquico kua̱'a̱n ra nda̱ ñoo Éfeso.
55004013	Ta ki̱vi̱ va̱xi ún, ta kuni'i ún tika̱chí i̱ ña sa̱ndakoo i̱ ñoo Troas ve'e ta̱Carpo. Ta saá kuni'i ún libro ña ka'vi i̱, ta ña xíni̱ ñó'ó ní ka̱ no̱o̱ i̱ kúu pergamino kuni'i ún kixi ún nda'a̱ i̱.
55004014	Ta ta̱Alejandro, ta̱a ta̱ kísa chiño xí'in ka̱a, xa ke̱'é ra kua̱'a̱ ní ña o̱n vá'a xí'in i̱, ta Ndios cha'vi ra ta̱yó'o nda̱tán yóo ña ke̱'é ra xí'in i̱.
55004015	Kundaa xí'in mi̱i ún no̱o̱ ta̱Alejandro yó'o, chi o̱n vása xi̱in ra koni ra to̱'on ña ká'a̱n ndoso yó.
55004016	Yichi̱ no̱ó ki̱vi̱ nda̱kuii̱n i̱ xa̱'a̱ i̱ no̱o̱ nachiño ñoo ká'no yó'o, ta o̱n vása ní‑xiyo nda̱ ñii ni̱vi ña chi̱ndeé na yi̱'i̱, ta ndi'i ni̱vi sa̱ndakoo na yi̱'i̱. Ndáti i̱ Ndios ña o̱n saxo̱'vi̱ ra nayó'o xa̱'a̱ ña sa̱ndakoo na yi̱'i̱.
55004017	Vará o̱n vása ní‑xiyo ni̱vi xí'in i̱, ta Ndios ndixa ni̱xi̱yo ra xí'in i̱, ta ta̱xi ra ndee̱ nda'a̱ i̱. Ta ku̱chiño ni̱ka̱'a̱n ndoso i̱ to̱'on xa̱'a̱ Jesucristo no̱o̱ ndi'i na ndóo ve'e chiño, ta saá ndi'i ni̱vi na o̱n vása kúu najudío xi̱ni̱ so̱'o na ña ni̱ka̱'a̱n i̱. Ta Ndios sa̱ka̱ku ra yi̱'i̱ no̱o̱ ña kivi̱ i̱, nda̱tán saka̱ku ra ñii ta̱a ta̱ xa nákaa̱ yu'u̱ tíndika'a.
55004018	Ta kúnda̱a̱ ini i̱ ndí ñii ki̱'va saá Ndios saka̱ku ra yi̱'i̱ no̱o̱ ndi'i ña o̱n vá'a, ta kundaa ra yi̱'i̱, ña kuchiño xaa̱ i̱ ñoyívi ni̱no no̱o̱ xá'nda chiño ra. ¡Ná kanóo va̱'a ní ñato̱'ó Ndios ndi'i saá ki̱vi̱ ña va̱xi! Saá ná koo ña.
55004019	Tí'ví i̱ to̱'on ña chindeé ún ñáPrisca xí'in ta̱Aquila xí'in nave'e ta̱Onesíforo.
55004020	Ta̱Erasto ni̱ndo̱o ra ñoo Corinto. Ta ki̱vi̱ ke̱e i̱ ñoo Mileto, ta ta̱Trófimo ni̱ndo̱o ra, chi ndeé ní ndó'o ra.
55004021	Chikaa̱ ún ndee̱ ña ya̱chi̱ kixi ún ki̱vi̱ ña ta̱'án ka̱ kixá'á ña vi̱xin ní. Ta ta̱Eubulo, ta̱Pudente, ta̱Lino, ñáClaudia xí'in ndi'i inka̱ na kándixa Jesucristo ñoo Roma yó'o tí'ví na to̱'on chindeé na yó'ó.
55004022	Jesucristo, ta̱ xá'nda chiño no̱o̱ yó, ná koo ra xí'in ún. Ná ke'é Ndios ñava̱'a xí'in ndi'i ndó. Saá ná koo ña.
56001001	Yi̱'i̱, ta̱Pablo, ta̱a ta̱ kísa chiño no̱o̱ Ndios kúu i̱, ta̱apóstol ta̱ ti̱'ví Jesucristo kúu i̱. Sa̱kuiso chiño ra yi̱'i̱ ña chindeé i̱ ni̱vi na na̱ka̱xin Ndios kundiko̱n ña'á, xa̱'a̱ ña va̱'a kandixa na Jesucristo. Ta sáná'a i̱ nayó'o ña kunda̱a̱ ini na yu kúu ña ndixa nda̱a̱, chi ña ndixa nda̱a̱ yó'o kúu ña kándixa yó Jesucristo ta ndíko̱n yó yichi̱ ra.
56001002	Ta mi̱i yó, ni̱vi na kándixa Jesucristo, ndáti yó ta ndáa ini yó ndí ndixa kutaku̱ yó xí'in Ndios ndi'i saá ki̱vi̱ ña va̱xi. Ndáa ini yó saá chi kui̱ya̱ xi̱na̱'á, tá ta̱'án ka̱ kixá'á koo ki̱vi̱ no̱ó ñoyívi, Ndios ni̱ka̱'a̱n ra chi̱tóni̱ ra ndixa kutaku̱ yó xí'in ra. Ta Ndios kúu ta̱a ta̱ nda̱ lo'o o̱n vása ká'a̱n to̱'on vatá.
56001003	Ta vitin ki̱xaa̱ ki̱vi̱ ña chi̱tóni̱ Ndios ña kunda̱a̱ ini ni̱vi to̱'on ra. Ta saá Ndios, Ta̱a ta̱ Sáka̱ku mi̱i yó, sa̱kuiso chiño ra yi̱'i̱ ña ka̱'a̱n ndoso i̱ to̱'on ra no̱o̱ ni̱vi.
56001004	Ta tí'ví i̱ tutu yó'o xaa̱ ña nda'a̱ yó'ó ta̱Tito, chi nda̱tán yóo sa̱'ya mi̱i i̱ saá yóo ún no̱o̱ i̱, chi xí'in ña ndino'o ini mi̱i yó kándixa yó Jesucristo. Ta vitin kóni i̱ ndí Ndios Yivá yó xí'in Jesucristo ta̱ xá'nda chiño no̱o̱ yó, ná ke'é ra ñava̱'a xí'in ún, ná kundá'ví ini ra koni ra yó'ó, ta ná taxi ra ña koo va̱'a ini ún. Saá ná koo.
56001005	Ki̱vi̱ ke̱e i̱ no̱o̱ ño'o̱ na̱ní isla Creta ña ni̱xino nduu takuií mi̱ni, ta sa̱kuiso chiño i̱ yó'ó, ña kasa ndivi ún chiño ña kúma̱ni̱. Saá chi ni̱ka̱'a̱n i̱ xí'in ún ndí ñii ñii ñoo ka̱xin ún ta̱a naxi̱kua̱'a̱ na kándixa Jesucristo, ta nayó'o kuu nata̱a na nakuiso kasa chiño ña chindeé na natá'an na na kándixa Jesucristo.
56001006	Ta ñii ñii ta̱a ta̱xi̱kua̱'a̱ yó'o xíni̱ ñó'ó kuu ra ta̱a ta̱nda̱a̱, ta̱a ta̱ kánóo va̱'a to̱'on xa̱'a̱ no̱o̱ ni̱vi. Ta ñii ñii ta̱yó'o xíni̱ ñó'ó kukomí ra ñii la̱á kuiti ñásí'í mi̱i ra, ta sa̱'ya ra xíni̱ ñó'ó kuu na ni̱vi na kándixa Jesucristo, ta nasa̱'ya ra yó'o xíni̱ ñó'ó kuu na ni̱vi na kánóo va̱'a to̱'on xa̱'a̱, ta saá tuku xíni̱ ñó'ó kuu na na o̱n vása toon ní ini no̱o̱ ni̱vi.
56001007	Ñii ñii ta̱a ta̱xi̱kua̱'a̱ yó'o ta̱ ndíso chiño xí'in natá'an na kúu ni̱vi na kándixa Jesucristo, ta̱xi̱kua̱'a̱ yó'o kúu ta̱ sa̱kuiso chiño Ndios, chi Ndios xa ta̱xi ra nda̱yí nda'a̱ ra ña kasa ndivi ra ndi'i chiño ña kóni Ndios. Ta ñii ñii ta̱ ndíso chiño yó'o xíni̱ ñó'ó kuu ra ta̱a ta̱nda̱a̱, ta̱ va̱'a vivíi táku̱ no̱o̱ ni̱vi. O̱n vá'a kuu ra ta̱a ta̱ ña̱'a ní ini, ni o̱n vá'a kuu ra ta̱a ta̱ kama ní sáa̱ ini, ta ni o̱n vá'a kuu ra ta̱a ta̱ xí'i ní, ni o̱n vá'a kuu ra ta̱a ta̱ káni tá'an xí'in ni̱vi, ni o̱n vá'a kuu ra ta̱a ta̱ sándá'ví ni̱vi án ké'é ra inka̱ ña o̱n vá'a xa̱'a̱ ña kukomí ra si̱'ún.
56001008	Ta víka̱ ta̱yó'o xíni̱ ñó'ó kuu ra ta̱a ta̱ va̱'a náki'in ni̱vi na kíxaa̱ ve'e ra. Ta xíni̱ ñó'ó kuu ra ta̱a ta̱ ndixa kúsii̱ ini xíni ña ndixa va̱'a, ta ta̱a yó'o xíni̱ ñó'ó kuu ra ta̱a ta̱ si'na kani si̱ni̱ yu kuu ña va̱'a ke'é ra, ta saá kasa ndivi ra ña xíni̱ ñó'ó ka̱. Ta xíni̱ ñó'ó kuu ra ta̱a ta̱nda̱a̱, ta̱a ta̱ táku̱ nda̱tán kóni Ndios. Ta xíni̱ ñó'ó kuu ra ta̱a ta̱ násita xí'in mi̱i no̱o̱ ña o̱n vá'a.
56001009	Xíni̱ ñó'ó kuu ra ta̱a ta̱ kándixa ndino'o ini to̱'on Ndios, nda̱tán yóo to̱'on ña sa̱ná'a yó ra. Ta saá kuchiño ra saná'a ra inka̱ ni̱vi ña kúu to̱'on nda̱a̱, ta xí'in to̱'on yó'o táxi ra ña inka̱ ni̱vi na ta̱'án koo yu'ú xí'in to̱'on Ndios ña kúchiño na kunda̱a̱ ini na ndí ñanda̱a̱ kúu ña sáná'a ra.
56001010	Chi yóo kua̱'a̱ ní ni̱vi na toon ní ini, na o̱n xi̱in koni̱ so̱'o to̱'on va̱'a, ta ká'a̱n na to̱'on vatá ña o̱n vása ndáya̱'ví, ta sándá'ví na kua̱'a̱ ni̱vi xí'in to̱'on yó'o. Kua̱'a̱ ní ni̱vi yó'o ká'a̱n ndí Ndios o̱n naki'in ra ni̱vi na o̱n vása kísa ndivi costumbre ña na̱ní circuncisión.
56001011	Ta nani̱vi yó'o, o̱n taxi ún ña saná'a ka̱ na, chi to̱'on ña o̱n vá'a sáná'a na sáka ña si̱ni̱ kua̱'a̱ ní ni̱vi na xi̱ni̱ so̱'o to̱'on ña o̱n vá'a yó'o, ta ñii ki̱'va saá sáka ña si̱ni̱ nave'e nayó'o, ña̱kán o̱n vása kúchiño ka̱ kunda̱a̱ va̱'a ini na yu kúu ña ndixa nda̱a̱. Ta ni̱vi na sáná'a ña o̱n vá'a yó'o ké'é na saá xa̱'a̱ ña kuiti kóni na si̱'ún.
56001012	Ñii ta̱profeta, ta̱ñoo Creta kúu ra, ni̱ka̱'a̱n ra xa̱'a̱ nañoo mi̱i ra, káchí ra saá: “Mi̱i yó nañoo Creta, ndi'i saá ki̱vi̱ kúu yó ni̱vi na vatá ní, ta yóo yó nda̱tán yóo kiti̱ tíyukú. Vará ni̱vi na xúxán ní kúu yó, ta ndi'i saá ki̱vi̱ xíxi ná'ná ní yó ta xáxi ná'ná ní yó ña̱'a, ta nda̱ lo'o o̱n vása násita xí'in mi̱i yó”, káchí ta̱Creta xa̱'a̱ nañoo mi̱i ra.
56001013	Ta ndixa to̱'on yó'o ña ni̱ka̱'a̱n ta̱Creta xa̱'a̱ nañoo mi̱i ra kúu ñanda̱a̱. Ta ña̱kán yó'ó ta̱Tito, xíni̱ ñó'ó ka̱'a̱n ún ndato̱'on ún xí'in nañoo Creta ndí xíni̱ ñó'ó sandakoo na ña o̱n vá'a ké'é na, ta xíni̱ ñó'ó sakuá'á na ke'é na ñava̱'a. Chi to̱'on ña ndato̱'on ún xí'in na chindeé ña na ña ndeé ka̱ kandixa na Jesucristo ta va̱'a ka̱ kundiko̱n na yichi̱ ra.
56001014	Ta xí'in to̱'on ña nda̱a̱ yó'o chindeé ún na ña o̱n kandixa ka̱ na cuento ña ndasaá kuiti káku si̱ni̱ ni̱vi najudío, ta chindeé ún na ña o̱n chikaa̱ so̱'o ka̱ na to̱'on ña xá'nda chiño ni̱vi na kúu na o̱n xi̱in kandixa to̱'on ña nda̱a̱.
56001015	Ni̱vi na ndixa kándixa Jesucristo, na ndii ini kúu na, ta xa̱'a̱ ñayó'o xíni̱ na ndí ndi'i ña táxi Ndios, ña va̱'a kúu ña. Ta ni̱vi na o̱n vá'a na o̱n xi̱in kandixa Jesucristo, nda̱ ñii ña̱'a kúu ña va̱'a no̱o̱ nayó'o. Saá chi o̱n vása ndii yóo níma̱ na no̱o̱ Ndios, ta ni o̱n vása kúchiño na nakoni na yu kúu ña va̱'a, án yu kúu ña o̱n vá'a ké'é na.
56001016	Ni̱vi na o̱n vá'a ini yó'o káchí na ndí xíni̱ na Ndios, ta ña o̱n vá'a ké'é na, ñayó'o sáná'a ndí o̱n vása xíni̱ na Ndios. Toon ní ini ni̱vi na o̱n vá'a yó'o, ta inka̱ ni̱vi o̱n xi̱in na koni na nayó'o xa̱'a̱ ña o̱n vá'a ké'é na. Ta ni̱vi na o̱n vá'a yó'o, nda̱ ñii ñava̱'a o̱n kúchiño na kasa ndivi na no̱o̱ Ndios.
56002001	Ta mi̱i yó'ó, ñani yó ta̱Tito, xíni̱ ñó'ó saná'a ún ni̱vi ndasaá kuiti ñanda̱a̱ xa̱'a̱ yichi̱ Jesucristo ña kándixa yó.
56002002	Ta nata̱a naxi̱kua̱'a̱ ñani yó xíni̱ ñó'ó kuu na ni̱vi na si'na kani si̱ni̱ yu kúu ñava̱'a xíni̱ ñó'ó ke'é na, ta saá ké'é na ña xíni̱ ñó'ó ka̱. Ta xíni̱ ñó'ó kuu na ni̱vi na to̱'ó ini, ni̱vi na kánóo va̱'a to̱'on xa̱'a̱. Ta xíni̱ ñó'ó kuu na ni̱vi na va̱'a násita xí'in mi̱i no̱o̱ ña o̱n vá'a. Xíni̱ ñó'ó kuu na ni̱vi na ndino'o ini kándixa Jesucristo, ta vivíi kua̱'a̱n na yichi̱ ra. Ta xíni̱ ñó'ó kuu na ni̱vi na ndixa kí'vi ini xíni ndi'i inka̱ ni̱vi, ta xíni̱ ñó'ó kuu na ni̱vi na kúndeé no̱o̱ ndi'i ña xó'vi̱ na, ta o̱n vása sándakoo na yichi̱ Jesucristo.
56002003	Ta saá tuku saná'a ún náña'a̱ náxi̱kua̱'a̱ ná kúu náki̱'va̱ yó. Ta ndato̱'on ún xí'in ná ndí xíni̱ ñó'ó koo to̱'ó ini ná, ta vivíi kutaku̱ ná nda̱tán táku̱ ni̱vi na ndixa kándixa Ndios, ta o̱n kuu ná náña'a̱ ná ká'a̱n to̱'on visi xa̱'a̱ inka̱ ni̱vi, ni o̱n kuu ná náña'a̱ ná xí'i ní. Chi náña'a̱ xi̱kua̱'a̱ náki̱'va̱ yó xíni̱ ñó'ó saná'a ná yu kúu ña va̱'a.
56002004	Ta xíni̱ ñó'ó saná'a ná inka̱ ki̱'va̱ yó nákuáchí ndasaá va̱'a kuki'vi ini náyó'o koni ná yii̱ ná xí'in sa̱'ya ná.
56002005	Ta xíni̱ ñó'ó saná'a ná nákuáchí yó'o ndasaá si'na kani si̱ni̱ ná yu kúu ña va̱'a ke'é ná, ta saá kasa ndivi ná ñava̱'a yó'o, ta xí'in ñayó'o nasita xí'in mi̱i ná no̱o̱ ña o̱n vá'a. Ta nákuáchí ki̱'va̱ yó xíni̱ ñó'ó kuu ná náña'a̱ ná va̱'a kísa ndivi chiño ve'e mi̱i ná, ta xíni̱ ñó'ó kuu ná náña'a̱ ná xí'in ñato̱'ó ini ké'é ndi'i ñava̱'a ña kóni yii̱ ná. Saá chi xíni̱ ñó'ó vivíi kutaku̱ náyó'o, ña o̱n taxi ná ka̱'a̱n ni̱vi to̱'on o̱n vá'a xa̱'a̱ to̱'on Ndios.
56002006	Ta saá tuku ka̱'a̱n ún xí'in nata̱a kuáchí ñani yó, ña si'na kani si̱ni̱ na yu kúu ñava̱'a xíni̱ ñó'ó ke'é na, ta saá ná ke'é na ñava̱'a yó'o, ta xí'in ñayó'o nasita xí'in mi̱i na no̱o̱ ña o̱n vá'a.
56002007	Ta mi̱i ún, ñani yó ta̱Tito, xíni̱ ñó'ó vivíi kutaku̱ ún yichi̱ Jesucristo, ta xí'in ñayó'o saná'a ún nata̱a kuáchí ñani yó ndasaá xíni̱ ñó'ó vivíi kutaku̱ na. Ki̱vi̱ sáná'a ún nata̱a kuáchí ñani yó, xí'in ña ndino'o ní ini ún ta xí'in ñato̱'ó ní ini ún ka̱'a̱n ún to̱'on ña nda̱a̱ xí'in na, ta ña táku̱ ún xíni̱ ñó'ó ñii kuu ña xí'in to̱'on ña ká'a̱n ún xí'in nayó'o.
56002008	Ka̱'a̱n ún to̱'on ña ndixa nda̱a̱ xí'in ndi'i nayó'o, xa̱'a̱ ña o̱n kuchiño naní'i ni̱vi ka̱'a̱n na to̱'on o̱n vá'a xa̱'a̱ ña sáná'a ún. Ta saá ni̱vi na o̱n vása yóo yu'ú xí'in ún, kuka'an no̱o̱ ndi'i nayó'o, chi o̱n kuchiño naní'i na nda̱ ñii to̱'on vatá ña taxi ka̱'a̱n na ña o̱n vá'a xa̱'a̱ mi̱i yó, na kándixa Jesucristo.
56002009	Ta ndato̱'on ún xí'in nañani yó ta xí'in náki̱'va̱ yó na kúu naesclavo na kísa chiño no̱o̱ napatrón na, ta ka̱'a̱n ún xí'in na ndí xíni̱ ñó'ó kasa ndivi na ndi'i chiño va̱'a ña kóni napatrón na, ta xíni̱ ñó'ó chikaa̱ na ndee̱ ña sakusii̱ na ini napatrón na. Ta o̱n vá'a kuu na ni̱vi na ndákuii̱n to̱'on o̱n vá'a no̱o̱ napatrón na.
56002010	Ndato̱'on ún xí'in na kísa chiño yó'o ña o̱n kasa kuí'ná na ñakuíká ña kómí napatrón na, ta ndixa xí'in ñato̱'ó xíni̱ ñó'ó ke'é na ndi'i chiño. Ta saá xí'in chiño va̱'a ké'é na, ñayó'o táxi ña ndí inka̱ ni̱vi kasa to̱'ó na ña livi sáná'a to̱'on Ndios, Ta̱a ta̱ Sa̱ka̱ku mi̱i yó.
56002011	Ndios xa sa̱ná'a ra mi̱i yó ndí ta̱a ta̱ va̱'a ní ini kúu ra. Saá chi ndixa ke̱'é ra ñava̱'a ní xí'in ndi'i ni̱vi ñoyívi yó'o xa̱'a̱ ña kúchiño ra saka̱ku ra na no̱o̱ ndee̱ ña o̱n vá'a.
56002012	Ta ñava̱'a yó'o ña ke̱'é Ndios xí'in yó sáná'a ña mi̱i yó ndí xíni̱ ñó'ó sandakoo yó yichi̱ o̱n vá'a, ta xíni̱ ñó'ó sandakoo yó ña o̱n vá'a ña kúsii̱ ini ni̱vi ñoyívi yó'o na o̱n vása ndíko̱n Ndios. Ta sáná'a ña mi̱i yó ndí xíni̱ ñó'ó si'na kani si̱ni̱ yó yu kúu ña va̱'a ke'é yó, ta saá kasa ndivi yó ñava̱'a yó'o, ta xí'in ñayó'o nasita xí'in mi̱i yó no̱o̱ ndi'i ña o̱n vá'a. Ta xíni̱ ñó'ó kuu yó ni̱vi nanda̱a̱, ni̱vi na kutaku̱ ñoyívi yó'o nda̱tán kóni Ndios.
56002013	Xíni̱ ñó'ó kutaku̱ yó saá, chi ndixa ndáa ini yó ta ndáti yó ña to̱nda̱a ki̱vi̱ ká'no ña ndikó Jesucristo ñoyívi yó'o. Ta xíni̱ yó ndí Jesucristo kúu mi̱i Ndios ta̱ká'no no̱o̱ yó, ta kúu ra Ta̱a ta̱ Sa̱ka̱ku mi̱i yó. Ta ndikó ra ñoyívi yó'o xí'in ndi'i ñava̱'a ña livi ña yé'e.
56002014	Jesucristo yó'o ta̱xi xí'in mi̱i ra ña ni̱xi'i̱ ra xa̱'a̱ yó, ta ke̱'é ra saá xa̱'a̱ ña saka̱ku ra mi̱i yó no̱o̱ ndi'i ndee̱ ña o̱n vá'a. Ta kísa ká'no ini ra xa̱'a̱ kua̱chi yó, ña ndundii yó ta nduu yó nañoo ra, ta saá xí'in ndi'i ñasi̱i̱ ini yó taxi xí'in mi̱i yó ke'é yó ñava̱'a.
56002015	Ñani yó ta̱Tito, va̱'a saná'a ún ndi'i to̱'on yó'o no̱o̱ ni̱vi. Ta kómí ún nda̱yí ka̱'a̱n ún xí'in na ndí xíni̱ ñó'ó chikaa̱ na ndee̱ ña va̱'a ko̱'o̱n na yichi̱ Jesucristo. Ta ka̱'a̱n ún xí'in na ña sandakoo na ña o̱n vá'a ké'é na. Ta yó'ó, o̱n ke'é ún nda̱ ñii ña o̱n vá'a ña taxi ña xaa no̱o̱ ni̱vi yó'ó.
56003001	Sanaká'án ún nañani yó xí'in náki̱'va̱ yó na kándixa Jesucristo ndí xíni̱ ñó'ó kasa ndivi na ndi'i ñava̱'a ña xá'nda chiño nagobierno xí'in inka̱ naná'no no̱o̱ na. Xíni̱ ñó'ó chikaa̱ so̱'o na, ta koo ti'va na ña ke'é na ndi'i saá no̱o̱ chiño va̱'a.
56003002	Ndato̱'on ún xí'in na ña o̱n ka̱'a̱n na ña o̱n vá'a xa̱'a̱ nda̱ ñii ni̱vi, ni o̱n kuu na ni̱vi na ndúkú kani tá'an xí'in inka̱ ni̱vi. Xíni̱ ñó'ó kuu na ni̱vi na ká'no ní ini, ta xíni̱ ñó'ó to̱'ó ní kutaku̱ na xí'in ndi'i ni̱vi.
56003003	Kui̱ya̱ xi̱na̱'á tá o̱n ta̱'án ka̱ kandixa yó Jesucristo, saá kí'ví ní xi̱taku̱ mi̱i yó, toon ní ni̱xi̱yo ini yó saá, na nda̱ñó'ó no̱o̱ Ndios xi̱kuu yó, ta ke̱'é yó ndi'i no̱o̱ ña o̱n vá'a ña ku̱too ní yi̱kí ko̱ñu mi̱i yó, chi ña o̱n vá'a xi̱kuu ña xa̱'nda chiño no̱o̱ yó. Xi̱taku̱ yó xí'in ña sáa̱ ní ini yó xíni yó inka̱ ni̱vi, ta ki̱sa kuíni̱ ini yó xíni yó inka̱ ni̱vi. Ta kua̱'a̱ ní ni̱vi ni̱‑xiin na kusii̱ ini na koni na mi̱i yó, ta ni mi̱i yó ni̱‑xiin yó kusii̱ ini yó koni yó nayó'o. Vará saá xi̱taku̱ yó kui̱ya̱ xi̱na̱'á,
56003004	ta Ndios, Ta̱a ta̱ Sa̱ka̱ku mi̱i yó, sa̱ná'a ra mi̱i yó ndí ndixa ta̱ va̱'a ní ini kúu ra, ta ndixa kí'vi ní ini ra xíni ra ndi'i ni̱vi,
56003005	chi xa̱'a̱ ña ká'no ini mi̱i ra kúu ña sa̱ka̱ku ra mi̱i yó. Ta nda̱ lo'o o̱n si̱ví xa̱'a̱ ña chiño va̱'a ke̱'é yó kúu ña sa̱ka̱ku Ndios mi̱i yó. Ta xí'in ndee̱ Níma̱ Ndios, na̱kata ra ini yó ta saá ndo̱o ndi'i kua̱chi xi̱ndiso yó, ta saá ndu̱u yó ni̱vi xa̱á, na ndii no̱o̱ Ndios.
56003006	Xa̱'a̱ ña ki̱sa ndivi Jesucristo, Ta̱a ta̱ Sa̱ka̱ku mi̱i yó, Ndios sa̱ní'i ra Níma̱ ra mi̱i yó ña sakutú ña ini yó ta kutaku̱ ña ini yó ndi'i saá ki̱vi̱.
56003007	Xa̱'a̱ ña ká'no ini Ndios, ke̱'é ra ñava̱'a yó'o xí'in mi̱i yó ña ndu̱u yó ni̱vi na ndii na o̱n ko̱ó ka̱ kua̱chi kómí no̱o̱ ra. Ta saá ndu̱u yó sa̱'ya ndino'o ra, ta kúu yó ni̱vi na ndáti ta ndixa ndáa ini yó ndí Ndios taxi ra ña kutaku̱ yó xí'in ra ndi'i saá ki̱vi̱ ña va̱xi.
56003008	To̱'on yó'o ña xa ni̱ka̱'a̱n i̱ xí'in ún ta̱Tito kúu ñanda̱a̱, ta kóni i̱ ña o̱n sandakoo ún sáná'a ún to̱'on yó'o nañani yó xí'in náki̱'va̱ yó na kándixa Jesucristo. Saá chi nayó'o xíni̱ ñó'ó kasa ndivi na ndi'i chiño va̱'a. Ta ña ké'é na saá kúu ñava̱'a xa̱'a̱ ndi'i ni̱vi, ta kúu ña ña ndáya̱'ví ní no̱o̱ ndi'i ni̱vi.
56003009	Ta o̱n taxi xí'in mi̱i ún ki̱'vi ún kani tá'an ún, án na̱a ún xí'in ni̱vi xa̱'a̱ ña o̱n vása ndáya̱'ví, ni o̱n vá'a ki̱'vi ún no̱o̱ káni tá'an ni̱vi, án náa na xa̱'a̱ yu kúu xi̱i̱ síkuá na, án xa̱'a̱ nda̱yí Ndios ña ni̱taa ta̱Moisés, chi nda̱ ma̱ni̱ kúu ña kani tá'an na án na̱a na xa̱'a̱ ndi'i ñayó'o, ta nda̱ lo'o o̱n vása ndáya̱'ví ke'é na saá.
56003010	Tá yóo nañani yó án náki̱'va̱ yó na káni tá'an ta náta̱'vi̱ tá'an na, ta xíni̱ ñó'ó ka̱'a̱n ún xí'in nayó'o nda̱ o̱vi̱ yichi̱ ña o̱n ke'é na saá. Tá o̱n xi̱in na chikaa̱ so̱'o na ña ká'a̱n ún xí'in na, ta sandakoo ún ña kútá'an ún xí'in na.
56003011	Chi xíni̱ ún nayó'o kúu ni̱vi na o̱n xi̱in koni̱ so̱'o ka̱ to̱'on va̱'a, chi ni̱vi na xa ni̱ti̱ví ini kúu na. Saá chi ña o̱n vá'a ké'é ni̱vi yó'o sáná'a ndí ni̱vi na ndíso kua̱chi no̱o̱ Ndios kúu na.
56003012	Xáni si̱ni̱ i̱ ti'ví i̱ ta̱Artemas án ta̱Tíquico xaa̱ ra no̱o̱ yóo ún, ta ki̱vi̱ xaa̱ ñii ta̱yó'o, chikaa̱ ún ndee̱ ña ko̱'o̱n ún nda̱ ñoo Nicópolis ña nakutá'an ún xí'in i̱, chi chi̱kaa̱ ini i̱ ko̱'o̱n i̱ koo i̱ ñoo Nicópolis u̱ni̱ yo̱o̱ vi̱xin kui̱ya̱ yó'o.
56003013	Ndúkú i̱ ñava̱'a no̱o̱ ún ña chindeé ún nañani yó ta̱Apolos xí'in ta̱Zenas. Ta ta̱Zenas yó'o kúu ta̱a ta̱ kísa chiño ndákuii̱n xa̱'a̱ ni̱vi no̱o̱ najuez. Taxi ún ndi'i ña xíni̱ ñó'ó nda'a̱ nañani yó yó'o, ña kuchiño kee na ko̱'o̱n na, ña o̱n kuma̱ni̱ nda̱ ñii ña̱'a nda'a̱ na no̱o̱ kua̱'a̱n na.
56003014	Ta saná'a ún ndi'i ni̱vi na kándixa Jesucristo na ndóo xí'in ún ña sakuá'á na kasa ndivi na ñava̱'a, ta chindeé na taxi na ña xíni̱ ñó'ó ni̱vi nda'a̱ na. Ta ña ké'é na saá saná'a ndí ndixa kúu na ni̱vi na ndáya̱'ví no̱o̱ inka̱ ni̱vi xí'in no̱o̱ Ndios.
56003015	Ndi'i nañani yó xí'in náki̱'va̱ yó na ndóo xí'in i̱ chíndeé na yó'ó. Ta ñii ki̱'va saá chindeé ún ndi'i nañani yó xí'in náki̱'va̱ yó na ndóo xí'in ún. Saá chi nañani yó xí'in náki̱'va̱ yó na ndóo xí'in ún kí'vi ní ini na xíni na ndi̱'i̱, chi ni̱vi na kándixa Jesucristo kúu yó. Ná ke'é Ndios ñava̱'a ní xí'in ndi'i ndó. Saá ná koo.
57001001	Yi̱'i̱, ta̱Pablo, kúu i̱ ta̱a ta̱ nákaa̱ ini ve'e ka̱a xa̱'a̱ ña ká'a̱n ndoso i̱ to̱'on va̱'a xa̱'a̱ Jesucristo. Ta xí'in ñani yó ta̱Timoteo táa i̱ tutu yó'o ta tí'ví ndi̱ ña xaa̱ ña nda'a̱ yó'ó, ñani yó ta̱Filemón, ta̱a ta̱ ndixa kí'vi ní ini ndi̱ xíni ndi̱, ta kúu ún ta̱a ta̱ ñii káchí kísa chiño no̱o̱ Jesucristo xí'in ndi̱.
57001002	Saá tuku kóni ndi̱ ña tutu yó'o xaa̱ ña nda'a̱ ñáki̱'va̱ yó ñáApia xí'in ta̱ñani yó ta̱Arquipo, ta̱a ta̱ ñii káchí xí'in ndi̱ chíkaa̱ ní ra ndee̱ kísa chiño ra no̱o̱ Jesucristo. Ta kóni ndi̱ ña tutu yó'o xaa̱ ña nda'a̱ ndi'i ni̱vi na kándixa Jesucristo, na kúu na nákutá'an xí'in ún ve'e ún xa̱'a̱ ña kísa ká'no ndó Ndios.
57001003	Ta vitin Yivá yó Ndios xí'in Jesucristo, Ta̱a ta̱Ká'no no̱o̱ yó, ná ke'é ra ñava̱'a xí'in ndó, ta ná taxi ra koo ñava̱'a ini ndó.
57001004	Ndi'i saá yichi̱ ña ká'a̱n i̱ xí'in Ndios xa̱'a̱ ún, ñani yó ta̱Filemón, ta táxi i̱ ña táxa'vi ña'á nda'a̱ ra xa̱'a̱ ún.
57001005	Saá chi xa xi̱ni̱ so̱'o i̱ xa̱'a̱ ña vivíi kándixa ún Jesucristo, ta xa̱'a̱ ña kí'vi ní ini ún xíni ún ndi'i ni̱vi na kándixa ra.
57001006	Ta yó'ó xí'in mi̱i ndi̱, ñii káchí kándixa yó Jesucristo ta ndáa ini yó ra. Ta xa̱'a̱ ñayó'o, ndúkú i̱ no̱o̱ Ndios ña ná chindeé ra yó'ó ña kasa ndivi ún ndi'i ñava̱'a nda̱tán yóo ña kóni ra. Ta xí'in ña ke'é ún saá, kunda̱a̱ va̱'a ini ún yu kúu ndi'i ñava̱'a kómí yó xa̱'a̱ ña ñii yóo yó xí'in Jesucristo.
57001007	Ñani yó, yó'ó ndixa kí'vi ini ún xíni ún nañani yó xí'in náki̱'va̱ yó na kándixa Jesucristo, ta chíkaa̱ ún ndee̱ ini na. Ta ña xi̱ni̱ so̱'o i̱ ña ké'é ún saá kúu ña sákusii̱ ní ini i̱ ta chíkaa̱ ña ndee̱ ini i̱.
57001008	Ta saá o̱n vása yí'ví i̱ ndukú i̱ no̱o̱ ún ña ke'é ún ñii ñava̱'a ní xí'in i̱ vitin. Vará yóo nda̱yí kómí i̱ ña ka'nda chiño i̱ no̱o̱ ún chi Ndios sa̱kuiso chiño ra yi̱'i̱ kúu i̱ ta̱apóstol xí'in nda̱yí Jesucristo, ta o̱n vása ka'nda chiño i̱ no̱o̱ ún saá.
57001009	Ta nda̱ víka̱, xa̱'a̱ ña ndixa kí'vi ini yó xíni tá'an yó, xáku ndá'ví i̱ no̱o̱ ún ña ke'é ún ñii ñava̱'a yó'o xí'in i̱. Yi̱'i̱, ta̱Pablo, kúu i̱ ñii ta̱a ta̱ xi̱kua̱'a̱ ní vitin, ta nákaa̱ i̱ ini ve'e ka̱a xa̱'a̱ ña ká'a̱n ndoso i̱ to̱'on va̱'a xa̱'a̱ Jesucristo,
57001010	ta xáku ndá'ví i̱ no̱o̱ ún xa̱'a̱ ñani yó ta̱Onésimo. Ta̱yó'o ndu̱u ra nda̱tán yóo sa̱'ya mi̱i i̱, chi tá'an nákaa̱ i̱ ini ve'e ka̱a yó'o, ta nda̱to̱'on i̱ xí'in ra to̱'on va̱'a xa̱'a̱ Jesucristo, ta ta̱Onésimo yó'o ka̱ndixa ra to̱'on yó'o, ta ki̱xá'á ra ndíko̱n ra yichi̱ Jesucristo.
57001011	Ta ñani yó ta̱Onésimo yó'o, tá si'na tá'an kui̱ya̱ ni̱xi̱yo ra kísa chiño ra no̱o̱ ún, ta̱a ta̱ o̱n vása ndáya̱'ví xi̱kuu ra xa̱'a̱ chiño ke̱'é ra no̱o̱ ún. Ta vitin xa ndu̱u ra ta̱a ta̱ ndáya̱'ví ní xa̱'a̱ chiño kísa ndivi ra no̱o̱ i̱ ta xa̱'a̱ chiño no̱o̱ mi̱i ún.
57001012	Ta saá tí'ví i̱ ta̱yó'o ndikó ra naxaa̱ ra no̱o̱ mi̱i ún vitin, ta xáku ndá'ví i̱ no̱o̱ ún ña va̱'a naki'in ún ra. Ta ñii ki̱'va nda̱tán va̱'a naki'in ún yi̱'i̱, saá va̱'a naki'in ún ta̱yó'o.
57001013	Tá'an nákaa̱ ka̱ i̱ ini ve'e ka̱a yó'o, xa̱'a̱ ña ká'a̱n ndoso i̱ to̱'on va̱'a xa̱'a̱ Jesucristo, ndixa kusii̱ ní ka̱ ini i̱ táná kindo̱o ta̱Onésimo xí'in i̱, níkúu. Saá chi ndixa chindeé ra yi̱'i̱ ñii ki̱'va nda̱tán kóni ún chindeé ún yi̱'i̱.
57001014	Ta o̱n vása ní‑xiin i̱ ndukú i̱ no̱o̱ ra ña kindo̱o ra xí'in i̱, saá chi yó'ó kúu ta̱a ta̱ si'na xíni̱ ñó'ó taxi nda̱yí nda'a̱ ra kindo̱o ra xí'in i̱. Chi o̱n vása xi̱in i̱ ka̱'a̱n i̱ to̱'on ña kasa ndu̱xa̱ xí'in ún xa̱'a̱ ña chindeé ún yi̱'i̱, ta nda̱ víka̱, kóni i̱ ndí xí'in ña ndino'o ini ún ke'é ún ñanda̱a̱ kuiti.
57001015	Ta vará ta̱Onésimo yó'o ke̱e ra no̱o̱ ún ta lo'o ki̱vi̱ nda̱ñó'ó ra no̱o̱ ún, ta ndákuiti Ndios ta̱xi ra ni̱ndo'o ndó saá, xa̱'a̱ ña vitin ndikó ra ve'e ún ta kutaku̱ ra xí'in ún ndi'i saá ki̱vi̱ ña va̱xi.
57001016	Saá chi vitin ta̱Onésimo o̱n vása ka̱ kúu ra ñii ta̱esclavo mi̱i ún, chi kúu ra ñii ñani yó, ta̱a ta̱ kí'vi ini yó xíni yó. Yi̱'i̱ kí'vi ní ini i̱ xíni i̱ ta̱Onésimo yó'o, ta yó'ó xíni̱ ñó'ó ká'no ka̱ kuki'vi ini ún koni ún ra. Saá chi kúu ra ñii ta̱a ta̱ ñii ki̱'va nda̱tán yóo mi̱i ún, ta tuku kúu ra ñani ún xa̱'a̱ ña kándixa ndó Jesucristo ta ñii yóo ndó xí'in ra vitin.
57001017	Ta mi̱i ún, tá ndixa xáni si̱ni̱ ún ndí ñii káchí kísa chiño yó ta ñii ki̱'va saá ndáa ini yó Jesucristo, ta saá va̱'a naki'in ún ta̱Onésimo yó'o, ñii ki̱'va nda̱tán va̱'a naki'in ún yi̱'i̱ tá kixaa̱ ki̱vi̱ ña xaa̱ i̱ no̱o̱ ún.
57001018	Tá yóo ña o̱n vá'a ni̱ke'é ra xí'in ún, án tá yóo ña níká ra si̱'ún no̱o̱ ún, ta yi̱'i̱ ndixa cha'vi i̱ ndi'i ñayó'o nda'a̱ ún.
57001019	Yi̱'i̱, ta̱Pablo, táa i̱ to̱'on yó'o xí'in nda'a̱ mi̱i i̱, ta tuku ká'a̱n i̱ xí'in ún ndí ndixa cha'vi i̱ ndi'i ña o̱n vá'a ni̱ke'é ra xí'in ún án ña níká ra no̱o̱ ún. Ta yi̱'i̱, o̱n vása xíni̱ ñó'ó sanaká'án i̱ yó'ó ndí yóo ña níká ún no̱o̱ i̱ xa̱'a̱ ñava̱'a ni̱ke'é i̱ xí'in ún. Chi xa̱'a̱ ña nda̱to̱'on i̱ to̱'on va̱'a xa̱'a̱ Jesucristo xí'in ún, yó'ó kúu ta̱a ta̱ ndino'o táku̱ no̱o̱ Ndios vitin.
57001020	Ñani yó, xáku ndá'ví i̱ no̱o̱ ún ña kasa ndivi ún ñava̱'a yó'o xí'in i̱ xa̱'a̱ ña kí'vi ini ún xíni ún Jesucristo. Ndúkú i̱ no̱o̱ ún ña chikaa̱ ún ndee̱ ini i̱ xí'in ña kasa ndivi ún saá, chi yó'ó ta yi̱'i̱ ñii yóo yó táku̱ yó xí'in Jesucristo.
57001021	Táa i̱ tutu yó'o chi ndáa ini i̱ ndí ndixa kasa ndivi ún ndi'i ña ndúkú i̱ no̱o̱ ún, ta̱nda̱ kua̱'a̱ ní ka̱ ñava̱'a chinóo ún no̱o̱ ña ndúkú i̱ kasa ndivi ún.
57001022	Ta yóo inka̱ ñava̱'a ndúkú i̱ no̱o̱ ún: Va̱'a ná kasa ndivi ún ñii cuarto lo'o ve'e ún xa̱'a̱ ña kindo̱o i̱ ki̱vi̱ xaa̱ i̱ koto i̱ yó'ó, chi ndáti i̱ ndí Ndios taxi ra ña ya̱chi̱ ní kuchiño xaa̱ i̱ koto i̱ ndó'ó, chi ndi'i saá ki̱vi̱ ká'a̱n ndó ndúkú ndó no̱o̱ ra xa̱'a̱ i̱.
57001023	Ta ñani yó ta̱Epafras, ta̱ kúu ta̱a ta̱ nákaa̱ ini ve'e ka̱a xí'in i̱, tí'ví ra to̱'on ña chindeé ra yó'ó.
57001024	Ta saá tuku nañani yó ta̱Marcos, ta̱Aristarco, ta̱Demas ta xí'in ta̱Lucas tí'ví nayó'o to̱'on ña chindeé na yó'ó. Ndi'i nata̱a yó'o ñii káchí kísa chiño na xí'in i̱ no̱o̱ Jesucristo.
57001025	Ta vitin Jesucristo, Ta̱a ta̱Ká'no no̱o̱ yó, ná ke'é ra kua̱'a̱ ní ñava̱'a xí'in ndó. Saá ná koo ña.
58001001	Kui̱ya̱ xi̱na̱'á ní Ndios ta̱xi ra to̱'on ra nda'a̱ naprofeta ña ndato̱'on na ña kóni ra xí'in naxi̱i̱ síkuá yó. Ta kua̱'a̱ ní yichi̱ ta kua̱'a̱ ní no̱o̱, xi̱xini̱ ñó'ó Ndios naprofeta ña nda̱to̱'on ra to̱'on ra xí'in naxi̱i̱ síkuá yó.
58001002	Ta saá ni̱ya'a kua̱'a̱ ní kui̱ya̱, ta ki̱xaa̱ ki̱vi̱ vitin ña kúu ña va̱xi kuyatin ki̱vi̱ sondí'í ñoyívi yó'o, ta Ndios ti̱'ví ra Sa̱'ya ra xa̱'a̱ ña kúu ra mi̱i To̱'on Ndios ña ndato̱'on xí'in yó. Ta xí'in Sa̱'ya ra ki̱sa va̱'a ra ndi'i ña ku̱va̱'a ña yóo ñoyívi yó'o xí'in ndi'i ña ku̱va̱'a ña yóo ñoyívi ni̱no. Ta Ndios chi̱ndú'u̱ ra ndí Sa̱'ya ra naki'in ra ndi'i ña kúu kuenda Ndios.
58001003	Ta ña yé'e livi ká'no Sa̱'ya Ndios kúu mi̱i ña yé'e livi ká'no Ndios, chi Sa̱'ya Ndios yó'o ñii kúu ra xí'in Ndios, ta kúu ra mi̱i Ndios. Ta Sa̱'ya ra xí'in ndee̱ to̱'on ra ta̱xi ra ndee̱ ña o̱n ta̱'án ndi'i xa̱'a̱ ndi'i ña ku̱va̱'a ña yóo ñoyívi. Tá sa̱xi̱no̱ ra chiño ña ta̱xi Ndios nda'a̱ ra ña kúu ña na̱kata ra kua̱chi mi̱i yó, ni̱vi na kándixa ña'á, ta saá ni̱to̱nda̱a ra xi̱koo ra no̱o̱ táyi̱ tón to̱'ó ká'no tón ñíndichi sii̱n kua'á Ndios ñoyívi ni̱no no̱o̱ yóo Ndios xá'nda chiño ra.
58001004	Ta saá Sa̱'ya Ndios ndu̱u ra ta̱a ta̱ ká'no ka̱ no̱o̱ naángel, saá chi Ndios sa̱kunaní ña'á ra Sa̱'ya ra ña kúu ñii ki̱vi̱ ña va̱'a ní ka̱ ta ndáya̱'ví ní ka̱ no̱o̱ ki̱vi̱ naángel.
58001005	Chi Ndios o̱n vása ní‑ka'a̱n ra xí'in nda̱ ñii naángel, nda̱tán ni̱ka̱'a̱n ra xí'in Sa̱'ya ra, ka̱chí ra saá: Yó'ó kúu Sa̱'ya i̱, ta chi̱tóni̱ i̱ ndí ki̱vi̱ vitin xí'in ndi'i ki̱vi̱ ña va̱xi kúu i̱ Yivá ún, ka̱chí ra xí'in Sa̱'ya ra. Ta o̱n vása ní‑ka'a̱n Ndios xí'in nda̱ ñii naángel, ka̱chí ra saá: Yi̱'i̱ kúu i̱ Yivá ún, ta yó'ó kúu ún Sa̱'ya mi̱i i̱.
58001006	Ta Ndios, ki̱vi̱ ti̱'ví ra Sa̱'ya ra ta̱ kúu ta̱no̱ó xí'in ra, ki̱xaa̱ ra ñoyívi yó'o, ta ni̱ka̱'a̱n ra xí'in naángel na kísa chiño no̱o̱ ra, ka̱chí ra saá: Ndi'i ndó'ó naángel, ¡ná kasa ká'no ndó Sa̱'ya i̱!
58001007	Ta xa̱'a̱ naángel yó'o, ka̱chí Ndios saá: Ké'é i̱ ña nduu naángel nda̱tán yóo ta̱chi̱ ña xíka, ta naángel na kúu na xíka chiño no̱o̱ i̱, ké'é i̱ ña nduu nayó'o nda̱tán yóo ño'o̱ ña xíxi̱.
58001008	Ta xí'in Sa̱'ya ra, ka̱chí Ndios saá: Yó'ó kúu ún Ndios, ta ka'nda chiño ún no̱o̱ ñoyívi ndi'i saá ki̱vi̱ ña va̱xi, ta xí'in ñanda̱a̱ ka'nda chiño ún no̱o̱ ndi'i ni̱vi.
58001009	Yó'ó kí'vi ini ún xíni ún ñanda̱a̱, ta ña o̱n vá'a, sáa̱ ini ún xíni ún ña; ta xa̱'a̱ ñayó'o, yi̱'i̱ ta̱ kúu Ndios mi̱i ún, sákuiso chiño i̱ yó'ó ña kuu ún ta̱Rey, ta chútú ka̱ ñasi̱i̱ ini ún no̱o̱ ndi'i ka̱ na nákutá'an xí'in ún, saá ka̱chí Ndios.
58001010	Ta tuku ni̱ka̱'a̱n ra xí'in Sa̱'ya ra: Ta yó'ó, mi̱i ta̱Ká'no, tá si'na o̱n ta̱'án koo nda̱ ñii ña ku̱va̱'a ñoyívi, ta yó'ó ki̱sa va̱'a ún ñoyívi no̱o̱ ño'o̱, ta ki̱sa va̱'a ún ñoyívi ni̱no, ndi'i ña ku̱va̱'a kúu ña ke̱'é ún.
58001011	Ta va̱xi ñii ki̱vi̱ tá ndi'i ña ku̱va̱'a yó'o ndi'i xa̱'a̱ ñayó'o, ta yó'ó, kutaku̱ ún ndi'i saá ki̱vi̱ ña va̱xi. Nda̱tán ndí'i xa̱'a̱ tiko̱to̱ yatá, saá ndi'i xa̱'a̱ ndi'i ña yóo ku̱va̱'a ñoyívi.
58001012	Nda̱tán násama ni̱vi tiko̱to̱ na ña yatá ña xa ndi̱'i xa̱'a̱ ta nákundixin na tiko̱to̱ xa̱á, saá kindaa ún ñoyívi yatá yó'o, ta chinóo ún ñoyívi xa̱á. Ta yó'ó, nda̱ ñii ki̱vi̱ o̱n vása násama ún, ta ndi'i saá ki̱vi̱ ña va̱xi kutaku̱ ún, ka̱chí Ndios xí'in Sa̱'ya ra.
58001013	Ndios o̱n vása ní‑ka'a̱n ra xí'in nda̱ ñii naángel, nda̱tán ni̱ka̱'a̱n ra xí'in Sa̱'ya ra, ka̱chí ra saá: Koo ún táyi̱ ká'no yó'o, tón ñíndichi sii̱n kua'á i̱, ta̱nda̱ to̱nda̱a ki̱vi̱ sako̱yo i̱ ti̱xin xa̱'a̱ ún ndi'i na káni tá'an xí'in ún, ka̱chí Ndios xí'in Sa̱'ya ra.
58001014	Chi ndixa ndi'i naángel ndasaá kuiti kúu na níma̱ na xíka chiño no̱o̱ Ndios, ta Ndios tí'ví ra na ña kixi na chindeé na ni̱vi na kúu na saka̱ku Ndios.
58002001	Ta saá xíni̱ ñó'ó xí'in ña ndino'o ini yó chikaa̱ so̱'o ní ka̱ yó to̱'on ña nda̱a̱ ña xa xi̱ni̱ so̱'o yó, ko̱to̱ yi̱yo sandakoo yó yichi̱ no̱o̱ xá'nda chiño Ndios.
58002002	Chi ña xi̱na̱'á ní naángel na̱taxi na nda̱yí Ndios nda'a̱ ta̱xi̱i̱ síkuá yó ta̱Moisés. Ta nda̱yí yó'o kúu ñanda̱a̱ ndino'o Ndios, ta ni̱vi xíni̱ ñó'ó chikaa̱ so̱'o na nda̱yí yó'o. Ta saá ndi'i ni̱vi na ni̱ya'a ndoso no̱o̱ nda̱yí yó'o, ta Ndios sa̱xo̱'vi̱ ra nayó'o, chi saá xi̱ni̱ ñó'ó kundivi nda̱yí yó'o.
58002003	Tá ni̱vi yó'o ni̱ndo'o na saá kui̱ya̱ xi̱na̱'á, ta saá vitin tá mi̱i yó sandakoo yó kándixa yó ndí Ndios saka̱ku ra yó, ta saá nda̱ lo'o o̱n kuchiño ka̱ku yó no̱o̱ ña xo̱'vi̱ yó. Saá chi ña sáka̱ku ra mi̱i yó kúu ña ká'no ní ndáya̱'ví. Ta mi̱i Ta̱a ta̱Ká'no no̱o̱ yó kúu ta̱no̱ó nda̱to̱'on to̱'on va̱'a yó'o xí'in ni̱vi. Ta ni̱vi na xi̱ni̱ so̱'o to̱'on va̱'a ña ni̱ka̱'a̱n ra, nayó'o nda̱kuii̱n na xa̱'a̱ to̱'on yó'o ta ki̱sa nda̱a̱ na ña no̱o̱ mi̱i yó.
58002004	Ta saá tuku Ndios ki̱sa nda̱a̱ ra ndí ñanda̱a̱ kúu to̱'on ña nda̱to̱'on mi̱i Ta̱a ta̱Ká'no no̱o̱ yó, xí'in ña sa̱ná'a ra no̱o̱ ni̱vi kua̱'a̱ ní ñava̱'a ná'no ña kúu seña án milagro. Ta saá tuku ki̱sa nda̱a̱ ra ndí ñanda̱a̱ kúu to̱'on yó'o xí'in ña ké'é Níma̱ Ndios, sání'i ña ndi'i no̱o̱ ndee̱ va̱'a nda'a̱ mi̱i yó, ni̱vi na kándixa Jesucristo, ta sání'i ña ndee̱ va̱'a yó'o nda'a̱ ñii ñii mi̱i yó nda̱tán káchí ini mi̱i Ndios.
58002005	Ndios o̱n vása ní‑chitóni̱ ra ña naángel ka'nda chiño na no̱o̱ ñoyívi ña va̱xi. Ká'a̱n ndi̱ xa̱'a̱ ñoyívi xa̱á no̱o̱ kutaku̱ mi̱i yó ki̱vi̱ ña va̱xi.
58002006	Ta ñii xiiña no̱o̱ to̱'on Ndios ña ni̱taa na xi̱na̱'á, ñii ta̱a ka̱chí ra saá xí'in Ndios: ¿Nda̱chun xáni si̱ni̱ ún ndí ni̱vi ñoyívi yó'o ndáya̱'ví ní na no̱o̱ ún?, saá chi xa̱'a̱ ni̱vi yó'o ñó'o ní ini ún, ta ndáa ní ún ni̱vi yó'o.
58002007	Xa ta̱xi ún ña ni̱vi na ki̱sa va̱'a ún kúu na na lo'o ní ka̱ ni̱no̱ no̱o̱ naángel, ta saá xa ta̱xi ún ña naki'in na ñato̱'ó xí'in ñava̱'a ná'no ña livi, ta sa̱kuiso chiño ún na no̱o̱ ndi'i ña yóo ña ki̱sa va̱'a ún.
58002008	Ta̱xi ún ña xá'nda chiño na no̱o̱ ndi'i ña ki̱sa va̱'a ún yó'o, saá ka̱chí ñii ta̱a xí'in Ndios. To̱'on yó'o kóni kachí ña saá: Ndios ta̱xi ra ña xá'nda chiño ni̱vi no̱o̱ ndi'i ña ku̱va̱'a. Ta nda̱ ñii ña ki̱sa va̱'a Ndios ña yóo, o̱n vása xá'nda chiño ña no̱o̱ ni̱vi. Ta saá ni, o̱n ta̱'án koni yó ndí ndi'i ña ku̱va̱'a kísa ndivi ña ña xá'nda chiño ni̱vi no̱o̱ ña.
58002009	Vará ndixa o̱n ta̱'án koni yó ñayó'o, ta xa xíni yó ña ni̱ndo'o Jesucristo, chi Ndios ke̱'é ra xí'in ta̱yó'o ña xi̱kuu ra ta̱ ni̱no̱ ka̱ no̱o̱ naángel ki̱vi̱ xi̱taku̱ ra no̱o̱ ño'o̱ ñoyívi yó'o. Ta vitin Ndios xa ta̱xi ra ndi'i ñato̱'ó xí'in ndi'i ñava̱'a ná'no ña livi nda'a̱ Jesucristo, xa̱'a̱ ña ni̱xo̱'vi̱ ní ra ta ni̱xi'i̱ ra xa̱'a̱ ña kuchiño saka̱ku ra ndi'i ni̱vi ñoyívi yó'o. Ndios ke̱'é ra saá chi kí'vi ní ini ra xíni ra ni̱vi.
58002010	Ndi'i ña ki̱sa va̱'a Ndios yóo ña xa̱'a̱ ña kasa ká'no ña ra, ta ti̱xin ndee̱ Ndios yóo ndi'i ña. Ta saá Ndios kóni ra ndí ndi'i sa̱'ya ra ko̱'o̱n na kutaku̱ na xí'in ra ñoyívi ni̱no no̱o̱ yóo ñalivi ká'no. Ta ña kuchiño ke'é na saá, Ndios ta̱xi ra ña ni̱xo̱'vi̱ ní Jesucristo, ta saá ni̱to̱nda̱a ra ndu̱u ra ta̱a ta̱ ni̱xi̱no̱ ndino'o. Ta vitin kúu ra ta̱a ta̱ sáka̱ku ndino'o ni̱vi no̱o̱ kua̱chi na.
58002011	Ta Jesucristo kúu ta̱a ta̱ sánduu ndii ni̱vi na kándixa ña'á ta o̱n ko̱ó ka̱ kua̱chi ndíso na no̱o̱ Ndios. Ta ndi'i ni̱vi na ndu̱ndii, kúu nasa̱'ya Ndios. Ta saá Jesucristo o̱n vása kúka'an no̱o̱ ra ña sakunaní ra nayó'o nañani ra án náki̱'va̱ ra, chi ñii la̱á Ndios kúu Yivá ndi'i nayó'o xí'in ra.
58002012	Chi ñii xiiña no̱o̱ to̱'on ña ni̱taa na xi̱na̱'á, ni̱ka̱'a̱n ra xí'in Yivá ra Ndios, ka̱chí ra saá: Ka̱'a̱n ndoso i̱ no̱o̱ ndi'i nañani i̱ ta no̱o̱ ndi'i náki̱'va̱ i̱, xa̱'a̱ ndi'i ñava̱'a ña ke̱'é ún, ta kata i̱ yaa yi̱i̱ ña kasa ká'no i̱ yó'ó no̱o̱ ndi'i ni̱vi na nákutá'an xa̱'a̱ ña kísa to̱'ó na yó'ó, ka̱chí ra.
58002013	Ta inka̱ xiiña no̱o̱ to̱'on ña ni̱taa na xi̱na̱'á, ka̱chí ra saá xa̱'a̱ Yivá ra: Yi̱'i̱ ndino'o ndáa ini i̱ Yivá i̱ Ndios. Ta tuku ka̱chí ra saá: Yó'o yóo i̱ xí'in ndi'i nañani i̱ ta xí'in ndi'i náki̱'va̱ i̱, na ta̱xi Ndios nda'a̱ i̱, ka̱chí ra.
58002014	Mi̱i yó na kúu ni̱vi, kómí yó yi̱kí ko̱ñu yó xí'in ni̱i̱ yó. Ta ki̱vi̱ ki̱xi Jesucristo ñoyívi yó'o ndu̱u ra ñii ni̱vi, ta ñii ki̱'va saá xi̱komí ra yi̱kí ko̱ñu ra xí'in ni̱i̱ ra. Ta ña ndu̱u ra xi̱kuu ra ni̱vi ta ni̱xi'i̱ ra, xí'in ñayó'o ku̱ndeé ra no̱o̱ ñandiva̱'a ká'no ña xi̱komí ndee̱ sandi'i xa̱'a̱ ni̱vi.
58002015	Ta xí'in ña ni̱xi'i̱ ra, Jesucristo sa̱ka̱ku ra ni̱vi ña ko̱'o̱n ndíka̱ na. Saá chi ndi'i ni̱vi xi̱kuu na esclavo ñaníma̱ ndiva̱'a ká'no Satanás, chi ndi'i saá ki̱vi̱ xi̱taku̱ na xí'in ña yí'ví na no̱o̱ ña kivi̱ na.
58002016	Chi ndixa xíni̱ yó, o̱n si̱ví xa̱'a̱ ña chindeé ra naángel kúu ña ki̱xi Jesucristo ñoyívi yó'o, ta xa̱'a̱ ña chindeé ra ni̱vi na kúu sa̱'ya ñani síkuá ta̱Abraham, ndixa kúu ña ki̱xi ra.
58002017	Saá chi xa̱'a̱ ña kuchiño chindeé ra ni̱vi, Jesucristo xi̱ni̱ ñó'ó xi̱kuu ra ñii ni̱vi nda̱tán yóo mi̱i yó, ni̱vi na kúu nañani ra xí'in náki̱'va̱ ra. Xi̱kuu ra ni̱vi xa̱'a̱ ña kuchiño kúu ra ta̱su̱tu̱ ká'no no̱o̱ ni̱vi. Ta kúu ra ñii su̱tu̱ ta̱ kísa ndivi ñanda̱a̱ no̱o̱ Ndios, ta kúu ra ñii su̱tu̱ ta̱ kúndá'ví ní ini xíni ni̱vi, ta ni̱so̱ko̱ xí'in mi̱i ra xa̱'a̱ ña sandoo ra kua̱chi ni̱vi no̱o̱ Ndios.
58002018	Ta yo̱'vi̱ ní ni̱xo̱'vi̱ ra ki̱vi̱ xi̱to ndoso ñandiva̱'a ká'no ra ña kóni ña nakava ra ke'é ra ña o̱n vá'a. Ta xa̱'a̱ ña ku̱ndeé ra no̱o̱ ña o̱n vá'a, ta nda̱ lo'o o̱n vása ní‑ki'vi ra kua̱chi, Jesucristo kúchiño ra chindeé ra ni̱vi ki̱vi̱ xíto ndoso ñandiva̱'a ká'no na, ña o̱n nakava na ke'é na ña o̱n vá'a.
58003001	Ta saá nañani yó xí'in náki̱'va̱ yó, ndó'ó ni̱vi na na̱ka̱xin Ndios ña ndu̱u ndó ni̱vi na ndii no̱o̱ ra, vivíi kani si̱ni̱ ndó xa̱'a̱ Jesucristo. Saá chi Jesucristo kúu ra ta̱apóstol ta̱ ti̱'ví Ndios ñoyívi yó'o, ta kúu ra ta̱su̱tu̱ ká'no ta̱ na̱ka̱xin Ndios ña kasa chiño ra no̱o̱ Ndios xa̱'a̱ ni̱vi. Ñayó'o kúu to̱'on ña nda̱a̱ ña ndákuii̱n yó xa̱'a̱ Jesucristo.
58003002	Jesucristo ndino'o ki̱sa ndivi ra ndi'i ña sa̱kuiso chiño Ndios ra, nda̱tán ki̱sa ndivi ta̱Moisés ndi'i chiño ña sa̱kuiso Ndios ra kui̱ya̱ xi̱na̱'á, ña ki̱sa chiño ra no̱o̱ nave'e Ndios.
58003003	Ndios ta̱xi ra nda'a̱ Jesucristo kua̱'a̱ ka̱ ñato̱'ó no̱o̱ ñato̱'ó na̱ki'in ta̱Moisés, saá chi ñii ta̱a ta̱ ki̱sa va̱'a ñii ve'e, ta̱yó'o ndáya̱'ví ka̱ ra no̱o̱ ve'e ña ki̱sa va̱'a ra.
58003004	O̱n ko̱ó nda̱ ñii ve'e ní‑kuva̱'a mi̱i, saá chi yóo ta̱a ta̱ ki̱sa va̱'a ña'á, ta Ndios kúu ta̱a ta̱ ndixa ki̱sa va̱'a ndi'i ña yóo ñoyívi.
58003005	Ta̱Moisés xi̱kuu ñii ta̱a ta̱ ndino'o ki̱sa chiño no̱o̱ nave'e Ndios, ta ta̱Moisés ni̱ka̱'a̱n ndoso ra no̱o̱ ni̱vi to̱'on xa̱'a̱ ña ndato̱'on Ndios no̱o̱ ni̱vi ki̱vi̱ ña va̱xi.
58003006	Ta Jesucristo kúu Sa̱'ya Ndios, ta ndino'o ki̱sa ndivi ra ndi'i ña sa̱kuiso chiño Ndios ra, ta kúu ra ta̱a ta̱ ndíso chiño xí'in mi̱i nave'e Ndios vitin. Ta nave'e Ndios yó'o kúu mi̱i yó ni̱vi na kándixa Jesucristo, tá ndixa ndíko̱n yó kua̱'a̱n yó yichi̱ ra, ta ndino'o ndáa ini yó ra ndi'i saá ki̱vi̱ ña táku̱ yó ñoyívi yó'o, ta xí'in ñasi̱i̱ ini yó ndáti yó ñava̱'a taxi Ndios nda'a̱ yó.
58003007	Ta saá xíni̱ ñó'ó koto va̱'a xí'in mi̱i yó, ña o̱n sandakoo yó yichi̱ Ndios, chi ñii xiiña no̱o̱ to̱'on Ndios ña ni̱taa na xi̱na̱'á, ka̱chí Níma̱ Ndios saá: Tá ki̱vi̱ vitin xíni̱ so̱'o ndó to̱'on ña ká'a̱n Ndios xí'in ndó,
58003008	o̱n kuu ndó ni̱vi na toon ní ini, na o̱n xi̱in koni̱ so̱'o, nda̱tán ni̱xi̱yo naxi̱i̱ síkuá ndó ki̱vi̱ ki̱sa toon ini na ta ni̱‑xiin na chikaa̱ so̱'o na to̱'on ña ni̱ka̱'a̱n Ndios xí'in na. Ta xí'in ña ke̱'é na saá ki̱vi̱ ni̱xika na yuku̱ yi̱chí, kúu ña xi̱to ndoso na Ndios ña kóni na kunda̱a̱ ini na nda̱ mi̱i xaa̱ Ndios xí'in ña kundeé ini ra xí'in na.
58003009	Vará naxi̱i̱ síkuá ndó xi̱ni na ndi'i ñava̱'a ná'no ña ke̱'é Ndios xí'in na xa̱'a̱ ña chindeé ra na ndi'i saá ña o̱vi̱ si̱ko̱ kui̱ya̱ ni̱xika na yuku̱ yi̱chí, ta saá ni, xi̱to ndoso na Ndios xa̱'a̱ ña kóni na kunda̱a̱ ini na yukía̱ ke'é ra xí'in na.
58003010	Saá xa̱'a̱ ñayó'o, ni̱to̱nda̱a ña ni̱saa̱ ini Ndios xi̱ni ra na, ta ni̱ka̱'a̱n ra to̱'on yó'o, ka̱chí ra saá: “Ndi'i saá ki̱vi̱ sándakoo na yi̱'i̱ ta xíka mi̱i na, ta o̱n xi̱in na kundiko̱n na yichi̱ i̱ ña sa̱ná'a i̱ na.”
58003011	Ta saá ni̱saa̱ ní ini i̱ xi̱ni i̱ na, ta ndixa chi̱kaa̱ ini i̱ xa̱'a̱ na: “Nda̱ ñii ki̱vi̱, o̱n ki̱'vi na no̱o̱ taxi i̱ ña nakindée na xí'in i̱”, ka̱chí Ndios, saá káchí to̱'on Ndios ña ni̱taa na xi̱na̱'á.
58003012	Ta ndó'ó, nañani yó xí'in náki̱'va̱ yó, koto va̱'a ndó ndí nda̱ ñii ndó o̱n kuu ndó ni̱vi na o̱n xi̱in kandixa Ndios ta̱a ta̱táku̱, ta kasa toon ini ndó ta kuxíká ndó no̱o̱ ra.
58003013	Nda̱ víka̱, ñii ñii ki̱vi̱ ndato̱'on ndó to̱'on ña chikaa̱ ndó ndee̱ ini tá'an ndó, saá ke'é ndó vitin ta ndi'i saá ki̱vi̱ ña táku̱ ndó. Saá ke'é ndó xa̱'a̱ ña o̱n nakava ndó ki̱'vi ndó kua̱chi, ta nduu ndó ni̱vi na toon ní ini, na o̱n xi̱in ke'é ña kóni Ndios.
58003014	Ndixa ñii yóo yó xí'in Jesucristo, chi ndixa ndáa ini yó ra nda̱ ki̱vi̱ ki̱xá'á yó kándixa yó ra. Tá o̱n sandakoo yó ña kándixa yó ra saá, ta ña ké'é yó saá kísa nda̱a̱ ña ndí ndixa ñii ndu̱u yó xí'in Jesucristo.
58003015	Ta saá xíni̱ ñó'ó chikaa̱ so̱'o yó to̱'on Ndios ña ni̱taa na xi̱na̱'á, ña káchí saá: Tá ki̱vi̱ vitin xíni̱ so̱'o ndó to̱'on ña ká'a̱n Ndios xí'in ndó, o̱n kuu ndó ni̱vi na toon ní ini, na o̱n xi̱in koni̱ so̱'o, nda̱tán ni̱xi̱yo naxi̱i̱ síkuá ndó ki̱vi̱ ki̱sa toon ini na ta ni̱‑xiin na chikaa̱ so̱'o na to̱'on ña ni̱ka̱'a̱n Ndios xí'in na, káchí to̱'on Ndios.
58003016	¿Yu kúu ni̱vi na xi̱ni̱ so̱'o ña ni̱ka̱'a̱n Ndios xí'in na, ta saá ni, ki̱sa toon ini na no̱o̱ ra ta ni̱‑xiin na chikaa̱ so̱'o na to̱'on ra? Xa xíni̱ yó ndí nayó'o xi̱kuu ndi'i mi̱i naxi̱i̱ síkuá yó na ke̱e ñoo Egipto xí'in ta̱Moisés.
58003017	¿Án o̱n si̱ví mi̱i ni̱vi yó'o kúu na ni̱saa̱ ní ini Ndios xi̱ni ra ndi'i saá ña o̱vi̱ si̱ko̱ kui̱ya̱ no̱o̱ yóo yuku̱ yi̱chí? Saá chi ni̱vi yó'o kúu na ke̱'é ña o̱n vá'a, ta saá ni̱xi'i̱ na no̱o̱ yuku̱ yi̱chí yó'o.
58003018	¿Án o̱n si̱ví mi̱i ni̱vi yó'o kúu na ni̱ka̱'a̱n Ndios xa̱'a̱, káchí ra ndí ni̱vi yó'o nda̱ ñii ki̱vi̱ o̱n ki̱'vi na no̱o̱ nakindée na xí'in ra? Saá ni̱ndo'o na, chi ni̱‑xiin na kasa ndivi na ña ni̱ka̱'a̱n Ndios xí'in na.
58003019	Ta saá kúnda̱a̱ ini yó ndí ni̱‑kuchiño ki̱'vi na no̱o̱ nakindée na xí'in Ndios, chi o̱n vása ní‑xindaa ini na ra.
58004001	Ta̱nda̱ vitin ndáya̱'ví to̱'on ña ni̱ka̱'a̱n Ndios xi̱na̱'á ña kúu ña ki̱ndo̱o ra ndasaá ki̱'vi yó no̱o̱ nakindée yó xí'in ra, ta saá xíni̱ ñó'ó koto va̱'a xí'in mi̱i yó ko̱to̱ nda̱ sava mi̱i yó o̱n kundeé yó ki̱'vi yó nakindée yó xí'in Ndios.
58004002	Mi̱i yó xa xi̱ni̱ so̱'o yó to̱'on va̱'a ña nda̱to̱'on Ndios ndí taxi ra ña ki̱'vi yó no̱o̱ nakindée yó xí'in ra. To̱'on yó'o ñii kúu ña xí'in ña xi̱ni̱ so̱'o naxi̱i̱ síkuá yó kui̱ya̱ xi̱na̱'á. Ta nda̱ ma̱ni̱ xi̱ni̱ so̱'o na to̱'on yó'o, chi o̱n vása ní‑xindaa ini na ña.
58004003	Ta mi̱i yó vitin na kúu ni̱vi na ndáa ini to̱'on Ndios, kúchiño ki̱'vi yó no̱o̱ nakindée yó xí'in ra, ta xa̱'a̱ ni̱vi na toon ní ini, na o̱n xi̱in koni̱ so̱'o, ka̱chí Ndios saá: Ta saá ni̱saa̱ ní ini i̱ xi̱ni i̱ na, ta ndixa chi̱kaa̱ ini i̱ xa̱'a̱ na: “Nda̱ ñii ki̱vi̱, o̱n ki̱'vi na no̱o̱ taxi i̱ ña nakindée na xí'in i̱”, ka̱chí Ndios. Ta vitin xíni̱ yó ndí yóo no̱o̱ nakindée yó, chi Ndios, ki̱vi̱ ki̱sa va̱'a ra ñoyívi yó'o xí'in ñoyívi ni̱no, nda̱ ki̱vi̱ saá chi̱ndú'u̱ ra no̱o̱ nakindée yó xí'in ra.
58004004	Chi no̱o̱ to̱'on Ndios ña ni̱taa na xi̱na̱'á, káchí ña saá xa̱'a̱ ña ndi̱'i ki̱sa va̱'a Ndios ñoyívi: Ki̱vi̱ u̱xa̱ Ndios na̱kindée ra no̱o̱ ndi'i chiño ra.
58004005	Ta tuku ni̱ka̱'a̱n Ndios, ka̱chí ra saá: “Nda̱ ñii ki̱vi̱, o̱n ki̱'vi na no̱o̱ taxi i̱ ña nakindée na xí'in i̱”, ka̱chí Ndios.
58004006	Ta ni̱vi na xi̱kuu nano̱ó xi̱ni̱ so̱'o to̱'on va̱'a xa̱'a̱ Ndios kui̱ya̱ xi̱na̱'á, o̱n vása ní‑kuchiño na nakindée na xí'in ra, chi o̱n vása ní‑chikaa̱ so̱'o na to̱'on ña ni̱ka̱'a̱n Ndios xí'in na. Ta̱nda̱ vitin ndáya̱'ví to̱'on ña ni̱ka̱'a̱n Ndios xi̱na̱'á, ña kúu ña ki̱ndo̱o ra ndí ñii ki̱vi̱ ña va̱xi ki̱'vi ni̱vi no̱o̱ nakindée na xí'in ra.
58004007	Ta ki̱vi̱ vitin kúu ki̱vi̱ ña chi̱tóni̱ Ndios. Saá chi Ndios ta̱xi ra to̱'on ra nda'a̱ ta̱rey David, ña ni̱taa ra to̱'on ña sa̱kán nda̱to̱'on i̱ xa̱'a̱, ña káchí saá: Tá ki̱vi̱ vitin xíni̱ so̱'o ndó to̱'on ña ká'a̱n Ndios xí'in ndó, ta o̱n kuu ndó ni̱vi na toon ní ini, na o̱n xi̱in koni̱ so̱'o, káchí to̱'on Ndios ña ni̱taa ta̱David xi̱na̱'á.
58004008	Chi tá kui̱ya̱ xi̱na̱'á ta̱Josué ní ta̱xi ra ña ki̱'vi ni̱vi naIsrael no̱o̱ nakindée na, níkúu, ta saá Ndios o̱n vása ní‑xini̱ ñó'ó ka̱'a̱n ka̱ ra xa̱'a̱ inka̱ ki̱vi̱ ña nakindée ni̱vi, níkúu.
58004009	Ña̱kán xa̱'a̱ ni̱vi nave'e Ndios, ndixa to̱nda̱a ki̱vi̱ ña ki̱'vi nayó'o no̱o̱ nakindée na xí'in Ndios.
58004010	Ta ki̱vi̱ yó'o, ni̱vi na ki̱'vi nakindée xí'in Ndios, nakindée na no̱o̱ ndi'i chiño na, nda̱tán na̱kindée Ndios no̱o̱ chiño ña sa̱xi̱no̱ ra, ki̱vi̱ ki̱sa va̱'a ra ñoyívi yó'o xí'in ñoyívi ni̱no.
58004011	Xí'in ña ndino'o ini yó ná chikaa̱ ní yó ndee̱ xa̱'a̱ ña taxi Ndios ña ki̱'vi yó no̱o̱ nakindée yó xí'in ra. Koto va̱'a yó ndí nda̱ ñii mi̱i yó nda̱ lo'o o̱n kasa toon ini yó no̱o̱ ra, nda̱tán ke̱'é ni̱vi na xi̱ni̱ so̱'o to̱'on ra kui̱ya̱ xi̱na̱'á ta ni̱‑xiin na chikaa̱ so̱'o na to̱'on ra.
58004012	Chi to̱'on ña ni̱ka̱'a̱n Ndios kúu to̱'on táku̱, ta kómí ña ndee̱ ña kasa ndivi ña ña kóni Ndios. Ta to̱'on yó'o ndeé ka̱ si̱i̱n xá'nda ña no̱o̱ ñii espada si̱i̱n ní ña o̱vi̱ yu'u̱. Ta kí'vi ña yi̱kí ko̱ñu ni̱vi, ta xáa̱ ña nda̱ ma̱á ka̱ ña kúu ini ni̱vi xí'in níma̱ na. Ta xíto ña ndasaá yóo ini ni̱vi, ta yukía̱ xáni si̱ni̱ na ke'é na, ta yu kúu ndi'i ña kútoo ini na ke'é na, án ña va̱'a, án ña o̱n vá'a kúu ña.
58004013	Nda̱ ñii ña ki̱sa va̱'a Ndios ñoyívi yó'o o̱n ki̱ví koo se'é ña no̱o̱ ra, chi va̱'a xíto káxín ra ndi'i ña ku̱va̱'a. Ndi'i ña yóo ñoyívi tívi káxín ña no̱o̱ ra, ta ñii ki̱vi̱ kuita yó no̱o̱ ra nataxi yó kuenda xa̱'a̱ ndi'i ña ke̱'é yó ñoyívi yó'o.
58004014	Jesucristo ta̱a ta̱ kúu Sa̱'ya Ndios, kúu mi̱i ta̱su̱tu̱ ká'no no̱o̱ yó, ta nda̱a ra ñoyívi ni̱no ta ni̱ki̱'vi ra mi̱i no̱o̱ yóo Ndios. Ña̱kán xíni̱ ñó'ó kútu̱ kuita yó yichi̱ ra.
58004015	Ta mi̱i Jesucristo ta̱su̱tu̱ ká'no no̱o̱ yó, kúndá'ví ini ra xíni ra mi̱i yó, chi kúu yó ni̱vi na vitá ní ini no̱o̱ ña o̱n vá'a. Ta Jesucristo kúnda̱a̱ ini ra ndasaá ndó'o yó, chi ñii ki̱'va nda̱tán kua̱'a̱ ní ña o̱n vá'a ta ña yo̱'vi̱ ní xíto ndoso ña mi̱i yó vitin ña nakava yó ke'é yó ña o̱n vá'a, saá xi̱to ndoso ña mi̱i Jesucristo kui̱ya̱ xi̱na̱'á. Ta saá ni, Jesucristo nda̱ ñii ki̱vi̱ o̱n vása ní‑nakava ra ke'é ra ña o̱n vá'a.
58004016	Ta saá tá yóo ní tondó'ó no̱o̱ yó, án yóo ní ña xíni̱ ñó'ó no̱o̱ yó, ta va̱'a ka̱'a̱n yó xí'in Ndios, ta o̱n kuyi̱'ví yó ndukú yó no̱o̱ ra ña ke'é ra ñava̱'a xí'in yó ña kúu ña chindeé ra mi̱i yó, chi ta̱a ta̱ kí'vi ní ini xíni mi̱i yó kúu ra.
58005001	Ndios kúu mi̱i ta̱a ta̱ náka̱xin ñii ñii ta̱a ña kúu ra ta̱su̱tu̱ ká'no, ta náka̱xin ña'á ra ña kasa chiño ra no̱o̱ ra xa̱'a̱ ni̱vi, ta su̱tu̱ ká'no yó'o xíni̱ ñó'ó nataxi ra ña sóko̱ ni̱vi nda'a̱ Ndios ña kasa ká'no ini Ndios xa̱'a̱ kua̱chi na.
58005002	Chi ta̱su̱tu̱ ká'no, xí'in ña ká'no ini ra kúndá'ví ini ra xíni ra ni̱vi na naa ini, ta ni̱vi na ké'é ña o̱n vá'a, saá chi mi̱i ra kúu ñii ta̱a ta̱ vitá ini no̱o̱ ña o̱n vá'a.
58005003	Ta xa̱'a̱ ña kúu ra ñii ta̱a ta̱ vitá ini no̱o̱ ña o̱n vá'a, nda̱tán yóo ndi'i ni̱vi, ta saá xíni̱ ñó'ó taxi ra ña sóko̱ ra nda'a̱ Ndios xa̱'a̱ kua̱chi mi̱i ra, ta xa̱'a̱ kua̱chi ni̱vi nañoo ra.
58005004	Nda̱ ñii ta̱a o̱n kúchiño kasa to̱'ó xí'in mi̱i ra ña nakuiso ra ña kuu ra ta̱su̱tu̱ ká'no, saá chi ñii la̱á Ndios kúu ta̱a ta̱ kómí nda̱yí naka̱xin yukú ta̱a ta̱ kuu su̱tu̱ ká'no, nda̱tán mi̱i Ndios na̱ka̱xin ra ta̱Aarón xi̱kuu ra ñii ta̱su̱tu̱ no̱o̱ ni̱vi naIsrael kui̱ya̱ xi̱na̱'á.
58005005	Ta ñii ki̱'va saá mi̱i Jesucristo o̱n vása ní‑kisa to̱'ó xí'in mi̱i ra ña nakuiso ra kuu ra ta̱su̱tu̱ ká'no, ta mi̱i Ndios kúu ta̱ na̱ka̱xin ña'á xa̱'a̱ ña kuiso ra chiño, ta ka̱chí ra saá xí'in ra: Yó'ó kúu Sa̱'ya i̱, ta chi̱tóni̱ i̱ ndí ki̱vi̱ vitin xí'in ndi'i ki̱vi̱ ña va̱xi kúu i̱ Yivá ún.
58005006	Ta inka̱ xiiña no̱o̱ to̱'on Ndios ña ni̱taa na xi̱na̱'á, káchí ña saá: Yó'ó kúu ta̱su̱tu̱ ndi'i saá ki̱vi̱ ña va̱xi, ta nda̱tán ni̱xi̱yo ta̱su̱tu̱ Melquisedec, saá koo ún, ka̱chí Ndios.
58005007	Tá'an ni̱xika Jesucristo ñoyívi yó'o, ta xí'in ndi'i ndee̱ níma̱ ra ni̱ka̱'a̱n ra xí'in Ndios, ta kua̱'a̱ ní tánduta̱ ke̱e nduchu̱ no̱o̱ ra xí'in ña xáku ra, ta xí'in to̱'on ra xáku ndá'ví ra no̱o̱ Ndios, ta̱a ta̱ kúchiño saka̱ku ña'á xa̱'a̱ ña o̱n kivi̱ ra. Ta Ndios xi̱ni̱ so̱'o ra ña ni̱ka̱'a̱n Jesucristo xí'in ra, chi Jesucristo ki̱sa ni̱no̱ xí'in mi̱i ra ta ki̱sa ndivi ra ndi'i ña ni̱ka̱'a̱n Ndios xí'in ra.
58005008	Vará Sa̱'ya Ndios kúu Jesucristo, ta saá ni, xí'in ña ni̱xo̱'vi̱ ní ra ñoyívi yó'o sa̱kuá'á ra ña ki̱sa ndivi ra ndi'i ña kóni Ndios.
58005009	Ta xí'in ña ki̱sa ndivi ra ndi'i ña chi̱tóni̱ Ndios ke'é ra, ni̱to̱nda̱a ra ni̱xi̱no̱ ra ndu̱u ra ñii ta̱a ndino'o, ta mi̱i ra kúu ndee̱ ña sáka̱ku ndi'i ni̱vi na chíkaa̱ so̱'o to̱'on ña ká'a̱n ra, ta saá ni̱vi yó'o kutaku̱ na xí'in Ndios ndi'i saá ki̱vi̱ ña va̱xi.
58005010	Ta saá Ndios ni̱ka̱'a̱n ra, ka̱chí ra xí'in Jesucristo: “Yó'ó kúu ún ta̱su̱tu̱ ká'no, nda̱tán ni̱xi̱yo ta̱su̱tu̱ Melquisedec”, ka̱chí Ndios.
58005011	Yóo kua̱'a̱ ní to̱'on ña xíni̱ ñó'ó koni̱ so̱'o ndó xa̱'a̱ ñayó'o, ta yo̱'vi̱ ní ña kuchiño vivíi ndato̱'on ndi̱ to̱'on yó'o xí'in ndó, chi ndó'ó o̱n vása chíkaa̱ ka̱ ndó ndee̱ ña kunda̱a̱ ini ndó to̱'on yó'o.
58005012	Xa kua̱'a̱ ní kui̱ya̱ kúu ña kándixa ndó Jesucristo, ña̱kán xa xíni̱ ñó'ó kuu ndó ni̱vi na va̱'a saná'a inka̱ ni̱vi xa̱'a̱ Jesucristo. Ta nda̱ víka̱, vitin mi̱i ndó xíni̱ ñó'ó ndó inka̱ ni̱vi ndikó tuku na saná'a na ndó'ó to̱'on ñano̱ó ña xa xi̱ni̱ so̱'o ndó, ña kúu to̱'on Ndios ña o̱n vása yo̱'vi̱ kunda̱a̱ ini ni̱vi. Ta vitin ndó'ó xa ndi̱kó ndó ndu̱u ndó nda̱tán yóo naválí pá'á, na sa̱kán chíchín, na o̱n ki̱ví kuxu ña xíxi ni̱vi ná'no, saá yóo ndó vitin.
58005013	Chi xíni̱ yó ndí ni̱vi na kútoo koni̱ so̱'o to̱'on ña o̱n vása yo̱'vi̱, ta nda̱tán yóo naválí pá'á na sa̱kán chíchín, saá yóo nayó'o, chi o̱n ta̱'án to̱nda̱a kunda̱a̱ ini na yu kúu ña va̱'a ta yu kúu ña o̱n vá'a.
58005014	Ta ni̱vi na xa va̱'a kúnda̱a̱ ini to̱'on Ndios, ta chíkaa̱ na ndee̱ ña va̱'a ka̱ kundiko̱n na yichi̱ ra, ni̱vi yó'o kúu na xa ni̱to̱nda̱a xíni̱ yu kúu ña va̱'a ta yu kúu ña o̱n vá'a, ta saá xa ni̱to̱nda̱a na yóo na nda̱tán yóo ni̱vi ná'no na xíni̱ kuxu ndi'i no̱o̱ ñaxíxi.
58006001	Ta saá ná kundiko̱n yó kua'no ka̱ yó xí'in ña kándixa yó Jesucristo, ta sakuá'á ka̱ yó ndasaá vivíi kutaku̱ yó ta to̱nda̱a yó nduu yó ni̱vi na va̱'a ni̱xi̱no̱ xa̱'no no̱o̱ Ndios. O̱n ndikó ka̱ tuku yó sakuá'á yó ña si'na xi̱ni̱ so̱'o yó ki̱vi̱ ka̱ndixa yó to̱'on va̱'a xa̱'a̱ Jesucristo. Saá chi ña xa xíni̱ yó ke'é yó kúu ñayó'o, xíni̱ ñó'ó ña ndáa ini yó Ndios, ta xíni̱ ñó'ó sandakoo yó ké'é yó ña o̱n vá'a, chi tá ndíko̱n yó ké'é ka̱ yó ña o̱n vá'a, ndixa kivi̱ yó no̱o̱ Ndios.
58006002	Xa xíni̱ yó ndasaá chíchi yó chi kándixa yó Jesucristo, xa xíni̱ yó ndasaá chínóo yó nda'a̱ yó si̱ni̱ ni̱vi na kándixa Jesucristo ña taxi ra ñava̱'a nda'a̱ nayó'o, xa xíni̱ yó ndí ndixa Ndios sanataku̱ ra ni̱vi na ni̱xi'i̱, ta xa xíni̱ yó ndí ndixa Ndios kasa nani ra kua̱chi ni̱vi ki̱vi̱ ña va̱xi. Vitin xa xíni̱ yó ndi'i ñayó'o, ta saá va̱'a kundiko̱n ka̱ yó sakuá'á yó ña xíni̱ ñó'ó ka̱ ndasaá vivíi kua'no yó yichi̱ Jesucristo.
58006003	Ta saá tá kóni Ndios, ta kundiko̱n yó sakuá'á yó ña to̱nda̱a yó nduu yó ni̱vi na ni̱xi̱no̱ xa̱'no no̱o̱ ra.
58006004	Chi ni̱vi na xa ni̱ki̱'vi yichi̱ Ndios, xa̱'a̱ ña kándixa na Jesucristo, nayó'o xíka na ta yé'e ño'o̱ ra ini na ña saná'a na yu kúu ña va̱'a, ta xí'in ñasi̱i̱ ini na nákoni na ñava̱'a táxi Ndios nda'a̱ na, ta ñii káchí xí'in ndi'i ni̱vi na kándixa Jesucristo, yóo Níma̱ Ndios táku̱ ña ini na.
58006005	Ni̱vi yó'o xíni̱ va̱'a na ndí to̱'on ña ki̱ndo̱o Ndios xí'in na kúu ña va̱'a. Ta xa xíto na milagro ña sáná'a Ndios no̱o̱ na ña kísa nda̱a̱ ndí xa ki̱xá'á xá'nda chiño Ndios no̱o̱ ni̱vi.
58006006	Ta saá ni, ni̱vi yó'o, tá sakana nayó'o ndi'i ñava̱'a na̱ki'in na nda'a̱ Ndios ta sandakoo na ña kándixa na ra, ta saá o̱n kívi ka̱ tuku ndikó koo ini na ña va̱'a kutá'an na xí'in Ndios. Chi ña tuku ndikó koo ini na saá, nda̱tán yóo ña katakaa̱ ndaa tuku na Sa̱'ya Ndios nda'a̱ tón cruz, saá yóo ña, ta xí'in ñayó'o taxi na ña inka̱ ni̱vi kusiki na Jesucristo.
58006007	Chi ni̱vi na kándixa Jesucristo, Ndios ké'é ra ñava̱'a xí'in nayó'o, ta ni̱vi yó'o yóo na nda̱tán yóo ño'o̱ no̱o̱ kóon sa̱vi̱ no̱o̱ ña, ta va̱'a náki'in ña takuií sa̱vi̱ yó'o ta sákua'no ña ndi'i ña kuxu ni̱vi na kísa chiño no̱o̱ ña.
58006008	Ta ni̱vi na sándakoo ña kándixa na Jesucristo, yóo na nda̱tán yóo ño'o̱ ña sákua'no ndasaá kuiti nina tón ñiño̱ xí'in ku̱'u̱, ta saá o̱n vása ndáya̱'ví ño'o̱ yó'o, ta Ndios xa yóo ti'va ra ña sata̱vi̱ chi'ña ra ña, ta saá to̱nda̱a ki̱vi̱ sondí'í ta ko̱ko̱ ndi'i ño'o̱ yó'o.
58006009	Ta mi̱i ndó, nañani yó xí'in náki̱'va̱ yó, ni̱vi na kí'vi ní ini i̱ xíni i̱ kúu ndó'ó. Vará yo̱'vi̱ to̱'on ká'a̱n ndi̱ xí'in ndó, ta mi̱i ndi̱ xíni̱ káxín ndi̱ ndí ndó'ó o̱n vása sándakoo ndó kándixa ndó Jesucristo, ta ndixa ndíko̱n ndó yichi̱ ra no̱o̱ ña sáka̱ku ra ndó'ó.
58006010	Ta̱a ta̱nda̱a̱ kúu Ndios. Nda̱ lo'o o̱n vása nándoso ra xa̱'a̱ chiño va̱'a ké'é ndó. Ndios xíni̱ ra ndí ndixa xa chi̱ndeé ndó ni̱vi na ndíko̱n ña'á, ta vitin chíndeé ka̱ ndó na. Saá sáná'a ndó ña kí'vi ní ini ndó xíni ndó Ndios.
58006011	Kóni ndi̱ ña kundiko̱n ndó ña ndixa chindeé ndó nañani yó xí'in náki̱'va̱ yó ndi'i ki̱vi̱ ña táku̱ ndó, ta saá naki'in ndó ndi'i ñava̱'a ña kúu ña ndáti ndó, ña chi̱tóni̱ Ndios taxi ra nda'a̱ ndó.
58006012	O̱n xi̱in ndi̱ ña kuu ndó ni̱vi na xúxán, ta kóni ndi̱ ña kundiko̱n ndó ke'é ndó nda̱tán ké'é ni̱vi na va̱'a kándixa Ndios. Chi ni̱vi yó'o o̱n vása sándakoo na ndáa ini na ta ndáti na ña naki'in na ñava̱'a, ta ndixa naki'in na ñava̱'a ña ki̱ndo̱o Ndios xí'in na.
58006013	Chi Ndios, ki̱vi̱ ki̱ndo̱o ra xí'in ta̱xi̱i̱ síkuá yó ta̱Abraham kui̱ya̱ xi̱na̱'á, ta to̱'on ña ni̱ka̱'a̱n ra, chi̱ná'a ra xa̱'a̱ mi̱i ra, chi o̱n ko̱ó nda̱ ñii ña yóo ñoyívi kúu ña ká'no ka̱ kuchiño ndakuii̱n xa̱'a̱ ña chiná'a ra.
58006014	Ta ni̱ka̱'a̱n ra xí'in ta̱Abraham, ka̱chí ra saá: “Ndixa ke'é i̱ ñava̱'a xí'in ún, ta ke'é i̱ ña koo kua̱'a̱ ní sa̱'ya ñani síkuá ún”, ka̱chí Ndios xí'in ra.
58006015	Ta saá ta̱Abraham, nda̱ lo'o o̱n vása ní‑sandakoo ra ña xi̱ndaa ini ra ta xi̱ndati ra ña kundivi to̱'on ña ki̱ndo̱o Ndios xí'in ra, ta saá ki̱xaa̱ ki̱vi̱ ta na̱ki'in ra ña ki̱ndo̱o Ndios xí'in ra.
58006016	Ta ni̱vi, ki̱vi̱ kóni na chiná'a na xa̱'a̱ to̱'on ña xíni̱ ñó'ó kasa nda̱a̱ na, ni̱vi yó'o chíná'a na xa̱'a̱ ñii ni̱vi ká'no ka̱ no̱o̱ na, ña ndakuii̱n na xa̱'a̱ ña chi̱ná'a na. Ta ki̱vi̱ chíná'a ni̱vi saá, o̱n ko̱ó ka̱ inka̱ ni̱vi na ka̱'a̱n nasama na to̱'on ña xa chi̱ná'a ni̱vi yó'o.
58006017	Ta Ndios ndixa kóni ra ña kunda̱a̱ ini nañoo ra ña naki'in na ñava̱'a ña ki̱ndo̱o ra xí'in na taxi ra nda'a̱ na, ta saá ndixa ña chíná'a xa̱'a̱ mi̱i ra kúu ña ki̱sa nda̱a̱ ndí kasa ndivi ra ña ki̱ndo̱o ra xí'in na, ta nda̱ lo'o o̱n nasama ra ña.
58006018	Chi Ndios ndi'i saá yichi̱ ká'a̱n ra ñanda̱a̱, ta nda̱ ñii to̱'on ra o̱n vása násama ra, ta saá yóo o̱vi̱ ñayó'o ña o̱n ki̱ví nasama. Ñii ñayó'o kúu to̱'on ra ña ki̱ndo̱o ra xí'in ni̱vi kasa ndivi ra, ta inka̱ ña kúu ña chi̱ná'a ra xa̱'a̱ mi̱i ra kasa ndivi ra. Ta saá ñayó'o ndixa ndeé ní ka̱ chíkaa̱ ña ndee̱ ini yó, chi ndi'i saá yichi̱ ña kúyatin ka̱ yó no̱o̱ Ndios xa̱'a̱ ña kundaa ra mi̱i yó, ta ndáa ini yó taxi ra nda'a̱ yó ña ki̱ndo̱o ra.
58006019	Ña ndáa ini yó Ndios saá, kúu ña chíndeé yó kútu̱ kua̱'a̱n yó yichi̱ ra, ta o̱n vása sandakoo yó ndíko̱n yó ra. Chi ndáti yó ta ndáa ini yó Jesucristo, ta̱a ta̱ ni̱ki̱'vi ñii xiiña ñayi̱i̱ ndino'o ini ve'e ño̱'o ñoyívi ni̱no.
58006020	Jesucristo ke̱'é ra saá ña kúu ra ta̱a ta̱no̱ó ni̱ki̱'vi Cuarto ñaYi̱i̱ Ndino'o xa̱'a̱ ña na̱koná ra yichi̱ ña kuchiño kundiko̱n yó ki̱'vi yó kutaku̱ yó xí'in Ndios. Jesucristo ndu̱u ra mi̱i ta̱su̱tu̱ ká'no, ta nda̱ ñii ki̱vi̱ o̱n sandakoo ra kuu ra ta̱su̱tu̱ ká'no, nda̱tán ni̱xi̱yo ta̱su̱tu̱ Melquisedec.
58007001	Ta̱Melquisedec xi̱kuu ta̱rey no̱o̱ nañoo Salem, ta xi̱kuu ra ta̱su̱tu̱ ta̱ kísa chiño no̱o̱ Ndios, ta̱a ta̱ kúu ta̱Ká'no no̱o̱ ndi'i ña yóo. Ta ki̱vi̱ ta̱Abraham xí'in natá'an ra ka̱ni tá'an na xí'in narey, ta ta̱Abraham xí'in natá'an ra ku̱ndeé na no̱o̱ nayó'o, ta saá ndi̱kó na kua̱no'o̱ na ñoo na. Ta ta̱Melquisedec ke̱e ra na̱kutá'an ra xí'in ta̱Abraham yichi̱ no̱o̱ va̱xi ra, ta ndu̱kú ta̱Melquisedec no̱o̱ Ndios ña ke'é ra ñava̱'a xí'in ta̱Abraham.
58007002	Ta ta̱Abraham, ndi'i ña kua̱'a̱ ní ñakuíká na̱ki'in ra no̱o̱ ka̱ni tá'an ra tá ku̱ndeé ra no̱o̱ narey, ta saá ndi'i ña na̱ki'in ra ta̱'ví ra ña u̱xu̱ ko'ndo, ta ñii ko'ndo yó'o ta̱xi ra nda'a̱ ta̱su̱tu̱ Melquisedec. Ta ki̱vi̱ Melquisedec yó'o kóni kachí ña “Rey ta̱ kísa nani xí'in ñanda̱a̱”, ta ki̱vi̱ ñoo Salem no̱o̱ xá'nda chiño ra kóni kachí ña “no̱o̱ va̱'a táku̱ ni̱vi xí'in tá'an na”, ta saá xi̱kuu ra “ta̱Rey ta̱ táxi ña va̱'a táku̱ ni̱vi xí'in tá'an na.”
58007003	Ta no̱o̱ to̱'on Ndios o̱n vása ní‑taa na xa̱'a̱ ta̱Melquisedec yu kúu yivá ra, ni yu kúu si'í ra, ta ni yu kúu naxi̱i̱ síkuá ra, ni o̱n vása ní‑taa na ama ni̱kaku ra, ni ama ni̱xi'i̱ ra. Ta saá yóo ta̱Melquisedec yó'o nda̱tán yóo Sa̱'ya Ndios, chi o̱n ndi'i xa̱'a̱ ña kúu ra ta̱su̱tu̱.
58007004	Vitin va̱'a ná kunda̱a̱ ini ndó nda̱chun ta̱ká'no ní kúu ta̱Melquisedec yó'o. Mi̱i xi̱i̱ síkuá yó ta̱Abraham ta̱xi ra nda'a̱ ra ñii ko'ndo no̱o̱ u̱xu̱ ko'ndo ña xi̱kuu ñakuíká ña na̱ki'in ra nda'a̱ narey ki̱vi̱ ku̱ndeé ra no̱o̱ na.
58007005	Ta saá ni̱ya'a kua̱'a̱ ní kui̱ya̱ ta Ndios ta̱xi ra nda̱yí ra nda'a̱ sa̱'ya ñani síkuá ta̱Abraham. Ta nda̱yí yó'o kúu ña ni̱taa ta̱Moisés, ta káchí ña ndí nasa̱'ya ñani síkuá ta̱Leví na kúu su̱tu̱, nayó'o kómí na nda̱yí naki'in na ñii ko'ndo no̱o̱ u̱xu̱ ko'ndo ñakuíká ña kómí ndi'i ni̱vi naIsrael, chi nasu̱tu̱ yó'o kísa chiño na no̱o̱ Ndios xa̱'a̱ natá'an na nañoo Israel. Ta ñii káchí ndi'i nasu̱tu̱ xí'in ndi'i natá'an na yó'o kúu nasa̱'ya ñani síkuá ta̱Abraham.
58007006	Vará ta̱Melquisedec o̱n si̱ví sa̱'ya ñani síkuá ta̱Leví xi̱kuu ra, ta saá ni, ta̱Abraham ta̱xi ra nda'a̱ ta̱Melquisedec ñii ko'ndo no̱o̱ u̱xu̱ ko'ndo ña xi̱kuu ñakuíká ra, ta ni̱ka̱'a̱n ta̱Melquisedec xí'in Ndios ndu̱kú ra no̱o̱ ra ña ke'é ra ñava̱'a xí'in ta̱Abraham, vará ta̱Abraham xa na̱ki'in ra to̱'on ña ki̱ndo̱o Ndios xí'in ra.
58007007	Ta kúnda̱a̱ ini yó ndí ta̱a ta̱ ká'a̱n ndúkú no̱o̱ Ndios ña ke'é ra ñava̱'a xí'in inka̱ ta̱a, ta ta̱a ta̱ ká'a̱n yó'o kúu ta̱a ta̱ ká'no ka̱ no̱o̱ ta̱a ta̱ náki'in ñava̱'a nda'a̱ Ndios.
58007008	Ta nasu̱tu̱ na kúu sa̱'ya ñani síkuá ta̱Leví na náki'in ñii ko'ndo no̱o̱ u̱xu̱ ko'ndo ña kúu ñakuíká ni̱vi, ta nasu̱tu̱ na náki'in ñayó'o kúu na ni̱vi na yóo nda̱tán yóo mi̱i yó, chi ndi'i yó kúu ni̱vi na kivi̱. Ta ta̱Melquisedec o̱n vása yóo ra nda̱tán yóo ni̱vi na kivi̱, chi to̱'on Ndios o̱n vása ká'a̱n ña ndí ni̱xi'i̱ ta̱yó'o, ta saá yóo ra nda̱tán yóo ta̱a ta̱ táku̱ ka̱.
58007009	Ta ta̱Leví kúu sa̱'ya ñani síkuá ta̱Abraham, ta kúu ra xi̱i̱ síkuá ndi'i nasu̱tu̱ na náki'in ñii ko'ndo no̱o̱ u̱xu̱ ko'ndo ñakuíká nañoo na. Ta saá kúnda̱a̱ ini yó ndí ki̱vi̱ ta̱xi ta̱Abraham ñayó'o nda'a̱ ta̱Melquisedec, ta ta̱Leví ta̱a ta̱ kúu sa̱'ya ñani síkuá ra xa nákaa̱ ra yi̱kí ko̱ñu ta̱Abraham saá, ta nda̱tán yóo ña ta̱xi ta̱Leví ñava̱'a yó'o nda'a̱ ta̱Melquisedec, saá ni̱xi̱yo ña.
58007011	Ndios ta̱xi ra nda̱yí ra nda'a̱ nañoo ra naIsrael. Ta nda̱yí yó'o káchí ña ndí ndi'i su̱tu̱ xíni̱ ñó'ó kuu na sa̱'ya ñani síkuá ta̱Leví, ta su̱tu̱ yó'o kasa chiño na no̱o̱ Ndios ña chindeé na ni̱vi naIsrael ña vivíi kutaku̱ na no̱o̱ Ndios. Tá ndixa nasu̱tu̱ yó'o kuchiño kasa ndivi na ndi'i chiño ña kóni Ndios, níkúu, ta saá o̱n vása xíni̱ ñó'ó ti̱vi inka̱ no̱o̱ su̱tu̱, níkúu. Ta inka̱ no̱o̱ su̱tu̱ yó'o o̱n si̱ví nda̱tán ni̱xi̱yo ta̱su̱tu̱ ta̱Aarón yóo ra, ta nda̱tán ni̱xi̱yo ta̱su̱tu̱ Melquisedec saá yóo ra.
58007012	Tá ñii ta̱a kúu su̱tu̱ ta o̱n si̱ví sa̱'ya ñani síkuá ta̱Aarón kúu ta̱yó'o, ta saá xíni̱ ñó'ó nasama nda̱yí Ndios ña ni̱taa ta̱Moisés xi̱na̱'á xa̱'a̱ ña taxi ña nda̱yí nda'a̱ ra kuu ra su̱tu̱.
58007013	To̱'on Ndios káchí ña ta̱su̱tu̱ yó'o kúu Jesucristo, Ta̱a ta̱Ká'no no̱o̱ yó. Ta ki̱xi ra no̱o̱ inka̱ ti'vi ni̱vi naIsrael, na o̱n si̱ví sa̱'ya ñani síkuá ta̱Leví kúu. Nda̱ ñii su̱tu̱ o̱n vása ní‑xiyo ti̱xin ti'vi naIsrael no̱o̱ ki̱xi ra.
58007014	Ta xíni̱ yó ndí Ta̱a ta̱Ká'no no̱o̱ yó yó'o kúu sa̱'ya ñani síkuá ta̱Judá, ta ki̱vi̱ ni̱taa ta̱Moisés nda̱yí xa̱'a̱ nasu̱tu̱, o̱n vása ní‑ka'a̱n ra xa̱'a̱ ni̱vi na ki̱xi ti̱xin ñii ti'vi naIsrael na kúu sa̱'ya ñani síkuá ta̱Judá.
58007015	Kúchiño kunda̱a̱ káxín ini yó ñayó'o, chi xíni̱ yó Ndios ti̱'ví ra inka̱ no̱o̱ ta̱su̱tu̱, ta̱a ta̱ yóo nda̱tán ni̱xi̱yo ta̱Melquisedec.
58007016	Ta Jesucristo o̱n si̱ví sa̱'ya ñani síkuá ta̱Leví xi̱kuu ra, ta saá ni, Ndios na̱ka̱xin ña'á ra kúu ra ta̱su̱tu̱ xa̱'a̱ ña kómí ra ndee̱ kutaku̱ ra ndi'i saá ki̱vi̱.
58007017	Chi to̱'on Ndios ña ni̱taa na xi̱na̱'á káchí ña saá: Yó'ó kúu ta̱su̱tu̱ ndi'i saá ki̱vi̱ ña va̱xi, nda̱tán ni̱xi̱yo ta̱su̱tu̱ Melquisedec, saá káchí to̱'on Ndios.
58007018	Ta saá Ndios ki̱ndaa ra nda̱yí ra yó'o ña ni̱taa ta̱Moisés xi̱na̱'á, chi ña vitá kúu ña, ta o̱n vása kómí ña ndee̱ ña saka̱ku ña ni̱vi.
58007019	Chi nda̱yí ña ni̱taa ta̱Moisés o̱n vása ní‑kuchiño sanduu ña ni̱vi na ndii na o̱n vása ndíso kua̱chi no̱o̱ Ndios. Ta vitin ña ndáti yó kúu ña va̱'a ndino'o ka̱ no̱o̱ ña xi̱ndati nañoo yó, ta ñava̱'a ndáti yó chindeé ña mi̱i yó ña kuyatin yó no̱o̱ Ndios.
58007020	Ndios ni̱ka̱'a̱n ra chi̱ná'a ra xa̱'a̱ mi̱i ra ndí ndixa Jesucristo kúu ta̱su̱tu̱.
58007021	Ta ki̱vi̱ inka̱ nata̱a na̱kuiso na ndu̱u nasu̱tu̱, ta Ndios o̱n vása ní‑ka'a̱n ra chíná'a ra xa̱'a̱ nda̱ ñii nayó'o. Ta xí'in Jesucristo, Ndios ni̱ka̱'a̱n ra chi̱ná'a ra, ka̱chí ra saá: Yi̱'i̱ kúu i̱ Ndios ta ndixa ká'a̱n i̱ xí'in ún, ta nda̱ ñii ki̱vi̱ o̱n sama i̱ to̱'on i̱ yó'o ña káchí saá: “Yó'ó kúu ta̱su̱tu̱ ndi'i saá ki̱vi̱ ña va̱xi, nda̱tán ni̱xi̱yo ta̱su̱tu̱ Melquisedec”, ka̱chí Ndios xí'in Jesucristo.
58007022	Ta Jesucristo kúu ta̱a ta̱ ñíndichi ndákuii̱n xa̱'a̱ ña ndixa Ndios kasa ndivi ra ñava̱'a ndino'o ki̱ndo̱o ra xa̱'a̱ yó, ña káchí ndasaá kuchiño kutá'an va̱'a yó xí'in Ndios ndi'i saá ki̱vi̱, ta ñava̱'a yó'o kúu ña ndáya̱'ví ka̱ no̱o̱ ña ki̱ndo̱o Ndios xí'in nañoo yó xi̱na̱'á.
58007023	Ta xa xíni̱ yó ndí ni̱xi̱yo kua̱'a̱ ní nasu̱tu̱ sa̱'ya ñani síkuá ta̱Leví, chi tá ñii ta̱yó'o ni̱xi'i̱ ra ta xa yóo inka̱ ta̱ na̱kuiso chiño no̱o̱ ra.
58007024	Ta Jesucristo o̱n kivi̱ ra, ta táku̱ ra, ta saá kúu ra ta̱su̱tu̱ ndi'i saá ki̱vi̱ ña va̱xi.
58007025	Ta Jesucristo kómí ra ndee̱ ña saka̱ku ndino'o ra ndi'i ni̱vi na kándixa ña'á, ta xa̱'a̱ ñayó'o xáa̱ yatin na no̱o̱ Ndios. Chi Jesucristo táku̱ ra ndi'i saá ki̱vi̱ ña xáku ndá'ví ra no̱o̱ Ndios xa̱'a̱ ni̱vi yó'o.
58007026	Cristo kúu ta̱su̱tu̱ ká'no, ta̱a ta̱ ndixa ndino'o xíni̱ ñó'ó mi̱i yó. Saá chi kúu ra ta̱a ta̱yi̱i̱, ta nda̱ lo'o o̱n ko̱ó kua̱chi kómí ra, ta nda̱ lo'o o̱n vása ní‑ki'vi ra kua̱chi nda̱ ñii yichi̱. Ta ni o̱n vása yóo yu'ú ra xí'in ni̱vi na táku̱ ké'é ña o̱n vá'a, ta vitin xa nda̱a ra yóo ra no̱o̱ síkón ní ka̱ mi̱i xiiña no̱o̱ to̱'ó ní no̱o̱ yóo mi̱i Ndios ñoyívi ni̱no.
58007027	O̱n vása xíni̱ ñó'ó ke'é Jesucristo nda̱tán ké'é inka̱ nasu̱tu̱. Chi ndi'i saá ki̱vi̱ nasu̱tu̱ yó'o xíni̱ ñó'ó taxi na ña sóko̱ na nda'a̱ Ndios xa̱'a̱ ña ndoo kua̱chi mi̱i na, ta xa̱'a̱ ña ndoo kua̱chi ni̱vi nañoo mi̱i na. Ta Jesucristo ñii la̱á yichi̱ ni̱so̱ko̱ xí'in mi̱i ra. Ta saá o̱n ko̱ó ka̱ inka̱ ña xíni̱ ñó'ó ke'é ra nda̱ ñii ka̱ ki̱vi̱, ta xa̱'a̱ ña ni̱so̱ko̱ xí'in mi̱i ra, Ndios kúchiño kasa ká'no ini ra xa̱'a̱ kua̱chi ni̱vi.
58007028	Nda̱yí ña ni̱taa ta̱Moisés ká'a̱n ña yu kúu na kúchiño kuu nasu̱tu̱ ná'no, ta ndi'i nata̱a na ni̱ya'a xi̱kuu su̱tu̱ ná'no ta̱nda̱ ta̱a ta̱ kúu su̱tu̱ ká'no vitin, nayó'o kúu na ni̱vi na vitá ini no̱o̱ ña o̱n vá'a. Ta ndi̱'i chi̱ndú'u̱ Ndios nda̱yí yó'o, ta saá ni̱ka̱'a̱n ra chi̱ná'a ra xa̱'a̱ mi̱i ra ndí Sa̱'ya mi̱i ra kúu ta̱su̱tu̱ ká'no ndi'i saá ki̱vi̱, ta kúu ra ta̱a ta̱ ndii ndino'o, ta o̱n ko̱ó nda̱ lo'o kua̱chi ndíso ra.
58008001	Mi̱i ña xíni̱ ñó'ó ní ka̱ kúu ña kunda̱a̱ ini ndó ñayó'o: Jesucristo kúu ta̱su̱tu̱ ká'no no̱o̱ yó, ta xi̱koo ra no̱o̱ táyi̱ tón to̱'ó ká'no tón ñíndichi sii̱n kua'á Ndios ñoyívi ni̱no.
58008002	Ta kúu ra ta̱su̱tu̱ ká'no ta kísa chiño ra ini ve'e ño̱'o ña yóo ñoyívi ni̱no, ta ve'e ño̱'o yó'o kúu ña ndino'o ta kúu ña ña ki̱sa va̱'a mi̱i Ndios, ta o̱n si̱ví ni̱vi kúu na ki̱sa va̱'a ña.
58008003	Ndios náka̱xin ra ñii ñii ta̱su̱tu̱ ká'no xa̱'a̱ ña ka'ni ra kiti̱ tí so̱ko̱ ni̱vi no̱o̱ Ndios ta xa̱'a̱ ña so̱ko̱ ra no̱o̱ Ndios inka̱ ña kómí ni̱vi. Ta saá Jesucristo ta̱ kúu ta̱su̱tu̱ ká'no xíni̱ ñó'ó kukomí ra ña so̱ko̱ ra no̱o̱ Ndios.
58008004	Chi tá Jesucristo yóo ra táku̱ ra ñoyívi yó'o vitin, níkúu, ta saá nda̱ lo'o o̱n kuchiño kuu ra ta̱su̱tu̱, chi xa yóo nasu̱tu̱ ñoo yó yó'o na kúu na táxi ña sóko̱ ni̱vi no̱o̱ Ndios, nda̱tán yóo ña xa̱'nda chiño nda̱yí Ndios ña ni̱taa ta̱Moisés.
58008005	Nasu̱tu̱ ñoyívi yó'o kísa chiño na ini ve'e ño̱'o ña kúu ña ndasaá kuiti sáná'a ndasaá yóo mi̱i ve'e ño̱'o ndino'o ñoyívi ni̱no. Ta kúnda̱a̱ ini yó ndí ve'e ño̱'o ñoyívi yó'o ndasaá kuiti ku̱nda̱ti̱ ña ndixa yóo ñoyívi ni̱no kúu ña, chi Ndios ni̱ka̱'a̱n ra xí'in ta̱Moisés kasa va̱'a ra ñii ve'e ño̱'o mandiado, ta ka̱chí ra saá: “Koto va̱'a ún ña vivíi kasa va̱'a ún ve'e ño̱'o, chi xíni̱ ñó'ó koo ña nda̱tán sa̱ná'a i̱ yó'ó ki̱vi̱ ni̱xa̱'a̱n ún si̱ni̱ yuku̱ ña na̱ní Sinaí”, ka̱chí Ndios xí'in ra.
58008006	Ta Jesucristo ta̱ kúu ta̱su̱tu̱ ká'no no̱o̱ yó, na̱ki'in ra nda'a̱ Ndios ñii chiño ká'no ña ndáya̱'ví ní ka̱ no̱o̱ chiño ña ké'é nasu̱tu̱ ñoyívi yó'o. Saá chi xí'in ña ki̱sa ndivi Jesucristo, Ndios ki̱ndo̱o ra inka̱ ñaxa̱á ña chi̱ndú'u̱ ra xí'in ni̱vi ña táxi sanakutá'an va̱'a na xí'in mi̱i ra. Ta ñaxa̱á ki̱ndo̱o ra xí'in ni̱vi vitin va̱'a ka̱ ñayó'o no̱o̱ ña ki̱ndo̱o Ndios xí'in naIsrael kui̱ya̱ xi̱na̱'á, chi kua̱'a̱ ní ka̱ ñava̱'a ndino'o ndíso ña táxi Ndios nda'a̱ yó vitin.
58008007	Ta ña ki̱ndo̱o Ndios xí'in naIsrael, tá ñayó'o ní ku̱chiño ña sanduu ña ni̱vi na ndii no̱o̱ ra, níkúu, ta saá o̱n vása xíni̱ ñó'ó ka̱ inka̱ ñaxa̱á kindo̱o Ndios xí'in ni̱vi vitin.
58008008	Ta xa̱'a̱ ña ni̱‑xiin ni̱vi kasa ndivi na to̱'on ña ki̱ndo̱o Ndios xí'in na, ña̱kán ni̱ka̱'a̱n Ndios, ka̱chí ra saá xí'in ni̱vi: Va̱xi ñii ki̱vi̱ ña kindo̱o i̱ ñii to̱'on xa̱á xí'in nañoo Israel, ta xí'in nañoo Judá.
58008009	To̱'on i̱ ñaxa̱á ña kindo̱o i̱ xí'in nayó'o o̱n vása ñii yóo ña xí'in to̱'on ni̱ka̱'a̱n i̱ ki̱ndo̱o i̱ xí'in naxi̱i̱ síkuá na kui̱ya̱ xi̱na̱'á, ki̱vi̱ xi̱ndaa i̱ na ta chi̱ndeé i̱ na ña ke̱e na ñoo Egipto. Ta saá ni, kama ní sa̱ndakoo na ña ki̱ndo̱o i̱ xí'in na, ta xa̱'a̱ ñayó'o o̱n vása ní‑kisa kuenda ka̱ i̱ xí'in na.
58008010	Ta vitin ñayó'o kúu ñaxa̱á kindo̱o i̱ xí'in ni̱vi nañoo Israel ki̱vi̱ ña va̱xi: Taxi i̱ nda̱yí i̱ ña xá'nda chiño i̱ koo ña si̱ni̱ na, ta taa i̱ nda̱yí yó'o mi̱i níma̱ na. Ta ñii la̱á yi̱'i̱ kuiti kuu Ndios ta̱ kasa to̱'ó na, ta nayó'o kuu na ni̱vi nañoo mi̱i i̱.
58008011	Ta saá o̱n vása koni̱ ñó'ó ka̱ na saná'a na natá'an na, ni ña saná'a na nave'e na xa̱'a̱ ña kunda̱a̱ ini na yu kúu yi̱'i̱. Chi ndi'i ni̱vi, nda̱ naválí ta̱nda̱ naná'no, koni̱ na yi̱'i̱.
58008012	Yi̱'i̱ kasa ká'no ini i̱ xa̱'a̱ ndi'i ña o̱n vá'a ña ke̱'é na, ta o̱n naká'án ka̱ i̱ xa̱'a̱ nda̱ ñii kua̱chi na, ka̱chí Ndios.
58008013	Ta ña ká'a̱n Ndios xa̱'a̱ to̱'on xa̱á ña kindo̱o ra xí'in ni̱vi, ñayó'o kóni kachí ña ndí inka̱ to̱'on ña ki̱ndo̱o ra xi̱na̱'á xa ndu̱u ña to̱'on yatá. Ta ñii ña ku̱yatá, ña o̱n vása xíni̱ ñó'ó ka̱, ñayó'o xa yóo yatin ní kixaa̱ ki̱vi̱ ña ndi'i xa̱'a̱ ña.
58009001	Ki̱vi̱ Ndios chi̱ndú'u̱ ra ñano̱ó ki̱ndo̱o ra xí'in naIsrael, ni̱ka̱'a̱n ra to̱'on ña xa̱'nda chiño ra ndasaá xíni̱ ñó'ó kasa to̱'ó na ra, ta xa̱'nda chiño ra ndasaá xíni̱ ñó'ó koo ve'e ño̱'o mandiado no̱o̱ kasa to̱'ó na ra ñoyívi yó'o.
58009002	Ta o̱vi̱ cuarto xi̱komí ve'e ño̱'o mandiado yó'o. Cuarto ñano̱ó no̱o̱ xi̱ki̱'vi nasu̱tu̱ na̱ní ña Cuarto Yi̱i̱, ta ini cuarto yó'o xi̱ndichi candelero, ta inka̱ xiiña yó'o xi̱ndichi mesa no̱o̱ xi̱ndoso si̱ta̱ va̱'a yi̱i̱ ña ni̱so̱ko̱ nasu̱tu̱.
58009003	Ta xi̱takaa̱ ndaa ñii tiko̱to̱ ndíka̱ ña xi̱nda̱si̱ ta ta̱xi ña ni̱xi̱yo inka̱ cuarto nda̱ ma̱á, na̱ní ña Cuarto ñaYi̱i̱ Ndino'o.
58009004	Ta ini Cuarto ñaYi̱i̱ Ndino'o yó'o, xi̱ndichi ñii xa̱to̱n síkón tón xi̱ndixin níí nina oro, ta no̱o̱ tón yó'o xi̱xa'mi nasu̱tu̱ xuxa va̱'a. Ta saá ini cuarto yó'o ni̱xi̱yo inka̱ xa̱to̱n tón xi̱ndixin níí nina oro. Ta ini xa̱to̱n yó'o xi̱nakaa̱ ñii yaxi̱n ña xi̱kuu nina oro no̱o̱ xi̱ño'o si̱ta̱ va̱'a ña na̱ní maná. Ta ini xa̱to̱n yó'o xi̱nakaa̱ ta̱to̱n tón xi̱tavi ndaa ta̱Aarón ki̱vi̱ ni̱xika ra, tón yó'o kúu tón na̱ndisín xí'in yu̱ku̱ kuíi̱. Ta ini xa̱to̱n yó'o xi̱ño'o o̱vi̱ yu̱u̱ ndíka̱ no̱o̱ ni̱taa Ndios nda̱yí ra. Ta xa̱to̱n yó'o xí'in ndi'i ña xi̱ño'o ini nó sa̱naká'án ña ni̱vi naIsrael xa̱'a̱ ña ki̱ndo̱o Ndios xí'in na.
58009005	Ta sa̱ta̱ xa̱to̱n yó'o xi̱ndoso o̱vi̱ na̱'ná yu̱u̱ naángel, na na̱ní querubines. Ta o̱vi̱ na̱'ná naángel yó'o kúu ña sáná'a no̱o̱ ni̱vi ndí Ndios yóo ra yó'o. Ta ndi̱xi̱n ña xi̱komí o̱vi̱ na̱'ná naángel yó'o na̱kutá'an no̱o̱ ña xa̱'a̱ ña sása'vi ndoso ña no̱o̱ ndíka̱ sa̱ta̱ xa̱to̱n, ta no̱o̱ ndíka̱ yó'o kúu ñayi̱i̱ ní no̱o̱ xi̱so̱ko̱ ta̱su̱tu̱ ni̱i̱ kiti̱ ña kasa ká'no ini Ndios xa̱'a̱ kua̱chi ni̱vi. Ta o̱n ki̱ví ka̱'a̱n káxín yó xa̱'a̱ ndi'i ñayó'o vitin.
58009006	Saá ni̱xi̱yo ti'va ndi'i ña ni̱xi̱yo ini ve'e ño̱'o mandiado yó'o. Ndi'i saá ki̱vi̱ nasu̱tu̱ xi̱ki̱'vi na ini cuarto ñano̱ó ña kúu Cuarto Yi̱i̱ ña kísa ndivi na chiño xa̱'a̱ ña kísa to̱'ó na Ndios.
58009007	Ta ini inka̱ cuarto ña kúu Cuarto ñaYi̱i̱ Ndino'o, ndasaá kuiti ta̱ká'no no̱o̱ ndi'i nasu̱tu̱ xi̱ki̱'vi ra, ta ñii la̱á ki̱vi̱ no̱o̱ ñii ñii kui̱ya̱ xi̱ki̱'vi ra ini cuarto yó'o. Ki̱vi̱ ki̱xaa̱ ña xi̱ki̱'vi ra ini Cuarto ñaYi̱i̱ Ndino'o yó'o, xi̱ni'i ra ni̱i̱ kiti̱ tí xa ni̱so̱ko̱ ra no̱o̱ Ndios. Ta saá xi̱ki̱'vi ra xí'in ni̱i̱ yó'o ña sakuchu ni'ni ra ña no̱o̱ ndíka̱ sa̱ta̱ xa̱to̱n, xa̱'a̱ ña kasa ká'no ini Ndios xa̱'a̱ kua̱chi ta̱su̱tu̱ yó'o, ta xa̱'a̱ kua̱chi ña ni̱ki̱'vi ni̱vi, vará o̱n vása kúnda̱a̱ ini na tá kua̱chi kúu ña.
58009008	Xí'in ñayó'o Níma̱ Ndios sáná'a ña mi̱i yó, ndí ki̱vi̱ ña xi̱ndichi ka̱ ve'e ño̱'o mandiado, no̱o̱ ni̱xi̱yo Cuarto ñaYi̱i̱ Ndino'o, nda̱ ñii ni̱vi o̱n vása ní‑kuchiño ki̱'vi na ini cuarto yó'o, ta ndasaá kuiti ñii ta̱a ta̱ xi̱kuu ta̱su̱tu̱ ká'no xi̱komí ra nda̱yí xi̱ki̱'vi ra ña kísa ndivi ra chiño ña kísa to̱'ó ra Ndios.
58009009	Ndi'i ña ku̱ndivi saá, ña kúu ña xi̱xa'ni ta̱su̱tu̱ kiti̱ tí ni̱so̱ko̱ ni̱vi no̱o̱ Ndios ta ña ni̱so̱ko̱ ra no̱o̱ Ndios inka̱ ña xi̱komí ni̱vi, ta ndi'i ñayó'o sáná'a ña mi̱i yó ni̱vi na táku̱ ki̱vi̱ vitin. Saá chi kúnda̱a̱ ini yó ndí ndi'i ña sóko̱ ni̱vi o̱n vása kómí ña ndee̱ ña nasama ña níma̱ ni̱vi, ta saá mi̱i níma̱ ni̱vi yó'o chíkaa̱ ka̱ ña kua̱chi sa̱ta̱ na.
58009010	Ndi'i ña xi̱ke'é ni̱vi ña ki̱sa ndivi na nda̱yí Ndios ña ni̱taa ta̱Moisés, o̱n vása ní‑kuchiño ña nasama ña níma̱ ni̱vi. Saá chi nda̱yí yó'o ndasaá kuiti xa̱'nda chiño ña xa̱'a̱ yu kúu ña va̱'a kuxu ni̱vi, ta yu kúu ña va̱'a ko'o ni̱vi, ta ndasaá nakata na yi̱kí ko̱ñu na xa̱'a̱ ña kuchiño kasa ká'no na Ndios. Ta ndi'i nda̱yí yó'o kúu ña xa̱'nda chiño ndasaá va̱'a ndasa ndii ni̱vi yi̱kí ko̱ñu na, ta o̱n vása ní‑xikomí ña ndee̱ ña nasama ña níma̱ na. Ta Ndios ta̱xi ra ña ki̱sa ndivi ni̱vi saá, a̱nda̱ ni̱to̱nda̱a ki̱vi̱ ña chi̱tóni̱ ra nasama ra ñayatá yó'o no̱o̱ inka̱ ñaxa̱á ña kúu ña va̱'a ndino'o.
58009011	Ta xa ki̱xaa̱ Jesucristo, ta kúu ra ta̱su̱tu̱ ká'no, ta saá ki̱sa ndivi ra chiño ká'no ní, ta xa̱'a̱ ñayó'o kómí ni̱vi nda̱yí naki'in na ndi'i ñava̱'a. Ta ni̱ki̱'vi ra ini ve'e ño̱'o ña yóo ñoyívi ni̱no, ña kúu ña ndino'o ta ña va̱'a ní ka̱. Chi o̱n si̱ví xí'in nda'a̱ ni̱vi kúu ña ni̱kuva̱'a ña; to̱'on yó'o kóni kachí ña ndí o̱n si̱ví ña ñoyívi yó'o kúu ña.
58009012	Jesucristo ñii la̱á kuiti yichi̱ ni̱ki̱'vi ra ini Cuarto ñaYi̱i̱ Ndino'o ña nákaa̱ ini ve'e ño̱'o ñoyívi ni̱no, ta ni o̱n si̱ví ni̱i̱ ti̱sú'u̱, ni o̱n si̱ví ni̱i̱ si̱ndi̱ki̱ válí kúu ña ni̱so̱ko̱ ra no̱o̱ Ndios. Ta ni̱i̱ mi̱i ra kúu ña ni̱so̱ko̱ ra no̱o̱ Ndios. Ta xí'in ni̱i̱ ra yó'o na̱kata ra kua̱chi ni̱vi na kándixa ña'á, ta saá ndu̱u na ni̱vi na kua̱'a̱n ndíka̱ no̱o̱ ndee̱ ña o̱n vá'a ndi'i saá ki̱vi̱ ña va̱xi.
58009013	Ta nda̱yí ña ni̱taa ta̱Moisés xa̱'nda chiño ña ndí nasu̱tu̱ xíni̱ ñó'ó sakuchu ni'ni na ni̱i̱ ti̱sú'u̱, ta ni̱i̱ si̱ndi̱ki̱, ta yaa̱ yi̱kí ko̱ñu si̱ndi̱ki̱ válí tí xa̱'mi na no̱o̱ na̱ma̱ yu̱u̱, ta sakuchu ni'ni na ñii ñii ñayó'o sa̱ta̱ ni̱vi xa̱'a̱ ña nduu na nandii, ña kukomí na nda̱yí kuita na no̱o̱ Ndios ña kasa to̱'ó ña'á na.
58009014	Vará ni̱i̱ kiti̱ yó'o xi̱komí ña lo'o ndee̱ ña chindeé ña ni̱vi, ta, ¡ni̱i̱ Jesucristo kua̱'a̱ ní ka̱ ndee̱ kómí ña no̱o̱ ni̱i̱ kiti̱! Chi xí'in ndee̱ Níma̱ Ndios ña táku̱ ndi'i saá ki̱vi̱, Jesucristo ni̱so̱ko̱ xí'in mi̱i ra no̱o̱ Ndios, ta nda̱ lo'o o̱n ko̱ó kua̱chi xi̱komí ra. Ta saá ni̱i̱ Jesucristo kúchiño nakata ña ndi'i kua̱chi yó ta sanduu ndii ña ini yó. Saá chi ña xi̱ndiko̱n yó yichi̱ yatá o̱n vása ní‑xikomí ña ndee̱ saka̱ku ña mi̱i yó no̱o̱ ña kivi̱ yó. Ta vitin táku̱ ndíka̱ yó ña kasa chiño yó no̱o̱ Ndios, ta̱a ta̱táku̱ ndi'i saá ki̱vi̱.
58009015	Saá chi xí'in ña ki̱sa ndivi Jesucristo, Ndios ki̱ndo̱o ra inka̱ ñaxa̱á ña chi̱ndú'u̱ ra xí'in ni̱vi ña táxi sanakutá'an va̱'a ni̱vi xí'in Ndios. Chi xa̱'a̱ ña ni̱xi'i̱ Jesucristo, Ndios ki̱sa ká'no ini ra xa̱'a̱ kua̱chi ni̱vi ña ke̱'é na ti̱xin ñano̱ó ña ki̱ndo̱o Ndios xí'in ni̱vi. Ndios na̱ka̱xin ra ni̱vi na kándixa Jesucristo ña ndu̱u na sa̱'ya ndino'o Ndios, ta kúchiño na naki'in na ndi'i ñava̱'a ña ni̱ka̱'a̱n Ndios taxi ra nda'a̱ na.
58009016	Tá yóo ñii ta̱a ta̱ kúu yivá, ta ta̱yó'o táa ra ñii tutu no̱o̱ chíndú'u̱ ra yukú ñava̱'a naki'in ñii ñii sa̱'ya ra ki̱vi̱ ni̱xi'i̱ ra, ta nasa̱'ya ra o̱n kuchiño naki'in na ñakuíká yivá na tá'an táku̱ ka̱ yivá na.
58009017	Tá o̱n ta̱'án kivi̱ yivá na, ta tutu ña ká'a̱n xa̱'a̱ yukú ñava̱'a naki'in ñii ñii sa̱'ya ra, tutu yó'o o̱n vása ndáya̱'ví ña.
58009018	Ñayó'o sáná'a no̱o̱ yó ndí ki̱vi̱ Ndios chi̱ndú'u̱ ra ñano̱ó ki̱ndo̱o ra xí'in ni̱vi, ta xa̱'a̱ ña ndáya̱'ví to̱'on chi̱ndú'u̱ ra yó'o, xíni̱ ñó'ó kivi̱ kiti̱ ta koni̱ ñó'ó na ni̱i̱ rí.
58009019	Tá ndi̱'i ni̱ka̱'a̱n ndoso ta̱Moisés ndi'i nda̱yí Ndios no̱o̱ ndi'i ni̱vi, ta saá ki̱'in ra ñii nda'a̱ lo'o yito̱n tón na̱ní hisopo, ta ka̱tón ra nda'a̱ yó'o xí'in ka̱chi̱ kuá'á, ta sa̱chii ra ñayó'o xí'in ni̱i̱ si̱ndi̱ki̱ ta xí'in ni̱i̱ ti̱sú'u̱, ña na̱sa̱ka̱ xí'in takuií. Ta saá sa̱kuchu ni'ni ra ni̱i̱ yó'o no̱o̱ to̱'on ña kúu nda̱yí Ndios, ta saá sa̱kuchu ni'ni ra ni̱i̱ yó'o no̱o̱ ni̱vi na na̱kutá'an yó'o.
58009020	Ta ni̱ka̱'a̱n ta̱Moisés xí'in ni̱vi yó'o, káchí ra saá: “Ni̱i̱ yó'o ndákuii̱n ña xa̱'a̱ to̱'on va̱'a ki̱ndo̱o Ndios xí'in mi̱i yó, ña xá'nda chiño yu kúu ña xíni̱ ñó'ó kasa ndivi ndó”, káchí ra.
58009021	Ta ñii ki̱'va saá ta̱Moisés sa̱kuchu ni'ni ra ni̱i̱ kiti̱ yó'o ini ve'e ño̱'o mandiado, ta sa̱kuchu ni'ni ra ni̱i̱ yó'o no̱o̱ ndi'i ña yóo ini ve'e ño̱'o ña kúu ña xíni̱ ñó'ó nasu̱tu̱ ña kísa to̱'ó na Ndios.
58009022	Ke̱'é ra saá, chi nda̱yí Ndios ká'a̱n ña ndí ndi'i ña yóo ini ve'e ño̱'o ndundii ña xí'in ni̱i̱ kiti̱, ta ndá salo'o kuiti kúu ña o̱n vása xíni̱ ñó'ó ña ni̱i̱ ña ndundii ña. Tá o̱n ko̱ó ni̱i̱ ní‑xita̱, ta Ndios o̱n vása kúchiño kasa ká'no ini ra xa̱'a̱ kua̱chi ni̱vi ña nduu na nandii no̱o̱ ra.
58009023	Ta saá nasu̱tu̱ xá'ni na kiti̱ ta xíni̱ ñó'ó na ni̱i̱ rí ña ndundii ndi'i ña yóo ini ve'e ño̱'o, ña kúu ña sáná'a ndasaá yóo mi̱i ve'e ño̱'o ndino'o ñoyívi ni̱no. Ta ndi'i ña yóo ñoyívi ni̱no xíni̱ ñó'ó ndundii ña xí'in ña va̱'a ní ka̱ no̱o̱ ni̱i̱ kiti̱.
58009024	Ta Jesucristo o̱n vása ní‑ki'vi ra ini ve'e ño̱'o ña ki̱sa va̱'a ni̱vi ñoyívi yó'o, ña kúu ña sáná'a ndasaá yóo ve'e ño̱'o ñoyívi ni̱no. Ta Jesucristo ni̱ki̱'vi ra mi̱i ñoyívi ni̱no, no̱o̱ ni̱xaa̱ ra ta yóo ra xáku ndá'ví ra xa̱'a̱ yó no̱o̱ Ndios vitin.
58009025	Ta o̱n vása kua̱'a̱ ní yichi̱ ní‑ki'vi ra ñoyívi ni̱no ña so̱ko̱ xí'in mi̱i ra. Ta Jesucristo o̱n vása ní‑ke'é ra nda̱tán ké'é ta̱a ta̱ká'no no̱o̱ nasu̱tu̱ ñii ñii kui̱ya̱ tá'an kí'vi ra ini Cuarto ñaYi̱i̱ Ndino'o xí'in ni̱i̱ kiti̱ ña sóko̱ ra.
58009026	Tá ní ke̱'é Jesucristo nda̱tán ké'é ta̱su̱tu̱ ká'no ñii ñii kui̱ya̱, níkúu, ta saá nda̱ ki̱vi̱ ki̱xá'á ñoyívi yó'o ta̱nda̱ ki̱vi̱ vitin, xíni̱ ñó'ó kua̱'a̱ ní yichi̱ xo̱'vi̱ ní Jesucristo ta kua̱'a̱ ní yichi̱ kivi̱ ra, níkúu. Ta vitin ña va̱xi kuyatin ña ki̱vi̱ sondí'í ñoyívi kúu ña, ta Jesucristo ki̱xi ra ta ñii la̱á yichi̱ ni̱so̱ko̱ xí'in mi̱i ra, ta o̱n vása xíni̱ ñó'ó so̱ko̱ xí'in mi̱i ra inka̱ yichi̱, xa̱'a̱ ña Ndios kuchiño sandoo ra kua̱chi ni̱vi.
58009027	Ta Ndios chi̱ndú'u̱ ra ndí ñii ñii ni̱vi, ñii la̱á yichi̱ kivi̱ nayó'o, ta saá Ndios kasa nani ra xa̱'a̱ kua̱chi ñii ñii na.
58009028	Ta saá Jesucristo ni̱xi'i̱ ra ñii la̱á yichi̱ kuiti, ta ni̱so̱ko̱ xí'in mi̱i ra xa̱'a̱ ña nakata ra kua̱chi kua̱'a̱ ní ni̱vi. Tá ñii ki̱vi̱ va̱xi ndikó ra ñoyívi yó'o, ta o̱n si̱ví xa̱'a̱ ña nakata ra kua̱chi ni̱vi kuu ña ndikó ra, ta ña ndikó ra kuu xa̱'a̱ ña saka̱ku ra ndi'i ni̱vi na kándixa ña'á ta ndáti na ra.
58010001	Ta nda̱yí Ndios ña ni̱taa ta̱Moisés xi̱na̱'á, ñayó'o ndasaá kuiti sáná'a ña xa̱'a̱ ndi'i ñava̱'a ndino'o naki'in yó nda'a̱ Ndios ki̱vi̱ ña va̱xi. Ta nda̱yí yó'o o̱n si̱ví ñava̱'a ndino'o kúu ña. Vará kísa ndivi ni̱vi nda̱yí yó'o xí'in ña sóko̱ na ñii ñii kui̱ya̱, ta ña kísa ndivi na nda̱yí yó'o saá, o̱n vása kómí ña ndee̱ ña ndasa ndii ña ni̱vi no̱o̱ Ndios.
58010002	Tá ndixa xí'in ña kísa ndivi ni̱vi nda̱yí yó'o kúu ña kuchiño nduu na ni̱vi na ndii no̱o̱ Ndios, níkúu, ta saá o̱n vása kani ka̱ si̱ni̱ na ndí ndíso na kua̱chi, ta saá sandakoo na ña sóko̱ na ni̱i̱ kiti̱ no̱o̱ Ndios ñii ñii kui̱ya̱, níkúu.
58010003	Ta nda̱ víka̱, nasu̱tu̱ sóko̱ na ni̱i̱ kiti̱ ñii ñii kui̱ya̱, ta ña ké'é na saá sánaká'án ña ini ni̱vi ndí na ndíso kua̱chi kúu na no̱o̱ Ndios.
58010004	Chi ni̱i̱ si̱ndi̱ki̱ xí'in ni̱i̱ ti̱sú'u̱ sóko̱ na, o̱n vása kúchiño ña nakata ña kua̱chi ni̱vi ña nduu na nandii no̱o̱ Ndios.
58010005	Ta xa̱'a̱ ñayó'o, Jesucristo ki̱vi̱ ki̱xaa̱ ra ñoyívi yó'o, ni̱ka̱'a̱n ra xí'in Ndios, ka̱chí ra saá: O̱n xi̱in ún ña ni̱vi ka'ni na kiti̱ xa̱'a̱ ña so̱ko̱ na rí no̱o̱ ún, ta ni o̱n xi̱in ún ña ni̱vi so̱ko̱ na inka̱ ña kómí na no̱o̱ ún. Ña̱kán sa̱ní'i ún yi̱'i̱ yi̱kí ko̱ñu i̱ xa̱'a̱ ña so̱ko̱ xí'in mi̱i i̱ no̱o̱ ún.
58010006	O̱n vása ní‑kusii̱ ini ún xi̱ni ún kiti̱ tí xa̱'mi na no̱o̱ na̱ma̱ yu̱u̱ xa̱'a̱ ña ni̱so̱ko̱ na rí no̱o̱ ún. Ni o̱n vása ní‑kusii̱ ini ún xi̱ni ún inka̱ ña ni̱so̱ko̱ na no̱o̱ ún xa̱'a̱ ña ndoo kua̱chi na.
58010007	Ta xa̱'a̱ ñayó'o ni̱ka̱'a̱n i̱ xí'in ún, káchí i̱ saá: “Tata Ndios, yó'o yóo i̱ vitin, ña kasa ndivi i̱ ña kóni ún, ñii ki̱'va nda̱tán yóo to̱'on ún ña ni̱taa na xi̱na̱'á xa̱'a̱ i̱”, saá ka̱chí Jesucristo xí'in Ndios.
58010008	Vará xá'nda chiño nda̱yí Ndios ña ni̱taa ta̱Moisés ña sóko̱ ni̱vi no̱o̱ Ndios, ta vitin kúnda̱a̱ ini yó ndí Ndios o̱n vása kúsii̱ ini ra xíni ra ña sóko̱ ni̱vi kiti̱ xí'in ni̱i̱ rí no̱o̱ ra, ni o̱n vása kúsii̱ ini ra xíni ra inka̱ ña sóko̱ ni̱vi no̱o̱ ra, ta ni o̱n vása kúsii̱ ini ra xíni ra ña xá'mi ni̱vi kiti̱ no̱o̱ ra xa̱'a̱ ña ndoo kua̱chi na.
58010009	Ta kúnda̱a̱ ini yó ndí ña ni̱ka̱'a̱n Jesucristo xí'in Ndios ki̱vi̱ ka̱chí ra saá: “Yó'o yóo i̱ vitin ña kasa ndivi i̱ ña kóni ún”, ñayó'o kóni kachí ña ndí Jesucristo ki̱ndaa ra ndi'i ña sóko̱ ni̱vi ña kúu ña ká'a̱n nda̱yí yatá xa̱'a̱, ta saá chi̱ndú'u̱ ra ñaxa̱á ña kúu ña ni̱so̱ko̱ xí'in mi̱i ra.
58010010	Ta xa̱'a̱ ña ki̱sa ndivi Jesucristo ña kóni Ndios ña kúu ña ni̱so̱ko̱ xí'in mi̱i ra ñii la̱á yichi̱ kuiti, ta nda̱ ñii ka̱ yichi̱ o̱n ke'é ka̱ ra saá, ta xa̱'a̱ ñayó'o Ndios ke̱'é ra ña xa ndu̱u yó ni̱vi na ndii no̱o̱ ra.
58010011	Ñii ñii ki̱vi̱ nasu̱tu̱ ndíko̱n na xá'ni na kiti̱ tí so̱ko̱ na no̱o̱ Ndios; ta saá ni, nda̱ ñii ki̱vi̱ o̱n vása ndoo kua̱chi ni̱vi xa̱'a̱ ña sóko̱ nasu̱tu̱ yó'o.
58010012	Ta Jesucristo ñii la̱á yichi̱ ni̱so̱ko̱ xí'in mi̱i ra no̱o̱ Ndios ña nakata ra kua̱chi ni̱vi, ta nda̱ ñii ka̱ yichi̱ o̱n ndikó ka̱ ra so̱ko̱ xí'in mi̱i ra. Tá ndi̱'i ki̱sa ndivi ra saá, ta nda̱a ra ñoyívi ni̱no, ta xi̱koo ra táyi̱ tón to̱'ó ká'no tón ñíndichi sii̱n kua'á Ndios ñoyívi ni̱no.
58010013	Ta yó'o yóo ra ndáti ra nda̱ to̱nda̱a ki̱vi̱ ña Ndios sako̱yo ra ti̱xin xa̱'a̱ Jesucristo ndi'i na káni tá'an xí'in ra.
58010014	Chi xí'in ña ñii la̱á yichi̱ Jesucristo ni̱so̱ko̱ xí'in mi̱i ra, ta ni̱vi na xa na̱taxi xí'in mi̱i nda'a̱ Ndios, nayó'o, Ndios sa̱nduu ra na ni̱vi na ni̱xi̱no̱ ndino'o ñii ki̱'va nda̱tán kóni ra. Ndi'i saá ki̱vi̱ ña va̱xi saá koo na.
58010015	Ta ndixa xíni̱ yó ñayó'o kúu ñanda̱a̱, chi Níma̱ Ndios nda̱to̱'on ña yu kúu ña ni̱ka̱'a̱n Ndios, ka̱chí ra saá:
58010016	Ñava̱'a ña kindo̱o i̱ xí'in nañoo Israel kundivi ki̱vi̱ ña va̱xi, kúu ñayó'o: Taxi i̱ nda̱yí i̱ ña xá'nda chiño i̱ ña koo ña níma̱ na, ta taa i̱ nda̱yí yó'o mi̱i si̱ni̱ na.
58010017	Ta tuku ka̱chí Ndios saá: O̱n naká'án ka̱ i̱ xa̱'a̱ kua̱chi na, ni o̱n naká'án ka̱ i̱ xa̱'a̱ nda̱ ñii ña o̱n vá'a ke̱'é na, ka̱chí Ndios.
58010018	Ta to̱'on yó'o kóni kachí ña ndí Ndios xa ki̱sa ká'no ini ra xa̱'a̱ kua̱chi yó. Ta saá o̱n vása koni̱ ñó'ó ka̱ nda̱ ñii ña sóko̱ yó no̱o̱ Ndios xa̱'a̱ ña ndoo kua̱chi yó.
58010019	Ta vitin nañani yó xí'in náki̱'va̱ yó, xa̱'a̱ ña ni̱xi̱ta̱ ni̱i̱ Jesucristo ki̱vi̱ ni̱xi'i̱ ra nda'a̱ tón cruz, ñayó'o táxi kuchiño kuyatin yó no̱o̱ Ndios, ta saá vitin kómí yó nda̱yí ki̱'vi yó ini Cuarto ñaYi̱i̱ Ndino'o no̱o̱ yóo Ndios.
58010020	Chi tá'an mi̱i ni̱xi'i̱ Jesucristo, ni̱nda̱ta̱ ma̱'ñó tiko̱to̱ ña sa̱si no̱o̱ yó ña o̱n vása táxi ya'a yó ini mi̱i Cuarto ñaYi̱i̱ Ndino'o no̱o̱ yóo Ndios. Ta vitin Jesucristo táku̱ ra, ta mi̱i ra kúu yichi̱ xa̱á ña nóná ña táxi kuyatin yó no̱o̱ Ndios.
58010021	Ta mi̱i Jesucristo kúu ta̱su̱tu̱ ká'no no̱o̱ ndi'i nave'e Ndios na kúu mi̱i yó ta xí'in ndi'i ni̱vi na ndíko̱n ña'á.
58010022	Ta xa̱'a̱ ña ki̱sa ndivi Jesucristo, va̱'a ná kuyatin yó no̱o̱ Ndios xí'in ña ndino'o ini yó, ta xí'in ña ndixa ndáa ini yó ra. Chi Jesucristo nda̱sa ndii ra níma̱ yó, ta saá kúnda̱a̱ ini yó ndí o̱n vása ndíso ka̱ yó kua̱chi no̱o̱ ra, chi nda̱tán yóo ña na̱kata ra yi̱kí ko̱ñu yó xí'in takuií ndii ndino'o, saá yóo ña ke̱'é ra xí'in yó no̱o̱ Ndios.
58010023	Ta saá xí'in ña ndino'o ini yó o̱n sandakoo yó ña ndáa ini yó Ndios, nda̱tán yóo ña káchí yó kándixa yó ra, ta kundati yó a̱nda̱ ná kundivi ña ki̱ndo̱o Ndios xí'in yó. Chi xíni̱ yó ndí ndixa Ndios kasa ndivi ra ndi'i ña ki̱ndo̱o ra.
58010024	Ta ná chikaa̱ yó ndee̱ xí'in mi̱i yó ña chindeé tá'an yó, ta ná kuki'vi ka̱ ini yó koni tá'an yó, ta ná ke'é ka̱ yó ñava̱'a xí'in tá'an yó.
58010025	O̱n ke'é yó nda̱tán ké'é sava ni̱vi, chi nayó'o sándakoo na ña nákutá'an na xí'in tá'an na no̱o̱ kísa to̱'ó na Ndios. Ta saá ni, nda̱ víka̱ xíni̱ ñó'ó ka̱'a̱n yó to̱'on nda̱a̱ ña chikaa̱ ndee̱ ini tá'an yó ña vivíi ndaa ka̱ ini yó Ndios, chi xíni̱ yó ndixa va̱xi yatin ki̱vi̱ ña ndikó Jesucristo ñoyívi yó'o.
58010026	Tá ni̱vi na kándixa ñanda̱a̱ xa̱'a̱ Jesucristo kúu yó, ta saá ni, o̱n xi̱in yó sandakoo yó ké'é yó ña o̱n vá'a, ta saá o̱n ko̱ó ka̱ nda̱ ñii ña kuchiño so̱ko̱ yó no̱o̱ ña kasa ká'no ini Ndios xa̱'a̱ kua̱chi yó.
58010027	Ta ñii la̱á kuiti ña kuchiño kundati yó kúu ña kuyi̱'ví ini yó ña kixaa̱ ki̱vi̱ ña kasa nani Ndios xa̱'a̱ kua̱chi yó, ta xo̱'vi̱ ní yó, ta ko̱ko̱ yó no̱o̱ ño'o̱ xíxi̱, chi saá xo̱'vi̱ ni̱vi na kúu na sáa̱ ini xíni Ndios.
58010028	Kúnda̱a̱ ini yó ndí nda̱yí Ndios ña ni̱taa ta̱Moisés xi̱na̱'á káchí ña saá: “Tá ñii ta̱a ni̱ya'a ndoso ra nda̱yí yó'o, ta yóo o̱vi̱ án u̱ni̱ ni̱vi na ndákuii̱n no̱o̱ nachiño ña kísa nda̱a̱ na ndí ndixa ta̱yó'o ndíso ra kua̱chi ndeé, ta saá o̱n ko̱ó nda̱ ñii ña saka̱ku ta̱yó'o no̱o̱ ña kivi̱ ra.”
58010029	Ta, ¿án o̱n ndixa ká'no ní ka̱ kua̱chi ndíso ni̱vi na chi̱kaa̱ ni̱no̱ Jesucristo?, ta va̱'a ná yo̱'vi̱ ka̱ xo̱'vi̱ nayó'o, saá chi ni̱‑xiin na nakoni na ya'vi ña ni̱xi'i̱ ra ta ni̱xi̱ta̱ ni̱i̱ ra xa̱'a̱ kua̱chi na. Ta ni̱i̱ yó'o kúu ña kísa nda̱a̱ xa̱'a̱ ñaxa̱á ki̱ndo̱o Ndios xí'in ni̱vi, ta ñaxa̱á yó'o chi̱ndú'u̱ ndí ni̱i̱ Jesucristo kúu ña sandoo kua̱chi na. Ta ni̱vi na o̱n xi̱in nakoni ñayó'o, ta ni̱vi yó'o yóo na nda̱tán yóo ni̱vi na kándiva̱'a xí'in Níma̱ Ndios, ña kúu ña sáná'a no̱o̱ ni̱vi ndí Ndios kí'vi ní ini ra xíni ra na.
58010030	Chi xíni̱ va̱'a yó ndí Ndios ni̱ka̱'a̱n ra, ka̱chí ra saá: “Ñii la̱á yi̱'i̱ kómí i̱ nda̱yí kasa nani i̱ xa̱'a̱ kua̱chi ni̱vi, ta nda̱tán yóo ña o̱n vá'a ke̱'é ni̱vi, saá cha'vi i̱ na.” Ta ni̱ka̱'a̱n ka̱ ra, ka̱chí ra saá: “Ta yi̱'i̱ kasa nani i̱ xa̱'a̱ ni̱vi na kándixa yi̱'i̱”, ka̱chí Ndios.
58010031	¡Yi̱yo ní ki̱vi̱ ña va̱xi ndí Ndios, ta̱a ta̱táku̱ ndino'o, saxo̱'vi̱ ra ni̱vi xa̱'a̱ kua̱chi na!
58010032	Ndó'ó, va̱'a naká'án ndó ki̱vi̱ ni̱ya'a, ndasaá ku̱ndeé ini ndó no̱o̱ ña ni̱xo̱'vi̱ ndó ki̱vi̱ sa̱kán na̱ki'in ndó to̱'on va̱'a xa̱'a̱ Jesucristo.
58010033	Sava ndó'ó ni̱xo̱'vi̱ ní ndó xa̱'a̱ ña ni̱kandiva̱'a ni̱vi xí'in ndó ta sa̱xo̱'vi̱ na ndó'ó no̱o̱ inka̱ ni̱vi. Ta inka̱ yichi̱ ndó'ó ni̱xo̱'vi̱ níma̱ ndó xíni ndó ni̱vi na ni̱xo̱'vi̱ ní xa̱'a̱ ña kándixa na Jesucristo, ta̱nda̱ ni̱to̱nda̱a ndó ñii káchí ni̱xo̱'vi̱ ndó xí'in na.
58010034	Ni̱kundá'ví ní ini ndó xi̱ni ndó ni̱vi na ndíko̱n Jesucristo na xi̱ño'o ini ve'e ka̱a. Ta ki̱vi̱ ni̱vi na ndíso chiño ki̱ndaa na ndi'i ña xi̱komí ndó, ta xí'in ñasi̱i̱ ini ndó ku̱ndeé ini ndó no̱o̱ ña ni̱xo̱'vi̱ ndó saá, chi kúnda̱a̱ ini ndó ndí yóo ñava̱'a ní ka̱ ñoyívi ni̱no, ña nda̱ ñii ki̱vi̱ o̱n vása ndi'i xa̱'a̱ ña kúu ña ki̱ndo̱o Ndios taxi ra nda'a̱ ndó.
58010035	Ta xa̱'a̱ ñayó'o, o̱n vá'a sandakoo ndó ña ndixa ndáa ini ndó Jesucristo, chi kúnda̱a̱ ini ndó ndí ñii ki̱vi̱ Ndios ndixa taxi ra ñava̱'a ndino'o nda'a̱ ndó chi kándixa ndó ra.
58010036	Ta saá xíni̱ ñó'ó kundeé ini ndó no̱o̱ ña yo̱'vi̱ ní xó'vi̱ ndó, chi xí'in ñayó'o kísa ndivi ndó ña kóni Ndios, ta saá ndixa naki'in ndó ñava̱'a ña ki̱ndo̱o ra taxi ra nda'a̱ ndó.
58010037	Chi no̱o̱ to̱'on Ndios ña ni̱taa na xi̱na̱'á, Ndios ka̱chí ra saá: Kúma̱ni̱ salo'o ki̱vi̱ ta ta̱a ta̱ chi̱tóni̱ i̱ xaa̱ ñoyívi, ndixa xaa̱ ra, ta o̱n na'á ní ka̱ ya'a, ta xaa̱ ta̱a yó'o.
58010038	Ta ni̱vi na kúu nandii no̱o̱ i̱ chi kándixa na yi̱'i̱, ni̱vi yó'o ndixa ndino'o kutaku̱ na ndi'i saá ki̱vi̱ xí'in i̱, ta ni̱vi na sandakoo yichi̱ i̱, o̱n vása kusii̱ ini i̱ koni i̱ ni̱vi yó'o, ka̱chí Ndios no̱o̱ to̱'on ra.
58010039	Ta mi̱i yó, o̱n vása kúu yó ni̱vi na sándakoo yichi̱ ra xa̱'a̱ ña kua̱'a̱n yó yichi̱ no̱o̱ ndi'i xa̱'a̱ yó. Chi mi̱i yó kúu ni̱vi na ndixa ndáa ini Ndios, ta saá saka̱ku ra yó, ta kutaku̱ yó xí'in ra ndi'i saá ki̱vi̱.
58011001	Mi̱i yó ndáa ini yó Ndios, ta xa̱'a̱ ñayó'o xíni̱ yó ndí Ndios ndixa taxi ra nda'a̱ yó ña ki̱ndo̱o ra, ña kúu ña ndáti yó naki'in yó; ta ndino'o ndáa ini yó ndí ñanda̱a̱ kúu ña ndáti yó, vará o̱n ta̱'án kuchiño koni yó ña.
58011002	Chi naxi̱i̱ síkuá yó xi̱ndaa ini na Ndios, ta xa̱'a̱ ñayó'o Ndios kúsii̱ ní ini ra xíni ra na.
58011003	Xa̱'a̱ ña ndáa ini yó Ndios, kúnda̱a̱ ini yó ndí xí'in to̱'on ra ña xa̱'nda chiño ra ki̱sa va̱'a ra ñoyívi yó'o ta xí'in ñoyívi ni̱no. Ta saá ndi'i ña yóo vitin ña xíto yó xí'in nduchu̱ no̱o̱ yó ni̱kuva̱'a ña xí'in ña o̱n vása kúchiño koto ni̱vi xí'in nduchu̱ no̱o̱ na.
58011004	Ta ta̱Abel, xa̱'a̱ ña xi̱ndaa ini ra Ndios, ni̱so̱ko̱ ra ña va̱'a ní ka̱ no̱o̱ ña ni̱so̱ko̱ ñani ra ta̱Caín nda'a̱ Ndios, ta saá Ndios ku̱sii̱ ní ini ra xi̱ni ra ña ni̱so̱ko̱ ta̱Abel, ta ni̱ka̱'a̱n ra xa̱'a̱ ta̱yó'o ndí kúu ra ta̱a ta̱ ndii no̱o̱ ra. Vará xa ni̱xi'i̱ ta̱Abel, ta saá ni, ñava̱'a ke̱'é ra yó'o sáná'a ka̱ ña mi̱i yó ndasaá xíni̱ ñó'ó kundaa ini yó Ndios.
58011005	Ta ta̱Enoc, xa̱'a̱ ña xi̱ndaa ini ra Ndios, o̱n vása ní‑xi'i̱ ra. Ta nda̱ víka̱, mi̱i Ndios na̱ki'in táku̱ ña'á ra kua̱'a̱n ra xí'in ra ñoyívi ni̱no; ta nda̱ ñii ni̱vi o̱n vása ní‑naní'i na yi̱kí ko̱ñu ra. Ta to̱'on Ndios káchí ña ndí ki̱vi̱ o̱n ta̱'án ka̱ naki'in Ndios ta̱Enoc ñoyívi ni̱no, ta̱Enoc yó'o xi̱taku̱ ra sa̱kusii̱ ra ini Ndios.
58011006	Ta o̱n kúchiño sakusii̱ yó ini Ndios tá o̱n vása ndino'o ndáa ini yó ra. Tá kóni yó kuyatin yó no̱o̱ Ndios, si'na xíni̱ ñó'ó kandixa yó ndí ndixa táku̱ ra, ta xíni̱ ñó'ó kandixa yó ndí ndixa taxi ra ñava̱'a nda'a̱ ni̱vi na kúyatin no̱o̱ ra.
58011007	Kui̱ya̱ xi̱na̱'á Ndios nda̱to̱'on ra xí'in ta̱Noé yukía̱ kundo'o ni̱vi ñoyívi. Ta ta̱Noé, xa̱'a̱ ña xi̱ndaa ini ra Ndios, ta vará nda̱ ñii ki̱vi̱ o̱n ta̱'án koon sa̱vi̱, ta ki̱sa va̱'a ra ñii tón barco ká'no xa̱'a̱ ña saka̱ku ra nave'e ra ini tón barco yó'o. Ta xa̱'a̱ ña xi̱ndaa ini ra Ndios saá, ta̱Noé ki̱sa ndivi ra ña xa̱'nda chiño Ndios no̱o̱ ra, ta xí'in ña ke̱'é ra saá, sa̱ná'a ra ndí ni̱vi na o̱n vása kándixa Ndios, ndi'i xa̱'a̱ nayó'o. Ta ni̱vi na kándixa Ndios, naki'in na ñava̱'a nda̱tán ta̱Noé na̱ki'in ra ñava̱'a nda'a̱ Ndios, chi xi̱kuu ra ta̱a ta̱ ndii no̱o̱ Ndios xa̱'a̱ ña xi̱ndaa ini ña'á ra.
58011008	Ta ta̱Abraham, xa̱'a̱ ña xi̱ndaa ini ra Ndios, chi̱kaa̱ so̱'o ra to̱'on ña ni̱ka̱'a̱n Ndios xí'in ra ki̱vi̱ ka̱na ña'á ra. Vará o̱n vása ní‑kunda̱a̱ ini ra mí ndixa kúu xiiña no̱o̱ ko̱'o̱n ra, ta sa̱ndakoo ra ñoo mi̱i ra, ta kua̱'a̱n ra nda̱ ni̱xaa̱ ra no̱o̱ ño'o̱ no̱o̱ ki̱ndo̱o Ndios xí'in ra taxi ra nda'a̱ ra ta nda'a̱ nasa̱'ya ñani síkuá ra.
58011009	Ta xa̱'a̱ ña ndixa xi̱ndaa ini ra Ndios, ni̱xi̱yo ra xi̱taku̱ ra ini ve'e mandiado, nda̱tán xi̱taku̱ ta̱a ta̱ inka̱ ñoo xíká, saá xi̱taku̱ ra no̱o̱ ño'o̱ ki̱ndo̱o Ndios taxi ra nda'a̱ ra. Ñii ki̱'va saá xi̱taku̱ sa̱'ya ra ta̱Isaac, ta ñii ki̱'va saá xi̱taku̱ sa̱'ya ñani ra ta̱Jacob, vará nayó'o kúu ni̱vi na xa ki̱ndo̱o Ndios xí'in taxi ra ño'o̱ yó'o nda'a̱ na.
58011010	Saá ke̱'é ta̱Abraham chi xi̱ndati ra ndí ndixa Ndios taxi ra ña kutaku̱ ra ñoo ña va̱'a ndino'o ña o̱n vása ndi'i xa̱'a̱ nda̱ ñii ki̱vi̱, ñoo ña kúu ña chi̱tóni̱ Ndios ndasaá koo ña, ta Ndios ki̱sa va̱'a ra ñoo yó'o.
58011011	Ta xa̱'a̱ ña xi̱ndaa ini ñáSara Ndios, vará xa kua̱'a̱ ní kui̱ya̱ xi̱komí ñá, ta xi̱kuu ñáña'a̱ ñá ni̱‑kuchiño koo sa̱'ya, Ndios ta̱xi ra ndee̱ ña kukomí ñá ñii sa̱'ya ñá. Ta saá ku̱ndivi xí'in ñá chi ndixa xi̱ndaa ini ñá ndí Ndios kasa ndivi ra ña ki̱ndo̱o ra xí'in ñá.
58011012	Vará ta̱Abraham ta̱a ta̱ xa kua̱'a̱ ní kui̱ya̱ xi̱kuu ra, ta o̱n ko̱ó ka̱ ndee̱ xi̱komí yi̱kí ko̱ñu ra ña kuchiño kukomí ra sa̱'ya ra, ta saá ni, ka̱ku sa̱'ya ra, ta ni̱to̱nda̱a ra xi̱kuu ra xi̱i̱ síkuá ndi'i ni̱vi naIsrael. Ta ni̱xi̱na̱ kua̱'a̱ ní sa̱'ya ñani síkuá ta̱Abraham, ta nda̱ ñii ni̱vi o̱n vása ní‑kuchiño ka'vi na ndasaá kúu nasa̱'ya ra chi ví'í ní ni̱vi kúu na. Nayó'o yóo na nda̱tán yóo kua̱'a̱ ní ki̱mi ñoyívi ni̱no, yóo na nda̱tán yóo kua̱'a̱ ní yo̱tí ña yóo yu'u̱ mi̱ni, saá yóo sa̱'ya ñani síkuá ra.
58011013	Ndi'i ni̱vi na nda̱to̱'on i̱ xa̱'a̱ yó'o, xa ni̱to̱nda̱a ki̱vi̱ ña ni̱xi'i̱ na. Ta ki̱vi̱ ni̱xi'i̱ na, o̱n ta̱'án naki'in na ña xi̱ndati na taxi Ndios nda'a̱ na, ta saá ni, nda̱tán ni̱xi̱yo ña xi̱yita na xi̱to na nda̱ ñii no̱o̱ xíká ní yóo ñava̱'a yó'o, saá ni̱xi̱yo ña, ta xi̱kusii̱ ini na xí'in ñayó'o. Ta nda̱ lo'o o̱n vása ní‑sandakoo na ña xi̱ndaa ini na Ndios ña ndixa kundivi ña ki̱ndo̱o ra xí'in na. Chi ni̱vi yó'o ku̱nda̱a̱ ini na ndí ñoyívi yó'o o̱n si̱ví ñoo na xi̱kuu ña, chi ni̱vi na yá'a kua̱'a̱n kuiti xi̱kuu na.
58011014	Ta ni̱vi na xáni si̱ni̱ saá, sáná'a na ndí xíka na nándukú na ndixa ña kúu ñoo ndino'o mi̱i na.
58011015	Ta ni̱vi yó'o, tá níxi̱yo na nándukú na mi̱i ñoo ña sa̱ndakoo na, níkúu, ta saá kuchiño ndikó na no'o̱ na ñoo no̱o̱ ke̱e na, níkúu.
58011016	Ta ni̱vi yó'o ndixa o̱n vása ní‑ke'é na saá, chi xi̱ndati na xaa̱ na kutaku̱ na ñii ñoo ña va̱'a ní ka̱ ña yóo ñoyívi ni̱no. Ndios xa ki̱sa ndivi ra ñoo va̱'a yó'o no̱o̱ kutaku̱ na, ta saá ni̱vi yó'o ká'a̱n na, káchí na xí'in ra: “Yó'ó kúu Ndios mi̱i ndi̱.” Ta Ndios o̱n vása kúka'an no̱o̱ ra xa̱'a̱ ña ká'a̱n na saá xí'in ra.
58011017	Ta ki̱vi̱ Ndios xi̱to ndoso ra ta̱Abraham án ndixa va̱'a kasa ndivi ra ña xa̱'nda chiño Ndios no̱o̱ ra, ta ta̱Abraham, xa̱'a̱ ña xi̱ndaa ini ra Ndios, ni̱xi̱yo ti'va ra taxi ra sa̱'ya ra ta̱Isaac ña so̱ko̱ ra ta̱yó'o no̱o̱ Ndios, vará sa̱'ya ra yó'o xi̱kuu ra ta̱ ñii la̱á no̱o̱ ra.
58011018	Ta xa ku̱nda̱a̱ ini ra ndí Ndios xa ki̱ndo̱o ra xa̱'a̱ ta̱yó'o, ki̱vi̱ ka̱chí ra saá: “Xí'in sa̱'ya ún ta̱Isaac kaku kua̱'a̱ ní sa̱'ya ñani síkuá ún, saá kundivi ña ki̱ndo̱o i̱ xí'in ún”, ka̱chí Ndios xí'in ta̱Abraham.
58011019	Ta̱Abraham ndixa ni̱xi̱yo ti'va ra ña so̱ko̱ ra sa̱'ya ra nda'a̱ Ndios, chi kúnda̱a̱ ini ra ndí Ndios kómí ra ndee̱ sanataku̱ ra ni̱vi na ni̱xi'i̱. Vará ta̱Abraham o̱n vása ní‑xa'ni ra sa̱'ya ra ta̱Isaac, ta ta̱Isaac nda̱tán yóo ta̱ ni̱xi'i̱ no̱o̱ ta̱Abraham, saá ni̱xi̱yo ra, ta nda̱tán yóo ta̱ sa̱nataku̱ Ndios, saá ni̱xi̱yo ta̱Isaac.
58011020	Ta ta̱Isaac, xa̱'a̱ ña xi̱ndaa ini ra Ndios, nda̱to̱'on ra xí'in o̱vi̱ sa̱'ya ra ta̱Jacob ta ta̱Esaú ndí ki̱vi̱ ña va̱xi Ndios ke'é ra ñava̱'a xí'in o̱vi̱ ta̱yó'o.
58011021	Ta ta̱Jacob, xa̱'a̱ ña xi̱ndaa ini ra Ndios, tá xa yatin ki̱xaa̱ ki̱vi̱ ña kivi̱ ra, nda̱to̱'on ra xí'in sa̱'ya ñani ra, na kúu sa̱'ya ta̱José, ndí Ndios ke'é ra ñava̱'a xí'in nayó'o. Ta ndi̱'i ni̱ka̱'a̱n ra, ta saá ni̱tavi ndaa ra ta̱to̱n ra ta ki̱sa to̱'ó ra Ndios.
58011022	Ta ta̱José, xa̱'a̱ ña xi̱ndaa ini ra Ndios, tá'an ya̱chi̱ ka̱ ña o̱n ta̱'án kivi̱ ra, ni̱ka̱'a̱n ra xa̱'a̱ nañoo ra naIsrael ña ndasaá kee na ñoo Egipto ta ndikó na ñoo mi̱i na ki̱vi̱ ña va̱xi. Ta saá xa̱'nda chiño ra ña kuni'i na yi̱kí ko̱ñu ra no'o̱ ña xí'in na ta sandúxu̱n na ña ñoo mi̱i na.
58011023	Ta ta̱Moisés sa̱kán ni̱ya'a lo'o ka̱ku ra, ta nayivá si'í ra, xa̱'a̱ ña xi̱ndaa ini na Ndios, chi̱kaa̱ se'é na ra ini ve'e na ti̱xin ña u̱ni̱ yo̱o̱. Saá ke̱'é na xí'in ra, chi xi̱ni na ndí ta̱a lo'o ta̱ livi ní kúu ra, ta o̱n vása ní‑yi'ví na no̱o̱ ña xa̱'nda chiño ta̱rey Faraón ña ni̱ka̱'a̱n ra ndí xíni̱ ñó'ó kivi̱ ndi'i nata̱a válí sa̱'ya naIsrael.
58011024	Ta ta̱Moisés, xa̱'a̱ ña xi̱ndaa ini ra Ndios, ki̱vi̱ ni̱to̱nda̱a ra ndu̱u ra ñii ta̱a, ni̱‑xiin ra kutaku̱ ka̱ ra nda̱tán ñii ta̱a sa̱'ya ña'a̱ ñása̱'ya ta̱rey Faraón.
58011025	Ta nda̱ víka̱, chi̱kaa̱ ini ra nakutá'an ra ñii nduu ra xí'in nañoo mi̱i ra naIsrael, na kúu nañoo Ndios. Na̱ka̱xin ra xo̱'vi̱ ra xí'in nayó'o no̱o̱ ña kutaku̱ ra sakusii̱ ra ini mi̱i ra xí'in ña o̱n vá'a ña kútoo ni̱vi ké'é na ñoyívi yó'o.
58011026	Ta xa̱ni si̱ni̱ ra va̱'a ka̱ ná xo̱'vi̱ ra no̱o̱ ña va̱'a kutaku̱ ra ta kukomí ra kua̱'a̱ ní ñakuíká ñoo Egipto. Chi chi̱kaa̱ ini ra xo̱'vi̱ ra ta sakuka'an na no̱o̱ ra nda̱tán saxo̱'vi̱ na ta sakuka'an na no̱o̱ ta̱a ta̱ ti'ví Ndios saka̱ku ni̱vi, saá chi ta̱Moisés xi̱ndati ra ñava̱'a taxi Ndios nda'a̱ ra ki̱vi̱ ña va̱xi.
58011027	Xa̱'a̱ ña xi̱ndaa ini ta̱Moisés Ndios, o̱n vása ní‑yi'ví ra no̱o̱ ña sáa̱ ní ini ta̱rey xíni ña'á ra. Ta ke̱e ra ñoo Egipto, ta xi̱nakaa̱ ndee̱ Ndios ini ra ta o̱n vása ní‑sandakoo ra ki̱sa ndivi ra ña kóni Ndios, chi nda̱tán yóo ta̱a ta̱ xíto xí'in nduchu̱ no̱o̱ ra Ndios, saá ni̱xi̱yo ra.
58011028	Xa̱'a̱ ña xi̱ndaa ini ra Ndios, xa̱'nda chiño ra no̱o̱ ni̱vi nañoo Israel ña sakana na viko̱ Pascua. Ta xa̱'nda chiño ra no̱o̱ na ña ka'ni na tíndikachi, ta saá xí'in ni̱i̱ rí sakuchu ni'ni na tón yé'é ve'e na. Ta xa̱'a̱ ña ki̱sa ndivi na saá, o̱n vása ní‑xi'i̱ nda̱ ñii ta̱a sa̱'ya no̱ó naIsrael, ki̱vi̱ ni̱ya'a ñaángel Ndios xa̱'ni ña nata̱a sa̱'ya no̱ó nañoo Egipto.
58011029	Xa̱'a̱ ña xi̱ndaa ini ni̱vi naIsrael Ndios, ni̱ya'a nayó'o takuií tá na̱ní Mi̱ni Kuá'á, saá chi Ndios na̱ta'ví ra takuií yó'o ña na̱no̱na̱ rá, ta saá ki̱ndo̱o no̱o̱ ño'o̱ yi̱chí no̱o̱ ni̱ya'a xa̱'a̱ na. Tá nata̱a naEgipto xi̱ndiko̱n na sa̱ta̱ nayó'o ta ni̱ki̱'vi na kua̱'a̱n na no̱o̱ yi̱chí yó'o, ta saá Ndios ta̱xi ra ña ndi̱kó takuií na̱ko'on rá, ta ni̱ka̱'a̱ ndi'i nata̱a naEgipto ini takuií yó'o.
58011030	Xa̱'a̱ ña xi̱ndaa ini naIsrael Ndios, ni̱xika na xi̱no nduu na ke̱'e sa̱ta̱ na̱ma̱ ñoo Jericó u̱xa̱ ki̱vi̱, ta saá ki̱vi̱ u̱xa̱ na̱ko̱yo ndi'i na̱ma̱ yó'o.
58011031	Ta ñáRahab, ñá ni̱ki̱'vi kua̱chi xí'in kua̱'a̱ ní ta̱a ñoo Jericó, ta saá ni, xa̱'a̱ ña xi̱ndaa ini ñá Ndios, ta xí'in ñato̱'ó va̱'a na̱ki'in ñá nata̱a naIsrael ki̱vi̱ ki̱xi na xi̱to naní na ñoo Jericó yó'o. Ta xa̱'a̱ ña ke̱'é ñá saá, Ndios sa̱ka̱ku ra ñáyó'o, ta o̱n vása ní‑xi'i̱ ñá ñii káchí xí'in ni̱vi nañoo ñá, na ni̱‑xiin kasa ndivi ña kóni Ndios.
58011032	Ta o̱n vása xíni̱ ñó'ó ní ka̱ ndato̱'on i̱ xí'in ndó xa̱'a̱ ni̱vi na va̱'a xi̱ndaa ini na Ndios. O̱n nani ka̱ no̱o̱ i̱ ndato̱'on i̱ xa̱'a̱ ta̱Gedeón, ta̱Barac, ta̱Sansón, ta̱Jefté, ta̱David, ta̱Samuel, ta xa̱'a̱ ndi'i naprofeta na ni̱ka̱'a̱n ndoso to̱'on Ndios xi̱na̱'á.
58011033	Ta xa̱'a̱ ña xi̱ndaa ini na Ndios, sava nayó'o ku̱ndeé na no̱o̱ ni̱vi na inka̱ ñoo na ka̱ni tá'an xí'in na. Ta sava ni̱vi yó'o ki̱sa nani na xí'in ñanda̱a̱ xa̱'a̱ inka̱ ni̱vi. Ta ki̱vi̱ xi̱taku̱ ka̱ na ñoyívi yó'o, sava ni̱vi yó'o na̱ki'in na sava ñava̱'a ña ki̱ndo̱o Ndios xí'in na taxi ra nda'a̱ na. Sava ni̱vi yó'o, Ndios ta̱xi ra ndee̱ nda'a̱ na ña na̱kasi na yu'u̱ tíleón ña ni̱‑xa'ni ña'á rí.
58011034	Ta sava nayó'o nda̱'va na ño'o̱ ña ndeé ní xíxi̱. Sava nayó'o ni̱ka̱ku na no̱o̱ ni̱vi na kóni ka'ni ña'á xí'in espada. Vará sava nayó'o xi̱kuu na ni̱vi na lo'o ndee̱ xi̱komí, ta Ndios ta̱xi ra ndee̱ nda'a̱ na ña ku̱ndeé na ka̱ni tá'an na ta ku̱chiño na no̱o̱ natropa na inka̱ ñoo.
58011035	Ta sava náña'a̱, ni̱xi'i̱ nave'e ná, ta Ndios sa̱nataku̱ ra nayó'o ta xi̱taku̱ tuku na xí'in ná. Ta sava ni̱vi yo̱'vi̱ ní ni̱xo̱'vi̱ na, ta o̱n vása ní‑ndukú na saka̱ku xí'in mi̱i na no̱o̱ ña kivi̱ na, chi ndixa ndáti na nataku̱ na ñii ki̱vi̱ va̱xi, ta saá kutaku̱ na ñii ñoo ña va̱'a ní ka̱.
58011036	Ta sava nayó'o yo̱'vi̱ ní ni̱ndo'o na, kua̱'a̱ ní ni̱vi ni̱kusiki ña'á ta ka̱ni ní ña'á na xí'in kuártá. Sava nayó'o xi̱no'ni na xí'in cadena ta xi̱ño'o na ini ve'e ka̱a.
58011037	Ta sava nayó'o yo̱'vi̱ ní ni̱xi'i̱ na xí'in yu̱u̱ ña ko̱on ni̱vi na. Sava nayó'o kini ní ni̱xi'i̱ na, chi xí'in sierra si̱i̱n xa̱'nda ma̱'ñó ña'á na, inka̱ nayó'o xa̱'ni ña'á na xí'in espada si̱i̱n. Ta sava nayó'o xi̱ndixin na ñii̱ tíndikachi, ta sava nayó'o xi̱ndixin na ñii̱ títi̱sú'u̱, saá xi̱taku̱ ndá'ví na, ta ni̱xi̱yo ní ña sándi'i ini na, ta ni̱vi na o̱n vása kándixa Ndios ndeé ní sa̱xo̱'vi̱ na nayó'o.
58011038	Ta ni̱vi ñoyívi yó'o o̱n vása ndáya̱'ví kutaku̱ na xí'in ni̱vi yó'o na kúu na yo̱'vi̱ ní ni̱xo̱'vi̱ xa̱'a̱ ña xi̱ndaa ini na Ndios. Ni̱vi na ni̱xo̱'vi̱ ní yó'o ni̱xika na yuku̱ yi̱chí ta ni̱xika na yuku̱ yúyú, xi̱taku̱ na ti̱xin kavua̱, xi̱ño'o na ti̱xin yavi̱, saá xi̱taku̱ na, chi o̱n ko̱ó ve'e na ní‑xiyo.
58011039	Vará Ndios ni̱ka̱'a̱n ra to̱'on va̱'a ní xa̱'a̱ ni̱vi yó'o chi ndixa xi̱ndaa ini na ra, ta nda̱ ñii ni̱vi yó'o, ki̱vi̱ xi̱taku̱ na ñoyívi yó'o, o̱n vása ní‑naki'in na ña ki̱ndo̱o Ndios taxi ra nda'a̱ na.
58011040	Xa̱'a̱ ñava̱'a ká'no chi̱tóni̱ Ndios taxi ra nda'a̱ yó, ni̱vi yó'o xíni̱ ñó'ó kundati na nda̱ to̱nda̱a ki̱vi̱ ña ñii káchí naki'in na ñava̱'a ká'no yó'o xí'in yó, chi ki̱vi̱ saá ni̱vi yó'o ta xí'in mi̱i yó, to̱nda̱a yó nduu yó ni̱vi na ni̱xi̱no̱ ndino'o no̱o̱ Ndios.
58012001	Ta saá xa xíni̱ yó ndí ni̱xi̱yo kua̱'a̱ ní ni̱vi na ndákuii̱n xa̱'a̱ Ndios, ni̱vi yó'o nda̱tán yóo na xíno nduu mi̱i yó, saá yóo na, saá chi nda̱tán xi̱taku̱ na ñoyívi yó'o sáná'a ka̱ ña mi̱i yó ndí xíni̱ ñó'ó kundaa ndino'o ini yó Ndios. Ta saá ná sandakoo yó ké'é yó ndi'i ña o̱n vá'a, chi ña o̱n vá'a kúu ña chíko'ni mi̱i yó. Ta ñii ki̱'va saá ná sandakoo yó ndi'i ña sási no̱o̱ yó ña o̱n xi̱in taxi ko̱'o̱n ndíka̱ yó kasa ndivi yó ña kóni Ndios. Ta saá ná chikaa̱ yó ndee̱ ini yó ña vivíi kundiko̱n yó yichi̱ Ndios xí'in ña ndino'o ini yó.
58012002	Ná chikaa̱ ini yó ndasaá kuiti xa̱'a̱ Jesucristo, chi ta̱yó'o kúu ta̱a ta̱ táxi ña vivíi ndáa ini yó Ndios, ta chíndeé ra yó ñii ñii ki̱vi̱ ña va̱'a ka̱ va̱xi kua'no ña ndáa ini yó Ndios, a̱nda̱ to̱nda̱a ña xi̱no̱ ña nda̱tán kóni ra. Ta Jesucristo ku̱ndeé ini ra xí'in ña ku̱ka'an no̱o̱ ra ki̱vi̱ ni̱xi'i̱ ra nda'a̱ tón cruz, chi ku̱nda̱a̱ ini ra ndí tá xa ndi̱'i ña ni̱xo̱'vi̱ ra, ta saá kixaa̱ ña kutú ñasi̱i̱ ini ra. Ta saá na̱taku̱ ra, ta vitin yóo ra no̱o̱ táyi̱ tón ká'no tón ñíndichi sii̱n kua'á Ndios ñoyívi ni̱no.
58012003	Xíni̱ ñó'ó vivíi kani si̱ni̱ ndó xa̱'a̱ ña yo̱'vi̱ ni̱ndo'o Jesucristo, ta ndasaá ni̱xo̱'vi̱ ní ra ke̱'é ni̱vi na o̱n vá'a na ni̱‑xiin koni ña'á, ta saá ni, ku̱ndeé ini ra no̱o̱ ndi'i ñayó'o. Ta saá, xí'in ña xáni si̱ni̱ ndó saá, kuu ndó ni̱vi na o̱n nandikó ini, ni o̱n sandakoo ndó ña ndixa ndáa ini ndó Jesucristo.
58012004	Vará yo̱'vi̱ ní xó'vi̱ ndó ti̱xin ndee̱ ña o̱n vá'a ña káni tá'an xí'in ndó, ta saá ni, o̱n ta̱'án to̱nda̱a ndó ña kivi̱ ndó, nda̱tán ni̱xi'i̱ Jesucristo.
58012005	¿Án xa na̱ndoso ndó to̱'on ña ni̱ka̱'a̱n Ndios xí'in ni̱vi na kúu sa̱'ya ra? Chi no̱o̱ to̱'on ra, Ndios ka̱chí ra saá: Sa̱'ya mi̱i i̱ kúu ún, tá sándo'o i̱ yó'ó ta va̱'a vivíi sakuá'á ún ña sáná'a i̱ yó'ó xí'in ña ndó'o ún saá. Ta o̱n sanakava ní ún ini ún tá ki̱vi̱ ká'a̱n i̱ to̱'on yo̱'vi̱ xí'in ún xa̱'a̱ ña o̱n vá'a ké'é ún.
58012006	Ndi'i ni̱vi na kí'vi ní ini i̱ xíni i̱, na kúu sa̱'ya i̱, ta sándo'o i̱ na ña sakuá'á na ndasaá kundeé na no̱o̱ ña o̱n vá'a, ta saá ke'é na ñava̱'a ña kóni i̱, ta ndixa saxo̱'vi̱ i̱ nayó'o ki̱vi̱ ké'é na ña o̱n vá'a, ka̱chí Ndios.
58012007	Xíni̱ ñó'ó kundeé ndó xí'in ña xó'vi̱ ndó, chi xí'in ña xó'vi̱ ndó, Ndios sáná'a ra ndó'ó ndasaá sakuá'á ndó kundeé ndó no̱o̱ ña o̱n vá'a, ta vivíi kundiko̱n ndó yichi̱ ra, ta ña ké'é ra saá xí'in ndó sáná'a ña ndí ndó'ó kúu ndó sa̱'ya ndino'o Ndios. Saá chi ndi'i na kúu yivá ndáto̱'on na xí'in sa̱'ya na ta sándo'o na sa̱'ya na xa̱'a̱ ña sakuá'á na vivíi kutaku̱ na.
58012008	Ndixa Ndios ndáto̱'on yo̱'vi̱ ra xí'in ndi'i ni̱vi na kúu sa̱'ya ndino'o ra, ta sándo'o ra nayó'o. Ta Ndios tá o̱n vása ké'é ra saá xí'in ndó, ta saá ñayó'o sáná'a ña ndí o̱n si̱ví sa̱'ya ndino'o ra kúu ndó.
58012009	Tá ki̱vi̱ xi̱kuu yó naválí, ta nayivá yó ñoyívi yó'o nda̱to̱'on na to̱'on yo̱'vi̱ xí'in yó, ta sa̱ndo'o na yó xa̱'a̱ ña sakuá'á yó ke'é yó ñava̱'a. Ta xa̱'a̱ ña ke̱'é na saá xí'in yó, ki̱sa to̱'ó yó na. Ta saá ndixa xíni̱ ñó'ó chikaa̱ so̱'o ní ka̱ yó to̱'on ña ká'a̱n Yivá yó Ndios, ta̱ yóo ñoyívi ni̱no, ta saá kuchiño kutaku̱ yó xí'in ra ndi'i saá ki̱vi̱ ña va̱xi.
58012010	Ta lo'o kuiti kui̱ya̱ ki̱vi̱ ni̱xi̱yo válí yó, nayivá yó ñoyívi yó'o ni̱ka̱'a̱n na to̱'on yo̱'vi̱ xí'in yó, ta sa̱ndo'o na yó ki̱vi̱ ke̱'é yó ña o̱n vá'a. Ta nayivá yó ke̱'é na saá xí'in yó chi xáni si̱ni̱ na ndí xa̱'a̱ ñava̱'a mi̱i yó kúu ña. Ta Ndios sándo'o ra mi̱i yó chi xíni̱ ra yu kúu ñava̱'a ndino'o chindeé mi̱i yó ña nduu yó ni̱vi na ndii ta na yi̱i̱ nda̱tán yóo mi̱i ra.
58012011	Ta ki̱vi̱ Ndios sándo'o ra mi̱i yó xí'in ña táxi ra ña yo̱'vi̱ ndó'o yó, ta o̱n vása kúsii̱ ini yó ña ndó'o yó saá, ta nda̱ víka̱, ñayó'o sákuchuchú ní ña ini yó. Ta saá ni, tá va̱'a sakuá'á yó kundeé yó no̱o̱ ña o̱n vá'a ta ke'é yó ñava̱'a nda̱tán kóni Ndios, ta saá nduu yó ni̱vi na koo ñava̱'a ini, ta kuu yó ni̱vi na ke'é ñava̱'a xí'in inka̱ ni̱vi.
58012012	Ña̱kán o̱n sandakoo ndó ké'é ndó ña kóni Ndios, ta ndukú ndó no̱o̱ ra ña taxi ra ndee̱ ra nda'a̱ ndó ña va̱'a kundiko̱n ndó yichi̱ ra.
58012013	Ta ko̱'o̱n ndó yichi̱ nda̱kú, ta saá chikaa̱ ndó ndee̱ ini ni̱vi na vitá ndíko̱n yichi̱ Jesucristo, xa̱'a̱ ña vivíi ka̱ kundiko̱n na yichi̱ ra.
58012014	Xíni̱ ñó'ó nandukú ndó ndasaá va̱'a kutá'an ndó xí'in ndi'i ni̱vi. Ta sandakoo ndó ndi'i ña o̱n vá'a, ta xí'in ñandii ini ndó kasa ndivi ndó ña kóni Ndios, chi ni̱vi na o̱n vása ndii no̱o̱ Ndios, nda̱ ñii ki̱vi̱ o̱n vása koni na ra xí'in nduchu̱ no̱o̱ na.
58012015	Ndi'i ndó, koto va̱'a ndó xí'in tá'an ndó ta chindeé tá'an ndó ña nda̱ ñii ndó o̱n kuxíká ndó no̱o̱ Ndios, saá chi tá kuxíká ndó no̱o̱ Ndios, ta saá o̱n naki'in ndó ñava̱'a saní'i ra ndó'ó. Koto va̱'a xí'in mi̱i ndó ko̱to̱ ndá koo ñii ndó'ó kuu ndó ni̱vi na sakaku kua̱chi, ta saá kua̱chi yó'o sakani tá'an ña ndó'ó ta sati̱ví ña ndó'ó.
58012016	Ndó'ó nata̱a, o̱n ki̱'vi ndó xí'in ña'a̱ ñá o̱n si̱ví ñásí'í ndó kúu. Ndó'ó náña'a̱, o̱n ki̱'vi ndó xí'in ta̱a ta̱ o̱n si̱ví yii̱ ndó kúu. Ta o̱n kani ini ndó ndí o̱n vása ndáya̱'ví to̱'on Ndios, o̱n ke'é ndó nda̱tán ke̱'é ta̱Esaú xi̱na̱'á, chi ta̱Esaú xa̱'a̱ ña kúu ra sa̱'ya no̱ó yivá ra xi̱komí ra nda̱yí naki'in ra ñava̱'a nda'a̱ yivá ra, ta ta̱yó'o na̱sama ra nda̱yí yó'o no̱o̱ ña naki'in ra ñii la̱á ko̱'o̱ ñaxíxi.
58012017	Ta ndó'ó xa ku̱nda̱a̱ ini ndó ña ni̱ndo'o ra, saá chi ki̱vi̱ na̱ndikó ini ra ta ndu̱kú ra naki'in ra ñava̱'a nda'a̱ yivá ra, ta saá ni̱‑kuchiño ka̱ yivá ra taxi ra ñava̱'a yó'o nda'a̱ ra. Vará ndeé ní ni̱xaku ra, ta saá ni, ni̱‑kuchiño ka̱ yivá ra nasama ra ña xa ke̱'é ra.
58012018	Ta ña ni̱ndo'o naxi̱i̱ síkuá yó xi̱na̱'á o̱n si̱ví ñii kúu ña xí'in ña táku̱ ndó'ó vitin. Chi ndó'ó o̱n vása ní‑xaa̱ yatin ndó yuku̱ ña na̱ní Sinaí, ta naxi̱i̱ síkuá yó ni̱xaa̱ yatin nayó'o ta xi̱ni na no̱o̱ xíxi̱ ño'o̱ no̱o̱ naa ní yuku̱ yó'o, ta ndeé ní káni ta̱chi̱.
58012019	Ta xi̱ni̱ so̱'o naxi̱i̱ síkuá yó ña ni̱nda̱'yi tón trompeta, ta xi̱ni̱ so̱'o na to̱'on ña ni̱ka̱'a̱n Ndios xí'in na. Tá'an mií xíni̱ so̱'o na to̱'on Ndios ña ká'a̱n ra xí'in na, ta saá xa̱ku ndá'ví na no̱o̱ ra ña o̱n ka̱'a̱n ka̱ ra xí'in na,
58012020	chi to̱'on ña ká'a̱n ra xá'nda chiño ra no̱o̱ na, o̱n vása ní‑kundeé ini na koni̱ so̱'o na ña, chi to̱'on yó'o káchí ña saá: “Táná kundo̱so̱ ñii ni̱vi án ñii kiti̱ no̱o̱ ño'o̱ yuku̱ Sinaí yó'o, ta xíni̱ ñó'ó kivi̱ ni̱vi yó'o án kiti̱ yó'o xí'in yu̱u̱ ña koon na, án xí'in yito̱n tón si̱i̱n nó”, saá ka̱chí Ndios xí'in na.
58012021	Ña xi̱ni na ta xi̱ni̱ so̱'o naxi̱i̱ síkuá yó naIsrael yó'o, ta ni̱yi̱'ví ní na, ta a̱nda̱ ta̱Moisés ni̱ka̱'a̱n ra, ka̱chí ra saá: “Ndeé ní yí'ví i̱ nda̱ kísin ni̱no i̱ xí'in ña”, ka̱chí ra.
58012022	O̱n si̱ví nda̱tán ni̱ndo'o naxi̱i̱ síkuá yó naIsrael yó'o kúu ña ndó'o ndó vitin, chi mi̱i ndó xa ku̱yatin ndó yuku̱ ña na̱ní Sion no̱o̱ yóo ñoo Ndios, ta̱a ta̱táku̱. Ta mi̱i ñoo yó'o nda̱tán yóo ñoo Jerusalén ña nákaa̱ ñoyívi ni̱no, saá yóo ña, no̱o̱ yóo kua̱'a̱ ní mil naángel kísa ká'no na Ndios.
58012023	Ta ñoo yó'o yóo ndó no̱o̱ nákutá'an ndó xí'in ni̱vi na kúu sa̱'ya Ndios, na ni̱ka̱'yi̱ ki̱vi̱ no̱o̱ libro yi̱i̱ Ndios ñoyívi ni̱no. Ta xa ku̱yatin ndó no̱o̱ Ndios, ta̱a ta̱ kísa nani ndi'i kua̱chi ni̱vi ñoyívi yó'o, ta xa ku̱yatin ndó no̱o̱ ndi'i ni̱vi na va̱'a na xa ni̱xi'i̱ na kúu na sa̱nduu Ndios nayi̱i̱.
58012024	Ta xa ku̱yatin ndó no̱o̱ Jesucristo, chi xí'in ta̱yó'o Ndios ki̱ndo̱o ra inka̱ ñaxa̱á ña chi̱ndú'u̱ ra xí'in ni̱vi ña taxi sanakutá'an va̱'a na xí'in Ndios vitin. Chi ni̱i̱ Jesucristo ña ni̱xi̱ta̱ nda'a̱ tón cruz ta̱xi ña nduu ni̱vi na ndii no̱o̱ Ndios, ta ni̱i̱ yó'o kómí ka̱ ña ndee̱ no̱o̱ ni̱i̱ ta̱Abel ña ni̱xi̱ta̱ xi̱na̱'á.
58012025	Ta saá koto va̱'a ndó, o̱n xaa no̱o̱ ndó Ndios, ta̱a ta̱ ká'a̱n xí'in ndó. NaIsrael xi̱na̱'á o̱n vása ní‑kaku nayó'o no̱o̱ Ndios xa̱'a̱ ña ni̱‑xiin na kandixa na ra, ki̱vi̱ ni̱ka̱'a̱n ra xí'in na no̱o̱ yóo yuku̱ Sinaí ñoyívi yó'o. Ta mi̱i yó, tá o̱n xi̱in yó kandixa yó Jesucristo, ta̱a ta̱ ká'a̱n xí'in yó nda̱ ñoyívi ni̱no, ndixa nda̱ lo'o o̱n ka̱ku yó no̱o̱ ra.
58012026	Ta xi̱na̱'á ki̱vi̱ ni̱ka̱'a̱n Ndios, ta to̱'on ra sa̱ta̱an ña ñoyívi yó'o, ta vitin ká'a̱n ra, káchí ra saá: “Va̱xi ñii ki̱vi̱, ta ñii la̱á ka̱ yichi̱ sata̱an i̱ ñoyívi no̱o̱ ño'o̱, ta sata̱an i̱ ñoyívi ni̱no”, káchí ra.
58012027	Tá ña ni̱ka̱'a̱n Ndios to̱'on yó'o ndí inka̱ yichi̱ sata̱an ra ñoyívi yó'o, kúnda̱a̱ ini yó ndí ndi'i ña ki̱sa va̱'a ra ña kúu ña kivi sakanda ra, ndi'i xa̱'a̱ ndi'i ñayó'o. Ta saá ndi'i ña o̱n kívi sakanda ra kindo̱o ña ndi'i saá ki̱vi̱ ña va̱xi.
58012028	Ta yichi̱ no̱o̱ xá'nda chiño Ndios kutaku̱ yó xí'in ra, nda̱ lo'o o̱n sakanda ra ñayó'o. Ta xa̱'a̱ ñayó'o xíni̱ ñó'ó ka̱'a̱n yó: “Táxa'vi ún, Tata Yivá yó Ndios”, ta va̱'a ná kasa ká'no yó ra xí'in ña ndino'o ini yó xa̱'a̱ ña sakusii̱ yó ini ra, ta chinóo síkón yó ñato̱'ó ra.
58012029	Saá ke'é yó, chi Ndios yóo ra nda̱tán yóo ño'o̱ xíxi̱ ña xá'mi ta sándi'i xa̱'a̱ ndi'i ña o̱n vá'a.
58013001	Ndó'ó ni̱vi na kándixa Jesucristo, o̱n sandakoo ndó ña ndixa kí'vi ini ndó xíni tá'an ndó, chi nda̱tán yóo ñani mi̱i ndó saá yóo ndó xí'in tá'an ndó.
58013002	Ta o̱n nandoso ndó ña va̱'a naki'in ndó ni̱vi na kixaa̱ ve'e ndó. Chi xi̱na̱'á sava ni̱vi va̱'a na̱ki'in na inka̱ ni̱vi, vará o̱n vása ní‑kunda̱a̱ ini na ndí naángel na ki̱xi no̱o̱ Ndios kúu na na̱ki'in na.
58013003	O̱n nandoso ndó xa̱'a̱ ni̱vi na ñó'o ini ve'e ka̱a xa̱'a̱ ña ndíko̱n na Jesucristo. Chindeé ndó nayó'o, ta nda̱tán yóo ña ñó'o mi̱i ndó ini ve'e ka̱a xí'in na, saá chindeé ndó na. Kani si̱ni̱ ndó xa̱'a̱ ni̱vi na xó'vi̱ ní ké'é inka̱ ni̱vi xí'in na, ta chindeé ndó na, nda̱tán yóo ña xó'vi̱ mi̱i ndó xí'in na, saá chindeé ndó nayó'o.
58013004	Ta ndi'i ni̱vi xíni̱ ñó'ó kunda̱a̱ ini na ndí ña ndáya̱'ví ní ta yi̱i̱ ní no̱o̱ Ndios kúu ña tonda̱'a̱ ta̱a xí'in ña'a̱. Ta ta̱a ta̱ yóo ñásí'í o̱n vá'a ki̱'vi ra xí'in inka̱ ña'a̱, ta ña'a̱ ñá yóo yii̱ o̱n vá'a ki̱'vi ñá xí'in inka̱ ta̱a. Ta saá ñii ñii nayó'o xíni̱ ñó'ó vivíi taxi ndino'o xí'in mi̱i na nda'a̱ tá'an na. Saá chi Ndios kasa nani ra xa̱'a̱ ta̱a ta̱ kí'vi kua̱chi xí'in ña'a̱ ñá o̱n si̱ví ñásí'í ra kúu, án ña'a̱ ñá kí'vi kua̱chi xí'in ta̱a ta̱ o̱n si̱ví yii̱ ñá kúu.
58013005	O̱n sandi'i ní ini ndó xa̱'a̱ ña ndukú ndó kukomí ndó kua̱'a̱ ní si̱'ún. Nda̱ víka̱, ná kusii̱ ini ndó xí'in ña kómí ndó, chi saá ka̱chí Ndios: “Ndi'i saá ki̱vi̱ yóo i̱ xí'in ndó. Nda̱ lo'o o̱n sandakoo i̱ ndó'ó nda̱ ñii ki̱vi̱”, ka̱chí Ndios.
58013006	Ña̱kán kúchiño ka̱'a̱n yó xí'in ndino'o ini yó, kachí yó saá: “Mi̱i Ndios kúu ta̱a ta̱ yóo chíndeé yi̱'i̱, ta saá nda̱ lo'o o̱n kuyi̱'ví i̱ nda̱ yukú no̱o̱ ña o̱n vá'a ndukú ni̱vi ke'é na xí'in i̱”, saá kachí yó.
58013007	Naká'án ndó xa̱'a̱ ni̱vi na xi̱ndiso chiño no̱o̱ ndó na kúu na nda̱to̱'on xa̱'a̱ to̱'on Ndios xí'in ndó, ta sa̱ná'a na ndó'ó ndasaá vivíi kundiko̱n ndó yichi̱ ra. Kani si̱ni̱ ndó ndasaá vivíi xi̱taku̱ na ñoyívi yó'o, ta ndasaá vivíi xi̱ndaa ini na Ndios ndi'i saá ki̱vi̱. Ta mi̱i ndó xíni̱ ñó'ó kundiko̱n ndó yichi̱ Ndios nda̱tán xi̱ndiko̱n nayó'o.
58013008	Jesucristo o̱n vása násama ra. Ñii yóo ra nda̱tán ni̱xi̱yo ra xi̱na̱'á, saá yóo ra vitin, ta saá koo ra ndi'i saá ki̱vi̱ ña va̱xi.
58013009	O̱n taxi ndó ña sandá'ví inka̱ ni̱vi ndó'ó xí'in ña sáná'a na ndó'ó inka̱ to̱'on ña o̱n vása yóo yu'ú xí'in to̱'on Ndios. Ndios ndixa ké'é ra ñava̱'a xí'in mi̱i yó, ta ñava̱'a yó'o kúu ña chíkaa̱ ndee̱ níma̱ yó. Ta nda̱yí ña xá'nda chiño ña ká'a̱n xa̱'a̱ yu kúu ña va̱'a kuxu yó, ta yu kúu ña o̱n vá'a kuxu yó, ta nda̱yí yó'o o̱n vása chíndeé ña mi̱i yó ña kutaku̱ yó nda̱tán kóni Ndios.
58013010	Ta mi̱i yó kúu yó ni̱vi na ndíko̱n yichi̱ Jesucristo, ta ta̱yó'o ni̱so̱ko̱ ndi'i xí'in mi̱i ra nda'a̱ tón cruz, tón ni̱xi̱yo nda̱tán ni̱xi̱yo na̱ma̱ yi̱i̱ ve'e ño̱'o mandiado no̱o̱ ni̱so̱ko̱ nasu̱tu̱ kiti̱ kui̱ya̱ xi̱na̱'á. Ta xa̱'a̱ ña kándixa yó Jesucristo ta ñii yóo yó xí'in ra, vitin xa ndo̱o kua̱chi yó, ta nákutá'an va̱'a yó xí'in Ndios. Ta nasu̱tu̱ na o̱n xi̱in kandixa Jesucristo, ta kísa chiño ka̱ na no̱o̱ nda̱yí yatá ña xa̱'nda chiño ta̱Moisés, ta ña ké'é na saá o̱n vása chíndeé ña nayó'o ña kutá'an va̱'a na xí'in Ndios.
58013011	Ñii ñii kui̱ya̱ ta̱ká'no no̱o̱ nasu̱tu̱ xi̱ni'i ra ni̱i̱ kiti̱ ta xi̱ki̱'vi ra ini Cuarto ñaYi̱i̱ Ndino'o ve'e ño̱'o mandiado xa̱'a̱ ña taxi ra ni̱i̱ yó'o ña so̱ko̱ ra ña no̱o̱ Ndios ña nakata ña kua̱chi ni̱vi; ta saá yi̱kí ko̱ñu kiti̱ tí ni̱xi'i̱ yó'o xi̱xa'mi na ña ñii xiiña ña xíká lo'o no̱o̱ ñoo no̱o̱ xi̱taku̱ ni̱vi.
58013012	Ta ñii ki̱'va saá, Jesucristo ni̱xo̱'vi̱ ra ta ni̱xi'i̱ ra ñii xiiña ña xíká lo'o no̱o̱ ñoo Jerusalén. Ta xí'in ni̱i̱ ra ña ni̱xi̱ta̱ nda'a̱ tón cruz, Ndios nákata ra kua̱chi ni̱vi.
58013013	Ña̱kán va̱'a kee yó ñoo no̱o̱ táku̱ ni̱vi na o̱n xi̱in kandixa Jesucristo, ta ko̱'o̱n yó nakutá'an yó xí'in ra ñii xiiña ña xíká lo'o no̱o̱ ñoo yó'o. Ta saá ñii káchí xo̱'vi̱ yó xí'in ña sakuka'an ni̱vi no̱o̱ yó, nda̱tán ni̱xo̱'vi̱ mi̱i ra.
58013014	Chi o̱n ko̱ó nda̱ ñii ñoo ñoyívi yó'o ña koo ndi'i saá ki̱vi̱ no̱o̱ kindo̱o yó kutaku̱ yó. Ta saá mi̱i yó kóni ní yó ki̱'vi yó ñoo xa̱á ña va̱xi no̱o̱ kutaku̱ yó ndi'i saá ki̱vi̱.
58013015	Xa̱'a̱ ña yóo Jesucristo táku̱ ra níma̱ yó vitin, ná kasa ká'no yó Ndios ndi'i saá ki̱vi̱, ta kachí yó saá: “Ndios kúu Ta̱a ta̱Ká'no ní no̱o̱ yó”, saá kachí yó. Ta to̱'on ña ká'a̱n yó xí'in ndino'o níma̱ yó saá, nda̱tán yóo ñava̱'a sóko̱ yó no̱o̱ Ndios, saá yóo ña.
58013016	O̱n nandoso ndó ke'é ndó ñava̱'a, ta xí'in ña kómí ndó chindeé ndó ni̱vi na o̱n ko̱ó ña kómí, chi nda̱tán yóo ña sóko̱ ndó no̱o̱ Ndios, saá yóo ña chíndeé ndó ni̱vi, ta xí'in ña ké'é ndó saá sákusii̱ ndó ini Ndios.
58013017	Kasa ndivi ndó ña ndúkú na ndíso chiño no̱o̱ ndó, ta kasa ni̱no̱ xí'in mi̱i ndó xa̱'a̱ ña vivíi kasa ndivi ndó ña ká'a̱n na xí'in ndó. Saá chi na ndíso chiño no̱o̱ ndó o̱n vása sándakoo na ña vivíi ndáa na ndó'ó, chi to̱nda̱a ñii ki̱vi̱ koni̱ ñó'ó kuita nayó'o nataxi na kuenda no̱o̱ Ndios xa̱'a̱ chiño ki̱sa ndivi na. Ta ndó'ó kasa ndivi ndó ña kóni na, ta saá nayó'o xí'in ñasi̱i̱ ini na kuchiño na kasa ndivi na chiño na. Ta ndó'ó xíni̱ ñó'ó vivíi kasa ndivi ndó chiño no̱o̱ na xa̱'a̱ ña o̱n kuchuchú ini na. Saá chi, tá o̱n vása vivíi kísa ndivi ndó chiño saá, ta ña ma̱ni̱ kúu ña no̱o̱ mi̱i ndó.
58013018	O̱n sandakoo ndó ká'a̱n ndó xí'in Ndios xa̱'a̱ ndi̱. Chi xíni̱ va̱'a ndi̱ ndí o̱n ko̱ó kua̱chi ndíso ndi̱, ta chíkaa̱ ini ndi̱ ke'é ndi̱ ndasaá kuiti ñanda̱a̱ ndi'i saá ki̱vi̱.
58013019	Ta yi̱'i̱ xáku ndá'ví i̱ no̱o̱ ndó ña ka̱'a̱n ndó ndukú ndó no̱o̱ Ndios, ña ya̱chi̱ taxi ra xaa̱ tuku i̱ no̱o̱ ndó.
58013020	Ta xa̱'a̱ ña ke̱'é Jesucristo ña ni̱xi̱ta̱ ni̱i̱ ra nda'a̱ tón cruz, Ndios ki̱ndo̱o ra ñii ñava̱'a ká'no xí'in yó ndi'i saá ki̱vi̱ ña va̱xi. Ndios ta̱a ta̱ táxi ñava̱'a nákaa̱ ini yó kúu ta̱a ta̱ sa̱nataku̱ Jesucristo, Ta̱a ta̱Ká'no no̱o̱ yó. Ta Jesucristo ndáa ra mi̱i yó nda̱tán yóo ñii ta̱a ta̱ vivíi ndáa ndikachi sa̱na̱ ra.
58013021	Yi̱'i̱ ndúkú i̱ no̱o̱ Ndios, ña taxi ra ndee̱ ra nda'a̱ ndó xa̱'a̱ ña kuchiño ndó kasa ndivi ndó ña kóni ra. Ta xí'in ña kísa chiño Jesucristo ini yó, ná sanduu ra yó ni̱vi na sakusii̱ ini Ndios. Ta xa̱'a̱ ñayó'o, ná kasa ká'no ní yó Jesucristo ndi'i saá ki̱vi̱. Saá ná koo ña.
58013022	Nañani yó xí'in náki̱'va̱ yó, xáku ndá'ví i̱ no̱o̱ ndó, ndí xí'in ña ká'no ini ndó chikaa̱ so̱'o ndó to̱'on ña ni̱taa i̱ no̱o̱ tutu yó'o. Chi o̱n vása ní‑taa i̱ kua̱'a̱ ní to̱'on no̱o̱ tutu yó'o.
58013023	Ta kóni i̱ ndato̱'on i̱ xí'in ndó'ó ña kunda̱a̱ ini ndó ndí ñani yó ta̱Timoteo, xa ke̱e ra ve'e ka̱a ta xa yóo ndíka̱ ra vitin. Táná kixaa̱ ya̱chi̱ ra no̱o̱ yóo i̱ yó'o, ta saá xaa̱ ra xí'in i̱ ña koto ndi̱ ndó'ó.
58013024	Ta tí'ví ndi̱ to̱'on ña chindeé ndó no̱o̱ ndi̱ ndi'i ni̱vi na ndíso chiño no̱o̱ ndó, ta tí'ví ndi̱ to̱'on ña chindeé ndó no̱o̱ ndi̱ ndi'i nañani yó xí'in náki̱'va̱ yó na ndíko̱n Jesucristo. Ta nañani yó xí'in náki̱'va̱ yó na kándixa Jesucristo, na táku̱ ñoo estado Italia, tí'ví na to̱'on ña chindeé na ndó'ó.
58013025	Ná ke'é Ndios ñava̱'a xí'in ndi'i ndó. Saá ná koo ña.
59001001	Yi̱'i̱ kúu ta̱Santiago, ta̱a ta̱ kísa chiño no̱o̱ Ndios xí'in no̱o̱ Jesucristo, Ta̱a ta̱Ká'no no̱o̱ yó. Táa i̱ tutu yó'o ña ti'ví i̱ to̱'on va̱'a chindeé i̱ ndó'ó nañoo yó naIsrael, na ni̱xi̱ta̱ ní'nó na táku̱ ndi'i saá xiiña no̱o̱ ño'o̱ ñoyívi yó'o.
59001002	Nañani yó xí'in náki̱'va̱ yó na kándixa Jesucristo, ná kunakaa̱ ñasi̱i̱ ini ndó ki̱vi̱ kíxaa̱ ndi'i saá no̱o̱ ña xó'vi̱ no̱o̱ ndó.
59001003	Saá chi kúnda̱a̱ ini yó ndí ndi'i saá no̱o̱ ña xó'vi̱ kúu ña xíto ndoso mi̱i yó án ndixa kándixa ka̱ yó Jesucristo. Ta xí'in ñayó'o sákuá'á yó nduu yó ni̱vi na kundeé xí'in ña yo̱'vi̱, ta o̱n sandakoo yó yichi̱ va̱'a.
59001004	Tá o̱n vása sandakoo yó yichi̱ va̱'a, vará kua̱'a̱ ní ña xó'vi̱ yó, ta saá nduu yó ni̱vi na va̱'a ni̱xaa̱ xa̱'no no̱o̱ Ndios, kuu yó ni̱vi na o̱n vása xíni̱ ñó'ó ka̱ inka̱ no̱o̱ ndee̱ ña kasa ndivi na ña káchí ini Ndios.
59001005	Ta yóo ñii ndó'ó, ta kúma̱ni̱ xí'in ndó ñandíchí va̱xi no̱o̱ Ndios, ta va̱'a ndukú ndó ña no̱o̱ Ndios, ta ndixa taxi ra ñandíchí nda'a̱ ndó. Saá chi ta̱a ta̱ va̱'a ini kúu Ndios, o̱n vása kúchiton ra nda̱ ñii ni̱vi, ta táxi ra ñandíchí nda'a̱ ndi'i ni̱vi na ndúkú ña no̱o̱ ra; ñandíchí yó'o kúu ña xíni̱ ñó'ó ñii ñii ni̱vi ña va̱'a kutaku̱ na nda̱tán kóni Ndios.
59001006	Ta ki̱vi̱ ndúkú yó ñandíchí no̱o̱ Ndios, ta xíni̱ ñó'ó kandixa ndino'o ini yó ndí ndixa taxi ra ña xíni̱ ñó'ó yó nda'a̱ yó. Ta o̱n vá'a kaka o̱vi̱ ini yó, chi nda̱tán yóo takuií tá kánda xíno no̱o̱ mi̱ni, ta kua̱'a̱n rá yó'o ta kua̱'a̱n rá kaa̱, ke̱'é ta̱chi̱ xí'in rá, saá yóo ni̱vi na xíka o̱vi̱ ini.
59001007	Ta ni̱vi na xíka o̱vi̱ ini nda̱ ma̱ni̱ kundati na naki'in na ñava̱'a ndúkú na no̱o̱ Ndios, chi Ndios o̱n taxi ra ña nda'a̱ na.
59001008	Chi ni̱vi na xíka o̱vi̱ ini, vitin xáni ini na: “Yichi̱ yó'o kúu ña va̱'a ní”, ta inka̱ ki̱vi̱ tuku xáni ini na: “Va inka̱ yichi̱ yó'o kúu ña va̱'a ka̱”, ta saá tuku tuku násama na yichi̱ no̱o̱ xíka na.
59001009	Ta ndó'ó, nañani yó án náki̱'va̱ yó na kúu nandá'ví ta kándixa ndó Jesucristo, ná kunakaa̱ ñasi̱i̱ ini ndó, chi naná'no kúu ndó no̱o̱ yichi̱ Ndios.
59001010	Ta ndó'ó, nañani yó án náki̱'va̱ yó na kúu nakuíká, ná kunakaa̱ ñasi̱i̱ ini ndó chi nákoni ndó nandá'ví kúu ndó no̱o̱ Ndios. Nda̱tán yóo yita ña ndúta̱ yuku̱, ta ya̱chi̱ ndí'i xa̱'a̱ ña, saá yóo ni̱vi nakuíká, chi o̱n vása kundeé ñakuíká ni̱vi koo ña ndi'i saá ki̱vi̱ va̱xi.
59001011	Tá xita̱a̱n va̱xi kana ño̱'o, ta kíxá'á ndeé ní chíkaa̱ ña ka'ni̱, ta yu̱ku̱ kuíi̱ kíxá'á ña yíchi̱ ña, ta yita livi kóyo ña no̱o̱ ño'o̱, ta ndí'i xa̱'a̱ ña. Ñii ki̱'va saá kundo'o nakuíká, kísa chiño na ta livi ní táku̱ na, ta ñii kuiti kixaa̱ ña kivi̱ na.
59001012	Nákaa̱ va̱'a ñasi̱i̱ níma̱ ni̱vi na kúndeé ini xí'in ndi'i ñayo̱'vi̱ xíto ndoso ña'á, ta vará nda̱ yo̱'vi̱ ní xó'vi̱ na, ta o̱n vása sándakoo na kándixa na Jesucristo. Ta saá Ndios cha'vi ra ni̱vi yó'o xí'in ña kutaku̱ na xí'in ra ndi'i saá ki̱vi̱ ña va̱xi, chi saá yóo to̱'on ña ni̱ka̱'a̱n ra chi̱ndú'u̱ ra kundivi xa̱'a̱ ni̱vi na kí'vi ní ini xíni ña'á.
59001013	Tá yóo ñii ndó'ó xáni ini ndó ke'é ndó ña o̱n vá'a, ta o̱n kani ini ndó ndí Ndios kúu ta̱a ta̱ chínda'á ndó'ó ke'é ndó saá. Chi Ndios nda̱ lo'o o̱n vása xáni ini ra ke'é ra ña o̱n vá'a, ni o̱n vása chú'u ra ni̱vi ke'é na ña o̱n vá'a.
59001014	Ta ña káchí ini mi̱i yó kúu ña chínda'á mi̱i yó ke'é yó ña o̱n vá'a, ta sándá'ví ña mi̱i yó kasa ndivi yó ña o̱n vá'a.
59001015	Táná kasa ndivi yó ña o̱n vá'a ña kúsii̱ ini yó, ta saá nakava yó kua̱chi, ta kixá'á yó taxi xí'in mi̱i yó kutaku̱ yó ña o̱n vá'a. Ta xa̱'a̱ ñayó'o kua̱'a̱n yó yichi̱ no̱o̱ ndañó'ó yó ta o̱n kuchiño kutaku̱ yó xí'in Ndios.
59001016	Ndó'ó nata̱a ñani yó xí'in ndó'ó náña'a̱ ki̱'va̱ yó, kí'vi ní ini i̱ xíni i̱ ndó'ó. Ndáto̱'on i̱ xí'in ndó: O̱n sandá'ví xí'in mi̱i ndó.
59001017	Chi ndi'i ña ndino'o va̱'a kómí yó ta naki'in ka̱ yó, Yivá yó Ndios táxi si̱i̱ ra ña nda'a̱ yó. Ta Ndios kúu ta̱a ta̱ ki̱sa va̱'a ndi'i ña kúu ño'o̱ yé'e ña yóo ñoyívi ni̱no. Ta mi̱i Ndios o̱n vása yóo ra nda̱tán yóo ña yé'e ki̱sa va̱'a ra, saá chi ndásava yóo ña nákasi no̱o̱ ña yé'e yó'o, ta o̱n vása tívi ka̱ no̱o̱ ña ta nákoo ku̱nda̱ti̱. Ta Ndios, o̱n ko̱ó ña kúchiño nasama ña'á, ta ni o̱n vása násama xí'in mi̱i ra.
59001018	Xa̱'a̱ ña kándixa yó to̱'on ra ña kúu ñanda̱a̱, ta Ndios sa̱nduu ra mi̱i yó sa̱'ya ra, ta nda̱sa ra mi̱i yó ni̱vi xa̱á. Ta saá kúu yó nano̱ó no̱o̱ ndi'i inka̱ ña ndasa xa̱á Ndios ki̱vi̱ ña va̱xi.
59001019	Ndó'ó nañani yó xí'in náki̱'va̱ yó, chikaa̱ so̱'o ndó ña ka̱'a̱n i̱ xí'in ndó vitin: Ndi'i ndó xíni̱ ñó'ó sakuá'á ndó koni̱ so̱'o ndó ña ká'a̱n inka̱ ni̱vi xí'in ndó; tá kóni ndó ndakuii̱n ndó yu'u̱ na, ta si'na kani va̱'a si̱ni̱ ndó ndá to̱'on kúu ña va̱'a ndakuii̱n ndó yu'u̱ na. Ta o̱n kama ní saa̱ ini ndó xí'in ni̱vi.
59001020	Chi táná saa̱ ini yó xí'in inka̱ ni̱vi, ta o̱n kívi kasa ndivi yó ña kóni Ndios.
59001021	Ña̱kán tava ndó ndi'i ña o̱n vá'a ñó'o ka̱ ini ndó xí'in ndi'i ñakini ñó'o ka̱ níma̱ ndó, ta ndixa sandakoo ndó ké'é ndó ndi'i ña o̱n vá'a. Ta xí'in ñato̱'ó naki'in ndó to̱'on Ndios ña ni̱ka̱'a̱n ra xí'in yó. Chi to̱'on Ndios yó'o kómí ña ndee̱ ña saka̱ku ña mi̱i yó.
59001022	O̱n sandá'ví xí'in mi̱i ndó. Tá ndasaá kuiti xíni̱ so̱'o ndó to̱'on Ndios, o̱n vása ndáya̱'ví ní ñayó'o. Saá chi ndixa xíni̱ ñó'ó kasa ndivi yó ña ká'a̱n to̱'on Ndios, ta ko̱'o̱n yó yichi̱ no̱o̱ xá'nda chiño ra.
59001023	Ni̱vi na kuiti xíni̱ so̱'o to̱'on Ndios, ta o̱n vása kísa ndivi na ña ká'a̱n to̱'on ra, nayó'o yóo na nda̱tán yóo ñii ta̱a ta̱ ndasaá kuiti xíto ra no̱o̱ ra no̱o̱ yu̱tátá.
59001024	Chi ta̱yó'o kuiti xíto ra no̱o̱ ra, ta saá kée ra kua̱'a̱n ra, ta o̱n vása ndí'i ini ra ndasa ndii ra no̱o̱ ra, ta kama nándoso ra ndasaá káa no̱o̱ ra.
59001025	Ta ni̱vi na o̱n vása nándoso to̱'on Ndios ña xi̱ni̱ so̱'o na, ta chíkaa̱ na ndee̱ nándukú na kasa ndivi na ña xá'nda chiño to̱'on yó'o, ta xa̱'a̱ ña ké'é na ñayó'o, kunakaa̱ ñasi̱i̱ ini na. Chi to̱'on Ndios ña va̱'a ndino'o kúu ña, ta kómí ña ndi'i ndee̱ ra ña chindeé ña mi̱i yó ña o̱n vása ka'nda chiño ka̱ ñandiva̱'a no̱o̱ yó.
59001026	Tá yóo ñii ndó ta xáni si̱ni̱ ndó va̱'a ndíko̱n ndó yichi̱ Ndios, ta o̱n vása násita xí'in mi̱i ndó no̱o̱ ndi'i ña o̱n vá'a ka̱'a̱n ndó, ta na sándá'ví xí'in mi̱i kúu ndó, chi no̱o̱ Ndios o̱n vása ndáya̱'ví yichi̱ kua̱'a̱n ndó.
59001027	Tá kua̱'a̱n yó yichi̱ nda̱a̱ ña ndáya̱'ví no̱o̱ Yivá yó Ndios, ta ndixa kasa ndivi yó ñava̱'a ta chindeé yó ndi'i ni̱vi na xó'vi̱, na kúu naválí xi̱ndá'ví na o̱n ko̱ó yivá si'í, ta na kúu náña'a̱ ná ni̱xi'i̱ yii̱, ta kundaa yó xí'in mi̱i yó ña o̱n ke'é yó ña o̱n vá'a nda̱tán ké'é ni̱vi ñoyívi yó'o.
59002001	Nañani yó xí'in náki̱'va̱ yó, ndó'ó kúu na kándixa Jesucristo, Ta̱a ta̱Ká'no no̱o̱ yó, ta̱ kómí ndi'i ndee̱ va̱'a. Ta xa̱'a̱ ña kándixa ndó saá, o̱n vá'a naka̱xin ndó ni̱vi, saá chi ñii ki̱'va xíni̱ ñó'ó kuki'vi ini yó koni yó nandá'ví xí'in nakuíká.
59002002	Tá nákutá'an yó ve'e no̱o̱ kísa ká'no yó Ndios, tá xíto yó ñii ta̱kuíká ni̱ki̱'vi ra no̱o̱ ndóo yó, ta ndíxin ra tiko̱to̱ ña va̱'a ña yá'ví ní, ta nákaa̱ se'e̱ ña yé'e nda'a̱ ra, ta tuku xíto yó va̱xi inka̱ ta̱a, ta̱yó'o kúu ñii ta̱ndá'ví, ta ndíxin ra tiko̱to̱ lá'lá yatá, ta ndá'ví ní káa ra,
59002003	ta mi̱i yó kama ní ta va̱'a ní to̱'ó kua̱'a̱n yó naki'in yó ta̱kuíká, ta ká'a̱n yó xí'in ra, káchí yó saá: “Koo ún, tata, yó'o yóo táyi̱ tón va̱'a koo ún”, káchí yó xí'in ra. Ta xí'in ta̱ndá'ví síín ká'a̱n yó xí'in ra, káchí yó saá: “Kundichi ún nda̱ kaa̱, án no̱o̱ ño'o̱ yó'o va̱'a koo ún”, káchí yó xí'in ra.
59002004	Tá saá kísa ndivi yó xí'in ni̱vi, ñayó'o sáná'a ndí náka̱xin yó ni̱vi chi va̱'a ka̱ na̱ki'in yó nakuíká no̱o̱ nandá'ví. Nda̱tán yóo nachiño na o̱n vása va̱'a kísa nani kua̱chi, saá yóo mi̱i yó, tá náka̱xin yó ni̱vi.
59002005	Nañani yó xí'in náki̱'va̱ yó, koni̱ so̱'o va̱'a ndó ña ká'a̱n i̱ xí'in ndó: Ndios ni̱ka̱'a̱n ra ndí nandá'ví ñoyívi yó'o kuu nakuíká no̱o̱ ra xa̱'a̱ ña kándixa na Jesucristo. Ta ni̱vi na kándixa yó'o kúu na kutaku̱ xí'in ra ta ka'nda chiño na xí'in ra no̱o̱ ndi'i ña yóo, chi saá yóo to̱'on ña ni̱ka̱'a̱n Ndios chi̱ndú'u̱ ra kundivi xa̱'a̱ ni̱vi na kí'vi ní ini xíni ña'á.
59002006	Ta mi̱i ndó, o̱n vá'a ké'é ndó chi kísa ni̱no̱ ndó nandá'ví. ¿Án o̱n si̱ví nakuíká kúu na sáxo̱'vi̱ ní ndó'ó, ta chíkaa̱ na kua̱chi xa̱'a̱ ndó no̱o̱ nachiño ña sando'o na ndó'ó?
59002007	¿Án o̱n si̱ví mi̱i nakuíká yó'o kúu na ká'a̱n to̱'on o̱n vá'a ta kúsiki na ki̱vi̱ Jesucristo, Ta̱a ta̱Ká'no no̱o̱ yó?
59002008	No̱o̱ to̱'on Ndios ña ni̱taa ta̱Moisés xi̱na̱'á, yóo nda̱yí ña kúu ña ká'no va̱'a ni̱ka̱'a̱n Ndios, káchí ña saá: “Ñii ki̱'va nda̱tán kí'vi ini ndó xíni ndó xí'in mi̱i ndó, saá kuki'vi ini ndó koni ndó natá'an ndó.” Tá ndino'o ini ndó kísa ndivi ndó nda̱yí yó'o, ta saá va̱'a ké'é ndó.
59002009	Tá náka̱xin ka̱ ndó ni̱vi ta náki'in va̱'a ka̱ ndó nakuíká no̱o̱ nandá'ví, ta nákuiso ndó kua̱chi, chi yá'a ndoso ndó nda̱yí Ndios.
59002010	Ta saá, tá yóo ni̱vi na kísa ndivi ndi'i nda̱yí Ndios ña ni̱taa ta̱Moisés, ta yá'a ndoso na ñii la̱á kuiti nda̱yí yó'o, ta xa̱'a̱ ñayó'o nákuiso na kua̱chi no̱o̱ Ndios. Ñii ki̱'va nda̱tán ni̱ya'a ndoso na ndi'i nda̱yí Ndios, saá yóo kua̱chi ndíso na no̱o̱ Ndios.
59002011	Saá chi ñii la̱á Ndios kúu ta̱a ta̱ xa̱'nda chiño ndi'i nda̱yí. Xa̱'nda chiño ra: “O̱n vá'a ku̱su̱n ñii ta̱a xí'in ñii ña'a̱ ñá o̱n si̱ví kúu ñásí'í ra, ta ni o̱n vá'a ku̱su̱n ñii ña'a̱ xí'in ñii ta̱a ta̱ o̱n si̱ví yii̱ ñá kúu.” Ta tuku xa̱'nda chiño Ndios: “O̱n vá'a ka'ni ñii ni̱vi inka̱ ni̱vi.” Ta saá ká'a̱n i̱ xí'in ndó, tá ñii ta̱a xa̱'ni ra ñii ni̱vi vará o̱n vása ní‑kisi̱n ra xí'in inka̱ ña'a̱ ñá o̱n si̱ví kúu ñásí'í ra, ta ta̱yó'o nákuiso ra kua̱chi no̱o̱ Ndios, chi nda̱tán yóo ta̱a ta̱ ni̱ya'a ndoso ndi'i nda̱yí, saá yóo ra.
59002012	Xíni̱ ñó'ó koto va̱'a yó xa̱'a̱ to̱'on ká'a̱n yó ta xí'in ña ké'é yó. Saá chi va̱xi ñii ki̱vi̱ Ndios kasa nani ra xa̱'a̱ kua̱chi yó. Ta xí'in to̱'on ña xa̱'nda chiño Jesucristo, kasa nani ra ña, chi to̱'on ña xá'nda chiño Jesucristo kómí ña ndee̱ ña chindeé ña mi̱i yó ña o̱n ka'nda chiño ka̱ ñandiva̱'a no̱o̱ yó.
59002013	Ta kixaa̱ ki̱vi̱ kasa nani Ndios xa̱'a̱ kua̱chi yó, Ndios o̱n kundá'ví ini ra koni ra ni̱vi na o̱n vása ní‑kundá'ví ini xi̱ni inka̱ ni̱vi. Ta ni̱vi na ku̱ndá'ví ini xi̱ni inka̱ ni̱vi, Ndios kundá'ví ini ra koni ra na. Ña kúndá'ví ini yó xíni tá'an yó kúu ña xíni̱ ñó'ó ní no̱o̱ Ndios, saá chi xí'in ña kúndá'ví ini ra xíni ra ni̱vi kasa nani ra kua̱chi na.
59002014	Nañani yó xí'in náki̱'va̱ yó, tá kuiti ká'a̱n yó: “Yi̱'i̱ kándixa i̱ Jesucristo”, káchí yó, ta o̱n vása kísa ndivi yó chiño va̱'a ña sáná'a ña ndixa kándixa yó ra, ta to̱'on ká'a̱n yó ndí kándixa yó, o̱n vása ndáya̱'ví ña no̱o̱ Ndios, ni o̱n kúchiño ña saka̱ku ña mi̱i yó.
59002015	Saá chi tá xíto yó yóo ñii ñani yó án ñii ki̱'va̱ yó, ta o̱n ko̱ó ña kundixin na, ni o̱n ko̱ó ña kuxu na,
59002016	ta káchí yó xí'in na: “Nakutá'an yó inka̱ ki̱vi̱. Va̱'a koo ún, ta va̱'a ná koo tiko̱to̱ kundixin ún chi vi̱xin ní, ta kua̱'a̱ kuxu ún nda̱ xáa ini ún”, káchí yó xí'in na, ta o̱n vása taxi yó ña xíni̱ ñó'ó na nda'a̱ na, ta nda̱ ma̱ni̱ ká'a̱n yó to̱'on yó'o xí'in na, chi o̱n vása ndáya̱'ví ña.
59002017	Tá ndasaá kuiti ká'a̱n yó kándixa yó Jesucristo, ta o̱n vása kísa ndivi yó chiño va̱'a ña kóni Ndios, nda̱ ma̱ni̱ ká'a̱n yó kándixa yó Jesucristo, chi to̱'on vi̱chí kuiti kúu ña.
59002018	Tá ñii ndó ká'a̱n, káchí ndó: “Yóo ni̱vi na kándixa Jesucristo, ta o̱n ko̱ó chiño va̱'a ké'é na. Ta yóo inka̱ ni̱vi na kándixa Jesucristo, ta kísa ndivi na chiño va̱'a ña kóni Ndios”, káchí ndó. Ta yi̱'i̱ ká'a̱n i̱, tá o̱n ko̱ó chiño va̱'a ké'é ni̱vi, ta saá o̱n ko̱ó ña kómí na sáná'a na ndí ndixa kándixa na Jesucristo. Ta ni̱vi na ké'é chiño va̱'a, nayó'o kómí na ñava̱'a sáná'a na ndí ndixa kándixa na Jesucristo.
59002019	Tá yóo inka̱ ndó ká'a̱n, káchí ndó: “Kándixa i̱ yóo ñii la̱á Ndios.” Ta ndó'ó ká'a̱n saá, vará va̱'a kándixa ndó, ta xíni̱ ñó'ó kunda̱a̱ ini ndó ndí ñii ki̱'va saá ndi'i ñaníma̱ ndiva̱'a kándixa ña yóo ñii la̱á Ndios, ta̱nda̱ kísin ña chi yí'ví ña xa̱'a̱ ñayó'o.
59002020	Nañani yó xí'in náki̱'va̱ yó, o̱n kí'ví ní kani si̱ni̱ ndó. Xíni̱ ñó'ó kunda̱a̱ ini ndó ndí nda̱ ma̱ni̱ kúu ña kándixa ndó Jesucristo tá o̱n vása kísa ndivi ndó chiño va̱'a ña kóni Ndios kasa ndivi yó.
59002021	¿Án o̱n vása náká'án ndó ndasaá ke̱'é ta̱Abraham, xi̱i̱ síkuá yó kui̱ya̱ xi̱na̱'á? Chi ta̱yó'o chi̱kaa̱ so̱'o ra, ta ka̱ndixa ra to̱'on ña ni̱ka̱'a̱n Ndios xí'in ra, ta ki̱sa ndivi ra ña so̱ko̱ ra sa̱'ya ra ta̱Isaac no̱o̱ Ndios. Ta xa̱'a̱ ñayó'o, Ndios ni̱ka̱'a̱n ra ndí ta̱Abraham kúu ra ta̱a ta̱ va̱'a ndino'o no̱o̱ Ndios.
59002022	Ta vitin kúnda̱a̱ ini ndó ndí xíni̱ ñó'ó nakutá'an ña ka̱ndixa ra xí'in ña ki̱sa ndivi ra nda̱tán kóni Ndios, ta xa̱'a̱ ña chiño va̱'a ki̱sa ndivi ra, ni̱to̱nda̱a ra ña xi̱ndaa ndino'o ini ra Ndios.
59002023	Ta saá ku̱ndivi ña ni̱ka̱'a̱n to̱'on Ndios ña káchí: “Ta̱Abraham ka̱ndixa ra Ndios, ta xa̱'a̱ ñayó'o, Ndios ni̱ka̱'a̱n ra ndí ta̱Abraham kúu ta̱a ta̱ ndii ta̱ o̱n ko̱ó kua̱chi ndíso no̱o̱ ra”, káchí to̱'on Ndios. Ta xa̱'a̱ ña ki̱sa ndivi ra ñayó'o, ni̱ka̱'a̱n ni̱vi saá: “Ta̱Abraham kúu ta̱a ta̱ náta'an va̱'a xí'in Ndios.”
59002024	Ña̱kán kúnda̱a̱ ini yó Ndios ká'a̱n ra ndí ni̱vi na va̱'a ndino'o kúu yó no̱o̱ ra, chi kándixa yó ra ta kísa ndivi yó to̱'on ra.
59002025	Ta yóo inka̱ to̱'on ña ndáto̱'on xa̱'a̱ ñii ña'a̱ ñá na̱ní Rahab, kui̱ya̱ xi̱na̱'á ni̱xi̱yo ñá ta xa̱'a̱ si̱'ún ni̱ki̱si̱n ñá xí'in kua̱'a̱ ní ta̱a. Ta Ndios ni̱ka̱'a̱n ra ndí ndu̱u ñáña'a̱ va̱'a ndino'o no̱o̱ ra xa̱'a̱ ña chi̱ndeé ñá naIsrael; chi na̱ki'in va̱'a ñá o̱vi̱ ta̱a ta̱ ni̱xa̱'a̱n xíto naní ñoo Jericó. Saá chi ñáRahab ta̱an se'é ñá nata̱a yó'o ini ve'e ñá, ta chi̱ndeé ñá na ni̱ka̱ku na no̱o̱ nañoo Jericó, ta saá ku̱chiño ndi̱kó na kua̱no'o̱ na no̱o̱ ndáti inka̱ nata̱a tá'an na.
59002026	To̱'on yó'o sáná'a ña mi̱i yó ndí ña xíni̱ ñó'ó ní kúu ña kasa ndivi yó chiño va̱'a ña kóni Ndios. Ta vitin va̱'a ná kani si̱ni̱ ndó xa̱'a̱ inka̱ ña sáná'a, ndí yi̱kí ko̱ñu yó xí'in níma̱ táku̱ kómí yó, o̱n kuchiño ta̱'vi̱ tá'an ña, saá chi tá o̱n ko̱ó níma̱ táku̱ kómí yó, ta ni̱vi ni̱xi'i̱ kúu yó. Ta saá kúnda̱a̱ ini yó tá ndixa kándixa yó Ndios, ta o̱n kuchiño ta̱'vi̱ tá'an ña kándixa yó ra xí'in ña kísa ndivi yó chiño ña kóni ra.
59003001	Nañani yó xí'in náki̱'va̱ yó, va̱'a ndasaá kuiti lo'o ndó ndukú ndó kuu ndó ni̱vi na sáná'a to̱'on Ndios. Saá chi Ndios kasa nani ra xa̱'a̱ to̱'on ña sáná'a ni̱vi, ta yo̱'vi̱ ní ka̱ saxo̱'vi̱ ra ni̱vi na sáná'a ña o̱n si̱ví ñandixa kúu, ta ndixa yo̱'vi̱ ka̱ xo̱'vi̱ nayó'o no̱o̱ inka̱ ni̱vi na kándixa to̱'on Ndios.
59003002	Ndi'i mi̱i yó kua̱'a̱ ní yichi̱ nákava yó kua̱'a̱ ní kua̱chi. Tá kúchiño naní'i yó ni̱vi na nda̱ ñii yichi̱ o̱n vása ká'a̱n nda̱ ñii to̱'on o̱n vá'a, ta ni̱vi yó'o ndixa kúu na nava̱'a ndino'o. Tá ndixa va̱'a kúchiño ni̱vi xá'nda chiño na no̱o̱ to̱'on ká'a̱n na, ta ñii ki̱'va saá kuchiño ni̱vi yó'o ka'nda chiño na no̱o̱ ndi'i ña o̱n vá'a kóni ke'é yi̱kí ko̱ñu na.
59003003	Ta vitin kani si̱ni̱ ndó xa̱'a̱ ña sáná'a ñii ka̱a ña chíkaa̱ yó yu'u̱ tíkuáyí ña nasita yó rí. Ñii ka̱a lo'o ní kúu ña, ta xí'in ñaka̱a yó'o kúchiño ka'nda chiño yó no̱o̱ kiti̱ ká'no yó'o ña ko̱'o̱n rí xí'in yó no̱o̱ kóni mi̱i yó.
59003004	Ta inka̱ ña ndáto̱'on i̱ xí'in ndó, kani si̱ni̱ ndó xa̱'a̱ tón barco. Ta tón ká'no ní kúu nó, vará nda̱ xíni̱ ñó'ó nó ta̱chi̱ ndeé ní ña sakanda ña nó ko̱'o̱n nó, ta xí'in ñii yito̱n lo'o tón na̱ní timón káva na tón barco yó'o ña ko̱'o̱n nó no̱o̱ kóni mi̱i ta̱a ta̱ káva tón barco.
59003005	Ta ñii ki̱'va saá ndó'o yó xí'in to̱'on ña ká'a̱n yó. Saá chi lo'o ní yáa̱ kómí yó ña táxi kama ní ka̱'a̱n yó to̱'on, ta vará nda̱ lo'o ní yáa̱ kómí yó, ta ña ndeé ní kúu ña no̱o̱ ndi'i yi̱kí ko̱ñu yó. Nda̱tán yóo ñii ño'o̱ lo'o chíín ña xíxi̱, ta kúchiño ña ka'mi ña ñii yuku̱ ká'no no̱o̱ yóo kua̱'a̱ ní yito̱n, saá yóo yáa̱ yó, chi kúchiño ña sandi'i ña xa̱'a̱ kua̱'a̱ ní ni̱vi.
59003006	Nda̱tán yóo ño'o̱ xíxi̱, saá yóo to̱'on ká'a̱n yó. Chi yáa̱ yó táxi ña ka̱'a̱n yó ndi'i saá no̱o̱ to̱'on ña o̱n vá'a, ta ndi'i ndee̱ to̱'on o̱n vá'a yó'o va̱xi ña no̱o̱ mi̱i ñaníma̱ ndiva̱'a ká'no, ta kúchiño ña kasa kini ña ta sati̱ví ña mi̱i yó ndi'i saá ki̱vi̱ táku̱ yó ñoyívi yó'o.
59003007	Ndixa mi̱i yó nani̱vi xíni̱ va̱'a yó ndasaá ka'nda chiño yó no̱o̱ ndi'i saá no̱o̱ kiti̱ tí yóo ñoyívi yó'o, kiti̱ tí kúu tíyukú, kiti̱ tí yóo ndi̱xi̱n, kiti̱ tí ñóo ti̱xin no̱o̱ ño'o̱ xíka, xí'in ndi'i kiti̱ tí ñó'o ini takuií.
59003008	Ta nda̱ ñii ni̱vi o̱n ki̱ví ka'nda chiño na no̱o̱ to̱'on ña va̱xi no̱o̱ yáa̱ mi̱i na. Chi yáa̱ yó ña táxi ka̱'a̱n yó to̱'on o̱n vá'a, kómí ña ndee̱ ndiva̱'a ña ka̱'a̱n ña to̱'on xati̱ ña satakué'e̱ ini ni̱vi.
59003009	No̱o̱ yáa̱ yó va̱xi to̱'on ña kísa ká'no yó Yivá yó Ndios. Ta tuku mi̱i no̱o̱ yáa̱ yó va̱xi to̱'on ña ká'a̱n yó sáta̱vi̱ chi'ña yó inka̱ ni̱vi. Ta o̱n vá'a ka̱'a̱n yó saá, chi Ndios kúu ta̱a ta̱ ki̱sa va̱'a ndi'i ni̱vi nda̱tán yóo mi̱i ra.
59003010	Nañani yó xí'in náki̱'va̱ yó, o̱n vá'a kasa ndivi yó saá ña kée o̱vi̱ no̱o̱ to̱'on yu'u̱ yó. Chi o̱n vá'a ka̱'a̱n yó to̱'on ña sata̱vi̱ chi'ña ni̱vi, ta tuku kee to̱'on yu'u̱ yó ña ka̱'a̱n yó ná ke'é Ndios ñava̱'a xí'in ni̱vi.
59003011	Ta va̱'a kani si̱ni̱ ndó ña sáná'a ñii pozo no̱o̱ va̱xi takuií. Nda̱tán yóo pozo yó'o, saá yóo yu'u̱ yó xí'in to̱'on ká'a̱n yó. Saá chi ñii pozo no̱o̱ káku takuií visi, o̱n ki̱ví kaku takuií yo̱'va̱ ini ña.
59003012	Ñandixa kúu ña, o̱n vása ki̱ví koon tíaceituna nda'a̱ tón higo, ta ni o̱n vása ki̱ví koon kui̱'i higo nda'a̱ tón uva. Ña̱kán tá yóo ñii pozo, o̱n ki̱ví ñii káchí kaku takuií visi xí'in takuií yo̱'va̱ ini ña.
59003013	Tá yóo ñii ndó'ó, ta xáni si̱ni̱ ndó ni̱vi ndíchí ní kúu ndó ta kúnda̱a̱ ini ndó yichi̱ Ndios, ta saá xíni̱ ñó'ó ke'é ndó ñava̱'a, ta to̱'ó ní kutaku̱ ndó, ta xí'in ñayó'o saná'a ndó ndí ndixa ñandíchí Ndios kómí ndó.
59003014	Tá yóo ñii ndó'ó, ta kuíni̱ ini ndó xíni ndó inka̱ ni̱vi, ta káchí ini ndó kúu ndó na kúchiño ka̱ no̱o̱ inka̱ ni̱vi, ta saá o̱n vá'a kasa ká'no xí'in mi̱i ndó ña kani si̱ni̱ ndó ndí nandíchí ní kúu ndó, chi o̱n si̱ví ñanda̱a̱ kúu ña xáni si̱ni̱ ndó.
59003015	Saá chi tá xáni si̱ni̱ mi̱i ndó ndí ni̱vi ndíchí ní kúu ndó, ta ña xáni si̱ni̱ ndó saá o̱n si̱ví ña va̱xi no̱o̱ Ndios kúu ñayó'o, ñandíchí mi̱i ndó yó'o kuiti ñandíchí ni̱vi ñoyívi yó'o kúu ña, saá chi ñandiva̱'a ká'no táxi ña kani si̱ni̱ ndó ndí ni̱vi ndíchí ní kúu ndó.
59003016	Saá chi tá yóo ni̱vi na kuíni̱ ini xíni tá'an, ta káchí ini na kúu na na kúchiño ka̱ no̱o̱ inka̱ ni̱vi, ta no̱o̱ táku̱ nayó'o o̱n ko̱ó ñato̱'ó na xí'in inka̱ natá'an na, chi yóo ndi'i saá no̱o̱ ña o̱n vá'a ké'é na.
59003017	Ta ni̱vi na kómí ñandíchí ña va̱xi no̱o̱ Ndios, nayó'o kúu ni̱vi na ké'é ñava̱'a no̱o̱ Ndios, to̱'ó táku̱ na, o̱n vása káni tá'an na xí'in inka̱ ni̱vi, na va̱'a ini kúu na xí'in inka̱ ni̱vi, ta kúndá'ví ini na xíni na inka̱ ni̱vi, ta sáná'a na no̱o̱ ni̱vi ñava̱'a ña xíni̱ na ke'é na, ta o̱n vása náka̱xin na ni̱vi, ni o̱n vása kúu na ni̱vi na vatá án na o̱vi̱ yu'u̱.
59003018	Ta ni̱vi na vivíi táku̱ xí'in tá'an, ta ñii ki̱'va saá ndúkú na ta chíndeé na ña vivíi kutaku̱ inka̱ ni̱vi xí'in tá'an na, nayó'o kúu na kísa ndivi ña kóni Ndios, ta Ndios káchí ra ndí nayó'o kúu ni̱vi na va̱'a ndino'o.
59004001	¿Míkía̱ va̱xi ña táxi kani tá'an ndó xí'in tá'an ndó? Ndi'i ña o̱n vá'a ña kúsii̱ ini ndó ke'é ndó, ñayó'o káku ña níma̱ mi̱i ndó. Ña o̱n vá'a ña yóo níma̱ ndó, ndi'i saá ki̱vi̱ káni tá'an ña xí'in ndó, chi kóni ña ka'nda chiño ña no̱o̱ ndó.
59004002	Ndó'ó kísa kuíni̱ ndó xí'in inka̱ ni̱vi xa̱'a̱ ña kómí na, chi kóni ndó kukomí ndó kua̱'a̱ ní ñakuíká. Ta o̱n ki̱ví kukomí ndó ña, ta xa̱'a̱ ñayó'o sákaku ndó kua̱chi xí'in tá'an ndó, ta káni tá'an ndó xí'in na, ta xá'ni ndó ni̱vi, chi kísa yi̱chi̱ ini ndó xa̱'a̱ ña kómí na. O̱n vása kómí ndó ña kóni ndó chi o̱n vása ndúkú ndó ña no̱o̱ Ndios.
59004003	Chi tá yóo ña ndúkú ndó no̱o̱ Ndios, ta o̱n vása náki'in ndó ña, saá chi ndasaá kuiti ndúkú ndó ñakuíká kóni mi̱i ndó ña koni̱ ñó'ó ndó no̱o̱ káchí ini mi̱i ndó, ta o̱n vása ndúkú ndó ña kóni Ndios.
59004004	¡Ndó'ó kúu ni̱vi na o̱n vása ndino'o kí'vi ini xíni ndó Ndios! ¿Án o̱n vása kúnda̱a̱ ini ndó, ndi'i ni̱vi na náta'an va̱'a xí'in ñoyívi yó'o o̱n kúchiño kuu na ni̱vi na náta'an va̱'a xí'in Ndios? Saá chi ni̱vi na kúsii̱ ini kísa ndivi ndi'i ña o̱n vá'a ña kísa ndivi ni̱vi ñoyívi yó'o, ni̱vi yó'o kúu na o̱n xi̱in chikaa̱ so̱'o to̱'on Ndios, ni o̱n xi̱in na koni na ra.
59004005	Xíni̱ va̱'a yó to̱'on Ndios ña ni̱taa na xi̱na̱'á kúu ñanda̱a̱ ña káchí ndí Níma̱ Ndios ña chi̱kaa̱ ra ini ndi'i mi̱i yó na kándixa ña'á, kí'vi ní ini ña xíni ña mi̱i yó, ta nda̱ lo'o o̱n xi̱in ña kuxíká yó no̱o̱ Ndios.
59004006	Ta Ndios ká'no ní ñava̱'a taxi ra nda'a̱ yó ña chindeé ra yó kundeé yó no̱o̱ ña o̱n vá'a, chi kí'vi ní ini ra xíni ra mi̱i yó. Káchí to̱'on ra saá: “Ndios o̱n xi̱in ra koni ra ni̱vi na kísa ká'no xí'in mi̱i; ta va̱'a ní ka̱ chíndeé ra ni̱vi na to̱'ó ní ini no̱o̱ ra”, káchí to̱'on Ndios.
59004007	Ña̱kán xíni̱ ñó'ó kandixa ndó Ndios ta kasa ndivi ndó ña kóni ra. Ta no̱o̱ ñaníma̱ ndiva̱'a ká'no xíni̱ ñó'ó kasa ndee̱ xí'in mi̱i ndó, ta kasa téé ndó níma̱ ndó ña o̱n chikaa̱ so̱'o ndó ña ká'a̱n ña, ni o̱n kasa ndivi ndó ña kóni ña, ta saá ñaníma̱ ndiva̱'a ká'no yó'o kama kee ña ko̱'o̱n ña no̱o̱ ndó.
59004008	Kuyatin ndó no̱o̱ Ndios, ta saá Ndios kuyatin ra no̱o̱ ndó. Ndó'ó na ké'é ña o̱n vá'a, sandakoo ndó ndi'i ña o̱n vá'a ké'é ndó. Ta ndó'ó ni̱vi na o̱vi̱ yu'u̱, vitin xíni̱ ñó'ó sandakoo ndó yichi̱ ñoyívi yó'o ta ndino'o ini ndó ko̱'o̱n ndó yichi̱ Ndios.
59004009	Ná kuchuchú ini ndó ta ná kuaku ndó xa̱'a̱ ña o̱n vá'a ke̱'é ndó. Ná sandakoo ndó ña kúsii̱ ní ini ndó xíni ndó ñoyívi yó'o, ta nduu ndó ni̱vi na kuchuchú ini, ta ndikó ini ndó xa̱'a̱ ña o̱n vá'a ke̱'é ndó.
59004010	Kuxítí ndó ta kuaku ndá'ví ndó no̱o̱ Ndios ña kasa ká'no ini ra xa̱'a̱ ndó, ta nduu ndó ni̱vi na va̱'a no̱o̱ ra, ta Ndios ndasa ra ña kuu ndó ni̱vi naná'no yichi̱ no̱o̱ xá'nda chiño ra.
59004011	Nañani yó xí'in náki̱'va̱ yó, o̱n ka̱'a̱n ndó to̱'on ndiva̱'a xa̱'a̱ tá'an ndó. Táná ka̱'a̱n ndó to̱'on ndiva̱'a xa̱'a̱ nañani ndó án xa̱'a̱ náki̱'va̱ ndó, ta saá níma̱ mi̱i ndó káku ña kísa nda̱a̱ ndó xa̱'a̱ kua̱chi tá'an ndó. Tá saá ká'a̱n ndó, ta o̱n vása kísa to̱'ó ndó ña xá'nda chiño Ndios, ña káchí ndí xíni̱ ñó'ó kuki'vi ini yó koni yó natá'an yó. Ta xíni̱ ñó'ó kasa ndivi ndó ña ká'a̱n nda̱yí Ndios, ta o̱n vá'a kani si̱ni̱ ndó ndí mi̱i ndó kúu na ná'no ka̱ no̱o̱ Ndios.
59004012	Ñii la̱á Ndios kúu ta̱a ta̱ chi̱ndú'u̱ nda̱yí, ta ndasaá mi̱i Ndios kúu ta̱ kúchiño kasa nani xa̱'a̱ kua̱chi ni̱vi, chi kómí ra ndee̱ ña kúchiño saka̱ku ra ni̱vi án taxi ra ña ndi'i xa̱'a̱ na. Ta mi̱i ndó, o̱n ko̱ó nda̱yí kómí ndó ña ka̱'a̱n ndó xa̱'a̱ natá'an ndó ndí ndíso na kua̱chi no̱o̱ Ndios.
59004013	Sava ndó'ó ká'a̱n ndó saá: “Vitin án taa̱n ko̱'o̱n yó inka̱ ñoo ká'no, ta kasa chiño yó ñii kui̱ya̱, ta kua̱'a̱ ní si̱'ún kukomí yó”, káchí ndó. Ta vitin koni̱ so̱'o va̱'a ndó ña ka̱'a̱n i̱ xí'in ndó.
59004014	O̱n vása xíni̱ yó yukía̱ va̱xi kundo'o yó ki̱vi̱ taa̱n. Saá chi o̱n xíni̱ yó ndasaá yóo ña táku̱ yó. Nda̱tán yóo ñii vi̱ko̱ nó'ó no̱o̱ yuku̱, kánóo ña ñii káni̱ lo'o ta saá ndáñó'ó ña, saá yóo ña táku̱ yó.
59004015	Ta xa̱'a̱ ña o̱n vása xíni̱ yó yukía̱ kundo'o yó ki̱vi̱ ña va̱xi, va̱'a ka̱ ka̱'a̱n yó, kachí yó saá: “Tá Ndios kóni ra, ta kutaku̱ yó ta kasa ndivi yó chiño yó'o án chiño kaa̱”, saá xíni̱ ñó'ó ka̱'a̱n yó.
59004016	Ta ndó'ó, nda̱tán ká'a̱n ni̱vi na ña̱'a ní ini, saá ká'a̱n ndó, chi xáni si̱ni̱ ndó kómí ndó ndee̱ ka'nda chiño ndó no̱o̱ ndi'i ña ke'é ndó. Ta ña xáni si̱ni̱ ndó saá, ña o̱n vá'a kúu ña.
59004017	Koto va̱'a ndó; tá xíni̱ ndó ke'é ndó ñava̱'a, ta o̱n vása kísa ndivi ndó ñava̱'a yó'o, ta saá kómí ndó kua̱chi no̱o̱ Ndios.
59005001	Koni̱ so̱'o va̱'a ndó'ó, ni̱vi na kúu nakuíká. Kuaku ndó ta kuchuchú ini ndó chi va̱xi ki̱vi̱ ña xo̱'vi̱ ní ndó.
59005002	Xa kíxá'á tá'yi̱ ndi'i ñakuíká kómí ndó, ta ndi'i tiko̱to̱ ndó xa xa̱xi títikisin ña.
59005003	Ndi'i ñaoro xí'in ndi'i ñaplata ña kómí ndó xa ni̱kusu ndi'i ña. Ta xa va̱xi yatin ki̱vi̱ ña kasa nani Ndios xa̱'a̱ kua̱chi ndi'i ni̱vi, ta ndi'i ña ni̱kusu yó'o kúu ña ndakuii̱n xa̱'a̱ ña o̱n vá'a ke̱'é ndó. Ta xa̱'a̱ ña ndakuii̱n ña saá, Ndios ti'ví ra ndó'ó ko̱'o̱n ndó ko̱ko̱ ndó no̱o̱ xíxi̱ ño'o̱ ndi'i saá ki̱vi̱. Saá chi ndó'ó ndasaá kuiti ndí'i ní ini ndó nakaya ndó ndi'i ñakuíká ta taan va̱'a ndó ña, ta o̱n vása ní‑xini̱ ñó'ó ndó ña nda̱tán kóni Ndios.
59005004	Tuku koni̱ so̱'o ndó. Ndó'ó o̱n vása ní‑cha'vi ndó ni̱vi na kísa chiño xí'in ndó no̱o̱ ño'o̱ ndó, ta ni̱vi na kísa chiño yó'o ndeé ní ká'a̱n kuáchí na xa̱'a̱ ndó. Ta Ndios, ta̱a ta̱ kómí ndi'i ndee̱, xíni̱ so̱'o ra ña ká'a̱n na xa̱'a̱ ndó. Si̱'ún ña o̱n vása ní‑cha'vi ndó nayó'o ndákuii̱n ña ndí ndíso ndó kua̱chi no̱o̱ Ndios.
59005005	Ñoyívi yó'o xa va̱'a ní táku̱ ndó xí'in ñakuíká ndó, ta xí'in si̱'ún ndó xa ké'é ndó ndi'i ña kúsii̱ ini ndó. Xa xi̱xi ní ndó, ta xi̱'i ní ndó ta sa̱naño ní ndó mi̱i ndó nda̱tán na̱ño kiti̱ tí ka'ni na kuxu na, ta xa yatin va̱xi ki̱vi̱ ña kasa nani Ndios xa̱'a̱ kua̱chi ndó.
59005006	Ndó'ó nakuíká sa̱kuiso ndó kua̱chi ni̱vi na o̱n ko̱ó kua̱chi kómí, ta̱nda̱ xa̱'ni ndó sava na, ta na o̱n ko̱ó kua̱chi kómí yó'o o̱n vása ní‑kuchiño na xí'in ndó.
59005007	Ta saá, nañani yó xí'in náki̱'va̱ yó, chikaa̱ ndó ndee̱ xí'in mi̱i ndó ña kundati ndó a̱nda̱ ki̱vi̱ kixi tuku Jesucristo, ta̱a ta̱ kúu ta̱Ká'no no̱o̱ yó. Ndixa xíni̱ ndó ñii ta̱a ta̱ kísa chiño no̱o̱ ño'o̱ si'na xíni̱ ñó'ó kasa ndee̱ ra ini ra kundati ra a̱nda̱ ki̱vi̱ kixá'á sa̱vi̱ koon rá, ta kua'no ña chi̱'i ra, ta saá a̱nda̱ kixaa̱ ki̱vi̱ ña nakaya ra ña xa̱'no yó'o ta koni̱ ñó'ó ra ña.
59005008	Ta mi̱i ndó, ñii ki̱'va saá xíni̱ ñó'ó kasa ndee̱ ndó ini ndó, ta o̱n sandakoo ndó kundati ndó, chi ya̱chi̱ ní kixaa̱ ki̱vi̱ ndikó tuku Jesucristo.
59005009	Nañani yó xí'in náki̱'va̱ yó, o̱n vá'a ka̱'a̱n ndó to̱'on kuáchí xa̱'a̱ tá'an ndó, chi tá saá ka̱'a̱n ndó, ta Ndios kasa nani ra xa̱'a̱ kua̱chi mi̱i ndó ta saxo̱'vi̱ ra ndó'ó. Xa yatin ní va̱xi ta̱a ta̱ kasa nani xa̱'a̱ ndi'i kua̱chi ni̱vi.
59005010	Nañani yó xí'in náki̱'va̱ yó, naká'án ndó xa̱'a̱ naprofeta na ni̱ka̱'a̱n ndoso to̱'on Ndios xi̱na̱'á. Nayó'o ni̱xo̱'vi̱ ní na ta ku̱ndeé na ku̱chiño na xí'in ndi'i ña ni̱xo̱'vi̱ na. Ta ki̱sa ndee̱ na ini na ña xi̱ndati na ña saka̱ku Ndios na. Ta ndó'ó, ñii ki̱'va saá xíni̱ ñó'ó kasa ndee̱ ndó ini ndó ña kundati ndó.
59005011	Tá yóo ni̱vi na va̱'a kúndeé xí'in ndi'i ña yo̱'vi̱ ní xó'vi̱ na, ta nákaa̱ ñasi̱i̱ ini na, ta saá kúnda̱a̱ ini yó ndí Ndios chíndeé ra nayó'o. Ta ndó'ó xa xi̱ni̱ so̱'o ndó xa̱'a̱ ta̱Job. Vará ndeé ní ni̱xo̱'vi̱ ra ta ku̱ndeé ra xí'in ndi'i ña ni̱ndo'o ra, ta o̱n vása ní‑sandakoo ra yichi̱ Ndios, ta Ndios ta̱xi ra ñava̱'a nda'a̱ ta̱yó'o sondi̱'i. Xí'in ñayó'o Ndios sa̱ná'a ra ndí ta̱a ta̱ ká'no ini kúu ra ta kí'vi ní ini ra xíni ra ni̱vi.
59005012	Nañani yó xí'in náki̱'va̱ yó, koni̱ so̱'o va̱'a ndó ña ká'a̱n i̱ xí'in ndó vitin, chi inka̱ to̱'on ká'no kúu ña. O̱n chiná'a ndó xa̱'a̱ ñoyívi ni̱no, ni xa̱'a̱ ñoyívi yó'o, ni xa̱'a̱ nda̱ ñii inka̱ ña yóo ku̱va̱'a. Tá ka̱'a̱n ndó saá: “Ke'é i̱ chiño yó'o”, án ka̱'a̱n ndó: “O̱n ke'é i̱ chiño yó'o”, ta saá xíni̱ ñó'ó kasa ndivi ndó nda̱tán yóo ña ká'a̱n ndó. Chi tá o̱n vása kísa ndivi ndó to̱'on ká'a̱n ndó, ta Ndios saxo̱'vi̱ ra ndó'ó.
59005013	Tá ñii ndó'ó yóo ní ña xó'vi̱ ndó, ta xíni̱ ñó'ó ka̱'a̱n ndó ndukú ndó no̱o̱ Ndios ña chindeé ra ndó'ó. Tá ñii ndó'ó kúsii̱ ní ini ndó, ta xíni̱ ñó'ó kata ndó yaa yi̱i̱ ña kasa ká'no ndó Ndios.
59005014	Tá ñii ndó'ó ndeé ní ndó'o ndó, ta xíni̱ ñó'ó ka̱'a̱n ndó kana ndó naxi̱kua̱'a̱ ve'e ño̱'o ña kixi na ka̱'a̱n na ndukú na no̱o̱ Ndios xa̱'a̱ ña sanda'a ra ndó'ó, ta xí'in nda̱yí Jesucristo chikaa̱ na aceite si̱ni̱ ndó án no̱o̱ kí'vi̱ yi̱kí ko̱ñu ndó.
59005015	Tá naxi̱kua̱'a̱ yó'o ndáa ini na Ndios xí'in ndino'o ini na, ta kándixa na ndí Ndios kasa ndivi ra ña ndúkú na no̱o̱ ra, ta saá Ndios sanda'a ra na ndeé ndó'o. Chi tá ni̱vi na ndeé ndó'o yó'o kómí na kua̱chi no̱o̱ Ndios, ta Ndios kasa ká'no ini ra xa̱'a̱ kua̱chi na.
59005016	Ña̱kán xíni̱ ñó'ó na'ma ndó kua̱chi ndó xí'in tá'an ndó, ta ndukú ndó no̱o̱ Ndios xa̱'a̱ tá'an ndó ña sandúva̱'a Ndios ndó'ó. Chi Ndios xíni̱ so̱'o ra ta táxi ra ña xíni̱ ñó'ó ni̱vi na kúu na xí'in ña ndixa ndino'o ini ndukú no̱o̱ ra.
59005017	¿Án o̱n vása náká'án ndó xa̱'a̱ ta̱profeta Elías?, ta̱a ta̱ ni̱ka̱'a̱n ndoso to̱'on Ndios xi̱na̱'á. Xi̱kuu ra ñii ni̱vi nda̱tán yóo mi̱i yó. Ta xí'in ndino'o ini ra ni̱ka̱'a̱n ra ndu̱kú ra no̱o̱ Ndios ña o̱n koon sa̱vi̱, ta saá o̱n ko̱ó sa̱vi̱ ní‑koon no̱o̱ ño'o̱ u̱ni̱ kui̱ya̱ sava.
59005018	Ta ni̱ya'a u̱ni̱ kui̱ya̱ sava, ta tuku ni̱ka̱'a̱n ra ndu̱kú ra no̱o̱ Ndios ña koon sa̱vi̱, ta saá ki̱xá'á kóon sa̱vi̱ nda̱tán xíni̱ ñó'ó koon rá, ta no̱o̱ ño'o̱ tuku na̱koo kui̱'i nda'a̱ ndi'i yito̱n tón kui̱'i, ta ni̱ndu̱ta̱ ña chi̱'i ni̱vi ta na̱koo ndi'i no̱o̱ ñaxíxi.
59005019	Nañani yó xí'in náki̱'va̱ yó, tá ñii ndó'ó sa̱ndakoo ndó yichi̱ ña nda̱a̱, ta inka̱ ndó'ó ká'a̱n ndó xí'in ni̱vi yó'o ña nandikó tuku na ko̱'o̱n na yichi̱ ña nda̱a̱,
59005020	ta yi̱'i̱ kóni i̱ ña kunda̱a̱ va̱'a ini ndó ndí ña va̱'a ní kúu ña ke'é ndó saá. Chi tá chindeé ndó ni̱vi ña nandikó ini na ta sandakoo na kua̱chi ña na̱kava tuku na, ta tuku naki'in na kua̱'a̱n na yichi̱ Ndios, ta xí'in ñayó'o chindeé ndó na ña ka̱ku na ña o̱n ndañó'ó na no̱o̱ Ndios. Ta Ndios kasa ká'no ini ra xa̱'a̱ ndi'i kua̱chi ni̱vi yó'o, vará yóo kua̱'a̱ ní kua̱chi ndíso na.
60001001	Yi̱'i̱, ta̱Pedro, ñii ta̱apóstol ta̱ kísa chiño no̱o̱ Jesucristo kúu i̱. Ta táa i̱ tutu yó'o xaa̱ ña nda'a̱ ndó'ó, ni̱vi na kándixa Jesucristo, na kúu na ni̱xi̱ta̱ ní'nó ta táku̱ ndó ñoo ni̱vi na o̱n si̱ví kúu nañoo mi̱i ndó. Ta ñoo xíyo no̱o̱ táku̱ ndó vitin kúu ña ñó'o kua̱'a̱ xiiña ña na̱ní Ponto, Galacia, Capadocia, Asia xí'in Bitinia.
60001002	Yivá yó Ndios nda̱ ñano̱ó xa xíni̱ ra ndó'ó ta na̱ka̱xin ra ndó'ó ña kuu ndó sa̱'ya ra. Ta xí'in Níma̱ ra ki̱sa ndivi ra ña kuu ndó ni̱vi na ndii no̱o̱ ra. Ta ke̱'é ra ñayó'o xí'in ndó chi kóni ra ña kasa ndivi ndó to̱'on ña ni̱ka̱'a̱n ra, ta kóni ra ña nakata ra kua̱chi ndó xí'in ni̱i̱ Jesucristo ña ni̱xi̱ta̱ nda'a̱ tón cruz. Ta vitin kóni i̱ ña ke'é Ndios ví'í ní ka̱ ñava̱'a xí'in ndó, ta ná taxi ra ñava̱'a koo ini ndó. Ta ná kutú nda̱a̱ ini ndó xí'in ndi'i ñava̱'a yó'o.
60001003	Ta ná kasa ká'no yó Ndios, ta̱ kúu Yivá Jesucristo, Ta̱a ta̱Ká'no no̱o̱ yó. Saá chi Ndios kúndá'ví ní ini ra xíni ra mi̱i yó, ta ke̱'é ra ña ka̱ku xa̱á yó no̱o̱ ra, chi sa̱nataku̱ ra Jesucristo no̱o̱ ña ni̱xi'i̱ ra. Ta xa̱'a̱ ña na̱taku̱ Jesucristo, ndino'o ndáa ini yó ta ndáti yó naki'in yó ñava̱'a ki̱ndo̱o Ndios taxi ra nda'a̱ yó.
60001004	Mi̱i ñava̱'a yó'o ña ndáti yó xa yóo va̱'a ña ñoyívi ni̱no, ta nda̱ ñii ki̱vi̱ o̱n kukini ña, ni o̱n ti̱ví ña, ta nda̱ lo'o o̱n ndi'i xa̱'a̱ ñava̱'a yó'o.
60001005	Chi xa̱'a̱ ña ndino'o ndáa ini yó Ndios, Ndios xí'in ndee̱ ra ndixa ndáa ra mi̱i yó, xa̱'a̱ ña saka̱ku va̱'a ra yó. Saá chi ña ke'é ra saá kúu ña chi̱tóni̱ Ndios, ta sanati̱vi ra ñayó'o no̱o̱ ni̱vi tá kixaa̱ ki̱vi̱ sondí'í ñoyívi.
60001006	Ña̱kán ná kunakaa̱ ñasi̱i̱ ini ndó, vará xíni̱ ñó'ó xo̱'vi̱ ndó kua̱'a̱ ní no̱o̱ ñayo̱'vi̱ ña koto ndoso ndó'ó, ta ña xó'vi̱ ndó vitin lo'o kuiti ki̱vi̱ kundo'o ndó saá.
60001007	Ki̱xaa̱ ñayo̱'vi̱ no̱o̱ ndó ña koto ndoso ña ndó'ó án ndixa ndino'o ini ndó kándixa ndó Jesucristo, chi ña kándixa ndó ra nda̱tán yóo ka̱a oro, saá yóo ña. Ta nda̱tán yóo ño'o̱ ña xíxi̱, saá yóo ñayo̱'vi̱ xó'vi̱ ndó, saá chi ño'o̱ ña xíxi̱ xá'mi ña ndi'i ka̱a vi̱chí ña ndo̱o ndaa xí'in oro, ta ndi'i xa̱'a̱ ñaka̱a o̱n vá'a yó'o, ta saá kindo̱o kuiti nina mi̱i oro. Ta ña kándixa ndó Ndios ta ña kúndeé ini ndó xí'in ñayo̱'vi̱ ña xíto ndoso ndó'ó, ndáya̱'ví ní ka̱ ñayó'o no̱o̱ ña kúu ka̱a oro, chi ndi'i xa̱'a̱ ña kúu oro ñii ki̱vi̱ va̱xi. Ta ndó'ó, tá o̱n vása sandakoo ndó ña va̱'a kándixa ndó Ndios, ta ki̱vi̱ ndikó Jesucristo ñoyívi yó'o ta ndi'i ni̱vi kuchiño koto na ra, ta saá Ndios kasa ká'no ra ndó'ó, ta taxi ra ñato̱'ó nda'a̱ ndó.
60001008	Vará o̱n ta̱'án koni ndó Jesucristo xí'in nduchu̱ no̱o̱ ndó, ta ndó'ó kí'vi ní ini ndó xíni ndó ra, ta kándixa ndó ra. Ta ká'no ní ñasi̱i̱ nákaa̱ ini ndó, ta̱nda̱ ni o̱n vása nání'i ndó to̱'on ña nandaxin ndó ndasaá yóo ñasi̱i̱ nákaa̱ ini ndó.
60001009	Ta kúsii̱ ní ini ndó vitin chi kúnda̱a̱ ini ndó ndí Ndios xa sa̱ka̱ku ra ndó'ó xa̱'a̱ ña kándixa ndó Jesucristo.
60001010	Naprofeta na ni̱ka̱'a̱n ndoso to̱'on Ndios kui̱ya̱ xi̱na̱'á, nayó'o ví'í ní ka̱'vi na ta vivíi sa̱kuá'á na xa̱'a̱ ña kunda̱a̱ ini na ndasaá ke'é Ndios ña saka̱ku ra ni̱vi. Ta nda̱to̱'on na xí'in ni̱vi xa̱'a̱ ñava̱'a saní'i Ndios mi̱i yó chi ta̱ ká'no ní ini kúu ra.
60001011	Níma̱ Ndios ni̱ka̱'a̱n ña ini naprofeta, ta nda̱to̱'on ña xí'in na ndasaá koo ña xo̱'vi̱ Cristo, ta̱a ta̱ ti'ví Ndios ñoyívi yó'o ña saka̱ku ra ni̱vi, ta nda̱to̱'on ña ndasaá koo ña ká'no ní ñato̱'ó naki'in ra sondi̱'i. Ta Níma̱ Ndios nda̱to̱'on ña ndi'i ñayó'o kui̱ya̱ xi̱na̱'á, tá'an kúma̱ni̱ kua̱'a̱ ní ka̱ kui̱ya̱ ña kixaa̱ ña kundivi ñayó'o. Ta saá naprofeta yó'o ka̱'vi na ta sa̱kuá'á na ndasaá kunda̱a̱ ini na yu kuu Cristo, ta ama kundivi ñayó'o.
60001012	Ta Ndios na̱ndaxin ra no̱o̱ naprofeta ndí o̱n si̱ví xa̱'a̱ ki̱vi̱ ña táku̱ mi̱i na kúu ña ká'a̱n ra xí'in na, ta xa̱'a̱ ki̱vi̱ ña táku̱ mi̱i yó vitin kúu ña ni̱ka̱'a̱n ndoso na kui̱ya̱ xi̱na̱'á. Ta mi̱i to̱'on va̱'a ni̱ka̱'a̱n ndoso nayó'o xi̱na̱'á, vitin inka̱ ni̱vi xí'in ndee̱ Níma̱ Ndios nda̱to̱'on na to̱'on yó'o xí'in ndó xa̱'a̱ Jesucristo. Ta a̱nda̱ naángel kóni na kunda̱a̱ ini na xa̱'a̱ ñava̱'a ke̱'é Ndios xí'in mi̱i yó.
60001013	Ña̱kán kani va̱'a si̱ni̱ ndó ndasaá koo kasa ndivi ndó ña xá'nda chiño Ndios. Koo ti'va ndó ña nasita xí'in mi̱i ndó no̱o̱ ña o̱n vá'a, ta ndino'o ní ini ndó kandixa ndó ndí Ndios ndixa taxi ra ñava̱'a nda'a̱ ndó ki̱vi̱ kixi tuku Jesucristo ñoyívi yó'o.
60001014	Chi xíni̱ ñó'ó kasa ndivi ndó ña ká'a̱n Ndios, nda̱tán yóo naválí na kísa ndivi to̱'on ká'a̱n yivá na, saá kasa ndivi ndó. Ta vitin o̱n kutaku̱ ka̱ ndó kasa ndivi ndó ña o̱n vá'a kóni yi̱kí ko̱ñu ndó, nda̱tán xi̱taku̱ ndó ki̱vi̱ xi̱kuu ndó ni̱vi na naa ini.
60001015	Ta saá nda̱ víka̱ xíni̱ ñó'ó kundiko̱n ndó ko̱'o̱n ndó yichi̱ va̱'a, ta kutaku̱ ndii ndó no̱o̱ Ndios, chi Yivá yó Ndios ta̱ ka̱na mi̱i yó nduu yó sa̱'ya ra, kúu ra ta̱a ta̱ ndino'o ndii.
60001016	Chi no̱o̱ to̱'on Ndios ña ni̱taa na xi̱na̱'á, ni̱ka̱'a̱n ra xí'in ni̱vi na ndíko̱n ña'á, ka̱chí ra saá: “Xíni̱ ñó'ó kuu ndó ni̱vi nayi̱i̱ na kutaku̱ ndii no̱o̱ i̱, chi yi̱'i̱ kúu ta̱a ta̱yi̱i̱”, ka̱chí Ndios.
60001017	Ta ndó'ó ká'a̱n ndó ndúkú ndó ñava̱'a no̱o̱ Ndios, ta káchí ndó Yivá ndó kúu ra, ta saá, xíni̱ ñó'ó kunda̱a̱ ini ndó ndí Ndios o̱n vása na̱ka̱xin ra ni̱vi, ta kúu ra ta̱a ta̱ ndasaá kuiti xí'in ñanda̱a̱ kasa nani ra xa̱'a̱ ndi'i ña ké'é ni̱vi ñoyívi yó'o, ta xa̱'a̱ ñayó'o xíni̱ ñó'ó xí'in ñato̱'ó kasa ndivi ndó ña kóni ra ndi'i saá ki̱vi̱ ña táku̱ ndó ñoyívi yó'o.
60001018	Chi xíni̱ ndó Ndios sa̱ka̱ku ra ndó'ó no̱o̱ yichi̱ yatá ña o̱n vása ndáya̱'ví ña ni̱xika ndó si'na, chi naxi̱i̱ síkuá ndó kúu na sa̱ná'a ndó'ó yichi̱ yatá yó'o. Ta o̱n si̱ví xí'in oro ta ni o̱n si̱ví xí'in plata, kúu ña cha̱'vi Ndios xa̱'a̱ ña saka̱ku ra ndó'ó no̱o̱ ña kua̱'a̱n ndó yichi̱ yatá, chi ñaoro xí'in ñaplata ñii ki̱vi̱ ndi'i xa̱'a̱ ñayó'o.
60001019	Ta xí'in ni̱i̱ Jesucristo ña ndáya̱'ví ní ña ni̱xi̱ta̱ nda'a̱ tón cruz ki̱vi̱ ni̱xi'i̱ ra, kúu ya'vi ká'no ní cha̱'vi ra xa̱'a̱ ña saka̱ku ra ndó'ó. Ta nda̱tán yóo ñii ndikachi lo'o tí ndii ndino'o, ta o̱n ko̱ó ña o̱n vá'a kómí rí, tí sóko̱ nasu̱tu̱ no̱o̱ Ndios xa̱'a̱ kua̱chi ni̱vi, saá ni̱xi̱yo Jesucristo.
60001020	Ta o̱n ta̱'án ka̱ kuva̱'a ñoyívi yó'o, ta Ndios chi̱ndú'u̱ ra ndí Jesucristo kuu ta̱a ta̱ kasa ndivi chiño yó'o. Tá xa va̱xi yatin ki̱vi̱ sondí'í, ta Ndios ti̱'ví ra Jesucristo ki̱xaa̱ ra ñoyívi yó'o. Xa̱'a̱ ña kí'vi ní ini ra xíni ra ndó'ó, ki̱xaa̱ ra ña saka̱ku ra ndó'ó.
60001021	Xa̱'a̱ ñava̱'a ki̱sa ndivi Jesucristo kúu ña ndáa ini ndó Ndios, ta̱a ta̱ sa̱nataku̱ Jesucristo, ta ta̱xi ra ñato̱'ó ká'no nda'a̱ ra ñoyívi ni̱no. Ta ña̱kán ndino'o ini ndó kándixa ndó Ndios, ta ndáa ini ndó ra ña ndáti ndó kasa ndivi ra to̱'on ña ki̱ndo̱o ra xí'in ndó.
60001022	Ta vitin xa̱'a̱ ña kísa ndivi ndó to̱'on ña nda̱a̱ ni̱ka̱'a̱n Ndios, ta Níma̱ Ndios kísa chiño ña ini ndó ña nduu ndó ni̱vi na ndii no̱o̱ Ndios. Ta xa̱'a̱ ñayó'o kómí ndó ndee̱ Ndios ña kúchiño kuki'vi ndino'o ini ndó koni tá'an ndó. Ta saá xíni̱ ñó'ó kuki'vi ini ndó koni tá'an ndó xí'in ndi'i ndee̱ ndó.
60001023	Chi Ndios ta̱xi ra ña ka̱ku xa̱á ndó vitin, ta o̱n si̱ví ñii kúu ñayó'o xí'in ña si'na ka̱ku ndó ti̱xin si'í ndó ñoyívi yó'o, chi ndi'i ni̱vi na ka̱ku ñoyívi yó'o kixaa̱ ña kivi̱ nayó'o. Ta vitin xí'in ndee̱ to̱'on Ndios ndó'ó ka̱ku xa̱á ndó, ta saá kutaku̱ ndó xí'in Ndios ndi'i saá ki̱vi̱. Saá chi to̱'on Ndios o̱n vása ndi'i xa̱'a̱ ña, táku̱ to̱'on ra ndi'i saá ki̱vi̱.
60001024	Chi to̱'on Ndios, ña ni̱taa ñii ta̱profeta xi̱na̱'á, káchí ña saá: Ndi'i ni̱vi nda̱tán yóo ku̱'u̱ kuíi̱, saá yóo na. Ñaká'no livi ña kómí ni̱vi, yóo ña nda̱tán yóo yita livi ña xá'no no̱o̱ ku̱'u̱ kuíi̱. Chi ku̱'u̱ kuíi̱ yíchi̱ ña, ta ñii ki̱'va saá yíchi̱ yita livi xí'in ña, ta nakava ña no̱o̱ ño'o̱ ta ndi'i xa̱'a̱ ñayó'o;
60001025	ta to̱'on Ndios, o̱n vása ndi'i xa̱'a̱ ña, ta táku̱ ña ndi'i saá ki̱vi̱ ña va̱xi, káchí to̱'on Ndios ña ni̱taa ñii ta̱profeta. Ta to̱'on Ndios yó'o, kúu to̱'on va̱'a ña ni̱ka̱'a̱n ndoso na no̱o̱ ndó.
60002001	Ña̱kán xíni̱ ñó'ó sandakoo ndó ké'é ndó ndi'i no̱o̱ ña o̱n vá'a, o̱n ka̱'a̱n ka̱ ndó to̱'on vatá, ta ni o̱n sandá'ví ndó inka̱ ni̱vi; o̱n kuu ka̱ ndó ni̱vi na o̱vi̱ yu'u̱; o̱n kasa kuíni̱ ini ndó xí'in tá'an ndó; ta o̱n ka̱'a̱n ndó to̱'on visi xa̱'a̱ inka̱ ni̱vi.
60002002	Nda̱tán yóo napá'á válí na sa̱kán ka̱ku, ta xí'i̱ na so̱ko ta xí'in ndino'o ini na ndúkú na ña chichín na, saá xíni̱ ñó'ó nandukú ndó ndi'i ña nina va̱'a ña taxi vivíi kua'no ndó yichi̱ Ndios, saá xíni̱ ñó'ó kutaku̱ ndó nda̱ kixaa̱ ki̱vi̱ ña naki'in ra ndó'ó ta kutaku̱ ndó xí'in ra ndi'i saá ki̱vi̱.
60002003	Chi ña va̱xi kua'no ndó saá, ta ndixa xa kúnda̱a̱ ini ndó ndí Jesucristo kúu ta̱a ta̱ va̱'a ní.
60002004	Kuyatin ka̱ ndó no̱o̱ Jesucristo, Ta̱a ta̱Ká'no no̱o̱ yó; nda̱tán yóo ñii yu̱u̱ ká'no ña táku̱, saá yóo ra. Vará ni̱vi sa̱kana na yu̱u̱ yó'o, ta Ndios na̱ka̱xin ra yu̱u̱ yó'o kuu ña yu̱u̱ no̱ó ña kunakaa̱ xa̱'a̱ ve'e.
60002005	Ta saá ndó'ó, nda̱tán yóo kua̱'a̱ ní yu̱u̱ táku̱, saá yóo ndó. Ta Ndios xíni̱ ñó'ó ra ndó'ó ña kasa va̱'a ra ve'e ño̱'o ra. Ta nda̱tán yóo nasu̱tu̱ yi̱i̱, saá yóo ndó no̱o̱ Ndios ña sóko̱ ndó no̱o̱ ra ña kúu ña sákusii̱ ini ra, ta xa̱'a̱ ndi'i ña ki̱sa ndivi Jesucristo, Ndios ndixa náki'in ra ña sóko̱ ndó no̱o̱ ra.
60002006	Chi to̱'on ña ni̱ka̱'a̱n Ndios ña ni̱taa ta̱profeta xi̱na̱'á, káchí ña saá: Kani ndichi i̱ ñii yu̱u̱ ká'no ña kúu ñano̱ó ña kunakaa̱ ti̱to̱n xa̱'a̱ ve'e i̱ ña kuva̱'a xi̱ki̱ Sion. Na̱ka̱xin i̱ ña kuu ña yu̱u̱ ña ndáya̱'ví ní, ña ká'no ka̱ no̱o̱ ndi'i inka̱ yu̱u̱ ña ñó'o ve'e ño̱'o i̱. Ta nda̱tán yóo yu̱u̱ yó'o, saá yóo ta̱a ta̱ na̱ka̱xin i̱; chi ta̱yó'o kuu ta̱ ndáya̱'ví ní, ta ta̱no̱ó kuu ra no̱o̱ ndi'i nañoo i̱, ta ndi'i ni̱vi na kándixa ta̱a ta̱ na̱ka̱xin i̱ yó'o, a̱nda̱ ñii ki̱vi̱ o̱n vása kuka'an no̱o̱ ni̱vi yó'o chi o̱n sandá'ví ra na, káchí to̱'on Ndios.
60002007	Ta ndó'ó ni̱vi na kándixa Jesucristo, nda̱tán yóo yu̱u̱ ká'no ña ndáya̱'ví ní, saá yóo ra no̱o̱ ndó, ta no̱o̱ inka̱ ni̱vi na o̱n xi̱in kandixa Jesucristo, o̱n vása ndáya̱'ví ra no̱o̱ na, ta saá kúndivi to̱'on Ndios ña káchí saá: Yóo yu̱u̱ ña ni̱‑xiin ni̱vi na kísa va̱'a ve'e koni̱ ñó'ó na, ta mi̱i yu̱u̱ yó'o ndu̱u ña yu̱u̱ ñano̱ó nákaa̱ xa̱'a̱ ve'e, saá káchí to̱'on Ndios.
60002008	Ta tuku ká'a̱n to̱'on Ndios, káchí ña saá: Yu̱u̱ yó'o kúu ña káchi'i xa̱'a̱ ni̱vi ta ñáni na, káchí to̱'on Ndios. Ndi'i ni̱vi na káchi'i xa̱'a̱ ta ñáni na sa̱ta̱ yu̱u̱ yó'o kúu ni̱vi na o̱n xi̱in chikaa̱ so̱'o, ta ni o̱n xi̱in na kasa ndivi na to̱'on ña ká'a̱n xa̱'a̱ Jesucristo. Ta Ndios xa chi̱tóni̱ ra saá kundo'o ni̱vi na o̱n xi̱in koni̱ so̱'o to̱'on ra.
60002009	Ta ndó'ó, o̱n si̱ví ni̱vi na o̱n xi̱in kandixa Jesucristo kúu ndó. Ndios na̱ka̱xin ra ndó'ó kuu ndó sa̱'ya mi̱i ra. Ta kúu ndó nasu̱tu̱ na kísa chiño no̱o̱ ta̱Rey Jesucristo, ta nañoo yi̱i̱ Ndios kúu ndó'ó. Ndios kúu ta̱a ta̱ ka̱na ndó'ó ta ta̱va ra ndó'ó no̱o̱ yichi̱ naa ña o̱n vá'a xi̱taku̱ ndó, ta vitin va̱'a táku̱ ndó kua̱'a̱n ndó yichi̱ no̱o̱ yé'e ño'o̱ livi ní Ndios. Na̱ka̱xin ra ndó'ó xa̱'a̱ ña ka̱'a̱n ndoso ndó xí'in ni̱vi ña kunda̱a̱ ini na xa̱'a̱ ndi'i ñava̱'a ke̱'é Ndios.
60002010	O̱n si̱ví ni̱vi na kándixa Ndios xi̱kuu ndó si'na, ta vitin nañoo Ndios kúu ndó; si'na ni̱xika ndó yichi̱ no̱o̱ ni̱saa̱ ini Ndios xi̱ni ra ndó'ó, ta vitin Ndios xa sa̱ka̱ku ra ndó'ó, ta ndixa ki̱sa ká'no ini ra xa̱'a̱ ndó.
60002011	Nañani yó xí'in náki̱'va̱ yó, na kí'vi ní ini i̱ xíni i̱ kúu ndó. Nda̱tán yóo ni̱vi na yá'a kua̱'a̱n kuiti, saá yóo ndó táku̱ ndó ñoyívi yó'o. Ta saá xáku ndá'ví i̱ no̱o̱ ndó, o̱n taxi xí'in mi̱i ndó ña kasa ndivi ndó ña o̱n vá'a kóni yi̱kí ko̱ñu ndó, chi ña o̱n vá'a kóni yi̱kí ko̱ñu ndó káni tá'an ña xí'in ñava̱'a kóni níma̱ ndó.
60002012	Ta va̱'a vivíi kutaku̱ ndó no̱o̱ ni̱vi na o̱n xi̱in kandixa Ndios. Vará ká'a̱n na ña o̱n vá'a xa̱'a̱ ndó, ta saá tá xíto na ñava̱'a ké'é ndó, ta saá kasa ká'no na Ndios xa̱'a̱ ñava̱'a yó'o ki̱vi̱ kasa nani Ndios xa̱'a̱ kua̱chi ndi'i ni̱vi.
60002013	Chi xa̱'a̱ ña ndíko̱n ndó Jesucristo, xíni̱ ñó'ó kasa to̱'ó ndó ta kasa ndivi ndó chiño va̱'a ña ndúkú ni̱vi na xá'nda chiño no̱o̱ ndó, án ta̱rey ká'no kúu ra,
60002014	án inka̱ naná'no na sa̱kuiso chiño ta̱rey kúu na. Chi ta̱rey ta̱xi ra nda̱yí nda'a̱ naná'no yó'o ña saxo̱'vi̱ na ni̱vi na ké'é ña o̱n vá'a, ta ta̱xi ra nda̱yí nda'a̱ na ña ka̱'a̱n na to̱'on va̱'a ña kasa to̱'ó na ni̱vi na ké'é chiño va̱'a.
60002015	Chi Ndios kóni ra kasa ndivi ndó ñava̱'a, ta saá ni̱vi na naa ini xí'in ni̱vi na yá'a si̱ni̱ o̱n kuchiño na naní'i na to̱'on ndiva̱'a ka̱'a̱n na xa̱'a̱ ndó.
60002016	Nda̱tán yóo ni̱vi na xíka ndíka̱, saá táku̱ ndó. Chi o̱n si̱ví ka̱ nda̱yí kúu ña xá'nda chiño no̱o̱ ndó. Ta saá vitin táku̱ ndíka̱ ndó xa̱'a̱ ña kasa ndivi ndó ña kóni Ndios, ta o̱n vá'a ndikó ndó kasa ndivi ndó ña xá'nda chiño ña o̱n vá'a. Va̱'a kasa ndivi ndó chiño ña kóni Ndios, chi ni̱vi na kísa chiño no̱o̱ Ndios kúu ndó.
60002017	Kasa to̱'ó ndó ndi'i ni̱vi. Ta ndixa kuki'vi ini ndó koni ndó nañani ndó xí'in náki̱'va̱ ndó na kándixa Jesucristo. Ta ndixa kasa ká'no ndó Ndios. Ta kasa to̱'ó ndó ta̱rey ta̱ xá'nda chiño ñoo ndó.
60002018	Ndó'ó naesclavo, xíni̱ ñó'ó kasa ndivi ndó ña xá'nda chiño ta̱patrón ndó ta kasa to̱'ó ndó ra. Saá ke'é ndó xí'in ra tá va̱'a ta̱a kúu ra, ta va̱'a ini ra, ta ñii ki̱'va saá va̱'a ke'é ndó xí'in ra tá o̱n vá'a ta̱a kúu ra, ta kúu ra ta̱a ta̱ ndiva̱'a ní ini.
60002019	Ta ni̱vi na xíni̱ ke'é ñava̱'a ña kóni Ndios ta kísa ndivi na ñava̱'a yó'o, ta saá ni, ta yóo inka̱ ni̱vi ta sáxo̱'vi̱ na nayó'o, ta ni̱vi na ké'é ñava̱'a yó'o ta kúndeé ini na xí'in ña xó'vi̱ na, ta saá naki'in na ñava̱'a nda'a̱ Ndios.
60002020	Ta ndó'ó, tá ke̱'é ndó ña o̱n vá'a ta kúndeé ini ndó xí'in ña xó'vi̱ ndó xa̱'a̱ ña o̱n vá'a ke̱'é ndó, ta no̱o̱ Ndios o̱n vása ndáya̱'ví ña kúndeé ini ndó xí'in ña xó'vi̱ ndó. Ta saá ni, tá ke̱'é ndó ñava̱'a, ta xó'vi̱ ndó xa̱'a̱ ñava̱'a ke̱'é ndó, ta kúndeé ini ndó xí'in ña xó'vi̱ ndó, ñayó'o kúu ña kóni Ndios, ta ndáya̱'ví ní ña no̱o̱ ra.
60002021	Ndios ka̱na ra ndó'ó kundiko̱n ndó yichi̱ Jesucristo, ta nda̱tán xí'in ña ká'no ini Jesucristo ni̱xo̱'vi̱ ní ra xa̱'a̱ ndó, ñii ki̱'va saá xíni̱ ñó'ó ká'no koo ini ndó ta kundeé ndó xí'in ña xó'vi̱ ní ndó.
60002022	Ta Jesucristo, a̱nda̱ ñii ki̱vi̱ o̱n vása ní‑ke'é ra ña o̱n vá'a, ta ni o̱n vása ní‑ka'a̱n ra ñavatá, ni nda̱ lo'o ni̱‑sandá'ví ra ni̱vi.
60002023	Ta saá ni, ni̱vi ni̱ka̱'a̱n na to̱'on ña kándiva̱'a xí'in ra, ta mi̱i ra a̱nda̱ lo'o ni̱‑ndikó ra ka̱'a̱n ra to̱'on ndiva̱'a xí'in na. Tá ni̱vi sa̱xo̱'vi̱ ní na ra, ta mi̱i ra o̱n vása ní‑ka'a̱n ra xí'in ni̱vi yó'o ndí ñii ki̱vi̱ cha'vi na xa̱'a̱ ña sa̱xo̱'vi̱ na ra. Saá chi ndáa ini ra Ndios ña kasa nani ra xí'in ñanda̱a̱ xa̱'a̱ ndasaá yóo ña ke̱'é ñii ñii ni̱vi.
60002024	Mi̱i Jesucristo na̱kuiso ra ndi'i kua̱chi yó ki̱vi̱ ni̱xi'i̱ ra nda'a̱ tón cruz. Ni̱xo̱'vi̱ ra saá xa̱'a̱ yó ña kuchiño sandakoo yó kua̱chi yó ta o̱n ke'é ka̱ yó ña o̱n vá'a, ta kuchiño kutaku̱ yó kasa ndivi yó ña kóni Ndios. Ta xa̱'a̱ ña ta̱kué'e̱ yi̱kí ko̱ñu Jesucristo kúu ña ndu̱va̱'a yó.
60002025	Nda̱tán yóo ndikachi tí nda̱ñó'ó no̱o̱ xito'o rí, saá ni̱xi̱yo ndó si'na. Ta vitin xa na̱ndikó ndó no̱o̱ Jesucristo, ta̱ kúu ta̱a ta̱ ndáa ndó'ó. Nda̱tán vivíi ndáa ñii ta̱a ndikachi sa̱na̱ ra, saá vivíi ndáa Jesucristo ndó'ó ndi'i saá ki̱vi̱, ña o̱n ndi'i xa̱'a̱ ndó.
60003001	Ta ndó'ó, náki̱'va̱ yó ná yóo yii̱, xíni̱ ñó'ó kasa to̱'ó ndó yii̱ ndó, ta kasa ndivi ndó ndi'i chiño va̱'a ña ndúkú yii̱ ndó no̱o̱ ndó. Ta saá, tá o̱n si̱ví na kándixa to̱'on ñava̱'a xa̱'a̱ Jesucristo kúu yii̱ ndó, ta xa̱'a̱ ña xíto na va̱'a táku̱ ndó xí'in na, ta saá chikaa̱ ini na kandixa na Jesucristo, vará o̱n ta̱'án ka̱'a̱n ndó xí'in na xa̱'a̱ ra.
60003002	Kuchiño yii̱ ndó kandixa na to̱'on va̱'a xa̱'a̱ Jesucristo chi xíto na ndixa táku̱ ndii ndó, ta kísa ndivi ndó ña kóni Ndios.
60003003	O̱n chinóo ní ndó ke'é ndó ndasaá kuiti xa̱'a̱ ña ndasa livi xí'in mi̱i ndó. Saá chi ña ndixa ndása livi náña'a̱ o̱n si̱ví ña livi nó'ni yisi̱ si̱ni̱ ná kúu ña, ni o̱n si̱ví ña ndóo ndaa xí'in mi̱i ná ña kúu ka̱a oro, ni o̱n si̱ví ña ndíxin ná tiko̱to̱ livi ña yá'ví ní kúu ña.
60003004	Ta va̱'a ka̱ kundi'i ini ndó, ta chikaa̱ ndó ndee̱ xí'in mi̱i ndó ña va̱'a koo ini ndó no̱o̱ Ndios. Chi náña'a̱ ná va̱'a ini ta to̱'ó ini kúu ná ndixa livi ndino'o ta ndáya̱'ví ní ka̱ náyó'o no̱o̱ Ndios. Saá chi ña livi ini náyó'o nda̱ ñii ki̱vi̱ o̱n vása ndi'i xa̱'a̱ ña.
60003005	Ñii ki̱'va saá náña'a̱ ná ka̱ndixa Ndios kui̱ya̱ xi̱na̱'á xi̱kuu ná ná livi ini no̱o̱ Ndios. Saá chi xi̱ndaa ini ná Ndios ña kísa ndivi ra ña ni̱ka̱'a̱n ra, ta ki̱sa to̱'ó ná yii̱ ná ta ki̱sa ndivi ná chiño va̱'a ndu̱kú yii̱ ná no̱o̱ ná.
60003006	Ñii ki̱'va saá ke̱'é ñáSara xi̱na̱'á, chi ki̱sa ndivi ñá ndi'i ñava̱'a ni̱ka̱'a̱n yii̱ ñá ta̱Abraham xí'in ñá, ta xi̱ka̱'a̱n ñá to̱'on yó'o xí'in ra: “Tata, mi̱i ta̱ká'no no̱o̱ i̱.” Ta ndó'ó náki̱'va̱ yó, tá ké'é ndó ñava̱'a ta o̱n vása yí'ví ndó ña o̱n vá'a, ta saá yóo ndó ndíko̱n ndó nda̱tán ni̱xi̱yo ñáSara kui̱ya̱ xi̱na̱'á.
60003007	Ta ndó'ó, nañani yó na yóo násí'í, xíni̱ ñó'ó vivíi kutaku̱ ndó xí'in násí'í ndó. Kasa to̱'ó ndó ná, vará lo'o ndee̱ kómí ná no̱o̱ ñandee̱ kómí ndó, chi násí'í ndó yó'o ñii káchí naki'in ná xí'in ndó ñava̱'a ña kúu ña kutaku̱ ndó xí'in Ndios ndi'i saá ki̱vi̱ ña va̱xi. Tá va̱'a kísa ndivi ndó saá xí'in násí'í ndó, ta o̱n kóo ña kasi no̱o̱ to̱'on ndó, ña koni̱ so̱'o Ndios ña ká'a̱n ndó xí'in ra.
60003008	Vitin ká'a̱n i̱ xí'in ndi'i ndó. Xíni̱ ñó'ó vivíi kutaku̱ ndó xí'in tá'an ndó ta koo yu'ú ndó xí'in tá'an ndó; kundá'ví ini ndó koni tá'an ndó; kuki'vi ini ndó koni tá'an ndó nda̱tán kí'vi ini ndó xíni ndó ñani mi̱i ndó xí'in ki̱'va̱ mi̱i ndó. Chindeé tá'an ndó xí'in ña xíni̱ ñó'ó ndó; ta ká'no koo ini ndó xí'in tá'an ndó.
60003009	Tá yóo ni̱vi na ké'é ña o̱n vá'a xí'in ndó, ta o̱n ke'é ndó ña o̱n vá'a xí'in na. Tá yóo ni̱vi na ká'a̱n to̱'on ndiva̱'a xí'in ndó, ta o̱n ka̱'a̱n ndó to̱'on ndiva̱'a xí'in na. Xíni̱ ñó'ó ndukú ndó no̱o̱ Ndios ña ke'é ra ñava̱'a xí'in ni̱vi na ké'é án ká'a̱n ña o̱n vá'a xí'in ndó, saá chi Ndios na̱ka̱xin ra ndó'ó ña ke'é ndó ñava̱'a xí'in ni̱vi. Ta xa̱'a̱ ñayó'o ndó'ó ndixa naki'in ndó ñava̱'a no̱o̱ Ndios.
60003010	Ta to̱'on Ndios ña ni̱taa na xi̱na̱'á, káchí ña saá: Tá kóni ndó si̱i̱ kutaku̱ ndó, ta ñii ki̱'va saá kóni ndó va̱'a koo ndó ñoyívi yó'o, ta saá kundaa va̱'a xí'in mi̱i ndó ña o̱n ka̱'a̱n ndó to̱'on ndiva̱'a xa̱'a̱ ni̱vi, ni o̱n ka̱'a̱n ndó ñavatá ña sandá'ví ni̱vi.
60003011	Sandakoo ndó ké'é ndó ña o̱n vá'a, ta xíni̱ ñó'ó ke'é ndó ñava̱'a. Ndixa chikaa̱ ndó ndee̱ ña ndukú ndó va̱'a kutaku̱ ndó xí'in ni̱vi.
60003012	Chi Ndios ndáa ra ni̱vi na ké'é ñanda̱a̱, ta xa yóo ti'va ra ndakuii̱n ra xa̱'a̱ ña ndúkú na no̱o̱ ra, ta Ndios sáa̱ ini ra xíni ra ni̱vi na ké'é ña o̱n vá'a, saá káchí to̱'on Ndios.
60003013	Tá chíkaa̱ ndó ndee̱ ña ke'é ndó ñava̱'a, ta saá, ¿yu kúu ni̱vi ke'é ña o̱n vá'a xí'in ndó?
60003014	Ta saá ni, tá xó'vi̱ ní ndó vará ké'é ndó ñava̱'a, ta Ndios chindeé ra ndó'ó ña kunakaa̱ ñasi̱i̱ ini ndó. O̱n kuyi̱'ví ndó no̱o̱ nda̱ ñii ni̱vi, ta ni o̱n kundi'i ini ndó no̱o̱ ña o̱n vá'a ke'é na xí'in ndó.
60003015	Ta xí'in ña ndino'o ini ndó kasa to̱'ó ndó Jesucristo, chi ta̱Ká'no no̱o̱ yó kúu ra. Tá yóo ni̱vi na nda̱ka̱ to̱'on ndó'ó: “¿Nda̱chun kándixa ndó Jesucristo?”, kachí na xí'in ndó, ta ndó'ó xa koo ti'va ndó ndakuii̱n ndó ndato̱'on ndó xí'in na xa̱'a̱ ña nda̱chun ndáa ini ndó Jesucristo, ta ndáa ini ndó ña ndixa kasa ndivi ra ña ki̱ndo̱o ra xí'in ndó, ta xí'in ñato̱'ó ka̱'a̱n ndó xí'in na ta vivíi ndakuii̱n ndó yu'u̱ na.
60003016	Kasa ndivi ndó ñava̱'a ta vivíi kutaku̱ ndó ña o̱n kóo ña sandi'i ini ndó no̱o̱ Ndios. Ta saá, tá ká'a̱n ndiva̱'a ni̱vi xa̱'a̱ ndó'ó, ta kuka'an no̱o̱ na xa̱'a̱ to̱'on vatá ká'a̱n na, chi xíto na ñava̱'a ké'é ndó xa̱'a̱ ña ndíko̱n ndó Jesucristo.
60003017	Tá taxi Ndios ña xo̱'vi̱ ndó, ta va̱'a ka̱ ná xo̱'vi̱ ndó xa̱'a̱ ña ké'é ndó ñava̱'a no̱o̱ ña xo̱'vi̱ ndó xa̱'a̱ ña ké'é ndó ña o̱n vá'a.
60003018	Saá chi mi̱i Jesucristo ni̱xo̱'vi̱ ra ta ni̱xi'i̱ ra ñii la̱á yichi̱ xa̱'a̱ ndi'i kua̱chi ni̱vi. Ta̱a ta̱ va̱'a kúu ra, ta̱a ta̱ o̱n ko̱ó kua̱chi kómí kúu ra, ta ni̱xo̱'vi̱ ní ra xa̱'a̱ ndi'i mi̱i yó ni̱vi na ndíso kua̱chi; ke̱'é ra saá ña kuchiño kuyatin yó no̱o̱ Ndios ta kutaku̱ yó xí'in ra ndi'i saá ki̱vi̱. Tá sa̱xo̱'vi̱ ní ni̱vi yi̱kí ko̱ñu Jesucristo ta xa̱'ni na ra, ta na̱taku̱ ra no̱o̱ ña ni̱xi'i̱ ra, ta ndixa táku̱ ndino'o ra vitin.
60003019	Tá mií o̱n ta̱'án nataku̱ Jesucristo, ta Níma̱ ra ke̱e ña ni̱xa̱'a̱n ña ni̱ka̱'a̱n ndoso ña no̱o̱ níma̱ ni̱vi na ni̱xi'i̱ kui̱ya̱ xi̱na̱'á, níma̱ ni̱vi ña ñó'o ñii xiiña ña yóo nda̱tán yóo ñii ve'e ka̱a.
60003020	Ta ni̱vi yó'o xi̱kuu na xi̱taku̱ kui̱ya̱ xi̱na̱'á xí'in ta̱Noé, ta ke̱'é na ndi'i no̱o̱ ña o̱n vá'a ña o̱n vása kóni Ndios. Ta Ndios ta̱xi ra nda̱yí nda'a̱ ta̱Noé ña kasa va̱'a ra tón barco, ta kua̱'a̱ ní kui̱ya̱ kúva̱'a tón barco yó'o, ta ndi'i saá kui̱ya̱ yó'o Ndios xí'in ña ká'no ini ra xi̱ndati ra ña nandikó ini ni̱vi yó'o xa̱'a̱ ña o̱n vá'a ké'é na. Ta ndasaá kuiti o̱na̱ ni̱vi xi̱kuu na xi̱ño'o ini tón barco, ta ni̱ka̱ku na no̱o̱ ña ka̱'a̱ na ini takuií.
60003021	Ta vitin mi̱i yó, xa̱'a̱ ña kándixa yó Jesucristo, chíchi yó ini takuií, ta nda̱tán Ndios sa̱ka̱ku ra ta̱Noé kui̱ya̱ xi̱na̱'á ña o̱n ka̱'a̱ ra ini takuií, saá saka̱ku ra mi̱i yó ña o̱n ndi'i xa̱'a̱ yó. Ta ña xa chi̱chi yó saá, o̱n si̱ví xa̱'a̱ ña ndundii yi̱kí ko̱ñu yó xi̱kuu ña. Saá chi ña xa chi̱chi yó kóni kachí ña ndí xa ki̱ndo̱o yó xí'in Ndios ña kutaku̱ ndii yó no̱o̱ ra. Ta xa̱'a̱ ña na̱taku̱ Jesucristo, Ndios kúchiño saka̱ku ra mi̱i yó.
60003022	Ta Jesucristo nda̱a ra kua̱no'o̱ ra ñoyívi ni̱no, ta yóo ra sii̱n kua'á Ndios, ta xá'nda chiño ra no̱o̱ naángel ta xá'nda chiño ra no̱o̱ ndi'i ndee̱ ña kómí nda̱yí ñoyívi ni̱no.
60004001	Xa̱'a̱ ña ni̱xo̱'vi̱ ní Jesucristo xa̱'a̱ yó tá'an xi̱taku̱ ra ñoyívi yó'o, ta ñii ki̱'va saá ndó'ó xíni̱ ñó'ó sakuá'á ndó ña koo ti'va ndó ña xo̱'vi̱ ndó xa̱'a̱ ña ndíko̱n ndó Jesucristo. Chi ni̱vi na xó'vi̱ xa̱'a̱ Jesucristo, nayó'o xa sa̱ndakoo na yichi̱ no̱o̱ ké'é na ña o̱n vá'a.
60004002	Xa̱'a̱ ña ni̱xo̱'vi̱ ní na xa̱'a̱ ra, ni̱vi na ndíko̱n Jesucristo o̱n vása kísa ndivi ka̱ na ña o̱n vá'a kóni yi̱kí ko̱ñu mi̱i na, nda̱ víka̱ ndi'i saá ki̱vi̱ táku̱ na ñoyívi yó'o chíkaa̱ na ndee̱ ña kasa ndivi na ña kóni Ndios.
60004003	Chi xa kua̱'a̱ ní kui̱ya̱ xi̱taku̱ ndó ké'é ndó ña o̱n vá'a ña kútoo ní ni̱vi ñoyívi yó'o na kúu na o̱n vása kándixa Ndios. Xi̱kuu ndó nata̱a na xi̱kutoo ní ki̱'vi kua̱chi ñoyívi xí'in náña'a̱ ná o̱n si̱ví násí'í ndó kúu, án xi̱kuu ndó náña'a̱ ná xi̱kutoo ní ki̱'vi kua̱chi ñoyívi xí'in nata̱a na o̱n si̱ví yii̱ ndó kúu, ta ki̱sa ndivi ndó ndi'i ña o̱n vá'a ña ku̱too ní yi̱kí ko̱ñu mi̱i ndó; xi̱kuu ndó ni̱vi na xi̱'i ní nduta̱ tá sáxíini ni̱vi; xi̱kuu ndó ni̱vi na ni̱xika no̱o̱ kána viko̱ no̱o̱ ke̱'é ndó ndi'i saá no̱o̱ ñakini ña káchí ini mi̱i ndó; ta inka̱ ña kini ní ke̱'é ndó xi̱kuu ña ki̱sa to̱'ó ndó ña kúu ídolo án ñaimagen ña o̱n si̱ví Ndios ndino'o kúu.
60004004	Ta vitin ni̱vi natá'an ndó na si'na ñii káchí ni̱xika ndó xí'in, nayó'o o̱n vása kúnda̱a̱ ini na nda̱chun o̱n xi̱in ka̱ ndó nakutá'an ndó xí'in na ta ke'é ndó ña o̱n vá'a ké'é na, ta saá xa̱'a̱ ña o̱n vása táku̱ ka̱ ndó nda̱tán táku̱ nayó'o kúu ña ká'a̱n na to̱'on ndiva̱'a xa̱'a̱ ndó vitin.
60004005	Ta o̱n kundi'i ini ndó, chi kixaa̱ ñii ki̱vi̱ nani̱vi yó'o ndakuii̱n na no̱o̱ Ndios xa̱'a̱ ndi'i ña o̱n vá'a ke̱'é na, chi Ndios xa yóo ti'va ra kasa nani ra xa̱'a̱ kua̱chi ndi'i ni̱vi, án na táku̱ kúu na, án na xa ni̱xi'i̱ kúu na.
60004006	Ta Jesucristo ni̱xa̱'a̱n ra no̱o̱ ni̱vi na xa ni̱xi'i̱, ta ni̱ka̱'a̱n ndoso ra to̱'on va̱'a xí'in na xa̱'a̱ ña kuchiño kutaku̱ níma̱ na xí'in Ndios, vará yi̱kí ko̱ñu na ña xa ndi̱'i xa̱'a̱ kúu ña, chi ni̱xi'i̱ na, nda̱tán chi̱ndú'u̱ Ndios ndi'i ni̱vi kivi̱ na xa̱'a̱ kua̱chi na.
60004007	Xa yatin va̱xi ña kixaa̱ ki̱vi̱ sondí'í ñoyívi yó'o. Ta saá xíni̱ ñó'ó vivíi ndino'o kundito ndó ña koo ti'va ndó kasa ndivi ndó ña kóni Ndios, ta ndi'i saá ki̱vi̱ taxi ndino'o xí'in mi̱i ndó ña ka̱'a̱n ndó xí'in Ndios.
60004008	Ña ká'no ka̱ xíni̱ ñó'ó kasa ndivi ndó kúu ña xí'in ndi'i níma̱ ndó kuki'vi ini ndó koni tá'an ndó, chi tá va̱'a kísa ndivi ndó ñayó'o, ta saá ndixa yóo ti'va ndó kasa ká'no ini ndó xa̱'a̱ ña o̱n vá'a ke̱'é natá'an ndó xí'in ndó, vará kua̱'a̱ ní ña o̱n vá'a ke̱'é nayó'o.
60004009	Ta vivíi naki'in ndó ni̱vi na kándixa Jesucristo na kixaa̱ ve'e ndó, ta xí'in ñasi̱i̱ ini ndó ke'é ndó ñava̱'a xí'in na, ta o̱n ka̱'a̱n kuáchí ndó xa̱'a̱ ña ké'é ndó saá.
60004010	Ndios sa̱ní'i ra ndee̱ va̱'a nda'a̱ ñii ñii ndó, ta ñii ñii ndó xíni̱ ñó'ó koni̱ ñó'ó ndó ndee̱ va̱'a yó'o ña chindeé tá'an ndó.
60004011	Tá Ndios sa̱ní'i ra ñava̱'a sava ndó'ó ña kúchiño ndó ka̱'a̱n ndoso ndó to̱'on ra no̱o̱ ni̱vi, ta xíni̱ ñó'ó ka̱'a̱n ndó to̱'on ña nda̱a̱ ña ndixa va̱xi no̱o̱ Ndios. Tá Ndios sa̱ní'i ra ñava̱'a sava ndó'ó ña kúchiño ndó kasa ndivi ndó chiño va̱'a ña xíni̱ ñó'ó natá'an ndó, ta saá kasa ndivi ndó chiño yó'o xí'in ndee̱ ña ndixa va̱xi no̱o̱ Ndios. Ta ñii ñii ñava̱'a ké'é ndó, vivíi kasa ndivi ndó ña xa̱'a̱ ni̱vi na xíto ñava̱'a yó'o ña kuchiño kasa ká'no na Ndios, saá chi Jesucristo kúu ta̱ chíndeé ni̱vi ña kasa ká'no na Ndios. Ta xa kánóo síkón ñato̱'ó ká'no Jesucristo, ta xa kómí ra ndee̱ ña xá'nda chiño ra ndi'i saá ki̱vi̱ no̱o̱ ndi'i ña yóo ñoyívi. Saá ná koo ña.
60004012	Nañani yó xí'in náki̱'va̱ yó, na kí'vi ní ini i̱ xíni i̱ kúu ndó'ó. O̱n naka'nda ini ndó chi xa xó'vi̱ ndó ña yo̱'vi̱ ní ña kúu ña xíto ndoso ndó'ó, ta o̱n kani si̱ni̱ ndó ndí ndasaá kuiti mi̱i ndó kúu na xó'vi̱ ní xa̱'a̱ ña kándixa ndó Jesucristo.
60004013	Nda̱ víka̱, ná kunakaa̱ ñasi̱i̱ ini ndó xa̱'a̱ ña xó'vi̱ ndó nda̱tán yóo ña ni̱xo̱'vi̱ ní Jesucristo. Ta saá ndixa kutú nda̱a̱ ka̱ ñasi̱i̱ ini ndó ki̱vi̱ ndikó ra ñoyívi yó'o xí'in ndi'i ñava̱'a ká'no ña livi yé'e.
60004014	Tá yóo ni̱vi na ká'a̱n to̱'on ndiva̱'a xí'in ndó chi na ndíko̱n Jesucristo kúu ndó, ta xa̱'a̱ ñayó'o ná kunakaa̱ ñasi̱i̱ ini ndó. Chi Níma̱ Ndios ña kúu ña ndino'o ká'no, yóo ña xí'in ndó ndi'i saá ki̱vi̱. Ta ni̱vi na o̱n vása kándixa Ndios ká'a̱n ndiva̱'a na xa̱'a̱ Níma̱ ra, ta ndó'ó na kándixa Ndios ndixa kísa ká'no ndó Níma̱ ra.
60004015	Tá xó'vi̱ ní ndó, ta va̱'a ná o̱n kuu ña xa̱'a̱ ña xa̱'ni ndó ni̱vi, ni xa̱'a̱ ña ki̱sa kuí'ná ndó, ni xa̱'a̱ ña ke̱'é ndó inka̱ no̱o̱ ña o̱n vá'a ña yá'a ndoso ndó nda̱yí, ni xa̱'a̱ ña sa̱kuiso chiño xí'in mi̱i ndó ká'a̱n ndó xí'in inka̱ ni̱vi ndasaá xíni̱ ñó'ó kasa ndivi na chiño mi̱i na.
60004016	Tá xó'vi̱ ndó xa̱'a̱ ña kúu ndó ni̱vi na ndíko̱n Jesucristo, ta saá o̱n vása kuka'an no̱o̱ ndó xa̱'a̱ ña ndíko̱n ndó ra, ta nda̱ víka̱ kasa ká'no ka̱ ndó Ndios xa̱'a̱ ña inka̱ ni̱vi ndixa nakoni na ndí ndó'ó kúu na kándixa Jesucristo.
60004017	Saá chi vitin xa ki̱xaa̱ ki̱vi̱ ña kixá'á Ndios kasa nani ra xa̱'a̱ ndi'i ni̱vi nda̱tán yóo ña ke̱'é na, ta si'na kixá'á ra kasa nani ra xa̱'a̱ ni̱vi na kándixa ña'á. Tá vitin xa kíxá'á ra xí'in mi̱i yó ta xó'vi̱ ní yó, ta ndeé ní ka̱ xo̱'vi̱ ni̱vi na nda̱ lo'o o̱n xi̱in chikaa̱ so̱'o to̱'on va̱'a ña ni̱ka̱'a̱n Ndios.
60004018	Chi to̱'on Ndios ña ni̱taa na xi̱na̱'á, káchí ña saá: Ta ni̱vi va̱'a, kundo'o ní na ta yo̱'vi̱ ní taxi na mi̱i na ña saka̱ku Ndios na, ta saá, yo̱'vi̱ ní ka̱ kuchiño ka̱ku ni̱vi na ké'é ña o̱n vá'a, na o̱n xi̱in kandixa Ndios, káchí to̱'on Ndios.
60004019	Ña̱kán ndó'ó, tá xó'vi̱ ndó chi saá ta̱xi Ndios kundo'o ndó, ta o̱n vá'a sandakoo ndó ké'é ndó ñava̱'a xí'in inka̱ ni̱vi, ta ndixa xíni̱ ñó'ó nataxi xí'in mi̱i ndó nda'a̱ Ndios, chi Ndios kúu ta̱a ta̱ ki̱sa va̱'a ndó'ó, ta ndixa kísa ndivi ra to̱'on ra ña ki̱ndo̱o ra xí'in ndó.
60005001	Vitin ká'a̱n i̱ xí'in ndó'ó nañani yó, naxi̱kua̱'a̱ na ndíso chiño no̱o̱ ni̱vi na kándixa Jesucristo, saá chi yi̱'i̱, nda̱tán yóo ndó'ó na ndíso chiño, saá yóo i̱. Ta yi̱'i̱ xi̱ni káxín i̱ ña ndasaá ni̱xo̱'vi̱ ní Jesucristo xa̱'a̱ ndi'i yó. Ta ki̱vi̱ ndikó Jesucristo ñoyívi yó'o, ta saá koto yó ña yé'e livi xí'in ñandee̱ va̱'a ká'no ña kómí ra. Ta saá ñoyívi ni̱no ñii káchí xí'in ra kukomí yó ña yé'e livi xí'in ndee̱ va̱'a ká'no yó'o.
60005002	Xáku ndá'ví i̱ no̱o̱ ndó, va̱'a kundaa ndó ni̱vi na nákutá'an xí'in ndó xa̱'a̱ ña kándixa na Jesucristo. Nda̱tán va̱'a vivíi ndáa ñii ta̱a ndikachi sa̱na̱ ra, saá va̱'a kundaa ndó ni̱vi yó'o, chi Ndios sa̱kuiso chiño ra ndó'ó ña kasa ndivi ndó saá xí'in na. Ná o̱n kuu ña kundaa ndó na xí'in ñandu̱xa̱, ná o̱n kuu ña kundaa ndó na xa̱'a̱ si̱'ún, ta va̱'a xí'in ñasi̱i̱ ini ndó kundaa ndó na, ta xí'in ndino'o níma̱ ndó kasa ndivi ndó ña kóni Ndios.
60005003	O̱n kani si̱ni̱ ndó kómí ndó ndi'i no̱o̱ nda̱yí ña ka'nda chiño ndó no̱o̱ natá'an ndó na kándixa Jesucristo na kúu na ndíso chiño ndó xí'in. Ta xíni̱ ñó'ó si'na mi̱i ndó vivíi kuni'i ndó yichi̱ va̱'a kutaku̱ ndó no̱o̱ nayó'o, ta saá kuchiño na kundiko̱n na yichi̱ ndó.
60005004	Saá chi ñii ki̱vi̱ ndikó tuku ta̱Ká'no va̱'a no̱o̱ yó ñoyívi yó'o. Ta mi̱i ra kúu ta̱Ká'no va̱'a no̱o̱ ndó'ó na ndíso chiño ta vivíi ndáa ndó natá'an ndó na kándixa Jesucristo. Ta ki̱vi̱ ndikó ra, ta saá taxi ra nda'a̱ ndó ñava̱'a ña livi ká'no ña nda̱ lo'o o̱n vása ndi'i xa̱'a̱ nda̱ ñii ki̱vi̱.
60005005	Ta ndó'ó ni̱vi nakuáchí na kándixa Jesucristo, xíni̱ ñó'ó kasa to̱'ó ndó nata̱a naxi̱kua̱'a̱ na ndíso chiño xí'in ndó, ta kasa ndivi ndó to̱'on ña ká'a̱n na xí'in ndó. Ta ndi'i ndó'ó ni̱vi na kándixa Jesucristo, xíni̱ ñó'ó kasa ni̱no̱ xí'in mi̱i ndó, ta xí'in ñato̱'ó chindeé tá'an ndó, chi to̱'on Ndios ña ni̱taa na xi̱na̱'á, káchí ña saá: Ndios o̱n xi̱in ra koni ra ni̱vi na kísa ká'no xí'in mi̱i, ta ndixa ké'é ra ñava̱'a xí'in ni̱vi na kísa ni̱no̱ xí'in mi̱i no̱o̱ ra, káchí to̱'on Ndios.
60005006	Ta xa̱'a̱ ñayó'o, kasa ni̱no̱ xí'in mi̱i ndó no̱o̱ ndee̱ Ndios, ta saá kixaa̱ ki̱vi̱ ña chi̱tóni̱ Ndios, ta ndixa kasa ká'no ra ndó'ó.
60005007	Taxi ndó ndi'i ña sándi'i ini ndó nda'a̱ Ndios, chi ta̱yó'o kí'vi ní ini ra xíni ra ndó'ó ta ndáa ra ndó'ó.
60005008	Ta saá xíni̱ ñó'ó vivíi ndino'o kundito ndó ña koo ti'va ndó kasa ndivi ndó ña kóni Ndios, ta koto va̱'a ndó chi ñandiva̱'a ká'no ndixa sáa̱ ní ini ña xíni ña ndó'ó, ta nda̱tán xíka ñii tíleón tí xí'i̱ ní so̱ko nándukú rí ña kaxi rí, saá xíka ñandiva̱'a yó'o sa̱ta̱ ndó.
60005009	Chikaa̱ ndó ndee̱ xí'in mi̱i ndó ña o̱n kasa ndivi ndó ña kóni ñandiva̱'a ká'no. Ta xí'in ña ndino'o ini ndó xíni̱ ñó'ó kandixa ndó Jesucristo ta nda̱ lo'o o̱n sandakoo ndó ña ndixa ndáa ini ndó ra, saá chi xa xíni̱ ndó ndí ndi'i saá xiiña ñoyívi yó'o xó'vi̱ ní nañani yó xí'in náki̱'va̱ yó na kándixa Jesucristo, nda̱tán xó'vi̱ ndó vitin.
60005010	Tá xa ndi̱'i ni̱ya'a ña ni̱xo̱'vi̱ ní ndó, vará nda̱ lo'o ki̱vi̱ án kui̱ya̱ ni̱xo̱'vi̱ ní ndó, ta Ndios taxi ra ña tuku va̱'a kutaku̱ ndó. Chindeé ra ndó'ó ña nda̱ ñii ki̱vi̱ o̱n sandakoo ndó kándixa ndó ra, ta taxi ra ndee̱ ra nda'a̱ ndó ña o̱n nakava ini ndó, ta kasa ndivi ra ñava̱'a xí'in ndó ña chindeé ra ndó'ó ña ndixa ndino'o ini ndó kandixa ndó ra ndi'i saá ki̱vi̱ ña va̱xi. Ndixa mi̱i Ndios kasa ndivi ra to̱'on ra xí'in ndó xa̱'a̱ ña kí'vi ní ini ra xíni ra ndó'ó, saá chi xa ka̱na ra ndó'ó ni̱vi na kándixa Jesucristo ña kutaku̱ ndó xí'in ra ndi'i saá ki̱vi̱ ñoyívi ni̱no no̱o̱ yóo ñava̱'a ká'no livi.
60005011	¡Ná kasa ká'no yó Ndios ndi'i saá ki̱vi̱, ta ndi'i saá ki̱vi̱ ná ka'nda chiño ra no̱o̱ ndi'i ña yóo ñoyívi! Saá ná koo ña.
60005012	Ta ñani yó ta̱Silvano, xí'in ña ndino'o ní ini ra ndíko̱n ra Jesucristo, ta̱yó'o chi̱ndeé ra yi̱'i̱ ña ni̱taa ra to̱'on no̱o̱ tutu yó'o ña kúu ña ni̱xaa̱ nda'a̱ ndó, chi kóni i̱ ndato̱'on i̱ xí'in ndó ndasaá vivíi xíni̱ ñó'ó kutaku̱ ndó, ta nda̱to̱'on i̱ xí'in ndó ndí ndi'i ñava̱'a ké'é Ndios xí'in ndó kúu ña sáná'a ndí ndixa kí'vi ní ini ra xíni ra ndó'ó. Ta saá nda̱ ñii ki̱vi̱ o̱n vá'a nandoso ndó ña ndixa kí'vi ní ini Ndios xíni ra ndó'ó.
60005013	Ni̱vi na kándixa Jesucristo na táku̱ ñoo Babilonia yó'o, tí'ví na to̱'on ña chindeé na ndó'ó. Ni̱vi yó'o kúu na na̱ka̱xin Ndios ñii káchí nda̱tán na̱ka̱xin ra ndó'ó ña nduu ndó sa̱'ya ra. Ta ñani yó ta̱Marcos ta̱ yóo nda̱tán yóo sa̱'ya i̱, tí'ví ra to̱'on chindeé ra ndó'ó.
60005014	Ta xí'in ña kí'vi ní ini ndó xíni tá'an ndó, chindeé tá'an ñii ñii ndó xí'in ña chi̱to ndó no̱o̱ tá'an ndó. Ná koo ñava̱'a ini ndi'i ndó'ó, ni̱vi na kándixa Jesucristo. Saá ná koo ña.
61001001	Yi̱'i̱, ta̱Simón Pedro, ñii ta̱apóstol ta̱ kísa chiño no̱o̱ Jesucristo kúu i̱. Ta táa i̱ tutu yó'o xaa̱ ña nda'a̱ ndó'ó, ni̱vi na xa na̱ki'in ñava̱'a ña livi, ña ndáya̱'ví ní, ña kúu ña ndáa ini ndó Ndios nda̱tán ndáa ini mi̱i ndi̱ Ndios. Ta vitin xa na̱ki'in yó ñava̱'a yó'o, chi ta̱a ta̱nda̱a̱ kúu Jesucristo, ta̱Ká'no no̱o̱ yó, ta kúu ra Ndios, Ta̱a ta̱ Sa̱ka̱ku mi̱i yó.
61001002	Xa̱'a̱ ña vivíi xíni̱ ndó Ndios ta vivíi xíni̱ ndó Jesucristo ta̱Ká'no no̱o̱ yó, ná ke'é Ndios ví'í ní ka̱ ñava̱'a xí'in ndó, ta ná taxi ra ñava̱'a koo ini ndó. Ta ná kutú nda̱a̱ ini ndó xí'in ndi'i ñava̱'a yó'o.
61001003	Ta Ndios xí'in ndee̱ ra, xa ta̱xi ra ndi'i ña xíni̱ ñó'ó yó ña va̱'a kutaku̱ yó no̱o̱ ra nda̱tán káchí ini mi̱i ra. Xa na̱ki'in yó ndi'i ñayó'o chi vitin ndino'o ini yó xíni̱ yó Jesucristo, ta̱ kúu ta̱a ta̱ na̱kana mi̱i yó ña nduu yó ni̱vi na kukomí ñava̱'a ña livi ká'no ña kúu ña kómí mi̱i ra.
61001004	Ta ta̱xi ka̱ ra kua̱'a̱ ní ka̱ inka̱ ñava̱'a ná'no nda'a̱ yó, ña kúu ña ndáya̱'ví ní, chi ñii ki̱'va nda̱tán yóo ña ni̱ka̱'a̱n ra kasa ndivi ra, saá ki̱sa ndivi ra ña. Ndios ta̱xi ra ñava̱'a yó'o nda'a̱ ndó ña kuu ndó sa̱'ya ndino'o ra ta nduu ndó nda̱tán yóo mi̱i ra. Ta saá kuchiño ndó kuxíká ndó no̱o̱ ña o̱n vá'a ñoyívi yó'o, chi ni̱vi ñoyívi yó'o ké'é na ndi'i saá no̱o̱ ña o̱n vá'a ña kúu ña káchí ini mi̱i na. Chi ña o̱n vá'a ké'é ni̱vi yó'o va̱xi kua'no ka̱ ña, ta sáti̱ví ña mi̱i na ta saá sáti̱ví ña inka̱ ni̱vi.
61001005	Ndó'ó ni̱vi na kándixa Jesucristo, xíni̱ ñó'ó chikaa̱ ndó ndee̱ xí'in mi̱i ndó ña vivíi kutaku̱ ndó ta va̱'a kasa ndivi ndó ña kóni Ndios. Saá tuku chikaa̱ ndó ndee̱ ña koni̱ va̱'a ka̱ ndó Ndios.
61001006	Nasita xí'in mi̱i ndó ña o̱n ke'é ka̱ ndó ña o̱n vá'a; kundeé ini ndó xí'in ña xó'vi̱ ndó, ta o̱n sandakoo ndó ña ndixa ndáa ini ndó Ndios. Xíni̱ ñó'ó taxi xí'in mi̱i ndó ña kutaku̱ ndó nda̱tán káchí ini Ndios.
61001007	Ndixa kuki'vi ini ndó koni ndó natá'an ndó na kándixa Jesucristo, ta saá kuki'vi ini ndó koni ndó ndi'i ni̱vi.
61001008	Tá ké'é ndó ndi'i ñava̱'a yó'o, ta ndi'i saá ki̱vi̱ chíkaa̱ ndó ndee̱ ña kua'no ka̱ ndó xí'in ñayó'o no̱o̱ Ndios, ta saá nduu ndó ni̱vi na kísa ndivi chiño ña ndáya̱'ví ní, ta saná'a ndó ndí o̱n si̱ví ña ma̱ni̱ kúu ña xíni̱ va̱'a ndó Jesucristo, Ta̱a ta̱Ká'no no̱o̱ yó.
61001009	Tá yóo ni̱vi na kándixa Jesucristo, ta o̱n vása kísa ndivi na ndi'i ñava̱'a yó'o, ta saá ni̱vi yó'o táku̱ naa na, nda̱tán táku̱ ni̱vi nakuáá nduchu̱ no̱o̱, án na lo'o chíín kuiti va̱'a xíto nduchu̱ no̱o̱. Saá chi ni̱vi yó'o xa na̱ndoso na ndí Ndios ki̱sa ká'no ini ra xa̱'a̱ kua̱chi ke̱'é na ta xa nda̱sa ndii ra na no̱o̱ ra.
61001010	Ña̱kán, nañani yó xí'in náki̱'va̱ yó, chikaa̱ ndó ndee̱ xí'in mi̱i ndó ña kua'no ka̱ ndó xí'in ñava̱'a ña ké'é ndó, chi ñayó'o sáná'a ña ndí ndixa Ndios na̱ka̱xin ra ndó'ó ta ka̱na ra ndó'ó kúu ndó nañoo mi̱i ra. Chi tá saá ké'é ndó, ta nda̱ ñii ki̱vi̱ o̱n nakava ndó no̱o̱ ña o̱n vá'a ña taxi sandakoo ndó ña kándixa ndó Jesucristo.
61001011	Ta saá Ndios xí'in ñasi̱i̱ ini ra taxi ra ki̱'vi ndó no̱o̱ xá'nda chiño Jesucristo ndi'i saá ki̱vi̱ ña va̱xi. Ta Jesucristo kúu Ta̱a ta̱Ká'no no̱o̱ yó ta kúu ra Ta̱a ta̱ Sáka̱ku mi̱i yó.
61001012	Ta saá nda̱ ñii ki̱vi̱ o̱n sandakoo i̱ sánaká'án i̱ ndó'ó xa̱'a̱ ndi'i ñayó'o, vará ndó'ó xa xíni̱ ndó ta ndino'o ini ndó kándixa ndó ñanda̱a̱ ña nákaa̱ táku̱ ini ndó vitin.
61001013	Tá ña táku̱ ka̱ i̱, chiño no̱o̱ i̱ kúu ña sanaká'án i̱ ndó'ó xa̱'a̱ ndi'i ñanda̱a̱ yó'o,
61001014	chi Jesucristo, ta̱Ká'no no̱o̱ yó, ta̱xi ra ña kúnda̱a̱ ini i̱ ndí ya̱chi̱ ní kixaa̱ ña kivi̱ i̱.
61001015	Ta xa̱'a̱ ñayó'o chíkaa̱ ní i̱ ndee̱ xí'in mi̱i i̱ ña vivíi saná'a i̱ ndó'ó ndi'i ña xíni̱ ñó'ó xa̱'a̱ ña ndasaá va̱'a kutaku̱ ndó nda̱tán kóni Ndios, ta saá tá xa ni̱xi'i̱ i̱, ta ndó'ó nda̱ ñii ki̱vi̱ o̱n nandoso ndó to̱'on yó'o.
61001016	Tá ki̱vi̱ sa̱ná'a ndi̱ ndó'ó ña kunda̱a̱ ini ndó xa̱'a̱ ña ndikó tuku Jesucristo ñoyívi yó'o xí'in ndi'i ndee̱ ra, ta o̱n vása ní‑ka'a̱n ndi̱ xí'in ndó to̱'on livi ña ka̱ku si̱ni̱ ni̱vi ñoyívi yó'o. To̱'on ndixa kúu ña ndákuii̱n ndi̱ xa̱'a̱ ra, chi xí'in nduchu̱ no̱o̱ ndi̱ xi̱ni ndi̱ ñalivi ká'no ra ta xi̱ni ndi̱ ndi'i ndee̱ ra.
61001017	Xi̱ni ndi̱ ndasaá Ndios Yivá yó ta̱xi ra ñato̱'ó ká'no nda'a̱ Jesucristo, ta ta̱xi ra ña livi ká'no náye'e ra no̱o̱ ndi̱, chi nda̱ no̱o̱ livi ní yé'e ñoyívi ni̱no ki̱xi to̱'on ña ni̱ka̱'a̱n, káchí ña saá: “Ta̱yó'o kúu Sa̱'ya i̱, ta̱ kí'vi ní ini i̱ xíni i̱, ta kúsii̱ ní ini i̱ xíni i̱ ra”, ka̱chí Ndios.
61001018	Xi̱ni̱ so̱'o ndi̱ to̱'on yó'o, ña ke̱e ñoyívi ni̱no kúu ña, saá chi ñayó'o xi̱kuu ña ki̱vi̱ ni̱xa̱'a̱n ndi̱ ni̱xi̱yo ndi̱ xí'in Jesucristo no̱o̱ yuku̱ síkón ña kúu yuku̱ yi̱i̱.
61001019	Ta saá ndixa kúnda̱a̱ ini yó ndí to̱'on ña nda̱to̱'on naprofeta xi̱na̱'á kúu ñanda̱a̱. Ta va̱'a ndixa chikaa̱ so̱'o ndó to̱'on ña ni̱ka̱'a̱n nayó'o, saá chi to̱'on yó'o chindeé ña ndó'ó. Ta to̱'on yó'o yóo ña xí'in ndó nda̱tán yóo ñii ño'o̱ ña tóo̱n ndiníí ñoó a̱nda̱ kixaa̱ ña ti̱vi xita̱a̱n ta keta ki̱mi tí tóo̱n. Ta nda̱tán yóo ki̱mi tí tóo̱n xita̱a̱n, saá yóo Jesucristo, chi sánaye'e ra ini yó, ta táxi ra ña kunda̱a̱ ini yó ñanda̱a̱.
61001020	Xíni̱ ñó'ó ní kunda̱a̱ ini ndó ñayó'o: nda̱ ñii ni̱vi o̱n kúchiño na nandaxin mató'ón na xí'in si̱ni̱ mi̱i na, án nda̱tán káchí ini mi̱i na, to̱'on Ndios ña ni̱taa naprofeta xi̱na̱'á.
61001021	Chi to̱'on ña ni̱ka̱'a̱n naprofeta o̱n vása ní‑kaku ña si̱ni̱ mi̱i na án níma̱ mi̱i na, saá chi Níma̱ Ndios ni̱ka̱'a̱n to̱'on yó'o ini naprofeta ña ni̱ka̱'a̱n na ña xí'in ni̱vi, nda̱tán kóni Ndios.
61002001	Ti̱xin nañoo Israel kui̱ya̱ xi̱na̱'á ni̱xi̱yo naprofeta na o̱n vása ní‑ka'a̱n ndoso to̱'on ña nda̱a̱ nda̱tán yóo ña ni̱ka̱'a̱n Ndios, chi na̱sama nayó'o to̱'on Ndios nda̱tán káchí ini mi̱i na. Ta ñii ki̱'va saá kixaa̱ ki̱vi̱ ta nakuita nata̱a ti̱xin ndó'ó, ta nayó'o saná'a na to̱'on ña vatá xa̱'a̱ Jesucristo. Nata̱a na o̱n vá'a sáná'a yó'o kata ní'nó na to̱'on ña na̱sama na, ta saá sandá'ví na ni̱vi na koni̱ so̱'o ña saná'a na, nda̱ to̱nda̱a na ka̱'a̱n na ndí o̱n vása kándixa ka̱ na Jesucristo, vará kúu ra ta̱a ta̱ ni̱xi'i̱ xa̱'a̱ ña saka̱ku ra na. Nata̱a na sáná'a ña o̱n vá'a yó'o ndíso ní na kua̱chi, ta Ndios taxi ra ñii kama kixaa̱ ña sandi'i xa̱'a̱ na.
61002002	Ta kua̱'a̱ ní ni̱vi kasa ndivi na ndi'i no̱o̱ ña o̱n vá'a xí'in ñakini, nda̱tán yóo ña táku̱ nata̱a na sáná'a yó'o. Ta inka̱ ni̱vi na o̱n xi̱in kandixa Jesucristo koto na ña o̱n vá'a ké'é nata̱a yó'o, ta saá ka̱'a̱n ndiva̱'a na xa̱'a̱ yichi̱ ña nda̱a̱.
61002003	Nata̱a na sáná'a ña o̱n vá'a ndasaá kuiti kúsii̱ ní ini na ña naki'in na kua̱'a̱ ní si̱'ún ndó xa̱'a̱ ña sáná'a na ndó'ó ña káchí na kúu to̱'on Ndios, ta kúu ña to̱'on ña na̱sama mi̱i na. Xa xi̱na̱'á ní Ndios chi̱tóni̱ ra kasa nani ra xa̱'a̱ ña o̱n vá'a ké'é nayó'o, ta ndixa saá kundo'o na ki̱vi̱ ña va̱xi.
61002004	Chi Ndios o̱n vása ní‑kisa ká'no ini ra xa̱'a̱ naángel na ni̱ki̱'vi kua̱chi xi̱na̱'á, ta sa̱kana ra na kua̱'a̱n na nda̱ya, ta nó'ni na ñó'o na no̱o̱ naa, ña ndáti na a̱nda̱ kixaa̱ ki̱vi̱ ña kasa nani ra xa̱'a̱ ndi'i kua̱chi.
61002005	Ta ndixa Ndios ni̱‑kisa ká'no ini ra xa̱'a̱ ni̱vi na xi̱taku̱ ñoyívi yó'o kui̱ya̱ xi̱taku̱ ta̱Noé xi̱na̱'á. Ta ta̱Noé ni̱ka̱'a̱n ndoso ra xí'in ni̱vi yó'o ndasaá vivíi xíni̱ ñó'ó kutaku̱ na nda̱tán kóni Ndios. Ta ni̱vi yó'o ni̱‑xiin na chikaa̱ so̱'o na to̱'on Ndios, ta saá Ndios sa̱koon ra sa̱vi̱ na'á sa̱ta̱ ni̱vi yó'o, ta ni̱xi'i̱ ndi'i na, ta Ndios sa̱ka̱ku ra ndasaá kuiti ta̱Noé xí'in u̱xa̱ ni̱vi.
61002006	Saá tuku Ndios ki̱sa nani ra xa̱'a̱ kua̱chi ni̱vi nañoo Sodoma xí'in nañoo Gomorra, sa̱ndi'i ra xa̱'a̱ na xí'in ño'o̱ xíxi̱ ña ke̱e ñoyívi ni̱no, ni̱xi̱xi̱ ndi'i ñoo na xí'in ndi'i mi̱i na a̱nda̱ ndu̱u ndi'i ña ni̱xi̱xi̱ yó'o yaa̱ kuiti. Ñayó'o kúu ña sáná'a ndasaá kini ní kundo'o ni̱vi na ndiva̱'a ini.
61002007	Ta Ndios sa̱ka̱ku ra ta̱Lot ña ni̱‑xixi̱ ra ñoo Sodoma, chi ta̱yó'o xi̱kuu ra ñii ta̱a ta̱ va̱'a ini, ta ni̱ta̱'vi̱ ní ini ra xíni ra ndi'i ña o̱n vá'a ñakini xi̱taku̱ ni̱vi ñoo yó'o.
61002008	Ta̱a ta̱ va̱'a ní ini xi̱kuu ra, ta ñii ñii ki̱vi̱ ni̱ya'a yo̱'vi̱ ní xi̱taku̱ ra ñoo Sodoma, chi xi̱to ra ta xi̱ni̱ so̱'o ra ndi'i no̱o̱ ña o̱n vá'a ké'é ni̱vi yó'o.
61002009	Ndi'i ña ké'é Ndios xí'in ni̱vi sáná'a ña ndí xíni̱ ra ndasaá chindeé ra ni̱vi na chíkaa̱ so̱'o to̱'on ra, ña saka̱ku ra na no̱o̱ ndi'i ña yo̱'vi̱ xíto ndoso ña'á. Ta ñii ki̱'va saá, xíni̱ ra ndasaá saxo̱'vi̱ ra ni̱vi na ké'é ña o̱n vá'a, ta ke'é ra saá xí'in na ki̱vi̱ kixaa̱ ña kasa nani ra xa̱'a̱ kua̱chi ndi'i ni̱vi.
61002010	Ta Ndios saxo̱'vi̱ ka̱ ra ni̱vi na táku̱ kísa ndivi ndi'i ña o̱n vá'a ñakini ña kútoo yi̱kí ko̱ñu mi̱i na, saá chi ni̱vi yó'o nda̱ lo'o o̱n xi̱in na chikaa̱ so̱'o na to̱'on xá'nda chiño Ndios no̱o̱ na. Ta nata̱a na sáná'a to̱'on Ndios ña na̱sama mi̱i na, só'ó ní na, o̱n vása táxi na xí'in mi̱i na ña koni̱ so̱'o na ñanda̱a̱. Ta kúu na ni̱vi na ña̱'a ní ini, ta káchí si̱ni̱ mi̱i na ndí kómí na ndee̱ ká'no ka̱, ta ni o̱n vása yí'ví na kándiva̱'a na xí'in ndee̱ ná'no ka̱ no̱o̱ na.
61002011	Ta naángel, na yóo no̱o̱ Ndios, vará kómí ka̱ na ndee̱ no̱o̱ nata̱a yó'o, ta naángel yó'o o̱n vása xi̱in na ka̱'a̱n na to̱'on ña kandiva̱'a xa̱'a̱ inka̱ ndee̱ ná'no.
61002012	Ta nata̱a o̱n vá'a yó'o nda̱tán táku̱ kiti̱ tíyukú táku̱ na, chi kiti̱ yukú yó'o ndasaá kuiti táku̱ rí kísa ndivi rí nda̱tán kóni níma̱ mi̱i rí. Ta tíyó'o ka̱ku rí xa̱'a̱ ña tiin ni̱vi rí ta ka'ni na rí. Ta ñii ki̱'va saá kundo'o nata̱a o̱n vá'a yó'o, chi nayó'o ká'a̱n na to̱'on ndiva̱'a xa̱'a̱ ña o̱n vása kúnda̱a̱ ini na, ta nda̱tán ndi'i xa̱'a̱ kiti̱ yukú, saá ndi'i xa̱'a̱ na.
61002013	Ta nata̱a o̱n vá'a yó'o, kixaa̱ ki̱vi̱ ña naki'in na ya'vi na xa̱'a̱ ña o̱n vá'a ké'é na ña táxi xo̱'vi̱ inka̱ ni̱vi. Xí'in ñasi̱i̱ ini na ké'é na ndi'i no̱o̱ ña kútoo yi̱kí ko̱ñu na, o̱n ko̱ó ñato̱'ó kómí na, ni o̱n vása násita xí'in mi̱i na no̱o̱ ña ké'é na ndi'i ña o̱n vá'a, vará ndiví xíto ka̱ ni̱vi kúu ña. Ta ki̱vi̱ nata̱a o̱n vá'a yó'o xíxi na xí'in ndó no̱o̱ yóo viko̱ no̱o̱ nákutá'an ndó'ó na kúu na kándixa Jesucristo, ta ña ka'an ní no̱o̱ kúu ña xíto ndó ñakini ké'é nata̱a yó'o.
61002014	Ta nata̱a o̱n vá'a yó'o, ndi'i násí'í ná xíto na no̱o̱, ta kútoo ní na ki̱'vi na kua̱chi ñoyívi xí'in ná. Nda̱ ñii ki̱vi̱ o̱n vása sándakoo na kí'vi na kua̱chi ña kúu ña kútoo ní yi̱kí ko̱ñu mi̱i na. Ta chú'u na ni̱vi na lo'o ní kándixa Jesucristo ña ké'é na ña o̱n vá'a. Nata̱a o̱n vá'a yó'o o̱n vása xáa ini na xí'in ña xa kómí na, ta ndi'i saá ki̱vi̱ kóni na kukomí na ndi'i ña káchí ini mi̱i na. Nata̱a yó'o ndíso na chi'ña xa̱'a̱ ña o̱n vá'a ké'é na, ta Ndios taxi ra ko̱'o̱n na no̱o̱ xo̱'vi̱ ní na.
61002015	Nata̱a yó'o xa sa̱ndakoo na yichi̱ nda̱a̱, ta na̱ki'in na ndíko̱n na kua̱'a̱n na yichi̱ ta̱profeta Balaam ta̱a ta̱ xi̱taku̱ xi̱na̱'á, ta̱yó'o xi̱kuu sa̱'ya ta̱Beor. Saá chi ta̱profeta yó'o ku̱too ní ra ki'in ra si̱'ún xa̱'a̱ chiño o̱n vá'a ke̱'é ra.
61002016	Ta saá ke̱e ra kua̱'a̱n ra ña sata̱vi̱ chi'ña ra nañoo Israel, ta ni̱‑kuchiño ra, chi ñii tíburra, kiti̱ tí o̱n vása xíni̱ ka̱'a̱n to̱'on kúu rí, ta tíyó'o ni̱ka̱'a̱n rí to̱'on xí'in ra, ta xí'in ña ni̱ka̱'a̱n rí sa̱si rí no̱o̱ ra, ta ni̱‑kuchiño ra kasa ndivi ra chiño kí'ví ña kua̱'a̱n ra ke'é ra.
61002017	Nata̱a o̱n vá'a yó'o yóo na nda̱tán yóo pozo yi̱chí ña o̱n ko̱ó takuií kómí, ta yóo na nda̱tán yóo vi̱ko̱ ña sándachí ta̱chi̱ na'á kua̱'a̱n ña no̱o̱ chínda'á ta̱chi̱ yó'o ña. Ta Ndios kasa nani ra xa̱'a̱ nata̱a yó'o, ta ti'ví ra na ko̱'o̱n na no̱o̱ naa ní ña xo̱'vi̱ na ndi'i saá ki̱vi̱.
61002018	Nayó'o kua̱'a̱ ní chínóo na no̱o̱ to̱'on ká'a̱n na, ña sanoo na ini ni̱vi ña kandixa na ña sáná'a na, ta to̱'on vi̱chí ña o̱n vása ndáya̱'ví kúu ña sáná'a na. Ta xí'in to̱'on yó'o chú'u na ni̱vi na sa̱kán sa̱ndakoo yichi̱ o̱n vá'a, ña tuku ké'é nayó'o ña o̱n vá'a ña kútoo ní yi̱kí ko̱ñu na.
61002019	Ta nata̱a o̱n vá'a yó'o ká'a̱n na, káchí na saá: “Tá kundiko̱n ndó sa̱ta̱ ndi̱, ta saá kuu ndó ni̱vi na kaka ndíka̱ no̱o̱ nda̱yí, ta saá o̱n ko̱ó ka̱ ña xá'nda chiño no̱o̱ ndó”, káchí na. Ta mi̱i nata̱a yó'o kúu ni̱vi na nó'ni kútu̱ xí'in ndi'i no̱o̱ ñakini ta xí'in ndi'i no̱o̱ ña o̱n vá'a ké'é na. Saá chi tá ñii ña o̱n vá'a kúndeé ña no̱o̱ ni̱vi, ta ña o̱n vá'a yó'o kúu ña xá'nda chiño no̱o̱ ni̱vi yó'o.
61002020	Yóo ni̱vi na xa ku̱nda̱a̱ ini to̱'on va̱'a xa̱'a̱ Jesucristo Ta̱a ta̱Ká'no no̱o̱ yó ta sa̱ndakoo na yichi̱ ña o̱n vá'a ñoyívi yó'o. Ta saá, tá ni̱vi yó'o ndikó koo tuku na ta kixá'á na naki'in na yichi̱ o̱n vá'a, ta tuku taxi na ña xá'nda chiño ña o̱n vá'a ñoyívi no̱o̱ na, ta saá ni̱vi yó'o kuiso ka̱ na kua̱chi no̱o̱ ña xi̱ndiso na si'na.
61002021	Va̱'a ní ka̱, níkúu, tá nda̱ ñii ki̱vi̱ ni̱‑kunda̱a̱ ini na xa̱'a̱ yichi̱ ña nda̱a̱, saá chi xa̱'a̱ ña ku̱nda̱a̱ ini na yichi̱ ña nda̱a̱, ta sa̱ndakoo na yichi̱ yó'o, ta ña ke̱'é na saá Ndios ndeé ní ka̱ saxo̱'vi̱ ra na.
61002022	Ta xí'in ña ke̱'é ni̱vi na o̱n vá'a yó'o saá, táxi na ña kunda̱a̱ ini yó ndí ña ndíchí ká'a̱n to̱'on ña káchí saá: “Tí ina ndíkó tuku rí kaxi rí ñakini ndu̱xan rí.” Ta inka̱ to̱'on ndíchí káchí saá: “Tíkini̱ sa̱kán chi̱chi rí xí'in takuií ndii, ta tuku ndíkó rí sakuchu xí'in mi̱i rí nda̱'yi̱ kini”, saá káchí to̱'on ndíchí.
61003001	Nañani yó xí'in náki̱'va̱ yó, na kí'vi ní ini i̱ xíni i̱ kúu ndó, ñayó'o kúu tutu o̱vi̱ ña táa i̱ xaa̱ nda'a̱ ndó. Ta xí'in ña o̱vi̱ tutu yó'o saá sánaká'án i̱ ndó'ó ña ndixa xíni̱ ñó'ó kani si̱ni̱ ndó xa̱'a̱ ñava̱'a ña kúu ñandii ndino'o.
61003002	Kóni i̱ ña naká'án si̱ni̱ ndó to̱'on Ndios ña ni̱ka̱'a̱n ndoso naprofeta kui̱ya̱ xi̱na̱'á. Saá tuku kóni i̱ ña naká'án si̱ni̱ ndó nda̱yí ña xa̱'nda chiño Jesucristo Ta̱a ta̱Ká'no no̱o̱ yó ta̱ sa̱ka̱ku mi̱i yó, chi mi̱i ndi̱ naapóstol sa̱ná'a ndi̱ ndó'ó to̱'on yó'o.
61003003	Ña si'na ka̱ xíni̱ ñó'ó kunda̱a̱ ini ndó kúu ña ndasaá koo tá xa kuyatin va̱xi ki̱vi̱ sondí'í. Chi ki̱vi̱ saá kutaku̱ ni̱vi na kutoo ní ke'é ndi'i no̱o̱ ña o̱n vá'a ña káchí ini mi̱i na, ta kusiki na ni̱vi xa̱'a̱ ña kándixa na Jesucristo,
61003004	ta ka̱'a̱n na xí'in na, nda̱ka̱ to̱'on ña'á na, kachí na saá: “¿Míkía̱ yóo Jesucristo ña kasa ndivi ra to̱'on ra ña ni̱ka̱'a̱n ra xí'in ndó, ndikó ra ñoyívi yó'o? Chi xa ni̱xi'i̱ va yivá si'í yó, ta tá káa ka̱ va ñoyívi yó'o, nda̱tán káa ña ki̱vi̱ no̱ó xi̱na̱'á, ñii ki̱'va saá káa ña nda̱ ki̱vi̱ vitin”, kachí na, kusiki na ni̱vi na kándixa Jesucristo ki̱vi̱ saá.
61003005	Ni̱vi na kusiki yó'o o̱n xi̱in na kandixa na ndí Ndios xí'in to̱'on ña ni̱ka̱'a̱n ra ki̱sa va̱'a ra ñoyívi yó'o ta ki̱sa va̱'a ra ñoyívi ni̱no. Ta no̱o̱ yóo kua̱'a̱ ní takuií mi̱ni, ta ni̱ka̱'a̱n Ndios ta ka̱na ño'o̱ yi̱chí ti̱xin takuií yó'o, ta saá takuií yó'o xi̱no nduu rá ña.
61003006	Ta saá ki̱vi̱ xi̱taku̱ ta̱Noé, ta Ndios xa̱'nda chiño ra no̱o̱ takuií ta sa̱koon ra sa̱vi̱ na'á, ta sa̱ndi'i ra xa̱'a̱ ndi'i ña ni̱xi̱yo ñoyívi kui̱ya̱ xi̱na̱'á.
61003007	Chi Ndios chi̱ndú'u̱ ra to̱'on ra ña kasa ndivi ra ña ni̱ka̱'a̱n ra ndí ñoyívi yó'o xí'in ñoyívi ni̱no ña xíto yó, ndáti ña ñii ki̱vi̱ ndi'i xa̱'a̱ ña xí'in ño'o̱ xíxi̱. Saá ko̱ko̱ ndi'i ña ku̱va̱'a ki̱vi̱ ña kasa nani Ndios xa̱'a̱ kua̱chi ni̱vi, ta ni̱vi na o̱n vása ní‑xiin kandixa Ndios ko̱'o̱n na no̱o̱ xo̱'vi̱ ní na ndi'i saá ki̱vi̱.
61003008	Ta ndó'ó, nañani yó xí'in náki̱'va̱ yó, na kí'vi ní ini i̱ xíni i̱ kúu ndó'ó; ta kóni i̱ ña o̱n nandoso ndó ndí no̱o̱ Ndios ñii ki̱vi̱ yóo ña nda̱tán yóo ñii mil kui̱ya̱, ta ñii mil kui̱ya̱ yóo ña nda̱tán yóo ñii ki̱vi̱, saá yóo ña.
61003009	Vará sava ni̱vi xáni si̱ni̱ na ndí Ndios kuáchi̱ ní ra ña kasa ndivi ra ña ni̱ka̱'a̱n ra, ta o̱n si̱ví saá yóo ña. Ndixa Ndios ta̱ ká'no ini kúu ra xí'in ndi'i ni̱vi, o̱n xi̱in ra ndi'i xa̱'a̱ nda̱ ñii ni̱vi; chi ndáti ra ña ndi'i ni̱vi nandikó ini na no̱o̱ ña o̱n vá'a ké'é na, ta va̱'a ná ki̱'vi na yichi̱ no̱o̱ xá'nda chiño ra.
61003010	Ta ki̱vi̱ ña ndikó Jesucristo ñoyívi yó'o kuu ñii ki̱vi̱ ña o̱n vása ndáti ni̱vi, chi nda̱tán yóo ña kixaa̱ ñii ta̱kuí'ná ñoó ña kasa kuí'ná ra, saá koo ki̱vi̱ ndikó Jesucristo. Ta ki̱vi̱ kundivi ñayó'o saá, ndeé ní ni̱'i̱ ta ndi'i xa̱'a̱ ñoyívi ni̱no ña xíto yó, ta ndi'i ña yóo ñoyívi ni̱no kaa̱ ko̱ko̱ ndi'i ña xí'in ño'o̱ xíxi̱ ta ndi'i xa̱'a̱ ña, ta ñoyívi no̱o̱ ño'o̱ yó'o xí'in ndi'i ña yóo no̱o̱ ña ñii ki̱'va saá kundo'o ña.
61003011	Ta xa̱'a̱ ña ndixa kúnda̱a̱ ini yó ndí ndi'i xa̱'a̱ ñoyívi, ta saá xíni̱ ñó'ó vivíi kutaku̱ yó ta taxi xí'in mi̱i yó kasa ndivi yó ña kóni Ndios.
61003012	Ta xí'in ñasi̱i̱ ini yó xíni̱ ñó'ó kundati yó ki̱vi̱ yó'o, ta chikaa̱ yó ndee̱ xí'in mi̱i yó ña kasa ndivi yó ña kóni Ndios, ta saá kama kixaa̱ ki̱vi̱ ña kasa nani ra xa̱'a̱ kua̱chi ni̱vi. Chi ki̱vi̱ yó'o ndi'i xa̱'a̱ ñoyívi ni̱no ña xíto yó ta ndi'i ña kómí ña, ko̱ko̱ ña xí'in ño'o̱ xíxi̱ ta ndi'i xa̱'a̱ ña.
61003013	Ta mi̱i yó ndáti yó ta ndáa ini yó Ndios ña kasa ndivi ra to̱'on ra ña ni̱ka̱'a̱n ra ndí ndasa xa̱á ra ñoyívi ni̱no ña xíto yó, ta ndasa xa̱á ra ñoyívi no̱o̱ ño'o̱ yó'o. Ta ñaxa̱á kasa va̱'a Ndios yó'o kúu no̱o̱ kutaku̱ ni̱vi na ndii níma̱, ta ndi'i saá ki̱vi̱ kasa ndivi na ña kóni Ndios.
61003014	Ña̱kán, nañani yó xí'in náki̱'va̱ yó, tá'an ndáti ndó ña kixaa̱ ki̱vi̱ ña kundivi ñayó'o, chikaa̱ ní ndó ndee̱ xí'in mi̱i ndó ña ndii ta vivíi kutaku̱ ndó no̱o̱ Ndios, ta ndixa koo va̱'a ini ndó chi xa va̱'a nákutá'an ndó xí'in Ndios.
61003015	Naká'án ndó ndí ta̱ ká'no ini kúu Ndios, ta ndáti ra ña nandikó ini ni̱vi no̱o̱ ña o̱n vá'a ké'é na xa̱'a̱ ña kuchiño saka̱ku ra na. Ñii káchí ká'a̱n to̱'on ña ni̱taa ñani yó ta̱Pablo ki̱vi̱ ti̱'ví ra tutu ña ni̱xaa̱ nda'a̱ ndó; ni̱taa ra tutu yó'o xí'in ñandíchí ta̱xi Ndios nda'a̱ ra.
61003016	No̱o̱ ñii ñii tutu ña ni̱taa ñani yó ta̱Pablo nda̱to̱'on ra xí'in ndó xa̱'a̱ ndi'i ñayó'o, ta ndixa yóo sava to̱'on ña ni̱taa ta̱Pablo ña yo̱'vi̱ ní kunda̱a̱ ini yó. Ta ni̱vi na naa ini xí'in na sa̱kán lo'o kuiti kándixa Jesucristo, nayó'o násama na to̱'on yó'o, ta ñii ki̱'va saá násama na ndi'i to̱'on ña ni̱ka̱'a̱n Ndios ña ni̱taa ni̱vi xi̱na̱'á. Ta xa̱'a̱ ña násama na to̱'on Ndios, ni̱vi yó'o ko̱'o̱n na no̱o̱ xo̱'vi̱ ní na ndi'i saá ki̱vi̱.
61003017	Ta ndó'ó, nañani yó xí'in náki̱'va̱ yó, xa̱'a̱ ña kúnda̱a̱ ini ndó ñayó'o, xíni̱ ñó'ó koto va̱'a ndó ña o̱n taxi ndó sandá'ví ña o̱n vá'a ndó'ó ña nakava ndó yichi̱ ni̱vi na o̱n vá'a, ta ni o̱n sandakoo ndó ña kándixa ndino'o ini ndó Jesucristo.
61003018	Nda̱ víka̱ ndixa ñii ñii ki̱vi̱ xíni̱ ñó'ó chikaa̱ ndó ndee̱ ña koni̱ va̱'a ka̱ ndó Jesucristo, Ta̱a ta̱Ká'no no̱o̱ yó, ta kúu ra Ta̱a ta̱ Sa̱ka̱ku mi̱i yó. Ñava̱'a ña xa ta̱xi ra nda'a̱ ndó chíndeé ña ndó'ó ña ndino'o ka̱ kutaku̱ ndó ñii ñii ki̱vi̱ nda̱tán kóni mi̱i ra. Ná kasa ká'no ní yó ra nda̱ vitin ta̱nda̱ ndi'i saá ki̱vi̱ ña va̱xi. Saá ná koo ña.
62001001	Nañani yó xí'in náki̱'va̱ yó, vitin ká'a̱n ndi̱ xí'in ndó xa̱'a̱ ta̱a ta̱ xa táku̱ nda̱ o̱n ta̱'án kixá'á koo ki̱vi̱ no̱ó. Ta mi̱i ndi̱, xi̱ni̱ so̱'o ndi̱ to̱'on ña ni̱ka̱'a̱n ra, ta xí'in nduchu̱ no̱o̱ ndi̱ xi̱ni ndi̱ ra, ta chi̱nóo nda'a̱ ndi̱ so̱ko̱ ra. Ta vitin ndáto̱'on ndi̱ xí'in ndó xa̱'a̱ ta̱yó'o, ta̱a ta̱ kúu To̱'on Ndios, ta kúu ra ndee̱ ña táxi kutaku̱ ndino'o ni̱vi.
62001002	Ta̱a yó'o, ta̱ ndixa ndino'o táku̱, ki̱xaa̱ ra no̱o̱ ndi̱, ta xi̱ni ndi̱ ra xí'in nduchu̱ no̱o̱ ndi̱, ta vitin ndákuii̱n ndi̱ xa̱'a̱ ra no̱o̱ ndó. Ta ndáto̱'on ndi̱ xí'in ndó ndí mi̱i ta̱yó'o kúu ra ndee̱ ña táxi kutaku̱ ndino'o ni̱vi no̱o̱ Ndios, ta ta̱yó'o nda̱ si'na xa táku̱ ra xí'in Ndios, ta saá Ndios ti̱'ví ra mi̱i ta̱yó'o ña ki̱xaa̱ ra no̱o̱ ndi̱ ñoyívi yó'o.
62001003	Ta vitin ndáto̱'on ndi̱ xí'in ndó xa̱'a̱ ña xa xi̱ni ndi̱, ta xa̱'a̱ to̱'on ña ni̱ka̱'a̱n ra ña xi̱ni̱ so̱'o ndi̱. Ta saá ndó'ó, ni̱vi na kándixa to̱'on yó'o, ñii káchí vivíi kutaku̱ ndó xí'in ndi̱, nda̱tán ñii ki̱'va vivíi táku̱ ndi̱ xí'in Yivá yó Ndios ta xí'in Sa̱'ya ra Jesucristo.
62001004	Ta saá táa ndi̱ tutu yó'o ña kunda̱a̱ ini ndó ta chikaa̱ so̱'o ndó to̱'on yó'o. Ta xí'in ña ke'é ndó saá ndixa ná kutú nda̱a̱ ñasi̱i̱ ini ndi'i yó.
62001005	Ñayó'o kúu to̱'on ña ni̱ka̱'a̱n Jesucristo xi̱ni̱ so̱'o ndi̱, ta vitin ndáto̱'on ndi̱ to̱'on yó'o xí'in ndó, ña káchí saá: Nda̱tán yóo ño'o̱ ña yé'e, saá yóo Ndios, ta nda̱ lo'o o̱n ko̱ó ñanaa yóo xí'in ra.
62001006	Táná ka̱'a̱n yó ndixa vivíi táku̱ yó xí'in Ndios, ta saá ni, ndíko̱n ka̱ yó kua̱'a̱n yó yichi̱ o̱n vá'a ña naa ní, ta ñavatá kúu ña ka̱'a̱n yó saá, ta o̱n vása kísa ndivi yó ñanda̱a̱.
62001007	Yichi̱ Ndios kúu ñava̱'a ñanda̱a̱ no̱o̱ yé'e ño'o̱ ña káku no̱o̱ ra. Ta saá tá vivíi ndíko̱n yó yichi̱ Ndios no̱o̱ yé'e ño'o̱ ña káku no̱o̱ ra, ta saá ndixa vivíi táku̱ yó xí'in tá'an yó, ta ndixa ni̱i̱ Jesucristo nákata ña ndi'i kua̱chi yó.
62001008	Táná ka̱'a̱n yó ndí nda̱ lo'o o̱n ko̱ó kua̱chi ndíso yó no̱o̱ Ndios, ta saá ni̱vi na sándá'ví xí'in mi̱i kúu yó, chi ñavatá kúu ña ka̱'a̱n yó saá, ta ndixa o̱n ko̱ó ñanda̱a̱ yóo ini yó.
62001009	Ta saá ni, tá na'ma yó ndi'i kua̱chi yó no̱o̱ Ndios, ta ndixa Ndios kasa ká'no ini ra xa̱'a̱ kua̱chi yó, ta nakata ra ndi'i kua̱chi yó, ta ndasa ndii ra mi̱i yó no̱o̱ ra. Ndixa Ndios ke'é ra saá xí'in yó, chi ta̱a ta̱nda̱a̱ kúu Ndios ta ndixa kísa ndivi ra to̱'on ra.
62001010	Ta saá ni, táná ka̱'a̱n yó, káchí yó ndí nda̱ ñii ki̱vi̱ o̱n vása ní‑ke'é yó ña o̱n vá'a, ta xí'in to̱'on yó'o chíkaa̱ yó kua̱chi sa̱ta̱ Ndios ndí kúu ra ta̱a ta̱ vatá. Saá chi mi̱i Ndios káchí ra ndí ndi'i ni̱vi ké'é na ña o̱n vá'a. Tá o̱n vása kándixa yó to̱'on yó'o ña ká'a̱n Ndios xa̱'a̱ yó, ta xí'in ñayó'o sáná'a yó ndí o̱n ko̱ó to̱'on Ndios táku̱ ini yó.
62002001	Ndó'ó, ni̱vi na kándixa Jesucristo, nda̱tán yóo sa̱'ya i̱, saá yóo ndó, saá chi kí'vi ní ini i̱ xíni i̱ ndó'ó. Ta táa i̱ tutu yó'o xaa̱ ña nda'a̱ ndó xa̱'a̱ ña o̱n ke'é ndó ña o̱n vá'a. Ta saá ni, tá yóo ki̱vi̱ ké'é ndó ña o̱n vá'a, ta xíni̱ ñó'ó kunda̱a̱ ini ndó ndí yóo ñii ta̱a ta̱ chíndeé mi̱i yó ña náki'in ra to̱'on yó no̱o̱ Yivá yó Ndios, ta ta̱yó'o kúu Jesucristo, ta̱a ta̱nda̱a̱.
62002002	Saá chi Jesucristo kúu ta̱a ta̱ ni̱so̱ko̱ xí'in mi̱i ña ni̱xi'i̱ ra xa̱'a̱ kua̱chi yó, ña̱kán Ndios kúchiño kasa ká'no ini ra xa̱'a̱ kua̱chi yó. Ta o̱n si̱ví ndasaá xa̱'a̱ kua̱chi mi̱i yó kúu ña ni̱xi'i̱ Jesucristo, ta xa̱'a̱ kua̱chi ndi'i saá ni̱vi ñoyívi yó'o ni̱xi'i̱ ra.
62002003	Tá kísa ndivi yó ña xá'nda chiño Ndios no̱o̱ yó, ta xí'in ña ké'é yó saá kúnda̱a̱ ini yó ndí ndixa xíni̱ yó Ndios, ta vivíi táku̱ yó xí'in ra.
62002004	Tá nakuita ni̱vi na ka̱'a̱n, kachí na saá: “Ndi̱'i̱ xíni̱ ndi̱ Ndios, ta vivíi táku̱ ndi̱ xí'in ra”, kachí na, ta ni̱vi yó'o, tá o̱n vása kísa ndivi na ña xá'nda chiño Ndios, ta saá ni̱vi na vatá kúu nayó'o, ta nda̱ lo'o o̱n ko̱ó ñanda̱a̱ yóo ini na.
62002005	Ta saá ni, tá yóo ni̱vi na kísa ndivi ña ká'a̱n to̱'on Ndios, ta xí'in ñayó'o ni̱vi yó'o sáná'a na ndí ndixa nda̱a̱ kí'vi ini na xíni na Ndios. Ta mi̱i yó, xa̱'a̱ ña kísa ndivi yó ña ká'a̱n Ndios, kúnda̱a̱ ini yó ndí ñii yóo yó xí'in Ndios.
62002006	Tá káchí yó ñii yóo yó táku̱ yó ini Ndios, ta saá xíni̱ ñó'ó ke'é yó nda̱tán ke̱'é Jesucristo ki̱vi̱ ni̱xika ra ñoyívi yó'o.
62002007	Nañani yó xí'in náki̱'va̱ yó, o̱n si̱ví ñii to̱'on ña xa̱á kúu ña xá'nda chiño i̱ no̱o̱ ndó vitin, chi to̱'on Ndios ña xa si'na yóo nda̱ ki̱vi̱ no̱ó kúu ña. Ta to̱'on yó'o ñii kúu ña xí'in to̱'on ña yatá ña xa xi̱ni̱ so̱'o ndó.
62002008	To̱'on ña yatá kúu ña xá'nda chiño i̱ vitin no̱o̱ ndó, ña xíni̱ ñó'ó kuki'vi ini yó koni tá'an yó. Ta saá ni, to̱'on xa̱á kúu ñayó'o, chi ñii la̱á Jesucristo kúu ta̱ ndixa nda̱a̱ ki̱sa ndivi to̱'on yó'o. Ta vitin ndó'ó, ni̱vi na ndíko̱n yichi̱ ra, ñii ki̱'va saá ndixa kísa ndivi ndó to̱'on xa̱á yó'o. Ta vitin ndee̱ ña o̱n vá'a ña naa, kua̱'a̱n ndi'i xa̱'a̱ ña, saá chi ki̱vi̱ ki̱xaa̱ Jesucristo ñoyívi yó'o, ta nda̱tán yóo ña ki̱xaa̱ ño'o̱ ndino'o ña yé'e, ta kúndeé ña no̱o̱ naa, saá yóo ña.
62002009	Tá yóo ni̱vi na ká'a̱n, káchí na ndí ndíko̱n na yichi̱ va̱'a no̱o̱ yé'e ño'o̱, ta ni̱vi yó'o sáa̱ ini na xíni na natá'an na, ta saá ñavatá kúu to̱'on ña ká'a̱n na, chi ña sáa̱ ini na xíni na natá'an na sáná'a ña ndí ndíko̱n ka̱ na yichi̱ o̱n vá'a no̱o̱ naa ní.
62002010	Ta ni̱vi na ndixa kí'vi ini xíni natá'an na, ta ni̱vi yó'o kúu na ndíko̱n yichi̱ va̱'a no̱o̱ yóo ño'o̱ yé'e. Ta ni̱vi yó'o, o̱n vása yóo ini na ña sanakava xí'in mi̱i na ña ke'é na ña o̱n vá'a.
62002011	Ta ni̱vi na sáa̱ ini xíni inka̱ ni̱vi na kándixa Jesucristo, ni̱vi yó'o, xí'in ña ké'é na saá sáná'a na ndí xíka ka̱ na yichi̱ o̱n vá'a no̱o̱ naa. Ta saá ni̱vi yó'o o̱n vása xíni̱ na ndá yichi̱ kua̱'a̱n na, saá chi ñanaa sa̱kuáá ña nduchu̱ no̱o̱ na.
62002012	Ta ndó'ó, ni̱vi na kándixa Jesucristo, nda̱tán yóo sa̱'ya i̱, saá yóo ndó, ta táa i̱ tutu yó'o xaa̱ ña nda'a̱ ndó, chi Ndios xa ki̱sa ká'no ini ra xa̱'a̱ kua̱chi ndó, saá chi Jesucristo ni̱xi'i̱ ra xa̱'a̱ kua̱chi yó.
62002013	Ta ndó'ó, ni̱vi na kándixa Jesucristo, na kúu ni̱vi naxi̱kua̱'a̱ na to̱'ó, táa i̱ tutu yó'o xaa̱ ña nda'a̱ ndó, chi xa xíni̱ va̱'a ndó Jesucristo, ta̱a ta̱ xa táku̱ nda̱ si'na ka̱ tá ta̱'án kixá'á koo ki̱vi̱ no̱ó ñoyívi. Ta ndó'ó, nata̱a xí'in náña'a̱ na kúu nakuáchí na kándixa Jesucristo, táa i̱ tutu yó'o xaa̱ ña nda'a̱ ndó, chi xa ku̱ndeé ndó no̱o̱ ñaníma̱ ndiva̱'a. Ndi'i ndó'ó na kúu ni̱vi na kándixa Jesucristo, inka̱ yichi̱ ká'a̱n i̱ ndí nda̱tán yóo sa̱'ya i̱, saá yóo ndó, ta táa i̱ tutu yó'o xaa̱ ña nda'a̱ ndó, chi xa xíni̱ va̱'a ndó Yivá yó Ndios.
62002014	Ta ndó'ó, ni̱vi na kándixa Jesucristo, na kúu ni̱vi naxi̱kua̱'a̱ na to̱'ó, táa i̱ to̱'on yó'o ña ndáto̱'on i̱ xí'in ndó, chi xa xíni̱ va̱'a ndó Jesucristo, ta̱a ta̱ xa táku̱ nda̱ si'na ka̱ tá o̱n ta̱'án kixá'á koo ki̱vi̱ no̱ó ñoyívi. Ta ndó'ó, na kándixa Jesucristo, na kúu nakuáchí, tuku táa i̱ to̱'on yó'o ña ndáto̱'on i̱ xí'in ndó, chi ndó'ó kúu ni̱vi na kómí ní ndee̱ Ndios, ta ndi'i saá ki̱vi̱ to̱'on Ndios yóo ña táku̱ ña ini ndó, ta saá xa ku̱ndeé ndó no̱o̱ ñaníma̱ ndiva̱'a.
62002015	Xí'in ndi'i ndó'ó, na kúu ni̱vi na kándixa Jesucristo, táa i̱ to̱'on ña xaa̱ nda'a̱ ndó, ña ndáto̱'on i̱, káchí i̱ saá: O̱n kusii̱ ini ndó kundiko̱n ndó yichi̱ o̱n vá'a ñoyívi yó'o, ta nda̱ lo'o o̱n kuki'vi ini ndó koni ndó ña o̱n vá'a ña yóo ñoyívi yó'o. Saá chi ndi'i ni̱vi na kí'vi ní ka̱ ini xíni na ña yóo ñoyívi yó'o, ni̱vi yó'o o̱n vása kí'vi ini na xíni na Yivá yó Ndios.
62002016	Chi ndi'i ña o̱n vá'a ña yóo ñoyívi yó'o o̱n si̱ví ña káku no̱o̱ Ndios kúu ña, ta kuiti káku ña no̱o̱ ñaníma̱ ndiva̱'a ña xá'nda chiño no̱o̱ ñoyívi yó'o. Tá kóni yó ke'é yó ña o̱n vá'a ña kútoo ní yi̱kí ko̱ñu yó, án kóni yó kukomí yó ndi'i ña kúsii̱ ini nduchu̱ no̱o̱ yó xíni ña, ta ña kóni yó saá o̱n si̱ví ña va̱xi no̱o̱ Yivá yó Ndios kúu ña. Tá ni̱vi na ña̱'a ní ini kúu yó xa̱'a̱ ñakuíká kómí yó án xa̱'a̱ chiño ná'no ké'é yó, ta ña ña̱'a ini yó saá, o̱n si̱ví ña va̱xi no̱o̱ Yivá yó Ndios kúu ña. Saá chi ña xáni si̱ni̱ yó saá kuiti káku ña no̱o̱ yichi̱ o̱n vá'a ñoyívi yó'o.
62002017	Ta ñoyívi yó'o xí'in ndi'i ña o̱n vá'a ña kútoo ní ni̱vi, ña yá'a kua̱'a̱n kúu ña, ta kixaa̱ ñii ki̱vi̱ o̱n kóo ka̱ ña. Ta saá ni, ni̱vi na kísa ndivi ña kóni Ndios, ni̱vi yó'o o̱n ndi'i xa̱'a̱ na, ta ndixa kutaku̱ na ndi'i saá ki̱vi̱.
62002018	Ndó'ó, ni̱vi na kándixa Jesucristo, nda̱tán yóo sa̱'ya i̱, saá yóo ndó, ta ndáto̱'on i̱ xí'in ndó ndí xa va̱xi kuyatin ki̱vi̱ sondí'í ñoyívi yó'o. Xa xi̱ni̱ so̱'o ndó tá va̱xi kuyatin ki̱vi̱ sondí'í, ta nakundichi ñii ta̱a ta̱ kúu ta̱ sáa̱ ní ini xíni ra Jesucristo, ta vitin xa yóo kua̱'a̱ ní ni̱vi na kúu na sáa̱ ini xíni na Jesucristo. Ta xí'in ñayó'o kúnda̱a̱ ini yó ndí xa yatin va̱xi ki̱vi̱ sondí'í ñoyívi yó'o.
62002019	Vará sava ni̱vi na kúu na sáa̱ ini xíni na Jesucristo vitin, xi̱kuu ni̱vi na si'na ñii xi̱taku̱ xí'in yó, ta ni̱vi yó'o o̱n si̱ví na ndixa kándixa Jesucristo xi̱kuu na. Ta saá ni̱ta̱'vi̱ tá'an na xí'in mi̱i yó, ta ke̱e na kua̱'a̱n na. Ta xí'in ñayó'o kúnda̱a̱ va̱'a ini yó ndí ni̱vi yó'o nda̱ ñii ki̱vi̱ o̱n vása ní‑xiyo yu'ú na xí'in mi̱i yó, chi o̱n vása ndino'o ini na kándixa na Jesucristo. Tá ndixa ni̱vi na ndino'o ini kándixa Jesucristo xi̱kuu na, níkúu, ta yóo ka̱ na kua̱'a̱n na yichi̱ ra xí'in yó vitin. Ta xa̱'a̱ ña ni̱ta̱'vi̱ tá'an na xí'in yó, na kúu ni̱vi na ndixa ndíko̱n Jesucristo, kúnda̱a̱ ini yó ndí ni̱vi yó'o nda̱ lo'o o̱n vása ní‑xikuu na nañani yó án náki̱'va̱ yó.
62002020	Ta ndó'ó, o̱n si̱ví nda̱tán yóo ni̱vi yó'o yóo ndó. Saá chi Jesucristo, Ta̱a ta̱Yi̱i̱, ti̱'ví ra Níma̱ Ndios ña kutaku̱ ña ini ndó. Ta xa̱'a̱ ña táku̱ Níma̱ Ndios ini ndó, xa xíni̱ ndó ndi'i ñanda̱a̱.
62002021	Ta xa̱'a̱ ña kúnda̱a̱ ini i̱ ndí xa xíni̱ ndó ñanda̱a̱, táa i̱ to̱'on yó'o xaa̱ ña nda'a̱ ndó. Saá chi mi̱i yó kúnda̱a̱ ini yó ndí nda̱ ñii to̱'on ña vatá o̱n vása káku ña no̱o̱ Ndios, ta̱a ta̱ kúu ta̱nda̱a̱ ndino'o.
62002022	Ta, ¿yu kúu ni̱vi na vatá ní? Ni̱vi na vatá ní kúu na ká'a̱n, káchí na ndí o̱n si̱ví ta̱Jesús kúu Cristo, ta̱a ta̱ ti̱'ví Ndios saka̱ku ra ni̱vi ñoyívi yó'o. Ni̱vi na káchí saá kúu ni̱vi na sáa̱ ini xíni na Jesucristo. Ta ni̱vi yó'o kúu ni̱vi na o̱n xi̱in kandixa Ndios, ni o̱n xi̱in na kandixa na Sa̱'ya ra Jesucristo.
62002023	Tá yóo ni̱vi na o̱n xi̱in kandixa Sa̱'ya Ndios, ñayó'o kóni kachí ña ndí o̱n xi̱in na kandixa na mi̱i Ndios. Ta ni̱vi na ndino'o ini ká'a̱n ndáto̱'on na ndí kándixa na Sa̱'ya Ndios, ta ni̱vi yó'o kúu na táku̱ Ndios ini.
62002024	Ta ndó'ó, o̱n sandakoo ndó kándixa ndó to̱'on va̱'a xa̱'a̱ Jesucristo, ña kúu ña xi̱ni̱ so̱'o ndó nda̱ ki̱vi̱ no̱ó ña ki̱xá'á ndó kándixa ndó ra. Ta xí'in ña ke'é ndó saá, ndi'i saá ki̱vi̱ yóo ndó táku̱ ndó ini Jesucristo, ta̱a ta̱ kúu Sa̱'ya Ndios, ta ñii ki̱'va saá yóo ndó táku̱ ndó ini Yivá yó Ndios.
62002025	Jesucristo ni̱ka̱'a̱n ra, ki̱ndo̱o ra xí'in yó, na kúu ni̱vi na kándixa ña'á, ta ni̱ka̱'a̱n ra, káchí ra saá: “Nda'a̱ ni̱vi na kándixa yi̱'i̱ taxi i̱ ña ndixa ndino'o kutaku̱ na xí'in i̱ ndi'i saá ki̱vi̱”, saá káchí Jesucristo, ki̱ndo̱o ra xí'in yó.
62002026	Táa i̱ to̱'on yó'o ña ndato̱'on i̱ xí'in ndó xa̱'a̱ ni̱vi na kóni sandá'ví ndó'ó xí'in to̱'on vatá.
62002027	Jesucristo xa ti̱'ví ra Níma̱ Ndios ña koo ña xí'in ndó, ta Níma̱ yó'o yóo ña táku̱ ña ini ndó ndi'i saá ki̱vi̱. Ta saá o̱n vása xíni̱ ñó'ó ndó ni̱vi ña saná'a na ndó'ó, chi Níma̱ Ndios sáná'a ña ndó'ó xa̱'a̱ ndi'i ñanda̱a̱. Ta ndi'i ña sáná'a Níma̱ Ndios kúu to̱'on ña nda̱a̱ ndino'o, ta nda̱ lo'o o̱n ko̱ó ñavatá ká'a̱n Níma̱ Ndios. Ta ndi'i saá ki̱vi̱ xíni̱ ñó'ó koo ndó kutaku̱ ndó ini Jesucristo. Ta ñii ki̱'va nda̱tán Níma̱ Ndios sáná'a ña ndó'ó ndasaá kutaku̱ ndó, ta saá xíni̱ ñó'ó va̱'a kutaku̱ ndó.
62002028	Ndó'ó, ni̱vi na kándixa Jesucristo, nda̱tán yóo sa̱'ya i̱, saá yóo ndó, ta ndáto̱'on i̱ xí'in ndó ña koo ndó kutaku̱ ndó ini Jesucristo, ta nda̱ ñii ki̱vi̱ o̱n sandakoo ndó yichi̱ ra. Ta saá tá kixaa̱ ki̱vi̱ ndikó ra ñoyívi yó'o, ta o̱n vása kuyi̱'ví ndó no̱o̱ ra, ni o̱n vása kuka'an no̱o̱ ndó kuita ndó no̱o̱ ra.
62002029	Xíni̱ yó Jesucristo kúu ñii ta̱a ta̱nda̱a̱ ndino'o, ta saá kúnda̱a̱ ini yó ndí ndi'i ni̱vi na ké'é ñanda̱a̱ nda̱tán yóo ña ke̱'é Jesucristo, nayó'o kúu nasa̱'ya ndino'o Ndios.
62003001	¡Nda̱chun ndeé ní kí'vi ini Yivá yó Ndios xíni ra mi̱i yó! Saá chi sákunaní ra yó sa̱'ya mi̱i ra. Ta, ¡ndixa sa̱'ya Ndios kúu mi̱i yó! Ta ni̱vi na ndíko̱n yichi̱ o̱n vá'a ñoyívi yó'o, o̱n vása nákoni na ndí sa̱'ya Ndios kúu yó, chi ni̱vi yó'o o̱n vása xíni̱ na Ndios.
62003002	Nañani yó xí'in náki̱'va̱ yó, ni̱vi na kí'vi ní ini i̱ xíni i̱ kúu ndó, ta ndáto̱'on i̱ xí'in ndó ndí mi̱i yó kúu sa̱'ya Ndios vitin. Ta saá ni, o̱n ta̱'án kunda̱a̱ va̱'a ini yó ndasaá nduu yó ki̱vi̱ ña va̱xi ña kutaku̱ yó ñoyívi ni̱no xí'in Ndios. Ta vitin kúnda̱a̱ ini yó ndí ki̱vi̱ ndikó Jesucristo ñoyívi yó'o, ta mi̱i yó, ni̱vi na kándixa ña'á, nduu yó nda̱tán yóo ra. Saá chi xí'in nduchu̱ no̱o̱ yó koni yó ra. Nda̱tán mi̱i káa ra, saá ndixa koni ndino'o yó ra.
62003003	Ta ndi'i ni̱vi na kúsii̱ ini ndáti ña ndikó Jesucristo, chi ndáa ini na ndí ki̱vi̱ saá kundivi ña ndáti na, ni̱vi yó'o chíkaa̱ na ndee̱ xí'in mi̱i na ña nduu na ni̱vi na o̱n ko̱ó kua̱chi kuiso no̱o̱ Ndios. Ta xa̱'a̱ ña ndíko̱n na Jesucristo kúu ña ké'é na saá, chi Jesucristo kúu ta̱a ta̱ ndii ndino'o.
62003004	Ndi'i ni̱vi na ké'é ña o̱n vá'a kúu ni̱vi na yá'a ndoso no̱o̱ nda̱yí Ndios ta ndíso na kua̱chi no̱o̱ ra. Saá chi ndi'i no̱o̱ ña o̱n vá'a ké'é ni̱vi kúu ña yá'a ndoso nda̱yí Ndios.
62003005	Xa xíni̱ ndó ña ki̱xaa̱ Jesucristo ñoyívi yó'o kúu xa̱'a̱ ña kindaa ra kua̱chi ña ndíso ni̱vi. Ta nda̱ lo'o o̱n ko̱ó kua̱chi ndíso Jesucristo, ta̱a ta̱ ndii ndino'o kúu ra.
62003006	Ta saá ni̱vi na ndixa ndíko̱n Jesucristo, tá ñii táku̱ na xí'in ra, ta ni̱vi yó'o o̱n vása ndíko̱n na yichi̱ no̱o̱ ké'é na ña o̱n vá'a. Ta ni̱vi na ndíko̱n yichi̱ no̱o̱ ké'é na ña o̱n vá'a, ni̱vi yó'o kúu ni̱vi na o̱n ta̱'án nakutá'an xí'in Jesucristo, ni o̱n ta̱'án koni na ra.
62003007	Nañani yó xí'in náki̱'va̱ yó, nda̱tán yóo sa̱'ya mi̱i i̱, saá yóo ndó, ta ndáto̱'on i̱ xí'in ndó ña o̱n taxi ndó ña sandá'ví ni̱vi ndó'ó xí'in to̱'on vatá ña o̱n vása yóo yu'ú xí'in to̱'on ña káchí saá: Ni̱vi na kísa ndivi ñanda̱a̱ kúu ni̱vi nanda̱a̱. Nda̱tán yóo Jesucristo ta̱a ta̱nda̱a̱, saá yóo ni̱vi yó'o, na kúu na kísa ndivi ñanda̱a̱.
62003008	Ta ni̱vi na o̱n xi̱in sandakoo ke'é ña o̱n vá'a kúu ni̱vi na ndíko̱n yichi̱ no̱o̱ xá'nda chiño ñaníma̱ ndiva̱'a, saá chi nda̱ ki̱vi̱ no̱ó ñaníma̱ ndiva̱'a o̱n vása sándakoo ña ké'é ña ndi'i saá no̱o̱ ña o̱n vá'a. Ta xa̱'a̱ ñayó'o Ndios ti̱'ví ra Jesucristo ki̱xaa̱ ra ñoyívi yó'o ña sandi'i ra xa̱'a̱ ndi'i chiño ña ké'é ñaníma̱ ndiva̱'a yó'o.
62003009	Tá ndixa sa̱'ya Ndios kúu yó, ta saá o̱n vása kua̱'a̱n ka̱ yó yichi̱ no̱o̱ xá'nda chiño ña o̱n vá'a no̱o̱ yó, saá chi Ndios xa ta̱xi ra Níma̱ ra ña táku̱ ini yó, ta nda̱tán yóo ini Ndios saá yóo ini yó vitin. Ta xa̱'a̱ ñayó'o, o̱n vása kúchiño yó kutaku̱ yó ké'é yó ña o̱n vá'a. Saá chi vitin táku̱ yó ké'é yó ña kóni Ndios.
62003010	Ta kúchiño kunda̱a̱ ini yó yu kúu sa̱'ya Ndios ta yu kúu sa̱'ya ñaníma̱ ndiva̱'a. Saá chi ndi'i ni̱vi na o̱n vása kísa ndivi ñanda̱a̱, nayó'o sáná'a na ndí o̱n si̱ví sa̱'ya Ndios kúu na. Ta ndi'i ni̱vi na o̱n vása kí'vi ini xíni nañani na án náki̱'va̱ na, o̱n si̱ví sa̱'ya Ndios kúu nayó'o.
62003011	Ñayó'o kúu to̱'on Ndios ña xi̱ni̱ so̱'o yó nda̱ ki̱vi̱ ki̱xá'á yó kándixa yó Jesucristo, to̱'on ña káchí saá: Kuki'vi ini yó koni tá'an yó, káchí ña.
62003012	Ta o̱n vá'a koo yó nda̱tán ni̱xi̱yo ta̱Caín kui̱ya̱ xi̱na̱'á, chi ta̱yó'o ni̱xika ra yichi̱ ñaníma̱ ndiva̱'a, ta xa̱'ni ra ñani ra. Ta, ¿nda̱chun xa̱'ni ra ñani ra? Ke̱'é ra saá xa̱'a̱ ña ki̱sa kuíni̱ ini ra xi̱ni ra ñani ra, chi ñani ra xi̱taku̱ ra ké'é ra ñanda̱a̱ no̱o̱ Ndios, ta ta̱Caín yó'o xi̱taku̱ ra ké'é ra ña o̱n vá'a.
62003013	Nañani yó xí'in náki̱'va̱ yó, ndó'ó kúu ni̱vi na táku̱ ké'é ñanda̱a̱. Ta xa̱'a̱ ña ké'é ndó ñava̱'a saá, ni̱vi na ndíko̱n yichi̱ o̱n vá'a ñoyívi yó'o sáa̱ ini na xíni na ndó'ó. Ta nda̱ lo'o o̱n naka'nda ini ndó koni ndó ña ké'é na saá.
62003014	Ta mi̱i yó, ni̱vi na kándixa Jesucristo, kúu yó ni̱vi na kí'vi ini xíni tá'an. Ta xí'in ña ké'é yó saá kúnda̱a̱ ini yó ndí ndixa sa̱ndakoo va̱'a yó yichi̱ o̱n vá'a ña salo'o sandi'i xa̱'a̱ yó, níkúu, ta vitin kua̱'a̱n yó yichi̱ no̱o̱ ndixa táku̱ ndino'o yó no̱o̱ Ndios. Ta ndi'i ni̱vi na o̱n vása kí'vi ini xíni natá'an na, ni̱vi yó'o, vará xíka ka̱ na ñoyívi yó'o, o̱n vása táku̱ na no̱o̱ Ndios.
62003015	Ta ndi'i ni̱vi na sáa̱ ini xíni natá'an na, ta ni̱vi yó'o ñii ki̱'va kúu na xí'in ni̱vi na xíka xá'ni inka̱ ni̱vi. Ta xíni̱ yó ndí ndi'i ni̱vi na xíka xá'ni inka̱ ni̱vi, o̱n si̱ví ni̱vi na táku̱ no̱o̱ Ndios kúu nayó'o.
62003016	Xíni̱ ñó'ó kunda̱a̱ ini yó xa̱'a̱ ñava̱'a ke̱'é Jesucristo xa̱'a̱ yó, chi ta̱xi xí'in mi̱i ra ni̱xi'i̱ ra xa̱'a̱ kua̱chi yó. Ta ña ke̱'é ra saá táxi ña kunda̱a̱ ini yó ndasaá xíni̱ ñó'ó ndixa kuki'vi ini yó koni yó nañani yó xí'in náki̱'va̱ yó. Ta saá mi̱i yó ni̱vi na ndíko̱n yichi̱ Jesucristo, ñii ki̱'va nda̱tán kí'vi ini ra xíni ra mi̱i yó, saá xíni̱ ñó'ó kuki'vi ini yó koni tá'an yó, ta taxi xí'in mi̱i yó ña chindeé tá'an yó ta̱nda̱ kivi̱ yó xa̱'a̱ nañani yó xí'in náki̱'va̱ yó.
62003017	Tá yóo natá'an yó na o̱n ko̱ó ña xíni̱ ñó'ó ña kómí na, ta yóo sava mi̱i yó na kómí ña xíni̱ ñó'ó natá'an yó yó'o, ta saá va̱'a taxi yó ña xíni̱ ñó'ó na nda'a̱ na. Tá o̱n vása ké'é yó saá, ta ñayó'o kóni kachí ña ndí o̱n vása kí'vi ini yó xíni yó natá'an yó yó'o, nda̱tán Ndios kí'vi ní ini ra xíni ra mi̱i yó.
62003018	Nañani yó xí'in náki̱'va̱ yó, nda̱tán yóo sa̱'ya i̱ yóo ndó, ta ndáto̱'on i̱ xí'in ndó ndí o̱n vá'a kuiti ka̱'a̱n yó kachí yó ndí kí'vi ini yó xíni yó natá'an yó, chi xíni̱ ñó'ó kasa ndivi yó chiño ña sáná'a ndí ndixa kí'vi ini yó xíni yó na.
62003019	Tá xí'in ña ndixa kí'vi ini yó xíni yó natá'an yó, ta saá kúnda̱a̱ ini yó ndí ni̱vi na ndixa ndíko̱n Ndios kúu yó, ta o̱n vása kúka'an no̱o̱ yó no̱o̱ ra, ta va̱'a yóo ini yó no̱o̱ ra.
62003020	Ta saá ni, tá níma̱ yó chíkaa̱ ña kua̱chi xa̱'a̱ mi̱i yó, ta saá xíni̱ ñó'ó kunda̱a̱ ini yó ndí ká'no ní ka̱ yóo ini Ndios ña kasa ká'no ini ra xa̱'a̱ yó, ta Ndios xíni̱ va̱'a ra ndi'i ña yóo ini yó.
62003021	Ndó'ó kúu ni̱vi na kí'vi ní ini i̱ xíni i̱, ta ndáto̱'on i̱ xí'in ndó, káchí i̱ saá: Tá níma̱ yó o̱n vása chíkaa̱ ña kua̱chi sa̱ta̱ yó no̱o̱ Ndios, ta saá o̱n vása kúka'an no̱o̱ yó no̱o̱ Ndios, ta xí'in ña ndino'o ini yó kuchiño yó ka̱'a̱n yó xí'in ra.
62003022	Ta saá ndi'i ña ndúkú yó no̱o̱ Ndios, taxi ra ña nda'a̱ yó, saá chi kísa ndivi yó ña xá'nda chiño ra no̱o̱ yó, ta ké'é yó chiño ña kúsii̱ ini ra xíni ra.
62003023	Ta ñayó'o kúu ña xá'nda chiño Ndios no̱o̱ yó: Xíni̱ ñó'ó kandixa yó Jesucristo, ta̱a ta̱ kúu Sa̱'ya Ndios, ta xíni̱ ñó'ó kuki'vi ini yó koni yó natá'an yó, ñii ki̱'va nda̱tán mi̱i Jesucristo xa̱'nda chiño ra no̱o̱ yó ki̱vi̱ ni̱xika ra ñoyívi yó'o.
62003024	Ta ndi'i ni̱vi na kísa ndivi ña xá'nda chiño Ndios, ni̱vi yó'o táku̱ na ini Ndios ta Ndios táku̱ ra ini ni̱vi yó'o. Ta ndixa kúnda̱a̱ ini yó ndí táku̱ Ndios ini yó chi ta̱xi ra Níma̱ ra nda'a̱ yó, ta ndixa táku̱ Níma̱ ra ini yó.
62004001	Nañani yó xí'in náki̱'va̱ yó, ndó'ó kúu ni̱vi na kí'vi ní ini i̱ xíni i̱, ta ndáto̱'on i̱ xí'in ndó ña o̱n kandixa ndó ndi'i ni̱vi na ká'a̱n, káchí na saá: “To̱'on ña ta̱xi Níma̱ Ndios kúu ña ká'a̱n ndi̱”, káchí na. Ta xíni̱ ñó'ó koto ndoso ndó ni̱vi yó'o xa̱'a̱ ña kunda̱a̱ ini ndó án ndixa Níma̱ Ndios kúu ña ta̱xi to̱'on ká'a̱n na, chi yóo kua̱'a̱ ní naprofeta vatá na xíka ñoyívi yó'o vitin.
62004002	Ndáto̱'on i̱ xí'in ndó ndasaá kúchiño nakoni ndó tá ndixa Níma̱ Ndios kúu ña ta̱xi to̱'on ña ká'a̱n ni̱vi yó'o. Tá ni̱vi yó'o ndákuii̱n na xa̱'a̱ Jesucristo, káchí na saá: “Jesucristo, ki̱xaa̱ ra ñoyívi yó'o, ta xi̱kuu ra ni̱vi ndino'o xí'in yi̱kí ko̱ñu ñii ki̱'va nda̱tán yóo yi̱kí ko̱ñu mi̱i yó”, káchí na, ta saá kúnda̱a̱ ini yó ndí to̱'on ña ká'a̱n na kúu ña ta̱xi Níma̱ Ndios nda'a̱ na.
62004003	Ta ni̱vi na o̱n xi̱in ka̱'a̱n ndí Jesucristo xi̱kuu ra ni̱vi ndino'o, ta xi̱komí ra yi̱kí ko̱ñu ndino'o, ñii ki̱'va nda̱tán yóo yi̱kí ko̱ñu mi̱i yó, ta ni̱vi yó'o o̱n vása ká'a̱n na to̱'on ña ta̱xi Níma̱ Ndios nda'a̱ na. Ta ni̱vi yó'o ká'a̱n na ndasaá kuiti to̱'on ña ta̱xi níma̱ ña sáa̱ ini xíni Jesucristo. Xa xi̱ni̱ so̱'o ndó ndí ñii ki̱vi̱ kixaa̱ níma̱ yó'o, ña kúu ña sáa̱ ini xíni Jesucristo, ta vitin xa yóo ña, xíka ña ñoyívi yó'o.
62004004	Ta ndó'ó, nda̱tán yóo sa̱'ya i̱, saá yóo ndó, ta ndó'ó kúu ni̱vi na ndíko̱n Ndios. Ta xa ku̱ndeé ndó no̱o̱ naprofeta vatá, na o̱n vása ká'a̱n to̱'on Ndios. Ta mi̱i ndó, xa̱'a̱ ña táku̱ Níma̱ Ndios ini ndó, xa ku̱ndeé ndó no̱o̱ navatá yó'o, saá chi Níma̱ Ndios kúu ña ndeé ní ka̱ no̱o̱ ñaníma̱ ndiva̱'a ña xíka ñoyívi yó'o.
62004005	Naprofeta vatá kúu ni̱vi na ndíko̱n yichi̱ o̱n vá'a ñoyívi yó'o, ta ká'a̱n na to̱'on ña ta̱xi níma̱ ña xá'nda chiño no̱o̱ yichi̱ o̱n vá'a yó'o. Ta saá ni̱vi na ndíko̱n yichi̱ ñoyívi yó'o chíkaa̱ so̱'o na to̱'on vatá yó'o.
62004006	Ta mi̱i yó, ni̱vi na ndíko̱n Ndios kúu yó, ta xa̱'a̱ ñayó'o inka̱ ni̱vi na xa xíni̱ va̱'a Ndios, nayó'o chíkaa̱ so̱'o na to̱'on ña ká'a̱n yó. Ta ni̱vi na o̱n vása ndíko̱n Ndios, ni̱vi yó'o o̱n xi̱in na chikaa̱ so̱'o na to̱'on ña ká'a̱n yó. Ta xí'in ña ké'é ni̱vi saá, kúchiño yó kunda̱a̱ ini yó án Níma̱ Ndios kúu ña táku̱ ini ni̱vi yó'o, án níma̱ vatá kúu ña táku̱ ini na.
62004007	Nañani yó xí'in náki̱'va̱ yó, kí'vi ní ini i̱ xíni i̱ ndó'ó, ta ndi'i mi̱i yó xíni̱ ñó'ó kuki'vi ní ini yó koni tá'an yó, saá chi Ndios kúu ta̱a ta̱ táxi ndee̱ nda'a̱ yó ña ke'é yó saá. Ta ndi'i ni̱vi na kí'vi ini xíni natá'an na, ni̱vi yó'o ndixa kúu nasa̱'ya Ndios, ta kúu na ni̱vi na ndixa va̱'a xíni̱ Ndios.
62004008	Ndi'i ni̱vi na o̱n vása kí'vi ini xíni natá'an na, ta ni̱vi yó'o o̱n vása xíni̱ va̱'a na Ndios, chi ndixa ini Ndios chútú ña xí'in ña kí'vi ní ini ra xíni ra ndi'i ni̱vi.
62004009	Ta Ndios sa̱ná'a ra ndí ña ndixa nda̱a̱ ní kí'vi ini ra xíni ra ndi'i yó, chi ti̱'ví ra Sa̱'ya ra ta̱ ñii la̱á no̱o̱ ra, ki̱xaa̱ ra ñoyívi yó'o, ta ni̱xi'i̱ ra xa̱'a̱ kua̱chi yó, ta xa̱'a̱ ña ke̱'é ra saá kuchiño kutaku̱ ndino'o yó ndi'i saá ki̱vi̱ xí'in Ndios.
62004010	Vará kí'vi ní ini yó xíni yó Ndios, ta mi̱i yó o̱n vása tónda̱a yó kundeé yó ña kuki'vi ini yó koni yó ra ñii ki̱'va nda̱tán Ndios kí'vi ní ini ra xíni ra mi̱i yó. Saá chi Ndios sa̱ná'a ra ndasaá ndeé ní kí'vi ini ra xíni ra mi̱i yó, chi ti̱'ví ra Sa̱'ya ra Jesucristo ki̱xaa̱ ra ñoyívi yó'o, ta ni̱so̱ko̱ xí'in mi̱i ra xa̱'a̱ kua̱chi yó.
62004011	Nañani yó xí'in náki̱'va̱ yó, xa̱'a̱ ña kúnda̱a̱ ini yó ndí Ndios kí'vi ní ini ra xíni ra mi̱i yó, ta saá mi̱i yó ndixa xíni̱ ñó'ó kuki'vi ní ini yó koni tá'an yó.
62004012	Nda̱ ñii ni̱vi o̱n ta̱'án koni na Ndios xí'in nduchu̱ no̱o̱ na, ta saá ni, tá ndixa kí'vi ini yó xíni tá'an yó, ta saá Ndios yóo ra táku̱ ra ini yó, ta xí'in ndee̱ ra ñii ñii ki̱vi̱ mi̱i yó va̱'a ka̱ kuki'vi ini yó koni tá'an yó, nda̱ to̱nda̱a yó kuki'vi ini yó koni tá'an yó, nda̱tán ñii ki̱'va kí'vi ini Ndios xíni ra mi̱i yó.
62004013	Ndixa Ndios xa ta̱xi ra Níma̱ ra yóo ña táku̱ ña ini yó. Ta xí'in ña ke̱'é ra saá, kúnda̱a̱ ini yó ndí yóo yó táku̱ yó ini Ndios ta Ndios yóo ra táku̱ ra ini yó.
62004014	Ta mi̱i ndi̱, xí'in nduchu̱ no̱o̱ ndi̱ xi̱ni ndi̱ Jesucristo ki̱vi̱ ni̱xika ra ñoyívi yó'o, ña̱kán ká'a̱n ndi̱ ndákuii̱n ndi̱ no̱o̱ ndó ndí Jesucristo kúu Sa̱'ya Ndios, ta Ndios ti̱'ví ña'á ra ki̱xaa̱ ra ñoyívi yó'o xa̱'a̱ ña saka̱ku ra ni̱vi no̱o̱ ña o̱n vá'a.
62004015	Ta ndi'i ni̱vi na ndino'o ini ká'a̱n ña kándixa na ndí Jesucristo kúu Sa̱'ya Ndios, Ndios yóo ra táku̱ ra ini ni̱vi yó'o, ta ni̱vi yó'o yóo na táku̱ na ini Ndios.
62004016	Xíni̱ va̱'a yó ta kúnda̱a̱ ini yó ndí ndixa kí'vi ini Ndios xíni ra mi̱i yó, saá chi ini Ndios chútú ña xí'in ña kí'vi ndino'o ini ra xíni ra ndi'i ni̱vi. Ta ndi'i ni̱vi na ñii ñii ki̱vi̱ táku̱ na xí'in ña kí'vi ini na xíni na Ndios, ta xí'in ña kí'vi ini na xíni na natá'an na, ta ni̱vi yó'o, kúu ni̱vi na yóo táku̱ ini Ndios, ta Ndios yóo ra táku̱ ra ini ni̱vi yó'o.
62004017	Ta xí'in ña yóo Ndios táku̱ ra ini yó, to̱nda̱a yó kuki'vi ndino'o ini yó koni yó ra, ta saá tuku to̱nda̱a yó kuki'vi ndino'o ini yó koni yó natá'an yó. Ta ña táku̱ yó saá, sáná'a yó ndí táku̱ yó nda̱tán xi̱taku̱ Jesucristo ñoyívi yó'o. Ta xa̱'a̱ ña táku̱ yó saá o̱n kuyi̱'ví yó kuita yó no̱o̱ Ndios ki̱vi̱ ña kasa nani ra xa̱'a̱ kua̱chi ni̱vi.
62004018	Tá ndixa kúnda̱a̱ ini yó ndí Ndios kí'vi ní ini ra xíni ra mi̱i yó, ta tá kí'vi ní ini yó xíni yó Ndios, ta tá kí'vi ní ini yó xíni yó natá'an yó, ta ña ké'é yó saá o̱n taxi ña kuyi̱'ví ini yó no̱o̱ Ndios. Saá chi ña yí'ví ini ni̱vi no̱o̱ Ndios, káku ña no̱o̱ ña yí'ví ini na no̱o̱ ña saxo̱'vi̱ ra na xa̱'a̱ kua̱chi na. Ta saá tá yí'ví ini yó no̱o̱ Ndios, ta kóni kachí ñayó'o ndí o̱n ta̱'án to̱nda̱a yó kuki'vi ini yó koni yó natá'an yó ñii ki̱'va nda̱tán kí'vi ini Ndios xíni ra mi̱i yó.
62004019	Vitin kí'vi ini yó xíni yó Ndios chi Ndios kúu ta̱a ta̱ si'na ki̱xá'á kí'vi ini xíni ra mi̱i yó.
62004020	Tá yóo ñii ni̱vi, ká'a̱n na káchí na saá: “Yi̱'i̱ kí'vi ini i̱ xíni i̱ Ndios”, ta saá ni, ni̱vi yó'o sáa̱ ini na xíni na natá'an na, ta o̱n si̱ví ñanda̱a̱ kúu ña káchí nayó'o ña kí'vi ini na xíni na Ndios. Saá chi tá o̱n vása kí'vi ini yó xíni yó ni̱vi na va̱'a xíto yó xí'in nduchu̱ no̱o̱ yó, ta saá o̱n vása kúchiño yó kuki'vi ini yó koni yó Ndios, ta̱a ta̱ o̱n vása xíto yó xí'in nduchu̱ no̱o̱ yó.
62004021	Mi̱i Jesucristo xa̱'nda chiño ra no̱o̱ yó, káchí ra saá: “Ndi'i ni̱vi na kí'vi ini xíni na Ndios, ni̱vi yó'o xíni̱ ñó'ó kuki'vi ini na koni na natá'an na”, káchí ra.
62005001	Ndi'i ni̱vi na kándixa ndí ta̱Jesús kúu Cristo, ta̱a ta̱ ti̱'ví Ndios saka̱ku ra mi̱i yó, ta ni̱vi yó'o kúu sa̱'ya ndino'o Ndios. Ta ndi'i ni̱vi na ndixa kí'vi ini xíni na Yivá yó Ndios, ta ni̱vi yó'o, saá tuku kí'vi ini na xíni na ni̱vi na kúu sa̱'ya ra.
62005002	Tá kí'vi ini yó xíni yó Ndios ta kísa ndivi yó ña xá'nda chiño ra no̱o̱ yó, ta xí'in ña ké'é yó saá, kúnda̱a̱ ini yó ndí ndixa kí'vi ini yó xíni yó ni̱vi na ñii kúu sa̱'ya Ndios xí'in yó.
62005003	Tá ndixa kísa ndivi yó ña xá'nda chiño Ndios no̱o̱ yó, ta xí'in ñayó'o sáná'a yó ndí ndixa ndino'o kí'vi ini yó xíni yó ra. Ta ndi'i ña xá'nda chiño Ndios no̱o̱ yó o̱n vása yo̱'vi̱ ní kasa ndivi yó ña.
62005004	Saá chi ndi'i mi̱i yó, ni̱vi na kúu sa̱'ya Ndios, ndixa kúndeé yó no̱o̱ yichi̱ o̱n vá'a ñoyívi yó'o. Xa̱'a̱ ña kándixa yó Jesucristo, kómí yó ndee̱ ña kúndeé yó no̱o̱ yichi̱ o̱n vá'a.
62005005	Saá chi ni̱vi na kándixa Jesucristo kúu Sa̱'ya Ndios, ndasaá kuiti ni̱vi yó'o kúu ni̱vi na kúndeé no̱o̱ yichi̱ o̱n vá'a ñoyívi yó'o.
62005006	Jesucristo ki̱xaa̱ ra ñoyívi yó'o, ta yóo u̱ni̱ ña táxi kunda̱a̱ ini yó yu kúu ra. Saá chi yóo takuií tá chi̱chi Jesucristo, ta yóo ni̱i̱ Jesucristo ña ni̱xi̱ta̱, ta yóo Níma̱ Ndios ña ndákuii̱n xa̱'a̱ Jesucristo, ta Níma̱ Ndios kúu ña ká'a̱n to̱'on nda̱a̱ ndino'o.
62005007	Ta saá yóo u̱ni̱ ña ndákuii̱n xa̱'a̱ Jesucristo ñoyívi ni̱no, ta ñii ña kúu Yivá yó Ndios, ta inka̱ ña kúu To̱'on Ndios, ta inka̱ ña kúu Níma̱ Ndios, ta ña u̱ni̱ yó'o ñii la̱á kúu ña.
62005008	Ta yóo u̱ni̱ ña ndákuii̱n xa̱'a̱ Jesucristo ñoyívi yó'o, ta ñii ña kúu Níma̱ Ndios, ta inka̱ ña kúu takuií tá chi̱chi Jesucristo, ta inka̱ ña kúu ni̱i̱ ña ke̱e yi̱kí ko̱ñu Jesucristo ki̱vi̱ ni̱xi'i̱ ra nda'a̱ tón cruz. Ta u̱ni̱ ñayó'o ñii yóo yu'ú ña.
62005009	Mi̱i yó kándixa yó to̱'on ña ká'a̱n ni̱vi xí'in yó, ta ña ndáya̱'ví ní ka̱ kúu to̱'on ña ká'a̱n Ndios. Saá chi mi̱i Ndios kúu ta̱a ta̱ ndákuii̱n xa̱'a̱ Sa̱'ya ra Jesucristo.
62005010	Ta ndi'i ni̱vi na kándixa Jesucristo ta̱a ta̱ kúu Sa̱'ya Ndios, ta ini ñii ñii ni̱vi yó'o yóo to̱'on ña ndákuii̱n xa̱'a̱ ra. Ta ni̱vi na o̱n vása kándixa to̱'on ña ká'a̱n Ndios xa̱'a̱ Jesucristo, ni̱vi yó'o kóni kachí na ndí Ndios kúu ta̱a ta̱ vatá, chi o̱n xi̱in na kandixa na ndí to̱'on ña ká'a̱n Ndios xa̱'a̱ Sa̱'ya ra kúu ñanda̱a̱.
62005011	To̱'on ña ndákuii̱n Ndios kúu ña káchí saá: Ndios xa ta̱xi ra ña ndino'o kutaku̱ yó xí'in ra ndi'i saá ki̱vi̱ ña va̱xi. Ke̱'é ra saá xí'in yó chi kándixa yó Sa̱'ya ra Jesucristo, ta̱a ta̱ táku̱ ndino'o, ta ñii yóo yó xí'in ra.
62005012	Ndi'i ni̱vi na táku̱ Jesucristo ini, nayó'o kúu na táku̱ ndino'o no̱o̱ Ndios. Ta ni̱vi na o̱n vása táku̱ Jesucristo ini, nayó'o o̱n vása táku̱ na no̱o̱ Ndios.
62005013	Táa i̱ tutu yó'o ña xaa̱ ña nda'a̱ ndó, na kúu ni̱vi na kándixa Jesucristo, ta̱a ta̱ kúu Sa̱'ya Ndios, chi kóni i̱ ña kunda̱a̱ ini ndó ndí ndixa xa táku̱ ndino'o ndó no̱o̱ Ndios, ta kutaku̱ ndó xí'in ra ndi'i saá ki̱vi̱ ña va̱xi.
62005014	Ta mi̱i yó, ni̱vi na kándixa Jesucristo, ndino'o ndáa ini yó ña Ndios ndixa xíni̱ so̱'o ra ndi'i ña ndúkú yó no̱o̱ ra. Tá ña ndúkú yó no̱o̱ Ndios kúu ñava̱'a, ña ñii kúu xí'in ña kóni mi̱i ra, ta saá ndixa chíkaa̱ so̱'o ra to̱'on ká'a̱n yó xí'in ra.
62005015	Ndixa kúnda̱a̱ ini yó ndí Ndios xíni̱ so̱'o ra ndi'i ña ndúkú yó no̱o̱ ra, ta xa̱'a̱ ñayó'o, ndáa ini yó ndí Ndios xa ta̱xi ra nda'a̱ yó ña kúu ña ndúkú yó no̱o̱ ra.
62005016	Tá xíto yó ñii natá'an yó na kándixa Jesucristo ké'é na ña o̱n vá'a, ta saá va̱'a ná ndukú yó no̱o̱ Ndios xa̱'a̱ na. Ta saá Ndios kúchiño kasa ká'no ini ra xa̱'a̱ nayó'o, ta taxi ra ña va̱'a nakutá'an tuku na xí'in ra. To̱'on yó'o ká'a̱n i̱ xa̱'a̱ ni̱vi na o̱n vása ní‑ki'vi kua̱chi ndeé ña sandi'i xa̱'a̱ na no̱o̱ Ndios. Saá chi ndixa yóo kua̱chi ndeé ní ña sandi'i xa̱'a̱ ni̱vi no̱o̱ Ndios, ta o̱n vása ká'a̱n i̱ ña ndukú yó no̱o̱ Ndios ña kasa ká'no ini ra xa̱'a̱ kua̱chi yó'o.
62005017	Ndi'i saá no̱o̱ ña o̱n vá'a ké'é ni̱vi, ñayó'o kúu kua̱chi no̱o̱ Ndios. Ta saá ni, o̱n si̱ví ndi'i ña o̱n vá'a ké'é ni̱vi kúu kua̱chi ña sandi'i xa̱'a̱ na no̱o̱ Ndios.
62005018	Ta mi̱i yó, ni̱vi na ndixa ndíko̱n Ndios, o̱n vása táku̱ ka̱ yó ké'é yó ña o̱n vá'a. Saá chi Jesucristo, ta̱a ta̱ kúu Sa̱'ya Ndios ndáa ra mi̱i yó, ni̱vi na kándixa ña'á, ta saá ñaníma̱ ndiva̱'a o̱n vása kúchiño ka̱ ña sandá'ví ña mi̱i yó.
62005019	Xíni̱ yó ndí sa̱'ya Ndios kúu mi̱i yó, ta táku̱ yó ti̱xin ndee̱ ra. Ta ni̱vi na ndíko̱n yichi̱ o̱n vá'a ñoyívi yó'o, nayó'o táku̱ na ti̱xin ndee̱ ñaníma̱ ndiva̱'a ká'no.
62005020	Xíni̱ yó ndí ki̱xaa̱ Jesucristo Sa̱'ya Ndios ñoyívi yó'o, ta xa ta̱xi ra ña koni̱ va̱'a yó Ndios ta̱a ta̱ kúu ta̱nda̱a̱ ndino'o. Ta saá vitin táku̱ yó ini Sa̱'ya Ndios, ta̱ kúu Jesucristo. Jesucristo kúu Ndios ndino'o, ta kúu ra ta̱a ta̱ ndino'o táku̱ ndi'i saá ki̱vi̱.
62005021	Nañani yó xí'in náki̱'va̱ yó, ndó'ó yóo ndó nda̱tán yóo sa̱'ya i̱, ta ndáto̱'on i̱ xí'in ndó to̱'on ña xíni̱ ñó'ó ní, ña káchí saá: Kasa kuenda xí'in mi̱i ndó ña o̱n kasa to̱'ó ndó, ni o̱n kasa ká'no ndó nda̱ ñii ñaídolo, ni nda̱ ñii ñaimagen, chi ndi'i ñayó'o kúu ndios vatá. Saá ná koo ña.
63001001	Yi̱'i̱, ta̱a ta̱ kúu ta̱xi̱kua̱'a̱, táa i̱ tutu yó'o xaa̱ ña nda'a̱ ndó'ó, na kúu ni̱vi na na̱ka̱xin Ndios ña kandixa ndó Jesucristo ta kundiko̱n ndó yichi̱ ra. Ndino'o ini i̱ kí'vi ini i̱ xíni i̱ ndó'ó, ta o̱n si̱ví ñii la̱á yi̱'i̱ kí'vi ini i̱ xíni i̱ ndó'ó, ta ndi'i ni̱vi na xa xíni̱ va̱'a yu kúu ñanda̱a̱, ñii káchí saá ni̱vi yó'o kí'vi ini na xíni na ndó'ó.
63001002	Saá chi yóo ñanda̱a̱ táku̱ ña ini yó vitin, ta kutaku̱ ka̱ ña ini yó ndi'i saá ki̱vi̱ ña va̱xi, ta xa̱'a̱ ña kómí yó ñanda̱a̱ yó'o, kí'vi ini yó xíni tá'an yó.
63001003	Yivá yó Ndios xí'in Sa̱'ya ra Jesucristo, ¡ná ke'é ra kua̱'a̱ ní ñava̱'a xí'in yó! ¡Ná kundá'ví ini ra koni ra mi̱i yó! Ta, ¡ná taxi ra ña kunakaa̱ ñava̱'a ini yó! Ta, ¡va̱'a ná kundiko̱n yó yichi̱ ñanda̱a̱, ta ndixa ná kuki'vi ini yó koni tá'an yó!
63001004	Kúsii̱ ní ini i̱ chi xa na̱kutá'an i̱ xí'in sava ndó'ó, ni̱vi na kándixa Jesucristo, ta saá kúnda̱a̱ ini i̱ ndí ndó'ó kúu ni̱vi na va̱'a ndíko̱n yichi̱ ñanda̱a̱. Ta ñii ki̱'va nda̱tán yóo ña xá'nda chiño Yivá yó Ndios no̱o̱ yó kasa ndivi yó, saá yóo ña kísa ndivi ndó.
63001005	Ta vitin, nañani yó xí'in náki̱'va̱ yó, xáku ndá'ví i̱ no̱o̱ ndó ndí ndixa kuki'vi ní ini yó koni tá'an yó. To̱'on yó'o o̱n si̱ví ñii to̱'on xa̱á ña xá'nda chiño i̱ no̱o̱ ndó kúu ña, chi ñii káchí kúu ña xí'in ña xa xi̱ni̱ so̱'o yó nda̱ ki̱vi̱ ki̱xá'á kándixa yó Jesucristo.
63001006	Tá ndixa kí'vi ini yó xíni yó natá'an yó, ta xí'in ña ké'é yó saá sáná'a yó ndí kísa ndivi yó ña xá'nda chiño Ndios no̱o̱ yó. Saá chi nda̱ ki̱vi̱ ki̱xá'á ndó kandixa ndó Jesucristo ta̱nda̱ vitin, xa xíni̱ so̱'o ndó to̱'on ña xá'nda chiño ra no̱o̱ yó, ña káchí saá: Xíni̱ ñó'ó kutaku̱ yó xí'in ña kuki'vi ini yó koni yó Ndios, ta kutaku̱ yó xí'in ña kuki'vi ini yó koni yó natá'an yó.
63001007	Ñoyívi yó'o xa xíka kua̱'a̱ ní ni̱vi na kóni sandá'ví ndó'ó xí'in to̱'on ña vatá ká'a̱n na. Ni̱vi yó'o kúu ni̱vi na o̱n xi̱in ka̱'a̱n ndí Jesucristo xi̱kuu ra ni̱vi ndino'o, ta xi̱komí ra yi̱kí ko̱ñu ndino'o, ñii ki̱'va nda̱tán yóo yi̱kí ko̱ñu mi̱i yó. Ta ni̱vi na o̱n vása kándixa saá, kúu ni̱vi na kóni sandá'ví ndó'ó, ta kúu na ni̱vi na sáa̱ ini xíni na Jesucristo.
63001008	Kasa kuenda va̱'a xí'in mi̱i ndó ña o̱n kandixa ndó to̱'on vatá ña ká'a̱n ni̱vi yó'o. Saá chi tá kandixa ndó ñavatá yó'o, yi̱yo ní ko̱to̱ o̱n naki'in ndó ndi'i ñava̱'a ña kóni Ndios taxi ra nda'a̱ ndó.
63001009	Ndi'i ni̱vi na sa̱ndakoo yichi̱ Jesucristo ta kua̱'a̱n na inka̱ yichi̱, ta ña ké'é na saá sáná'a ña ndí Ndios o̱n vása yóo ra táku̱ ra ini ni̱vi yó'o. Ta ni̱vi na ñii ñii ki̱vi̱ va̱'a ndíko̱n na yichi̱ Jesucristo, ta saá Yivá yó Ndios yóo ra táku̱ ra ini ni̱vi yó'o, ta saá tuku Sa̱'ya ra Jesucristo yóo ra táku̱ ra ini na.
63001010	Tá yóo ni̱vi na kixaa̱ no̱o̱ ndó, ta ni̱vi yó'o saná'a na ndó'ó inka̱ to̱'on ña o̱n vása yóo yu'ú xí'in to̱'on ña sa̱ná'a Jesucristo mi̱i yó, ta saá o̱n naki'in ndó ni̱vi yó'o xí'in ña o̱n vá'a sáná'a na, ni o̱n ka̱'a̱n ndó kachí ndó xí'in na saá: “Va̱'a ya'a ndó koo ndó ve'e ndi̱ xí'in ndi̱.” O̱n kachí ndó saá xí'in na.
63001011	Saá chi táná ka̱'a̱n ndó to̱'on ña va̱'a naki'in ndó ni̱vi vatá yó'o, ta ña ké'é ndó saá kóni kachí ña ndí ñii káchí yóo yu'ú ndó xí'in ña o̱n vá'a ké'é na.
63001012	Yóo kua̱'a̱ ní ka̱ ña kóni i̱ ndato̱'on i̱ xí'in ndó, ta o̱n taa ka̱ i̱ ña no̱o̱ tutu. Ndáti i̱ ndí ya̱chi̱ ní xaa̱ i̱ nda̱ no̱o̱ yóo ndó ña ka̱'a̱n tá'an yó, ta saá nakutú ndi'i ini yó xí'in ñasi̱i̱ ní.
63001013	Ndi'i ni̱vi na kándixa Jesucristo na táku̱ ñoo yó'o no̱o̱ yóo i̱ vitin, ni̱vi yó'o kúu na na̱ka̱xin Ndios kundiko̱n na ra, ta vitin nayó'o tí'ví na to̱'on xaa̱ ña nda'a̱ ndó ña chindeé na ndó'ó, na kúu ni̱vi na kándixa Jesucristo. Saá ná koo ña.
64001001	Yi̱'i̱ kúu ta̱xi̱kua̱'a̱, ta táa i̱ tutu yó'o xaa̱ ña nda'a̱ yó'ó ta̱Gayo, ta̱ kúu ta̱a ta̱ kí'vi ndino'o ini i̱ xíni i̱.
64001002	Ñani yó, xíni̱ i̱ ndí ndixa va̱'a yóo níma̱ ún no̱o̱ Ndios. Ta ñii ki̱'va nda̱tán va̱'a yóo níma̱ ún, saá kóni i̱ ña va̱'a koo yi̱kí ko̱ñu ún, ña nda̱ lo'o o̱n kundeé kue̱'e̱ xí'in ún.
64001003	Sava nañani yó na kándixa Jesucristo xa ki̱xaa̱ na no̱o̱ i̱, ta kúsii̱ ní ini i̱ ña xi̱ni̱ so̱'o i̱ ña ká'a̱n na ndáto̱'on na ñava̱'a xa̱'a̱ ún, chi káchí na ndí vivíi kua̱'a̱n ún yichi̱ ña nda̱a̱.
64001004	To̱'on yó'o kúu ña sákusii̱ ní ini i̱, saá chi nda̱tán yóo sa̱'ya i̱ ta̱ kí'vi ní ini i̱ xíni i̱, saá yóo ún no̱o̱ i̱. Ta ki̱vi̱ xíni̱ so̱'o i̱ ndí ni̱vi na yóo nda̱tán yóo sa̱'ya i̱ no̱o̱ i̱, va̱'a kua̱'a̱n nayó'o yichi̱ ña nda̱a̱, ta to̱'on yó'o kúu ña sákusii̱ ní ka̱ ini i̱.
64001005	Ñani yó, va̱'a ní kísa ndivi ún chiño Jesucristo. Saá chi ndi'i saá yichi̱ chíndeé ún nañani yó na kúu na ke̱e inka̱ xiiña, ta ki̱vi̱ xáa̱ nayó'o no̱o̱ ún. Vará nda̱ ñii yichi̱, o̱n ta̱'án kutá'an ún xí'in nañani yó yó'o, ta ki̱vi̱ xáa̱ na no̱o̱ ún, ta táxi ún nda'a̱ na ña xíni̱ ñó'ó na.
64001006	Ta sava nañani yó yó'o na xa chi̱ndeé ún, ki̱xaa̱ na no̱o̱ nákutá'an ndi̱ ña kísa ká'no ndi̱ Ndios, ta nda̱to̱'on na xí'in ndi̱ ndasaá va̱'a sa̱ná'a ún ña ndixa kí'vi ní ini ún xíni ún na. Ta vitin xa ni̱xaa̱ tuku nayó'o no̱o̱ ún, ta xáku ndá'ví i̱ ndúkú i̱ no̱o̱ ún ña chindeé tuku ún na, ta taxi ún nda'a̱ na ña xíni̱ ñó'ó na ña ko̱'o̱n na inka̱ xiiña. Ta xí'in ña ke'é ún ñava̱'a saá, ndixa sakusii̱ ún ini Ndios.
64001007	Nañani yó yó'o, na chíndeé ún, kúu ni̱vi na ke̱e ñoo mi̱i na xa̱'a̱ ña kua̱'a̱n na kasa ndivi na chiño Jesucristo, ta o̱n vása xi̱in na naki'in na si̱'ún ya'vi na nda'a̱ inka̱ ni̱vi na o̱n vása kándixa Jesucristo.
64001008	Ta xa̱'a̱ ñayó'o, mi̱i yó, na kúu ni̱vi na kándixa Jesucristo, xíni̱ ñó'ó chindeé yó nañani yó yó'o ña kee na ko̱'o̱n na ndato̱'on na to̱'on ña nda̱a̱ xa̱'a̱ Jesucristo. Ta xí'in ña chíndeé yó nayó'o kóni kachí ña ndí ñii káchí kísa chiño yó xí'in na xa̱'a̱ yichi̱ ña nda̱a̱.
64001009	Xa ti̱'ví i̱ ñii tutu kua̱'a̱n ña nda'a̱ nañani yó xí'in náki̱'va̱ yó na nákutá'an xí'in ún xa̱'a̱ ña kísa ká'no ndó Ndios. Ta ta̱Diótrefes kóni ra kuu ra ta̱ ká'no ní ka̱ no̱o̱ ndi'i nañani yó xí'in náki̱'va̱ yó na nákutá'an ñoo no̱o̱ táku̱ ún, ta xa̱'a̱ ñayó'o, o̱n xi̱in ra chikaa̱ so̱'o ra to̱'on ña ká'a̱n ndi̱, ni o̱n xi̱in ra kasa ndivi ra ña ndúkú ndi̱ no̱o̱ ra.
64001010	Ta saá tá to̱nda̱a ki̱vi̱ xaa̱ i̱ no̱o̱ ndó, ta ka̱'a̱n i̱ xí'in ta̱Diótrefes yó'o xa̱'a̱ ndi'i ña o̱n vá'a ké'é ra, chi xáta ní'nó ní ra to̱'on ña vatá xa̱'a̱ ndi̱. Ta saá ni, o̱n vása xáa ini ra ké'é ra ña o̱n vá'a yó'o, ta tuku inka̱ ña o̱n vá'a ké'é ra kúu ña o̱n xi̱in ra va̱'a naki'in ra nañani yó ki̱vi̱ kíxaa̱ na no̱o̱ ra xa̱'a̱ ña ndato̱'on na to̱'on ña nda̱a̱ xa̱'a̱ Jesucristo. Ñoo no̱o̱ táku̱ ún yóo sava ni̱vi na kándixa Jesucristo, ta ta̱Diótrefes yó'o sási ra no̱o̱ na kándixa Jesucristo yó'o, ña o̱n xi̱in ra taxi na ña xíni̱ ñó'ó no̱o̱ nañani yó na kíxaa̱ no̱o̱ na. Nda̱ víka̱, ta̱Diótrefes táxin va̱'a ra ni̱vi na kóni chindeé nañani yó na ki̱xaa̱ no̱o̱ na, ta o̱n vása táxi ka̱ ra ña ki̱'vi tuku na ini ve'e no̱o̱ nakutá'an nañani yó xí'in náki̱'va̱ yó xa̱'a̱ ña kasa ká'no na Ndios.
64001011	Ñani yó, yó'ó kúu ta̱a ta̱ kí'vi ní ini i̱ xíni i̱, ta ká'a̱n i̱ xí'in ún ña o̱n kundiko̱n ún yichi̱ ni̱vi na ké'é ña o̱n vá'a, ta va̱'a ka̱ kundiko̱n ún yichi̱ ni̱vi na ké'é ñava̱'a. Saá chi ni̱vi na ké'é ñava̱'a kúu sa̱'ya Ndios, ta ni̱vi na táku̱ ké'é ña o̱n vá'a, ni̱vi yó'o o̱n ta̱'án koni na Ndios.
64001012	Ta ta̱Demetrio kúu ta̱a ta̱ va̱'a ní, ta kánóo síkón to̱'on va̱'a xa̱'a̱ ra no̱o̱ ndi'i ni̱vi, ta ndixa ta̱yó'o va̱'a ndíko̱n ra yichi̱ ña nda̱a̱. Ta mi̱i ndi̱, ndixa ndákuii̱n ndi̱ ká'a̱n ndi̱ to̱'on va̱'a xa̱'a̱ ra, ta mi̱i ún, xíni̱ ún ndí to̱'on ña ká'a̱n ndi̱ kúu ñanda̱a̱.
64001013	Yóo kua̱'a̱ ní ka̱ to̱'on ña kóni i̱ ka̱'a̱n i̱ xí'in ún, ñani yó, ta o̱n xi̱in i̱ taa i̱ ndi'i ña no̱o̱ tutu yó'o.
64001014	Saá chi ndáti i̱ ña ya̱chi̱ ní xaa̱ i̱ no̱o̱ yóo ún, ta saá kuchiño ka̱'a̱n tá'an yó xa̱'a̱ ndi'i ña xíni̱ ñó'ó.
64001015	Ndios ná taxi ra ñava̱'a koo ini ún. Ta nañani yó xí'in náki̱'va̱ yó na kándixa Jesucristo na táku̱ ñoo yó'o xí'in i̱, tí'ví na to̱'on ña chindeé na yó'ó. Ta ndúkú i̱ no̱o̱ ún ña chindeé ún ñii ñii ni̱vi na kándixa Jesucristo, na kúu na nákutá'an xí'in ún xa̱'a̱ ña kísa ká'no ndó Ndios.
65001001	Yi̱'i̱, ta̱Judas, ta̱a ta̱ kísa chiño no̱o̱ Jesucristo kúu i̱, ta ñani i̱ kúu ta̱Santiago. Ta táa i̱ tutu yó'o xaa̱ ña nda'a̱ ndó'ó ni̱vi na na̱ka̱xin Yivá yó Ndios ña kundiko̱n ndó ra. Ndó'ó kúu na kí'vi ní ini ra xíni ra, ta Jesucristo ndáa ra ndó'ó no̱o̱ ña o̱n vá'a.
65001002	Ná ke'é Ndios ví'í ní ka̱ ñava̱'a xí'in ndó, ta ná taxi ra ñava̱'a koo ini ndó. Ta ná kutú nda̱a̱ ini ndó xí'in ndi'i ñava̱'a yó'o, ta xí'in ndi'i ña kí'vi ní ini ra xíni ra ndó'ó.
65001003	Nañani yó xí'in náki̱'va̱ yó, na kí'vi ní ini i̱ xíni i̱ kúu ndó'ó. Xa na'á kúu ña xa̱ni si̱ni̱ i̱ taa i̱ ñii tutu xaa̱ ña nda'a̱ ndó, chi kóni i̱ ndato̱'on ka̱ i̱ xí'in ndó xa̱'a̱ ña sa̱ka̱ku Ndios mi̱i yó no̱o̱ ña o̱n vá'a. Ta o̱n kúchiño i̱ ke'é i̱ saá, chi vitin ña xíni̱ ñó'ó ka̱ kúu ña taa i̱ tutu yó'o ña xáku ndá'ví i̱ no̱o̱ ndó ña chikaa̱ ndó ndee̱ ña o̱n taxi ndó inka̱ ni̱vi nasama na ñanda̱a̱, ña kúu ña ndixa ndáa ini yó ña sa̱kuá'á yó xa̱'a̱ Jesucristo. Ta nda'a̱ mi̱i yó ni̱vi na kándixa Jesucristo, Ndios ta̱xi ra ñanda̱a̱ yó'o ñii la̱á kuiti yichi̱, ta kundeé ñanda̱a̱ yó'o koo ña ndi'i saá ki̱vi̱ va̱xi.
65001004	Ndáto̱'on i̱ ñayó'o xí'in ndó saá chi yóo sava nata̱a o̱n vá'a, ta nayó'o xíni̱ ní na ndasaá sandá'ví na ndó'ó, ta saá nata̱a yó'o kua̱n ki̱'vi na ma̱'ñó ndó, ta sáná'a na káchí na ndí mi̱i yó na kándixa Jesucristo kúchiño ki̱'vi yó kua̱chi, ta o̱n kundi'i ní ini yó xa̱'a̱ ña o̱n vá'a ké'é yó, chi saá ni Ndios kasa ká'no ini ra xa̱'a̱ kua̱chi yó. Ta to̱'on Ndios ña ni̱taa na xi̱na̱'á ká'a̱n ña xa̱'a̱ nata̱a yó'o ndí na xa ndíso kua̱chi kúu na, ta ko̱'o̱n na no̱o̱ xo̱'vi̱ ní na, chi o̱n xi̱in na kasa ndivi na to̱'on ña xá'nda chiño Jesucristo, ta̱ kúu ñii la̱á ta̱Ká'no ta xá'nda chiño ra no̱o̱ yó.
65001005	Xa xíni̱ va̱'a ndó yukía̱ ni̱ndo'o nañoo Israel xi̱na̱'á. Ta kóni i̱ vitin sanaká'án i̱ ndó'ó ndí vará Ndios sa̱ka̱ku ra naIsrael yó'o no̱o̱ nañoo Egipto, ta sa̱ndi'i ra xa̱'a̱ ndi'i naIsrael na xi̱kuu na ni̱‑xiin kandixa to̱'on ña ni̱ka̱'a̱n ra xí'in na.
65001006	Ta yóo inka̱ ña sánaká'án i̱ ndó'ó ña kúu ña ká'a̱n xa̱'a̱ naángel, na ni̱‑xiin kasa ndivi chiño ña xa̱'nda chiño Ndios no̱o̱ na, ta ni̱‑xiin na kutaku̱ ka̱ na no̱o̱ ni̱ka̱'a̱n Ndios xí'in na kutaku̱ na, saá chi ndu̱kú na kasa ndivi na inka̱ chiño ña kóni mi̱i na. Ta xa̱'a̱ ña o̱n vá'a yó'o, Ndios ta̱xi ra ña nó'ni na ñó'o na ñii xiiña no̱o̱ naa, ña ndáti na a̱nda̱ kixaa̱ ki̱vi̱ ña kasa nani ra xa̱'a̱ ndi'i ña ku̱va̱'a.
65001007	Nda̱tán ki̱sa toon naángel yó'o no̱o̱ Ndios, saá ki̱sa toon ni̱vi nañoo Sodoma xí'in ni̱vi nañoo Gomorra xí'in inka̱ kua̱'a̱ ni̱vi na ñoo yatin yó'o kui̱ya̱ xi̱na̱'á. Saá chi nata̱a ñoo yó'o ni̱ki̱'vi na kua̱chi xí'in náña'a̱ ná o̱n si̱ví kúu ñásí'í na, ta náña'a̱ ni̱ki̱'vi ná kua̱chi xí'in nata̱a na o̱n si̱ví yii̱ ná kúu, ta ni̱vi yó'o ke̱'é na ndi'i saá no̱o̱ ñakini xí'in tá'an na. Ta xa̱'a̱ ña o̱n vá'a ke̱'é na, Ndios sa̱ndi'i ra xa̱'a̱ nañoo yó'o xí'in ño'o̱ xíxi̱ ña ke̱e ñoyívi ni̱no. Ndi'i ñayó'o sáná'a ña mi̱i yó ña kunda̱a̱ ini yó ndasaá kundo'o ni̱vi na o̱n xi̱in chikaa̱ so̱'o to̱'on xá'nda chiño Ndios. Nani̱vi yó'o ko̱'o̱n na xo̱'vi̱ na no̱o̱ xíxi̱ ño'o̱ ndi'i saá ki̱vi̱ ña va̱xi.
65001008	Ñii ki̱'va saá, kúu ña o̱n vá'a ké'é nata̱a na sáná'a to̱'on Ndios ña na̱sama na. Ta nata̱a yó'o kándixa na ta kísa ndivi na ndi'i ña ndáto̱'on xa̱ni xí'in na, ta kísa ndivi na ndi'i ña o̱n vá'a ña kúu ña o̱n vása kísa to̱'ó na yi̱kí ko̱ñu na, ta chíkaa̱ ni̱no̱ na to̱'on ña xá'nda chiño Ndios, ta ká'a̱n na to̱'on ña kusiki na ta kándiva̱'a na xa̱'a̱ ndee̱ ná'no ña yóo no̱o̱ síkón.
65001009	Ta kui̱ya̱ xi̱na̱'á, ta ni nda̱ mi̱i ñaMiguel, ñaángel ká'no no̱o̱ ndi'i naángel, ni̱‑xiin ña ka̱'a̱n ña to̱'on ndiva̱'a xí'in ñaníma̱ ndiva̱'a ká'no, ki̱vi̱ káni tá'an o̱vi̱ ñayó'o xa̱'a̱ yukú ñii ñayó'o naki'in yi̱kí ko̱ñu ta̱Moisés. Ta ñaángel Miguel ndasaá kuiti ni̱ka̱'a̱n ña xí'in ñaníma̱ ndiva̱'a, káchí ña saá: “¡Ndios ná saxo̱'vi̱ ra yó'ó!”
65001010	Ta nata̱a na sáná'a to̱'on Ndios ña na̱sama na, nda̱ lo'o o̱n vása yí'ví na ká'a̱n na to̱'on ndiva̱'a xa̱'a̱ ndi'i ña o̱n vása kúnda̱a̱ ini na. Ta táku̱ na nda̱tán táku̱ kiti̱ tíyukú, chi tíyó'o ké'é rí ndi'i no̱o̱ ña kóni rí, ta o̱n vása kúnda̱a̱ ini rí yu kúu ña va̱'a án yu kúu ña o̱n vá'a. Ta nata̱a na ké'é saá, sáti̱ví na ndi'i xí'in mi̱i na xa̱'a̱ ña o̱n vá'a ké'é na.
65001011	¡Ndá'ví ní nata̱a yó'o! Chi ndíko̱n na yichi̱ ta̱Caín, ta̱ kúu ta̱ xa̱'ni ñani mi̱i ra xi̱na̱'á. Ta xa̱'a̱ ña kútoo ní na kukomí na si̱'ún, ké'é na ña o̱n vá'a nda̱tán ke̱'é ta̱Balaam kui̱ya̱ xi̱na̱'á. Ta nda̱tán ni̱xi'i̱ ta̱Coré kui̱ya̱ xi̱na̱'á xa̱'a̱ ña toon ní ni̱xi̱yo ini ra, saá ndi'i xa̱'a̱ nata̱a yó'o xa̱'a̱ ña toon ní ini na.
65001012	Ki̱vi̱ nákutá'an ndó kuxu ndó xí'in tá'an ndó xa̱'a̱ ña náká'án ndó ndasaá ni̱xi'i̱ Jesucristo xa̱'a̱ ndó, ta nata̱a yó'o na kúu na sáná'a to̱'on Ndios ña na̱sama na, kíxaa̱ na no̱o̱ xíxi ndó ta kí'vi na, ta xíxi na ta xí'i na nda̱tán káchí ini mi̱i na, ta nda̱ lo'o o̱n vása kísa to̱'ó na ndó'ó ni o̱n vása kísa to̱'ó na Ndios. Ta ña ké'é na saá sáti̱ví ña viko̱ no̱o̱ nákutá'an ndó xíxi ndó. Ta nda̱tán yóo vi̱ko̱ yaa no̱o̱ síkón ni̱no kaa̱ ña kúu vi̱ko̱ vi̱chí ña o̱n ko̱ó sa̱vi̱ sákoon, ta kua̱'a̱n ña yó'o ta kua̱'a̱n ña kaa̱ ké'é ta̱chi̱ xí'in ña, saá yóo nata̱a yó'o. Ta nda̱tán yóo yito̱n, tón o̱n ko̱ó kui̱'i kóon nda'a̱, saá yóo nata̱a yó'o, ta inka̱ ni̱vi to̱'on na yito̱n yó'o ta̱nda̱ tio'o nó ta̱va na, ña ndi'i ndino'o xa̱'a̱ yito̱n yó'o, ta ñii ki̱'va saá ndi'i xa̱'a̱ nata̱a o̱n vá'a yó'o.
65001013	Ta nda̱tán yóo ña ké'é takuií mi̱ni ki̱vi̱ ñii síso̱ kini ndeé kánda rá, ta táva rá ndi'i mi̱'í kini ñó'o ini rá, saá yóo ña ké'é nata̱a o̱n vá'a yó'o. Saá chi ñakini ñó'o ini nata̱a na o̱n vá'a yó'o kée ña ta tívi ña xíto inka̱ ni̱vi. Ta nda̱tán yóo ki̱mi yé'e tí sándakoo no̱o̱ xi̱ndo̱o rí, ta kée rí kua̱'a̱n xíká rí nda̱ mi̱i ko̱yo rí no̱o̱ naa, saá yóo nata̱a na sáná'a to̱'on Ndios ña na̱sama na, chi Ndios xa chi̱ndú'u̱ ra xa̱'a̱ nata̱a yó'o ña kutaku̱ na no̱o̱ naa ní ndi'i saá ki̱vi̱ ña va̱xi.
65001014	Ta ta̱Enoc ta̱ kúu sa̱'ya ñani síkuá ta̱Adán, ni̱ka̱'a̱n ndoso ra xa̱'a̱ nata̱a na sáná'a to̱'on Ndios ña na̱sama na, káchí ra saá: “¡Koto ndó! Xa va̱xi ta̱Ká'no no̱o̱ yó, va̱xi ra xí'in kua̱'a̱ ní mil naángel.
65001015	Va̱xi ra ña kasa nani ra xa̱'a̱ kua̱chi ndi'i ni̱vi ñoyívi yó'o, ta saxo̱'vi̱ ra ndi'i ni̱vi na kini xi̱taku̱, ta ndixa saxo̱'vi̱ ra na xa̱'a̱ ndi'i ña o̱n vá'a ke̱'é na ñoyívi yó'o, ta saxo̱'vi̱ ra ndi'i ni̱vi xa̱'a̱ ndi'i to̱'on ndiva̱'a ni̱ka̱'a̱n na xa̱'a̱ Ndios”, káchí ta̱Enoc.
65001016	Nata̱a o̱n vá'a yó'o kúu na ká'a̱n kuáchí ní yu'u̱ ndi'i saá ki̱vi̱, ta xíto ndaa na ndasaá yóo ñii ñii ni̱vi ta kándiva̱'a na xa̱'a̱ na, ta nata̱a o̱n vá'a yó'o ndasaá kuiti ké'é na ña káchí ini mi̱i na. Ta ká'a̱n na to̱'on ña kísa ká'no xí'in mi̱i na, ta ndasaá kuiti xa̱'a̱ ña kóni na naki'in na ñava̱'a nda'a̱ ni̱vi kúu ña ká'a̱n na to̱'on livi xí'in nayó'o, chi o̱n si̱ví ña ndino'o ini na kúu ña ká'a̱n na saá.
65001017	Ta ndó'ó, nañani yó xí'in náki̱'va̱ yó, ndó'ó kúu ni̱vi na kí'vi ní ini i̱ xíni i̱. Naká'án ndó to̱'on ña ni̱ka̱'a̱n ndoso naapóstol na ki̱sa chiño no̱o̱ Jesucristo, Ta̱a ta̱Ká'no no̱o̱ yó,
65001018	chi ni̱ka̱'a̱n na saá xí'in ndó: “Tá xa yatin va̱xi ki̱vi̱ sondí'í ñoyívi yó'o, ta kutaku̱ ni̱vi na kuaku̱ ndaa xa̱'a̱ to̱'on va̱'a ña ká'a̱n xa̱'a̱ Jesucristo, ta kusiki na ndó'ó ni̱vi na kándixa ra, ta nayó'o ndasaá kuiti kutaku̱ na ke'é na ndi'i saá no̱o̱ ña o̱n vá'a ña káchí ini mi̱i na”, káchí naapóstol xí'in ndó.
65001019	Ta vitin táku̱ ni̱vi o̱n vá'a yó'o xí'in ndó, ta nayó'o kúu na sákani tá'an ndó'ó ña ná ta̱'vi̱ tá'an ndó, chi ni̱vi o̱n vá'a yó'o ndasaá kuiti ndíko̱n na kísa ndivi na ña kútoo yi̱kí ko̱ñu mi̱i na, ta o̱n ko̱ó Níma̱ Ndios táku̱ ini na.
65001020	Ta ndó'ó, nañani yó xí'in náki̱'va̱ yó, vitin va̱'a ndáa ini ndó Ndios, ta o̱n sandakoo ndó chíkaa̱ ndó ndee̱ xí'in tá'an ndó ña vivíi kua'no ka̱ ndó xí'in ña ndáa ini ndó ra, ta ndino'o ka̱ kandixa ndó to̱'on yi̱i̱ ña ká'a̱n xa̱'a̱ ra. Ta taxi xí'in mi̱i ndó ña ná chindeé Níma̱ Ndios ndó'ó ña va̱'a ka̱'a̱n ndó xí'in Ndios.
65001021	Kutaku̱ ndó ta ko̱'o̱n ndó yichi̱ no̱o̱ kí'vi ní ini Ndios xíni ra ndó'ó, ta ndixa ná kundaa ní ini ndó naki'in ndó ña kutaku̱ ndó ndi'i saá ki̱vi̱ xí'in Jesucristo, Ta̱a ta̱Ká'no no̱o̱ yó, chi ta̱a ta̱ kúndá'ví ní ini xíni mi̱i yó kúu ra.
65001022	Ta ndó'ó, kundá'ví ní ini ndó koni ndó ni̱vi na o̱n vása kútu̱ kua̱'a̱n yichi̱ Jesucristo, ta chindeé ndó nayó'o ña ndino'o ka̱ kandixa na Jesucristo.
65001023	Ta chindeé ndó ni̱vi ña o̱n ko̱'o̱n na nda̱ya no̱o̱ xíxi̱ ño'o̱ ndi'i saá ki̱vi̱ ña xo̱'vi̱ ní na. Kundá'ví ini ndó koni ndó ni̱vi na yo̱'vi̱ ní xó'vi̱ táku̱ ñoyívi yó'o, ta koto va̱'a ndó xí'in mi̱i ndó ña nda̱ lo'o o̱n ke'é ndó ña o̱n vá'a ké'é ni̱vi o̱n vá'a ñoyívi yó'o.
65001024	Ná kasa ká'no yó Ndios, chi kómí ra ndee̱ ña chindeé ra mi̱i yó ña o̱n sandakoo yó yichi̱ ña nda̱a̱ ra ña kándixa yó. Ta kixaa̱ ki̱vi̱ ña kuita yó no̱o̱ ra no̱o̱ yóo ndi'i ñalivi ká'no, ta xí'in ndee̱ ra ndasa ra ña nduu yó ni̱vi na ndii, ni̱vi na o̱n ko̱ó ka̱ kua̱chi ndíso, ta kutú nda̱a̱ ñasi̱i̱ ini yó ki̱vi̱ saá.
65001025	Ná kasa ká'no yó ta̱a ta̱ kúu ñii la̱á Ndios, ta ñii la̱á mi̱i ra kúu ta̱ndíchí ndino'o, ta kúu ra Ta̱a ta̱ Sáka̱ku mi̱i yó. Ná kunda̱a̱ va̱'a ini yó ndí Ndios kúu ta̱ká'no ní ta kómí ra ndi'i ndee̱ ta kómí ra ndi'i nda̱yí. Ta xa̱'a̱ ñayó'o ndixa kasa ká'no yó Ndios ki̱vi̱ vitin xí'in ndi'i saá ki̱vi̱ ña va̱xi. Saá ná koo ña.
66001001	To̱'on yó'o kúu ña sa̱ná'a Jesucristo yi̱'i̱ ta̱Juan. Saá chi si'na Ndios ta̱xi ra to̱'on yó'o nda'a̱ Jesucristo xa̱'a̱ ña ndato̱'on ra xí'in ni̱vi na ndíko̱n yichi̱ ra yukía̱ koo xí'in ndi'i ña yóo ñoyívi ki̱vi̱ ña yatin ní va̱xi. Ta Jesucristo ta̱xi ra ña kúnda̱a̱ ini i̱ xa̱'a̱ ndi'i ñayó'o, chi ti̱'ví ra ñii ñaángel ki̱xaa̱ ña no̱o̱ yi̱'i̱ ña saná'a ña ndi'i ñayó'o no̱o̱ i̱.
66001002	Ta vitin yi̱'i̱ ndato̱'on i̱ xí'in ndó to̱'on ña nda̱a̱ ña ndákuii̱n xa̱'a̱ ndi'i ña sa̱ná'a ñaángel no̱o̱ i̱, ta to̱'on yó'o kúu to̱'on Ndios ña nda̱to̱'on Jesucristo xí'in i̱.
66001003	Ta ni̱vi na ka'vi to̱'on yó'o no̱o̱ inka̱ ni̱vi, ndixa koo ñasi̱i̱ ní ini nayó'o. Ta ndi'i ni̱vi na chikaa̱ so̱'o ta kandixa na to̱'on yó'o, ndixa koo ñasi̱i̱ ní ini nayó'o. Saá chi to̱'on yó'o káku ña Níma̱ Ndios, ta ká'a̱n ña xa̱'a̱ ña koo ki̱vi̱ ña va̱xi, chi xa yatin va̱xi ki̱vi̱ ña koo saá.
66001004	Yi̱'i̱, ta̱Juan, tí'ví i̱ tutu yó'o ña ko̱'o̱n ña u̱xa̱ ñoo ña ñó'o estado Asia. Tí'ví i̱ to̱'on chindeé i̱ ndó'ó, ni̱vi na kándixa Jesucristo ta nákutá'an na ña kísa ká'no na Ndios. Ndios kúu ta̱a ta̱ xa táku̱ nda̱ ki̱vi̱ no̱ó, ta táku̱ ra vitin, ta táku̱ ka̱ ra ndi'i saá ki̱vi̱ ña va̱xi. Ta mi̱i Ndios xí'in Jesucristo xí'in u̱xa̱ níma̱ ña yóo xí'in Ndios no̱o̱ xá'nda chiño ra, ná ke'é na ñava̱'a xí'in ndó, ta ná taxi na ña koo va̱'a ini ndó.
66001005	Ná ke'é Jesucristo saá xí'in ndó chi kúu ra ta̱a ta̱nda̱a̱, ta ndi'i to̱'on ña ká'a̱n ra kúu ña ndixa nda̱a̱, ta kúu ra ta̱a ta̱no̱ó na̱taku̱ no̱o̱ ndi'i na ni̱xi'i̱, ta kómí ra nda̱yí ka'nda chiño ra no̱o̱ ndi'i narey xí'in inka̱ naná'no na kómí nda̱yí ñoyívi yó'o. Kí'vi ní ini ra xíni ra mi̱i yó, ta o̱n ko̱ó ka̱ kua̱chi ndíso yó no̱o̱ Ndios, chi ni̱xi'i̱ Jesucristo xa̱'a̱ kua̱chi yó, ta ni̱i̱ ra ña ni̱xi̱ta̱ na̱kata ña kua̱chi yó, ta ndu̱ndii yó no̱o̱ ra. Ta saá ndi'i ña o̱n vá'a o̱n vása kúchiño ka̱ ña ka'nda chiño ña no̱o̱ yó vitin.
66001006	Ta Jesucristo ta̱xi ra nda̱yí nda'a̱ yó ña ndu̱u yó nda̱tán yóo narey, chi ndixa ka'nda chiño yó xí'in ra. Ta ke̱'é ra xí'in yó ña ndu̱u yó nasu̱tu̱ yi̱i̱ xa̱'a̱ ña kasa chiño yó no̱o̱ Yivá yó Ndios. ¡Ná kasa ká'no yó Jesucristo ndi'i saá ki̱vi̱! ¡Ta ndi'i saá ki̱vi̱ ná ka'nda chiño ra no̱o̱ ndi'i ña yóo ñoyívi! Saá ná koo ña.
66001007	Ñii ki̱vi̱ ña va̱xi ndikó Jesucristo ñoyívi yó'o, ta kixi ra ma̱'ñó vi̱ko̱ yaa. Ndi'i saá ni̱vi koto na ra kixi ra. Ta̱nda̱ ni̱vi na ti̱vi tón lanza sii̱n kándíká ra ña sa̱takué'e̱ na yi̱kí ko̱ñu ra, nayó'o koto na ra ki̱vi̱ kixi ra. Ta ni̱vi na ndóo ndi'i saá xiiña no̱o̱ ño'o̱, na o̱n vása ní‑kandixa ra kúu na, nayó'o kuchuchú ní ini na nda̱ kuaku na ki̱vi̱ koto na va̱xi ra. Saá ná koo ña.
66001008	Ta Ndios, Ta̱a ta̱Ká'no ta̱ ndeé ka̱ no̱o̱ ndi'i ña yóo ñoyívi yó'o xí'in ñoyívi ni̱no, káchí ra saá: “Yi̱'i̱ na̱ní i̱ Alfa xí'in Omega, chi yi̱'i̱ kúu ta̱no̱ó ta yi̱'i̱ kúu ta̱sondí'í no̱o̱ ndi'i ña yóo. Saá chi ki̱vi̱ ñano̱ó ki̱xá'á ñoyívi, ta yi̱'i̱ kúu ta̱ xa táku̱, ta táku̱ i̱ vitin, ta tá kixaa̱ ki̱vi̱ sondí'í ñoyívi, ta táku̱ ka̱ i̱”, káchí Ndios.
66001009	Yi̱'i̱, ta̱Juan, kúu i̱ ñani ndó chi ñii káchí kándixa yó Jesucristo, ta ndó'ó xí'in yi̱'i̱, ndíko̱n yó yichi̱ no̱o̱ xá'nda chiño Ndios. Ta yi̱'i̱ ñii kúu i̱ xí'in ndó tá ñii káchí ña yo̱'vi̱ xó'vi̱ yó. Ta xí'in ndee̱ Ndios ña táku̱ ini yó, ñii káchí kúndeé yó xí'in ña xó'vi̱ yó. Xa̱'a̱ ña ni̱ka̱'a̱n ndoso i̱ to̱'on Ndios ña sa̱ná'a Jesucristo yi̱'i̱, nachiño ná'no ti̱'ví na yi̱'i̱ kutaku̱ i̱ ñoo lo'o ña nákaa̱ ma̱'ñó mi̱ni, na̱ní ña isla Patmos xa̱'a̱ ña saxo̱'vi̱ na yi̱'i̱.
66001010	Ta ñii ki̱vi̱ yóo ka̱ i̱ isla Patmos yó'o, ta kúu ña ki̱vi̱ domingo, ña kúu ki̱vi̱ yi̱i̱ no̱o̱ mi̱i yó, ni̱vi na kándixa Jesucristo, ta Níma̱ Ndios ki̱xaa̱ ña no̱o̱ i̱, ta sa̱kundixin níí mi̱i ña yi̱'i̱. Ta saá xi̱ni̱ so̱'o i̱ to̱'on ña ki̱xi chí sa̱ta̱ i̱, ta ndeé ní ni̱ka̱'a̱n ña, nda̱tán yóo ña ndá'yi tón trompeta, saá ni̱xi̱yo ña.
66001011	Ta ni̱ka̱'a̱n ña xí'in i̱ to̱'on yó'o, káchí ña saá: ―Yi̱'i̱ na̱ní i̱ Alfa xí'in Omega, chi to̱'on yó'o káchí ña yi̱'i̱ kúu ta̱a ta̱ xa táku̱ nda̱ ki̱vi̱ no̱ó, ta tá kixaa̱ ki̱vi̱ sondí'í, ta táku̱ ka̱ i̱. Ta vitin xíni̱ ñó'ó taa ún to̱'on ña ká'a̱n xa̱'a̱ ña sanati̱vi i̱ no̱o̱ ún vitin, ta ti'ví ún to̱'on yó'o ko̱'o̱n ña u̱xa̱ ñoo nda'a̱ ni̱vi na kándixa yi̱'i̱, na kúu na nákutá'an ñoo mi̱i na xa̱'a̱ ña kísa ká'no na yi̱'i̱. U̱xa̱ ñoo yó'o ñó'o ña estado Asia, na̱ní ña Éfeso, Esmirna, Pérgamo, Tiatira, Sardis, Filadelfia, xí'in Laodicea ―káchí to̱'on ña xi̱ni̱ so̱'o i̱.
66001012	Ta saá na̱ndikó koo i̱ ña koto i̱ yu kúu ni̱vi ká'a̱n, ta xi̱ni i̱ u̱xa̱ candelero ka̱a ña kúu nina oro. Ta no̱o̱ ña u̱xa̱ ka̱a yó'o nándoso u̱xa̱ ño'o̱ xíxi̱.
66001013	Ta ma̱'ñó no̱o̱ yíta u̱xa̱ candelero ka̱a yó'o, xi̱ni i̱ ñii ta̱ ñíndichi, nda̱tán káa ñii ni̱vi saá káa ra. Ndíxin ra ñii tiko̱to̱ káni̱ ní, ta̱nda̱ xa̱'a̱ ra xáa̱ no̱o̱ tiko̱to̱ yó'o. Ta ta̱ ñíndichi yó'o nó'ni kándíká ra xí'in ñii ña kúu nina oro.
66001014	Ta yisi̱ si̱ni̱ ra kúu ña yaa ní. Nda̱tán yóo ka̱chi̱ yaa ní saá yóo yisi̱ si̱ni̱ ra. Ta nduchu̱ no̱o̱ ra yé'e ní ña: nda̱tán yé'e ño'o̱ ña xíxi̱ saá yé'e nduchu̱ no̱o̱ ra.
66001015	Ta xa̱'a̱ ta̱a yó'o livi yé'e ña, nda̱tán laton yé'e ka̱a ñabronce ña sa̱kán ke̱e ni̱xi̱xi̱ ta ndu̱ndii ndino'o ña, ta̱nda̱ livi ka̱ ví yé'e kíndo̱o ña, saá yóo xa̱'a̱ ra. Ta ndeé ní ní'i̱ káyi to̱'on ni̱ka̱'a̱n ra, nda̱tán kúu no̱o̱ kóyo kua̱'a̱ ní takuií no̱o̱ námi síkón ní, saá ku̱u ni̱ka̱'a̱n ra.
66001016	Ta nda'a̱ kua'á ta̱ ni̱ka̱'a̱n yó'o, yóo u̱xa̱ ki̱mi, ta yu'u̱ ra ke̱ta ñii espada ña si̱i̱n ní o̱vi̱ saá xiiña yu'u̱. Nda̱tán ndeé yé'e ño̱'o ma̱'ñó ndiví saá yé'e no̱o̱ ta̱a ta̱ ñíndichi yó'o.
66001017	Tá xi̱ni i̱ ta̱yó'o, ta na̱kava i̱ xa̱'a̱ ra, ta ki̱ndo̱o i̱ nda̱tán yóo ñii ta̱ ni̱xi'i̱. Ta saá chi̱nóo ra nda'a̱ kua'á ra sa̱ta̱ i̱, ta ni̱ka̱'a̱n ra saá xí'in i̱: ―O̱n kuyi̱'ví ún, chi yi̱'i̱ kúu ta̱a ta̱ xa táku̱ nda̱ ki̱vi̱ no̱ó, ta tá kixaa̱ ki̱vi̱ sondí'í, ta táku̱ ka̱ i̱.
66001018	Yi̱'i̱ kúu ta̱a ta̱ ndixa táku̱. Ni̱xi'i̱ i̱, ta na̱taku̱ i̱, ta vitin táku̱ i̱, ta ndi'i saá ki̱vi̱ ña va̱xi táku̱ ka̱ i̱. Kómí i̱ nda̱yí no̱o̱ ndee̱ ña xá'ni ni̱vi, ta kómí i̱ nda̱yí no̱o̱ ña na̱ní Hades no̱o̱ xá'nda chiño ndee̱ yó'o ―káchí ra xí'in i̱.
66001019	Ta ni̱ka̱'a̱n ka̱ ra xí'in i̱, káchí ra saá: ―Taa ún no̱o̱ tutu xa̱'a̱ ndi'i ña xa xi̱ni ún, ta taa ún xa̱'a̱ ndi'i ña kúndivi vitin, ta taa ún xa̱'a̱ ndi'i ña va̱xi ta kundivi ña.
66001020	Ta vitin ndato̱'on i̱ xí'in ún xa̱'a̱ ña u̱xa̱ ki̱mi xí'in u̱xa̱ candelero ka̱a ñaoro, ta no̱o̱ ñaka̱a oro yó'o nándoso u̱xa̱ ño'o̱ ña xíxi̱, chi o̱n ta̱'án kunda̱a̱ ini ún yukía̱ kóni kachí ña. U̱xa̱ ki̱mi tí xi̱ni ún no̱o̱ yóo nda'a̱ kua'á i̱, ñayó'o ká'a̱n xa̱'a̱ u̱xa̱ naángel na ndáa ni̱vi na kándixa yi̱'i̱ na táku̱ u̱xa̱ ñoo. Ta u̱xa̱ candelero ka̱a ñaoro no̱o̱ nándoso ño'o̱ xíxi̱ ká'a̱n ña xa̱'a̱ ni̱vi na kándixa yi̱'i̱, ta táku̱ na u̱xa̱ ñoo yó'o, ta nákutá'an na ñoo mi̱i na xa̱'a̱ ña kísa ká'no na Ndios ―káchí ra xí'in i̱.
66002001	Ta ni̱ka̱'a̱n ka̱ ra xí'in i̱, káchí ra saá: ―Taa ún no̱o̱ tutu to̱'on yó'o ña ko̱'o̱n ña nda'a̱ ñaángel ña ndáa ni̱vi na kándixa yi̱'i̱ ta nákutá'an na ñoo Éfeso ña kísa ká'no na Ndios: “Yi̱'i̱ kúu ta̱a ta̱ kómí u̱xa̱ ki̱mi nda'a̱ kua'á i̱, ta yi̱'i̱ kúu ta̱a ta̱ xíka ma̱'ñó u̱xa̱ candelero ka̱a ñaoro no̱o̱ nándoso u̱xa̱ ño'o̱ xíxi̱, ta ká'a̱n i̱ xí'in ndó'ó, ni̱vi nañoo Éfeso na kúu na kándixa yi̱'i̱, ta káchí i̱ xí'in ndó saá:
66002002	Xa xíni̱ i̱ xa̱'a̱ ndi'i ñava̱'a ña ké'é ndó, ta xíni̱ i̱ ndeé ní kísa chiño ndó no̱o̱ i̱, ta xíni̱ i̱ va̱'a kúndeé ndó xí'in ña yo̱'vi̱ ní xó'vi̱ ndó. Ta xíni̱ i̱ ndí o̱n vása kúsii̱ ini ndó xíni ndó ni̱vi na o̱n vá'a ké'é. Ta xíni̱ i̱ ndí xa xi̱to ndoso ndó ni̱vi na ká'a̱n xa̱'a̱ mi̱i kúu na naapóstol, ta o̱n si̱ví naapóstol ndino'o kúu na. Ta saá ku̱nda̱a̱ ini ndó ndí ni̱vi vatá kúu nayó'o.
66002003	Vará yo̱'vi̱ ní xó'vi̱ ndó xa̱'a̱ ña kándixa ndó yi̱'i̱, ta ndixa kúndeé ndó xí'in ña xó'vi̱ ndó, ta o̱n vása sándakoo ndó yichi̱ i̱.
66002004	Ta saá ni, yóo ñii kua̱chi ndó no̱o̱ i̱. Saá chi vitin salo'o ní kí'vi ini ndó xíni ndó yi̱'i̱, ta o̱n vása yóo ini ndó nda̱tán ni̱xi̱yo ña si'na, chi ki̱vi̱ sa̱kán ki̱xá'á ndó kándixa ndó yi̱'i̱, ta ndeé ní ndixa ni̱ki'vi ní ini ndó xi̱ni ndó yi̱'i̱ saá.
66002005	Xíni̱ ñó'ó kunda̱a̱ ini ndó ndí xa na̱sama ní ini ndó. Ta va̱'a naká'án ndó ki̱vi̱ ña sa̱kán ki̱xá'á kándixa ndó yi̱'i̱, ta ndixa ví ni̱ki'vi ní ini ndó xi̱ni ndó yi̱'i̱ saá. Ta vitin va̱'a ndukú ndó ña nandikó ini ndó, ta tuku kuki'vi ní ini ndó koni ndó yi̱'i̱, ta tuku ke'é ndó ñava̱'a ñii ki̱'va nda̱tán ke̱'é ndó ki̱vi̱ no̱ó ki̱xá'á ndó kándixa ndó yi̱'i̱. Tá o̱n xi̱in ndó nandikó ini ndó saá, ta kixaa̱ i̱ ta kindaa i̱ candelero ka̱a ñaoro ña ká'a̱n xa̱'a̱ ndó'ó, ni̱vi na kándixa yi̱'i̱, ta o̱n kundichi ka̱ ña no̱o̱ ñíndichi ña.
66002006	Ta saá ni, yóo ñava̱'a ké'é ndó ña kúu ña kúsii̱ ní ini i̱ xíni i̱, chi ndó'ó ndixa sáa̱ ini ndó xíni ndó ña o̱n vá'a ké'é ni̱vi na ndíko̱n yichi̱ ta̱Nicolás, ta ñii káchí yóo yi̱'i̱ xí'in ndó ña sáa̱ ini i̱ xíni i̱ ña o̱n vá'a ké'é nayó'o.
66002007	Ndó'ó, ni̱vi na yóo so̱'o, ná chikaa̱ so̱'o ndó to̱'on yó'o ña ká'a̱n Níma̱ Ndios xí'in ndi'i ni̱vi na kándixa yi̱'i̱, na táku̱ kua̱'a̱ ní ñoo, ta nákutá'an na ña kísa ká'no na Ndios. Ndi'i ni̱vi na kundeé no̱o̱ ndee̱ ña o̱n vá'a, chi o̱n vása sandakoo na yichi̱ i̱, ta nda'a̱ nayó'o taxi i̱ kaxi na kui̱'i tí kóon nda'a̱ yito̱n tón táxi kutaku̱ na ndi'i saá ki̱vi̱ ña va̱xi. Yito̱n yó'o yóo nó ma̱'ñó ndi'i yito̱n tón yíta no̱o̱ yóo ndi'i ña livi va̱'a, no̱o̱ yóo Ndios” ―káchí Jesucristo.
66002008	Tuku ni̱ka̱'a̱n ra xí'in i̱, káchí ra saá: ―Taa ún no̱o̱ tutu to̱'on yó'o ña ko̱'o̱n ña nda'a̱ ñaángel ña ndáa ni̱vi na kándixa yi̱'i̱, ta nákutá'an na ñoo Esmirna ña kísa ká'no na Ndios: “Yi̱'i̱, káchí i̱ xí'in ni̱vi yó'o saá: Yi̱'i̱ kúu ta̱a ta̱ xa táku̱ nda̱ ki̱vi̱ no̱ó, ta tá kixaa̱ ki̱vi̱ sondí'í, ta táku̱ ka̱ i̱. Yi̱'i̱ kúu ta̱a ta̱ ni̱xi'i̱, ta na̱taku̱ i̱, ta táku̱ i̱ vitin.
66002009	Yi̱'i̱ xíni̱ i̱ yukía̱ ndeé ní yo̱'vi̱ xo̱'vi̱ ndó, ta xíni̱ i̱ ndí nandá'ví kúu ndó, chi o̱n ko̱ó ñakuíká kómí ndó. Ta saá ni, Ndios káchí ra ndí ndó'ó kúu ni̱vi nakuíká ní. Ta xíni̱ i̱ ndí yóo ni̱vi na ká'a̱n ña o̱n vá'a xa̱'a̱ ndó. Nayó'o ká'a̱n na ñavatá, káchí na ndí mi̱i na kúu najudío na ndíko̱n yichi̱ Ndios, ta o̱n si̱ví ñanda̱a̱ kúu ña ká'a̱n na, chi nayó'o ndíko̱n na yichi̱ ñaníma̱ ndiva̱'a ká'no ña na̱ní Satanás.
66002010	Ta ndó'ó, o̱n kuyi̱'ví ndó no̱o̱ ña kixaa̱ yo̱'vi̱ ní xo̱'vi̱ ndó. Chi yóo ni̱vi na kasa ndivi ña kóni ñaníma̱ ndiva̱'a ká'no Satanás, ta ni̱vi yó'o tiin na sava ndó'ó, ta taan na ndó'ó ini ve'e ka̱a. Ña xo̱'vi̱ ndó yó'o kúu ña koto ndoso ndó'ó án ndixa kandixa ka̱ ndó yi̱'i̱, ta u̱xu̱ ki̱vi̱ xo̱'vi̱ ndó saá. Ta yi̱'i̱ ká'a̱n i̱ xí'in ndó o̱n sandakoo ndó yichi̱ i̱, ta xí'in ña ndino'o ini ndó ná kandixa ka̱ ndó yi̱'i̱ nda̱ kixaa̱ ki̱vi̱ ña kivi̱ ndó. Ta saá naki'in ndó ñava̱'a ñoyívi ni̱no, chi yi̱'i̱ taxi i̱ ña kutaku̱ ndó xí'in i̱ ndi'i saá ki̱vi̱.
66002011	Ta ndó'ó, ni̱vi na yóo so̱'o, ná chikaa̱ so̱'o ndó to̱'on yó'o ña ká'a̱n Níma̱ Ndios xí'in ndi'i ni̱vi na kándixa yi̱'i̱, na táku̱ kua̱'a̱ ní ñoo, ta nákutá'an na ña kísa ká'no na Ndios. Ndi'i ni̱vi na kundeé no̱o̱ ndee̱ ña o̱n vá'a, chi o̱n vása sandakoo na yichi̱ i̱, ni̱vi yó'o o̱n kivi̱ na no̱o̱ Ndios, vará kivi̱ na ta ndi'i xa̱'a̱ yi̱kí ko̱ñu na ñoyívi no̱o̱ ño'o̱” ―káchí Jesucristo.
66002012	Ta ni̱ka̱'a̱n ka̱ ra xí'in i̱, káchí ra saá: ―Taa ún to̱'on yó'o no̱o̱ tutu ña ko̱'o̱n ña nda'a̱ ñaángel ña ndáa ni̱vi na kándixa yi̱'i̱ ta nákutá'an na ñoo Pérgamo ña kísa ká'no na Ndios: “Yi̱'i̱ ká'a̱n i̱ xí'in ni̱vi yó'o, káchí i̱ saá: Yi̱'i̱ kúu ta̱a ta̱ kómí espada ña si̱i̱n ní o̱vi̱ saá xiiña yu'u̱.
66002013	Ta yi̱'i̱ xíni̱ i̱ ndí ndó'ó táku̱ ndó ñoo no̱o̱ xa̱'nda chiño ñaníma̱ ndiva̱'a ká'no Satanás. Ta saá ni, nda̱ ñii ki̱vi̱ o̱n vása ní‑sandakoo ndó ña kándixa ndó yi̱'i̱. Ni̱xi̱yo ñii ta̱tá'an ndó ta̱Antipas, ta xí'in ña ndino'o ini ra ni̱ka̱'a̱n ra to̱'on ña nda̱a̱ xa̱'a̱ i̱, ta xa̱'a̱ ñayó'o xa̱'ni na ra ñoo ndó no̱o̱ xá'nda chiño ñaníma̱ ndiva̱'a ká'no Satanás. Vará xíni̱ ndó ndí ni̱xi'i̱ ta̱Antipas yó'o xa̱'a̱ ña kándixa ra yi̱'i̱, ta ndó'ó o̱n vása ní‑sandakoo ndó ña kándixa ndó yi̱'i̱.
66002014	Vará xíto i̱ yóo ñava̱'a ní ké'é ndó, ta saá ni, yóo lo'o kua̱chi ndó no̱o̱ i̱. Saá chi yóo ni̱vi na nákutá'an xí'in ndó no̱o̱ kísa ká'no ndó Ndios, ta ni̱vi yó'o o̱n xi̱in na sandakoo na yichi̱ yatá, chi ké'é ka̱ na ña o̱n vá'a. Ñii ki̱'va saá nda̱tán ke̱'é ta̱Balaam kui̱ya̱ xi̱na̱'á, saá ké'é ni̱vi yó'o. Ta̱Balaam yó'o ni̱ka̱'a̱n ra xí'in ta̱Balac ndasaá kuchiño sandá'ví ra nañoo Israel. Ta saá chu̱'u ra nañoo Israel ña na̱kava na kua̱chi, chi xi̱xi na ña sóko̱ ni̱vi no̱o̱ kua̱'a̱ ní ñaídolo án ñaimagen, ña o̱n si̱ví Ndios ndino'o kúu. Ta chu̱'u ra nata̱a ña ni̱ki̱'vi na kua̱chi xí'in náña'a̱ ná o̱n si̱ví ñásí'í na kúu. Ta chu̱'u ra náña'a̱ ña ni̱ki̱'vi ná kua̱chi xí'in ta̱a ta̱ o̱n si̱ví yii̱ ná kúu.
66002015	Ta xíto i̱ yóo inka̱ ña o̱n vá'a ké'é sava ndó'ó, chi o̱n xi̱in ndó sandakoo ndó yichi̱ ña o̱n vá'a ña sáná'a ni̱vi na ndíko̱n yichi̱ ta̱Nicolás.
66002016	Ta xa̱'a̱ ña o̱n vá'a yó'o, xíni̱ ñó'ó nandikó ini ndó, ta sandakoo ndó yichi̱ o̱n vá'a, ta tuku ndixa kasa ndivi ndó ña kóni Ndios. Tá o̱n xi̱in ndó ke'é ndó saá, ta ya̱chi̱ ní xaa̱ i̱ xí'in espada ña kéta yu'u̱ i̱, ta saá saxo̱'vi̱ i̱ ndó'ó, ni̱vi na o̱n xi̱in sandakoo yichi̱ ña o̱n vá'a.
66002017	Ta ndó'ó, ni̱vi na yóo so̱'o, ná chikaa̱ so̱'o ndó to̱'on yó'o ña ká'a̱n Níma̱ Ndios xí'in ndi'i ni̱vi na kándixa yi̱'i̱, na táku̱ kua̱'a̱ ní ñoo, ta nákutá'an na ña kísa ká'no na Ndios. Ndi'i ni̱vi na kundeé no̱o̱ ndee̱ ña o̱n vá'a, chi o̱n vása sandakoo na yichi̱ i̱, ta taxi i̱ ña kuxu na si̱ta̱ va̱'a ña yóo se'é. Si̱ta̱ va̱'a yó'o na̱ní ña maná ña ke̱e ñoyívi ni̱no. Ta taxi i̱ ñii yu̱u̱ yaa nda'a̱ ñii ñii ni̱vi yó'o, ta no̱o̱ yu̱u̱ yaa yó'o ka̱'yi̱ ki̱vi̱ na ña xa̱á. Ta nda̱ ñii inka̱ ni̱vi o̱n kunda̱a̱ ini na yu kúu ki̱vi̱ xa̱á ñii ñii na, chi ndasaá kuiti ñii la̱á mi̱i na kunda̱a̱ ini na yu kúu ki̱vi̱ xa̱á kómí na” ―káchí Jesucristo.
66002018	Tuku yichi̱ ni̱ka̱'a̱n ra xí'in i̱, káchí ra saá: ―Taa ún no̱o̱ tutu to̱'on yó'o ña ko̱'o̱n ña nda'a̱ ñaángel ña ndáa ni̱vi na kándixa yi̱'i̱ ta nákutá'an na ñoo Tiatira ña kísa ká'no na Ndios: “Yi̱'i̱, ta̱a ta̱ ká'a̱n xí'in ndó kúu Sa̱'ya Ndios, ta nduchu̱ no̱o̱ i̱ yé'e ña nda̱tán yé'e ño'o̱ xíxi̱. Ta nda̱tán yé'e ka̱a kuáán ñabronce, ña sa̱kán ni̱yakón na ndu̱u yé'e, saá yé'e xa̱'a̱ i̱. Ta ká'a̱n i̱ xí'in ndó to̱'on yó'o:
66002019	Xíni̱ i̱ ndi'i ñava̱'a kísa ndivi ndó. Xíni̱ i̱ ndí ndixa kí'vi ní ini ndó xíni ndó yi̱'i̱, ta kí'vi ini ndó xíni ndó natá'an ndó. Ta xíni̱ i̱ va̱'a kándixa ndó yi̱'i̱, ta va̱'a kísa chiño ndó no̱o̱ i̱. Ta xíni̱ i̱ ndí kúndeé ndó xí'in ña yo̱'vi̱ xó'vi̱ ndó, ta o̱n vása sándakoo ndó yichi̱ i̱, ta vitin kísa ndivi ndó kua̱'a̱ ní ka̱ ñava̱'a no̱o̱ ña si'na ke̱'é ndó.
66002020	Ta saá ni, ndíso ndó kua̱chi chi yóo ña o̱n vá'a xíni̱ i̱ ké'é ndó. Chi xíto ndó ña o̱n vá'a ké'é ñii ña'a̱ ñá vatá ñá yóo xí'in ndó, ta o̱n vása sási ndó no̱o̱ ñáyó'o, ni o̱n vása ká'a̱n ndó xí'in ñá xa̱'a̱ ña o̱n vá'a ké'é ñá. Ñáña'a̱ yó'o ká'a̱n ñá xa̱'a̱ mi̱i ñá ndí kúu ñá profeta ñá ká'a̱n ndoso to̱'on Ndios, ta o̱n si̱ví ñanda̱a̱ kúu to̱'on ká'a̱n ñá, chi ñá sándá'ví ni̱vi kúu ñá. Ta ñii ki̱'va nda̱tán ñáJezabel sa̱ndá'ví ñá ni̱vi kui̱ya̱ xi̱na̱'á, saá sándá'ví ñáyó'o ni̱vi na kúu na kísa chiño no̱o̱ i̱ vitin. Saá chi chú'u ñá nata̱a ña ki̱'vi na kua̱chi xí'in inka̱ ña'a̱ ñá o̱n si̱ví ñásí'í na kúu, ta chú'u ñá náña'a̱ ña ki̱'vi ná kua̱chi xí'in inka̱ ta̱a ta̱ o̱n si̱ví yii̱ ná kúu. Ta chú'u ñá ni̱vi ña kuxu na ña ni̱so̱ko̱ inka̱ ni̱vi no̱o̱ kua̱'a̱ ní ñaídolo án ñaimagen ña o̱n si̱ví Ndios ndino'o kúu.
66002021	Ta yi̱'i̱, xa xi̱ndati i̱ kua̱'a̱ ní ki̱vi̱ xa̱'a̱ ña nandikó ini ñáña'a̱ yó'o, ta xi̱ndati i̱ ña sandakoo ñá yichi̱ o̱n vá'a ndíko̱n ñá, ta o̱n vása ní‑xiin ñá sandakoo ñá kua̱chi ñá, ña kúu ña kí'vi ñá xí'in kua̱'a̱ ní ta̱a.
66002022	Ña̱kán taxi i̱ ña kukomí ñáyó'o ñii kue̱'e̱ ndeé, ta xa̱'a̱ kue̱'e̱ yó'o nakava ñá no̱o̱ xi̱to ñá. Ta ni̱vi na ndíko̱n yichi̱ ñá, ta ñii ki̱'va ké'é na ña o̱n vá'a yó'o, tá o̱n xi̱in nayó'o nandikó ini na, ni o̱n xi̱in na sandakoo na ña o̱n vá'a ké'é na, ta yi̱'i̱ saxo̱'vi̱ ní i̱ ni̱vi yó'o.
66002023	Ta ni̱vi na kúu sa̱'ya ñáyó'o, yi̱'i̱ taxi i̱ ña takué'e̱ na nda̱ kivi̱ na. Ta saá ndi'i ni̱vi na kándixa yi̱'i̱ ta nákutá'an na kísa ká'no na Ndios, kunda̱a̱ ini nayó'o ndí yi̱'i̱ kúu ta̱a ta̱ xíni̱ va̱'a ndasaá yóo ini ni̱vi xí'in ndasaá yóo ña xáni si̱ni̱ na. Ta saá cha'vi i̱ ñii ñii ni̱vi nda̱tán yóo ña va̱'a án ña o̱n vá'a ke̱'é na.
66002024	Ta yóo inka̱ to̱'on ká'a̱n i̱ xí'in ndó'ó nañoo Tiatira, ndó'ó na kúu ni̱vi na o̱n vása kándixa ña o̱n vá'a ña sa̱ná'a ñáña'a̱ vatá yó'o, ni o̱n vása ní‑xiin ndó sakuá'á ndó ñandíchí vatá ña ñó'o se'é, ña káku níma̱ ñandiva̱'a ká'no Satanás. Ká'a̱n i̱ xí'in ndó'ó, ni̱vi na ndixa kándixa yi̱'i̱ ndí o̱n ko̱ó ka̱ inka̱ chiño yo̱'vi̱ taxi i̱ kasa ndivi ndó.
66002025	Ta ndasaá kuiti ñayó'o xíni̱ ñó'ó ke'é ndó: O̱n sandakoo ndó yichi̱ i̱, ta kandixa ka̱ ndó yi̱'i̱ a̱nda̱ kixaa̱ ki̱vi̱ ndikó i̱.
66002026	Ndi'i ni̱vi na kundeé no̱o̱ ndee̱ ña o̱n vá'a, chi o̱n vása sandakoo na yichi̱ i̱, ta kísa ndivi na ña kóni i̱ ndi'i saá ki̱vi̱, ta saá taxi i̱ nda'a̱ ni̱vi yó'o nda̱yí ña ka'nda chiño na no̱o̱ ndi'i ni̱vi na ndóo ndi'i saá ñoyívi.
66002027	Nda̱tán yóo nda̱yí ña taxi Yivá i̱ Ndios nda'a̱ i̱, saá koo nda̱yí ña taxi i̱ nda'a̱ ni̱vi yó'o ña ka'nda chiño na no̱o̱ ni̱vi ndi'i saá ñoo. Ta taxi i̱ nda'a̱ na ñii ka̱a ña yóo nda̱tán yóo yito̱n káni̱, ta xí'in ka̱a yó'o ndeé ní ka'nda chiño na no̱o̱ ni̱vi. Ta nda̱tán ka̱a yó'o kómí ña ndee̱ ña sakuáchi válí ña ki̱si ño'o̱, saá koo ndee̱ ña kukomí ni̱vi yó'o ña sandi'i xa̱'a̱ na ni̱vi na o̱n xi̱in sandakoo yichi̱ ña o̱n vá'a.
66002028	Ta yi̱'i̱, nda̱tán yóo ki̱mi náye'e xita̱a̱n saá yóo yi̱'i̱, ta ndi'i saá ki̱vi̱ yóo i̱ xí'in ñii ñii ni̱vi yó'o na o̱n vása ní‑sandakoo na yichi̱ i̱.
66002029	Ta ndó'ó, ni̱vi na yóo so̱'o, ná chikaa̱ so̱'o ndó to̱'on yó'o ña ká'a̱n Níma̱ Ndios xí'in ndi'i ni̱vi na kándixa yi̱'i̱, na táku̱ kua̱'a̱ ñoo ta nákutá'an na ña kísa ká'no na Ndios” ―káchí Jesucristo.
66003001	Saá tuku ni̱ka̱'a̱n ra xí'in i̱, káchí ra saá: ―Taa ún no̱o̱ tutu to̱'on yó'o ná ko̱'o̱n ña nda'a̱ ñaángel ña ndáa ni̱vi na kándixa yi̱'i̱ ta nákutá'an na ñoo Sardis ña kísa ká'no na Ndios: “Yi̱'i̱ kúu i̱ ta̱a ta̱ kómí u̱xa̱ níma̱ Ndios, ta ní'i i̱ u̱xa̱ ki̱mi yé'e. Xíni̱ i̱ ndasaá yóo ndi'i ña ke̱'é ndó. Vará inka̱ ni̱vi ká'a̱n na xa̱'a̱ ndó kúu ndó ni̱vi na va̱'a táku̱, chi yóo kua̱'a̱ ní chiño va̱'a ké'é ndó, ta yi̱'i̱ ká'a̱n i̱ xí'in ndó ndí yóo ndó nda̱tán yóo ni̱vi na ni̱xi'i̱ no̱o̱ yi̱'i̱, chi o̱n vása ndixa ndino'o ini ndó ndíko̱n ndó Ndios.
66003002	¡Nakáxín va̱'a ini ndó!, ta chikaa̱ ndó ndee̱, ta xí'in ña ndino'o ini ndó kundiko̱n ndó Ndios, ta xí'in ndino'o ini ndó kasa ndivi ndó ñava̱'a ña kóni Ndios. Chi xíni̱ i̱ ndí chiño ña ké'é ndó, kúma̱ni̱ ka̱ ña, saá chi o̱n ta̱'án ke'é ndó ñava̱'a nda̱tán kóni Ndios.
66003003	Naká'án ndó xa̱'a̱ ña sa̱kuá'á ndó ki̱vi̱ sa̱kán ki̱xá'á ndó kándixa ndó yi̱'i̱. Nandikó ini ndó ta ko̱'o̱n ndó yichi̱ Ndios. Tá o̱n vása chikaa̱ so̱'o ndó to̱'on ká'a̱n i̱ xí'in ndó, ta saá ñii kama kixaa̱ i̱ no̱o̱ ndó. Nda̱tán kixaa̱ ta̱kuí'ná, ki̱vi̱ o̱n vása ndáti ndó, saá kixaa̱ i̱ ta kasa nani i̱ xa̱'a̱ kua̱chi ndó.
66003004	Ta saá ni, yóo sava ndó'ó nañoo Sardis na ndixa kándixa yi̱'i̱, ta va̱'a kísa ndivi ndó chiño no̱o̱ Ndios, ta o̱n vása ké'é ndó ña o̱n vá'a. Ta yóo ndó nda̱tán yóo ni̱vi na nda̱ lo'o o̱n vása ní‑kukini tiko̱to̱ yaa ndíxin na. Ñoyívi ni̱no kukomí ndó nda̱yí ña kaka ndó xí'in i̱ ta kundixin ndó tiko̱to̱ yaa, chi ñayó'o kúu ya'vi ndó xa̱'a̱ ña ke̱'é ndó ña kóni Ndios.
66003005	Ndi'i ni̱vi na kundeé no̱o̱ ndee̱ ña o̱n vá'a, nayó'o kundixin na tiko̱to̱ yaa ñoyívi ni̱no, ta o̱n kindaa i̱ ki̱vi̱ na no̱o̱ tutu yi̱i̱, no̱o̱ xa ka̱'yi i̱ ki̱vi̱ ni̱vi na kutaku̱ xí'in i̱ ndi'i saá ki̱vi̱. Ta xa̱'a̱ ni̱vi yó'o, yi̱'i̱ ka̱'a̱n ndoso i̱ no̱o̱ Ndios ta ka̱'a̱n ndoso i̱ no̱o̱ ndi'i naángel, ka̱'a̱n i̱, kachí i̱ saá: Ni̱vi yó'o kúu na kutaku̱ xí'in yi̱'i̱, kachí i̱ xa̱'a̱ na.
66003006	Ta ndó'ó, ni̱vi na yóo so̱'o, ná chikaa̱ so̱'o ndó to̱'on yó'o ña ká'a̱n Níma̱ Ndios xí'in ndi'i ni̱vi na kándixa yi̱'i̱, na táku̱ kua̱'a̱ ní ñoo, ta nákutá'an na ña kísa ká'no na Ndios” ―káchí Jesucristo.
66003007	Tuku ni̱ka̱'a̱n ra xí'in i̱, káchí ra saá: ―Taa ún no̱o̱ tutu to̱'on yó'o ko̱'o̱n ña nda'a̱ ñaángel ña ndáa ni̱vi na kándixa yi̱'i̱ ta nákutá'an na ñoo Filadelfia ña kísa ká'no na Ndios: “Yi̱'i̱, ta̱a ta̱ ká'a̱n xí'in ndó, kúu Ta̱a ta̱Yi̱i̱ ta̱Nda̱a̱ ndixa. Yi̱'i̱ kómí i̱ llave ña xi̱komí ta̱rey David ña nakoná yé'é ña ki̱'vi ni̱vi ñoo Jerusalén. Ta yé'é ña nakoná i̱, nda̱ ñii ni̱vi o̱n kuchiño na nakasi na yé'é yó'o. Ta yé'é ña nakasi i̱, nda̱ ñii ni̱vi o̱n kuchiño na nakoná na yé'é yó'o.
66003008	Yi̱'i̱ xíni̱ i̱ ndi'i ñava̱'a kísa ndivi ndó. Ta no̱o̱ ndó'ó xa na̱koná i̱ yé'é, ta nda̱ ñii ni̱vi o̱n kuchiño na nakasi na yé'é yó'o. Yi̱'i̱ xíni̱ i̱ ndí ndó'ó o̱n vása kómí ndó kua̱'a̱ ní ndee̱, ta saá ni, ndino'o ní ini ndó chi̱kaa̱ so̱'o ndó to̱'on i̱, ta o̱n vása ká'a̱n ndó o̱n xíni̱ ndó yi̱'i̱.
66003009	Ta kóni i̱ ña kunda̱a̱ ini ndó yu kúu ña ke'é i̱ xí'in ni̱vi na o̱n vá'a na kísa ndivi ña sáná'a ñaníma̱ ndiva̱'a ká'no Satanás. Navatá kúu ni̱vi yó'o chi ká'a̱n na ndí kúu na najudío na ndíko̱n yichi̱ Ndios, ta o̱n si̱ví ñanda̱a̱ kúu ña ká'a̱n na. Ta saá ñii ki̱vi̱ ña va̱xi, yi̱'i̱ ke'é i̱ xí'in ni̱vi na vatá yó'o ña kuxítí na no̱o̱ ndó'ó, ta saá ni̱vi yó'o kunda̱a̱ ini na ndí kí'vi ní ini i̱ xíni i̱ ndó'ó.
66003010	Xa xa̱'nda chiño i̱ no̱o̱ ndó ndí kundeé ndó xí'in ñayo̱'vi̱ ta o̱n sandakoo ndó yichi̱ i̱, ta ndó'ó, ndixa xa ki̱sa ndivi ndó to̱'on yó'o. Ta saá yi̱'i̱ kundaa i̱ ndó'ó no̱o̱ ñayo̱'vi̱ ní va̱xi ña koto ndoso ndi'i ni̱vi na táku̱ ñoyívi no̱o̱ ño'o̱.
66003011	Kóni i̱ ña kunda̱a̱ ini ndó ndí ya̱chi̱ ní ndikó i̱. Ta xa̱'a̱ ñayó'o o̱n sandakoo ndó yichi̱ i̱ ta ná kandixa ka̱ ndó yi̱'i̱ a̱nda̱ kixaa̱ ki̱vi̱ ndikó i̱. Tá o̱n ke'é ndó saá, ta inka̱ ni̱vi na o̱n vása sándakoo ña kándixa na Ndios, nayó'o kuu na ni̱vi na naki'in ñava̱'a ñoyívi ni̱no, ta ndó'ó o̱n naki'in ndó ñava̱'a yó'o.
66003012	Ndi'i ni̱vi na kundeé no̱o̱ ndee̱ ña o̱n vá'a, chi o̱n vása sandakoo na yichi̱ i̱, ta yi̱'i̱ cha'vi i̱ na xí'in ñava̱'a, chi ke'é i̱ ña nduu na ni̱vi na xíni̱ ñó'ó ní ve'e ño̱'o Ndios ñoyívi ni̱no. Nda̱tán xíni̱ ñó'ó tón si'i̱n tón veé ní ndíso ñii ve'e ká'no, saá koni̱ ñó'ó na. Ta ndi'i saá ki̱vi̱ kutaku̱ yatin na xí'in Ndios, ta nda̱ ñii ki̱vi̱ o̱n kee na ve'e ra. Ta ñii ñii na, ka'yi i̱ na xí'in ki̱vi̱ Ndios, ta̱a ta̱ká'no kísa to̱'ó i̱, ta ka'yi i̱ na xí'in ki̱vi̱ ñoo Jerusalén ña xa̱á, ña kúu ñoo Ndios ña kixi ñoyívi ni̱no, ta kixaa̱ ña ñoyívi no̱o̱ ño'o̱. Saá tuku ka'yi i̱ na xí'in ki̱vi̱ mi̱i i̱ ña xa̱á.
66003013	Ta ndó'ó, ni̱vi na yóo so̱'o, ná chikaa̱ so̱'o ndó to̱'on yó'o ña ká'a̱n Níma̱ Ndios xí'in ndi'i ni̱vi na kándixa yi̱'i̱, na táku̱ kua̱'a̱ ní ñoo, ta nákutá'an na ña kísa ká'no na Ndios” ―káchí Jesucristo.
66003014	Saá tuku ni̱ka̱'a̱n ra xí'in i̱, káchí ra saá: ―Taa ún no̱o̱ tutu to̱'on yó'o ña ko̱'o̱n ña nda'a̱ ñaángel ña ndáa ni̱vi na kándixa yi̱'i̱ ta nákutá'an na ñoo Laodicea ña kísa ká'no na Ndios: “Yi̱'i̱, ta̱a ta̱ ká'a̱n xí'in ndó, na̱ní i̱ Ñanda̱a̱ Ndixa, chi ta̱a ta̱ ká'a̱n ñanda̱a̱ ndixa kúu i̱, ta xí'in yi̱'i̱ Ndios ki̱sa va̱'a ra ndi'i ña yóo ñoyívi no̱o̱ ño'o̱ xí'in ndi'i ña yóo ñoyívi ni̱no.
66003015	Ta yi̱'i̱ xíni̱ i̱ ndi'i chiño ké'é ndó. Ta xíni̱ i̱ ndí ndó'ó o̱n vása va̱'a ké'é ndó, chi o̱n vása yóo ndó nda̱tán yóo takuií ñi'ní, ta ni o̱n vása yóo ndó nda̱tán yóo takuií vi̱xin. ¡Va̱'a ní ka̱, níkúu, táná koo ndó nda̱tán yóo takuií ñi'ní án takuií vi̱xin!
66003016	Ta vitin ndó'ó, nda̱tán yóo takuií ni̱ndi̱ko, tá o̱n vása ya̱si̱n ka̱, saá yóo ndó no̱o̱ i̱. Ta o̱n vása yóo ndó nda̱tán yóo takuií vi̱xin, ni nda̱tán yóo takuií ñi'ní. Ta xa̱'a̱ ña yóo ndó saá, nduxan i̱ ndó'ó yu'u̱ i̱.
66003017	Ndó'ó ká'a̱n ndó kúu ndó ni̱vi nakuíká ní, ta ká'a̱n ndó ndí xí'in ndee̱ mi̱i ndó ndu̱kuíká ní ndó, ta o̱n vása kísa ma̱ni̱ ka̱ nda̱ ñii ña xíni̱ ñó'ó nda'a̱ ndó, káchí mi̱i ndó. Ta o̱n vása kúnda̱a̱ ini ndó ndí kúu ndó ni̱vi nandá'ví na'á, ni̱vi na nda̱ lo'o o̱n ko̱ó ña xíni̱ ñó'ó kómí, ni̱vi na yálá vi̱chí, ni̱vi nakuáá nduchu̱ no̱o̱ kúu ndó.
66003018	Ña̱kán kía̱ yi̱'i̱ ká'a̱n i̱ xí'in ndó ná sata ndó ñaoro no̱o̱ i̱, oro ña kúu nina mi̱i ndino'o, oro ña xa̱'mi na xí'in ño'o̱ xíxi̱ ña ndundii ndi'i mi̱i ña. Ta saá nduu ndó ni̱vi nakuíká ndino'o. Ta ká'a̱n i̱ xí'in ndó ná sata ndó no̱o̱ i̱ tiko̱to̱ yaa kundixin ndó ña nakasi ndó ñayálá ndó ña o̱n kuka'an ka̱ no̱o̱ ndó. Ta ká'a̱n i̱ xí'in ndó ná sata ndó no̱o̱ i̱ ta̱ta̱n ña chikaa̱ ndó nduchu̱ no̱o̱ ndó ña kuchiño va̱'a koto ndó.
66003019	Saá ká'a̱n i̱ xí'in ndó chi to̱'on yo̱'vi̱ ká'a̱n i̱ xí'in ndi'i ni̱vi na kúu na kí'vi ní ini i̱ xíni i̱, ta táxi i̱ ña xo̱'vi̱ nayó'o xa̱'a̱ ña nandikó ini na ta ko̱'o̱n na yichi̱ va̱'a. Ta vitin ndó'ó, xíni̱ ñó'ó nandikó ini ndó no̱o̱ ña o̱n vá'a ké'é ndó, ta sandakoo ndó ña. Ta xí'in ña ndino'o ini ndó kundiko̱n ndó Ndios.
66003020	¡Koto ndó! Yi̱'i̱ kúu ta̱a ta̱ ñíndichi yé'é ndó, ta kána i̱ ndó'ó. Ta ndó'ó, tá xíni̱ so̱'o ndó ña kána i̱ ndó'ó, ta nakoná ndó yé'é, ta ka̱'a̱n ndó xí'in i̱ ki̱'vi i̱ ini ve'e ndó, ta saá yi̱'i̱ ki̱'vi i̱, ta kuxu i̱ xí'in ndó, ta ndó'ó kuxu ndó xí'in i̱.
66003021	Ndi'i ni̱vi na kundeé no̱o̱ ndee̱ ña o̱n vá'a, chi o̱n vása sandakoo na yichi̱ i̱, ta yi̱'i̱ taxi i̱ ña koo na xí'in i̱ ñoyívi ni̱no ña ka'nda chiño na xí'in i̱. Saá chi yi̱'i̱ xa ku̱ndeé i̱ no̱o̱ ndee̱ ña o̱n vá'a, ta Yivá i̱ Ndios ta̱xi ra nda'a̱ i̱ táyi̱ yi̱i̱ tón to̱'ó ká'no ñoyívi ni̱no no̱o̱ yóo i̱ xá'nda chiño i̱ xí'in ra.
66003022	Ndó'ó, ni̱vi na yóo so̱'o, ná chikaa̱ so̱'o ndó to̱'on yó'o ña ká'a̱n Níma̱ Ndios xí'in ndi'i ni̱vi na kándixa yi̱'i̱, na táku̱ kua̱'a̱ ní ñoo, ta nákutá'an na kísa ká'no na Ndios” ―káchí Jesucristo.
66004001	Tá ndi̱'i ni̱ka̱'a̱n Jesucristo ñayó'o, ta xi̱ni i̱ ñii yé'é nóná ña ñoyívi ni̱no, ta xi̱ni̱ so̱'o i̱ mi̱i tuku ndusu ña si'na xi̱ni̱ so̱'o i̱ tá no̱ó, ña yóo nda̱tán yóo ndusu tón trompeta, ta ki̱xi to̱'on ni̱ka̱'a̱n ña xí'in i̱, káchí ña saá: ―Na'a, ndaa ún ni̱no yó'o, ta saná'a i̱ yó'ó ña kundivi ki̱vi̱ va̱xi ―káchí ña xí'in i̱.
66004002	Ta xa̱ndi̱ko̱n mií saá Níma̱ Ndios ki̱xaa̱ ña no̱o̱ i̱, ta sa̱kundixin níí mi̱i ña yi̱'i̱, ta xa̱'a̱ ñayó'o na̱ti̱vi no̱o̱ i̱ xi̱ni i̱ ñii táyi̱ yi̱i̱ tón to̱'ó ká'no ñoyívi ni̱no, ta xi̱ni i̱ ña yóo no̱o̱ táyi̱ yó'o.
66004003	Yé'e ndi'i mi̱i ña nda̱tán yé'e táxa yu̱u̱ livi ña na̱ní jaspe án diamante. Ta ñii saá tuku yé'e táxa ña nda̱tán yóo yu̱u̱ livi ña kuá'á ña na̱ní cornalina án rubí. Ta xi̱ni i̱ ñii ñakua̱'nkú, xi̱no nduu ña táyi̱ yi̱i̱ tón to̱'ó ká'no yó'o. Ñakua̱'nkú yó'o yé'e táxa ña nda̱tán yé'e táxa yu̱u̱ livi ña kuíi̱, ña na̱ní esmeralda.
66004004	Ta no̱o̱ yóo táyi̱ yi̱i̱ tón to̱'ó ká'no yó'o xi̱no nduu o̱ko̱ ko̱mi̱ táyi̱ tón ná'no tón to̱'ó, no̱o̱ ndóo o̱ko̱ ko̱mi̱ nata̱a xi̱kua̱'a̱ na kómí nda̱yí. Ta naxi̱kua̱'a̱ yó'o ndíxin na nina tiko̱to̱ yaa, ta si̱ni̱ ñii ñii nayó'o kánóo ñii corona ñaoro.
66004005	Ta no̱o̱ táyi̱ yi̱i̱ tón to̱'ó ká'no ñíndichi ma̱'ñó nayó'o, ke̱e kua̱'a̱ ní ña yé'e nátaxa, ta mi̱i yó'o káku ña ní'i̱ ndá'yi sa̱vi̱. Ta mi̱i yó'o va̱xi ña ndeé ní síso̱ ní'i̱. Nda̱tán ní'i̱ síso̱ ká'a̱n kua̱'a̱ ní ni̱vi, saá va̱xi ña. Yatin no̱o̱ yóo táyi̱ yi̱i̱ tón to̱'ó ká'no yíta u̱xa̱ ño'o̱ xíxi̱, ta u̱xa̱ ño'o̱ xíxi̱ yó'o ká'a̱n ña xa̱'a̱ ña kúu u̱xa̱ níma̱ Ndios.
66004006	Ta saá tuku yatin no̱o̱ ñíndichi tón táyi̱ yi̱i̱ tón to̱'ó ká'no, yóo ñii xiiña ña káa nda̱tán káa yoso̱ ndíka̱, ta nda̱tán káa no̱o̱ takuií mi̱ni saá káa no̱o̱ ña, chi yoso̱ yó'o yé'e ña nda̱tán yé'e yu̱yu̱ yé'e ña tívi xíto yó nda̱ inka̱ tá'ví sa̱ta̱ ña. Ta yatin ní no̱o̱ ñíndichi táyi̱ yi̱i̱ tón to̱'ó ká'no xi̱no nduu ko̱mi̱ ñatáku̱. Ta ko̱mi̱ ñatáku̱ yó'o, nina nduchu̱ no̱o̱ yóo ndi'i xiiña ña, ña kúu kándíká ña xí'in sa̱ta̱ ña.
66004007	Ta ñii ñii ña ko̱mi̱ táku̱ yó'o, síín ní ná'a ñii ñii ña. Ta ñano̱ó táku̱ yó'o, nda̱tán káa tíleón, saá káa ña. Ta ñao̱vi̱ táku̱, nda̱tán káa tísi̱ndi̱ki̱ chée, saá káa ña. Ta ñau̱ni̱ táku̱, nda̱tán káa no̱o̱ ta̱a, saá káa no̱o̱ ña. Ta ñako̱mi̱ táku̱, nda̱tán yóo ta̱si̱n tí ndáchí, saá yóo ña.
66004008	Ta ñii ñii ña ko̱mi̱ táku̱ yó'o kómí ña i̱ño̱ ndi̱xi̱n ña. Ta ndi'i saá xiiña mi̱i ña, ta̱nda̱ ñii ñii ndi̱xi̱n ña, nina nduchu̱ no̱o̱ kúu ña. Ta ndi'i saá ndiví ñoó, ña ko̱mi̱ táku̱ yó'o kísa ká'no ña Ndios, ta nda̱ lo'o o̱n vása xíkuiin ña ká'a̱n ña to̱'on yó'o, káchí ña saá: ¡Ta̱a yi̱i̱, ta̱a yi̱i̱, ta̱a yi̱i̱ kúu Ndios! ¡Ta̱a ta̱ kómí ndi'i ndee̱ kúu Ndios! Ndios kúu ta̱a ta̱ xa táku̱ nda̱ ki̱vi̱ no̱ó, ta táku̱ ra vitin, ta táku̱ ra ndi'i saá ki̱vi̱ ña va̱xi, káchí ña ko̱mi̱ táku̱, ká'a̱n ña xí'in Ndios.
66004009	Ña ko̱mi̱ táku̱ yó'o o̱n vása sándakoo ña kísa ká'no ña Ndios, ta kísa to̱'ó ní ña ra, ta ká'a̱n ña xí'in ra: “Táxa'vi ní ún, Ndios, yó'ó kúu ún ta̱a ta̱ yóo no̱o̱ táyi̱ yi̱i̱ tón to̱'ó ká'no, ta yó'ó kúu ún ta̱a ta̱ xa táku̱ nda̱ ki̱vi̱ no̱ó, ta táku̱ ún vitin, ta táku̱ ka̱ ún ndi'i saá ki̱vi̱ ña va̱xi”, káchí ña ko̱mi̱ táku̱.
66004010	Ta ñii ñii yichi̱ ña ko̱mi̱ táku̱ yó'o ká'a̱n ña to̱'on ña kísa ká'no ña Ndios, ta na o̱ko̱ ko̱mi̱ nata̱a xi̱kua̱'a̱ na ndóo yatin, kúxítí na ta kísa ká'no na Ndios, ta̱a ta̱ yóo no̱o̱ táyi̱ yi̱i̱ tón to̱'ó, ta kúu ra ta̱a ta̱ táku̱ ndi'i saá ki̱vi̱. Ta si̱ni̱ ñii ñii naxi̱kua̱'a̱ yó'o kánóo ñii corona ñaoro, ta tíin na corona ña kánóo si̱ni̱ na, ta chíso na ña no̱o̱ Ndios, ta̱ yóo no̱o̱ táyi̱ yi̱i̱ tón to̱'ó ká'no, ta ká'a̱n na xí'in Ndios, káchí na saá:
66004011	Tata Ndios, ñii la̱á yó'ó kúu Ta̱a ta̱Ká'no no̱o̱ yó, ta ñii la̱á mi̱i ún kúu ta̱ ndáya̱'ví naki'in ndi'i ñato̱'ó xí'in ndi'i ndee̱ va̱'a, chi ñii la̱á yó'ó kúu ta̱a ta̱ ki̱sa va̱'a ndi'i ña yóo ndi'i saá ñoyívi. Nda̱tán chi̱tóni̱ mi̱i ún saá ki̱sa va̱'a ún ña, ta saá yóo ña, ká'a̱n naxi̱kua̱'a̱ xí'in Ndios ta̱ yóo no̱o̱ táyi̱ yi̱i̱ tón to̱'ó ká'no.
66005001	Ta saá xi̱ni i̱ ñii nomi tutu ña ni̱ti̱vi ndaa, ña yóo nda'a̱ kua'á ta̱a ta̱ yóo no̱o̱ táyi̱ yi̱i̱ tón to̱'ó ká'no. Ta ndi'i no̱o̱ tutu yó'o, ta ndi'i sa̱ta̱ ña, kómí ña kua̱'a̱ ní to̱'on ña ni̱ka̱'yi̱. Ta ña ñii nomi tutu yó'o, u̱xa̱ xiiña ndási̱ ña xí'in ñi̱ma̱ kisín válí.
66005002	Ta xi̱ni i̱ ñii ñaángel ña kómí nda̱yí ká'no, ta xí'in ndi'i ndee̱ ña ni̱ka̱'a̱n ña, ni̱nda̱ka̱ to̱'on ña, káchí ña saá: ―¿Yu kúu ta̱a ta̱ká'no ta̱ kómí nda̱yí nakoná ra ñii ñii ña ñi̱ma̱ kisín ndási̱ tutu yó'o? ―káchí ñaángel.
66005003	Ta o̱n ko̱ó nda̱ ñii na ní‑kuchiño nakoná tutu yó'o, ni nda̱ ñii na ní‑kuchiño koto na ña ni̱ka̱'yi̱ no̱o̱ ña. O̱n ko̱ó nayó'o, ni ndi'i saá ñoyívi, ni ti̱xin ño'o̱, o̱n ko̱ó nda̱ ñii na ní‑kuchiño.
66005004	Ta saá ku̱chuchú ní ini i̱, ta xa̱ku ní i̱, chi o̱n ko̱ó nda̱ ñii na kómí nda̱yí ña nakoná na tutu yó'o, ni o̱n ko̱ó na kómí nda̱yí koto na ña ni̱ka̱'yi̱ no̱o̱ tutu yó'o.
66005005	Ta ñii ta̱a ta̱tá'an na o̱ko̱ ko̱mi̱ naxi̱kua̱'a̱ na yóo yó'o ni̱ka̱'a̱n ra xí'in i̱: ―O̱n kuaku ní ka̱ ún chi yó'o yóo ta̱a ta̱ na̱ní “TíLeón tí xá'nda chiño no̱o̱ nañoo Judá”, ta ta̱yó'o kómí ra inka̱ ki̱vi̱ ra na̱ní ra “Sa̱'ya ñani síkuá ta̱rey David.” Ta ta̱yó'o xa ku̱ndeé ra no̱o̱ ñandiva̱'a ká'no, ña̱kán kómí ra nda̱yí ña nakoná ra ñii ñii no̱o̱ ndási̱ xí'in ñi̱ma̱ kisín ña ndási̱ u̱xa̱ xiiña nomi tutu yó'o ―káchí ra xí'in i̱.
66005006	Ta saá xi̱ni i̱ ñii Ndikachi, ñíndichi rí yatin sii̱n táyi̱ yi̱i̱ tón to̱'ó ká'no. Táyi̱ yó'o ñíndichi nó ma̱'ñó ko̱mi̱ ñatáku̱ xí'in na o̱ko̱ ko̱mi̱ nata̱a naxi̱kua̱'a̱. Ta Ndikachi yó'o ná'a rí nda̱tán ná'a tí ni̱xi'i̱ ni̱so̱ko̱ ni̱vi no̱o̱ Ndios. U̱xa̱ kúu ndi̱ki̱ rí, ta u̱xa̱ kúu nduchu̱ no̱o̱ rí. Ta u̱xa̱ nduchu̱ no̱o̱ rí kúu ña kóni kachí xa̱'a̱ u̱xa̱ níma̱ Ndios ña xa ti̱'ví ra kua̱'a̱n ña ndi'i saá ñoo ñoyívi yó'o.
66005007	Ta Ndikachi yó'o ni̱xaa̱ rí no̱o̱ Ta̱a ta̱Ká'no, ta̱ yóo no̱o̱ táyi̱ yi̱i̱ tón to̱'ó ká'no, ta tíyó'o ki̱'in rí nomi tutu ña yóo nda'a̱ kua'á ra.
66005008	Tá ki̱'in rí nomi tutu yó'o, ta ña ko̱mi̱ táku̱ xí'in ndi'i na o̱ko̱ ko̱mi̱ nata̱a xi̱kua̱'a̱ xi̱kuxítí ndi'i na no̱o̱ Ndikachi yó'o. Ñii ñii na ní'i na ñii tón arpa, ta ñii ñii na ní'i na ñii ko̱'o̱ ñi̱'ma̱ ñaoro no̱o̱ ñó'o xuxa va̱'a ña támi ní xá'an. Ta ñi̱'ma̱ xuxa va̱'a ká'a̱n ña xa̱'a̱ to̱'on ña ká'a̱n ni̱vi nayi̱i̱ xí'in Ndios.
66005009	Ta saá ña ko̱mi̱ táku̱ xí'in ndi'i na o̱ko̱ ko̱mi̱ nata̱a naxi̱kua̱'a̱ xi̱ta na yaa yi̱i̱ ña xa̱á ña kísa ká'no na Ndikachi xí'in to̱'on yó'o: Yó'ó kómí ún nda̱yí tiin ún nomi tutu yó'o. Yó'ó kómí ún nda̱yí ña nakoná ún ña ndási̱ tutu yó'o. Saá chi ni̱so̱ko̱ xí'in mi̱i ún no̱o̱ Ndios, ta sa̱takué'e̱ na yó'ó, ta ni̱xi'i̱ ún. Ta xí'in ni̱i̱ ún ña ni̱xi̱ta̱, cha̱'vi ún xa̱'a̱ kua̱chi ndi'i ni̱vi, ña kuchiño na nduu na sa̱'ya Ndios. Ni̱vi na cha̱'vi ún xa̱'a̱, kúu na ki̱xi ndi'i saá ñoo válí án ñoo ná'no ndi'i saá xiiña no̱o̱ ño'o̱. Ta kúu na ndi'i saá no̱o̱ ni̱vi ñoyívi, ta ká'a̱n na ndi'i saá no̱o̱ to̱'on.
66005010	Ta ta̱xi ún nda'a̱ nayó'o nda̱yí ña ka'nda chiño na xí'in ún no̱o̱ ndi'i ña yóo, ta ke̱'é ún xí'in na ña ndu̱u na su̱tu̱ yi̱i̱, ta kísa chiño na no̱o̱ Ndios. Ta nayó'o ka'nda chiño na no̱o̱ ndi'i ni̱vi xí'in ndi'i ña yóo ñoyívi no̱o̱ ño'o̱, káchí na xíta na yaa yi̱i̱ ña kísa ká'no na Ndikachi.
66005011	Ta xi̱ni i̱, ta xi̱ni̱ so̱'o i̱ ñii síso̱ ká'a̱n kua̱'a̱ ní naángel, nayó'o yá'a kua̱'a̱ ní millón kúu na. Ta xi̱no nduu ndi'i na táyi̱ yi̱i̱ tón to̱'ó ká'no xí'in ko̱mi̱ ñatáku̱, ta xí'in o̱ko̱ ko̱mi̱ nata̱a naxi̱kua̱'a̱,
66005012	ta ndeé ní ká'a̱n naángel, káchí na saá: Ndikachi tí ni̱so̱ko̱ xí'in mi̱i no̱o̱ Ndios kómí rí nda̱yí ka'nda chiño rí no̱o̱ ndi'i ni̱vi xí'in ndi'i ña yóo, ta kómí rí nda̱yí ña naki'in rí ndi'i ñakuíká xí'in ndi'i ñandíchí ndino'o, ta kómí rí nda̱yí ña naki'in rí ndi'i ndee̱ ká'no, ta kómí rí nda̱yí ña naki'in rí ndi'i ñato̱'ó ká'no, ta kómí rí nda̱yí ña kanóo síkón ní ñato̱'ó rí, ta kómí rí nda̱yí ña kasa ká'no yó rí xí'in ndi'i mi̱i yó, chi ña ndixa va̱'a kúu ña naki'in rí ndi'i ñava̱'a saá, káchí naángel, ká'a̱n na to̱'on ña kísa ká'no na Ndikachi.
66005013	Ta saá xi̱ni̱ so̱'o i̱ ndí ndi'i ña ki̱sa va̱'a Ndios ki̱xá'á ña kísa ká'no ña Ndios, ta kísa ká'no ña Ndikachi yó'o. Ndi'i ñayó'o ña ke̱'é Ndios kúu ndi'i ña táku̱ án ña yóo ñoyívi no̱o̱ ño'o̱, xí'in ndi'i ña táku̱ án ña yóo ñoyívi ni̱no, xí'in ndi'i ña táku̱ án ña yóo ti̱xin ño'o̱, xí'in ndi'i ña táku̱ án ña yóo ti̱xin takuií mi̱ni, ta ndi'i ñayó'o ká'a̱n ña, káchí ña saá: Ná kasa ká'no yó Ta̱a ta̱Ká'no ta̱ yóo no̱o̱ táyi̱ yi̱i̱ tón to̱'ó ká'no, ta ná kasa ká'no yó Ndikachi tí yóo xí'in ra. Ná naki'in na ndi'i ñato̱'ó ká'no. Ná kanóo va̱'a ñato̱'ó na. Ná naki'in na ndi'i ndee̱ ká'no, ta ná naki'in na ndi'i ñava̱'a yó'o ndi'i saá ki̱vi̱ va̱xi. Saá ná koo ña, káchí ndi'i ña ki̱sa va̱'a Ndios.
66005014	Ta ña ko̱mi̱ táku̱ ña yóo xi̱no nduu táyi̱ yi̱i̱ tón to̱'ó ká'no ni̱ka̱'a̱n ña, káchí ña saá: ―Saá ná koo ña ―káchí ña. Ta na o̱ko̱ ko̱mi̱ ta̱a naxi̱kua̱'a̱ na yóo xi̱no nduu táyi̱ yi̱i̱ tón to̱'ó ká'no, xi̱kuxítí na nda̱ no̱o̱ ño'o̱, ña ki̱sa ká'no na Ndios, ta ki̱sa ká'no na Ndikachi.
66006001	Ta xi̱ni i̱ Ndikachi na̱koná rí ñii ñi̱ma̱ kisín ña kúu ñano̱ó ña ndási̱ nomi tutu. Ta saá ñii ñatáku̱ ñatá'an ña ko̱mi̱ táku̱, xí'in ndi'i ndee̱ ña ni̱ka̱'a̱n ña, nda̱tán ndá'yi sa̱vi̱ saá ni̱ka̱'a̱n ña xi̱ni̱ so̱'o i̱, ta ni̱ka̱'a̱n ña, káchí ña saá: ―¡Na'a, kixi ún ta koto ún! ―káchí ña.
66006002	Ta saá ni̱xaa̱ i̱ ta xi̱to i̱, ta xi̱ni i̱ ke̱ta ñii kuáyí, tí yaa kúu rí, ta ta̱a ta̱ yóso rí ní'i ra ñii kuxu̱n ña xa yóo ti'va. Ta na̱ki'in ra ñii corona ña kanóo si̱ni̱ ra. Ta kúu ra ta̱ká'no ta̱ xa ku̱ndeé no̱o̱ kua̱'a̱ ní ni̱vi na sáa̱ ini xíni ña'á, ta ke̱e ra kua̱'a̱n ra ña kani tá'an ra xí'in ndi'i inka̱ ni̱vi na sáa̱ ini xíni ña'á, ña kundeé ra no̱o̱ na.
66006003	Ta saá Ndikachi na̱koná tuku rí ñi̱ma̱ kisín ña kúu ñao̱vi̱, ta inka̱ ñatáku̱ ñatá'an ña ko̱mi̱ táku̱ ni̱ka̱'a̱n ña, káchí ña saá: ―¡Na'a, kixi ún ta koto ún! ―káchí ña.
66006004	Ta ni̱xaa̱ i̱ ta xi̱to i̱, ta xi̱ni i̱ ke̱ta inka̱ tíkuáyí, tí kuá'á kúu rí. Ta ta̱a ta̱ yóso rí na̱ki'in ra ñii espada, ta na̱ki'in ra nda̱yí ña sandi'i ra xa̱'a̱ ña va̱'a ndóo ni̱vi xí'in natá'an na ñoyívi no̱o̱ ño'o̱ yó'o. Ta xí'in ñayó'o ni̱vi kixá'á na ka'ni tá'an na.
66006005	Ta Ndikachi na̱koná tuku rí inka̱ ñi̱ma̱ kisín ña kúu ñau̱ni̱, ta xi̱ni̱ so̱'o i̱ inka̱ ñatáku̱ ñatá'an ña ko̱mi̱, ta ni̱ka̱'a̱n ña, káchí ña saá: ―¡Na'a, kixi ún ta koto ún! ―káchí ña. Ta ni̱xaa̱ i̱ ta xi̱to i̱, ta xi̱ni i̱ ke̱ta ñii kuáyí, tí to̱ón kúu rí, ta nda'a̱ ta̱a ta̱ yóso rí kánóo ñii ka̱a ña cho'on ki̱'va na ndasaá veé ñakía'vi.
66006006	Ta saá xi̱ni̱ so̱'o i̱ to̱'on ña ni̱ka̱'a̱n, ta ki̱xi to̱'on yó'o ma̱'ñó ko̱mi̱ ñatáku̱ ña yóo yatin no̱o̱ yóo táyi̱ yi̱i̱ tón to̱'ó ká'no. Ta ni̱ka̱'a̱n ndoso ña no̱o̱ ni̱vi, ni̱ka̱'a̱n ña, káchí ña saá: ―Xa nda̱a ní ya'vi trigo xí'in cebada vitin. Nda̱tán yóo ya'vi ña chá'vi na ñii ta̱a ta̱ ki̱sa chiño ñii ki̱vi̱, saá cha'vi ndó xa̱'a̱ ñii kilo trigo án u̱ni̱ kilo cebada. Ta koto va̱'a ndó, ta o̱n sati̱ví ndó ña aceite, ni o̱n sati̱ví ndó nduta̱ vino tíuva ―saá ni̱ka̱'a̱n to̱'on xi̱ni̱ so̱'o i̱.
66006007	Ta na̱koná Ndikachi inka̱ ñi̱ma̱ kisín ña kúu ñako̱mi̱, ta xi̱ni̱ so̱'o i̱ ni̱ka̱'a̱n inka̱ ñatáku̱ ñatá'an ña ko̱mi̱, káchí ña saá: ―¡Na'a, kixi ún ta koto ún!
66006008	Ta ni̱xaa̱ i̱ ta xi̱to i̱, ta xi̱ni i̱ ke̱ta inka̱ kuáyí, tí kuáán kóni kúu rí. Nda̱tán káa tí ndeé ndó'o saá yóo rí. Ta ta̱a ta̱ yóso rí na̱ní ra “Ndee̱ ña xá'ni ni̱vi.” Ta inka̱ ta̱a ta̱ ndíko̱n va̱xi sa̱ta̱ ta̱yó'o na̱ní ra “Hades” ña ká'a̱n xa̱'a̱ xiiña no̱o̱ xá'nda chiño ndee̱ yó'o ña xá'ni ni̱vi. Ta o̱vi̱ na saá na̱ki'in na nda̱yí ña ka'ni na ñii tá'ví ni̱vi no̱o̱ ña ko̱mi̱ tá'ví ni̱vi na kúu ndi'i ni̱vi na táku̱ ñoyívi no̱o̱ ño'o̱. Chi o̱vi̱ na saá kómí na nda̱yí ña ka'ni na ni̱vi yó'o xí'in espada si̱i̱n, án ka'ni na ni̱vi xí'in so̱ko, án ka'ni ña'á na xí'in ndi'i no̱o̱ kue̱'e̱, án taxi na nda̱yí nda'a̱ tíkiti̱ tíyukú ña ka'ni rí ni̱vi yó'o.
66006009	Ta Ndikachi na̱koná tuku rí inka̱ ñi̱ma̱ kisín ña kúu ñao̱'o̱n. Ta saá xi̱to i̱, ta xi̱ni i̱ ñíndichi ñii na̱ma̱ yi̱i̱ no̱o̱ na̱ndoso ña sóko̱ no̱o̱ Ndios, ta xa̱'a̱ na̱ma̱ yi̱i̱ yó'o ña yóo ñoyívi ni̱no, ndóo ndi'i níma̱ ni̱vi na kúu na ni̱xi'i̱ xa̱'a̱ ña ni̱ka̱'a̱n ndoso na to̱'on Ndios. Ni̱xa'ni na nayó'o xa̱'a̱ ña o̱n vása ní‑sandakoo na yichi̱ Ndios ta xa̱'a̱ ña nda̱kuii̱n na xa̱'a̱ ñanda̱a̱.
66006010	Ta níma̱ na ni̱xi'i̱ yó'o, xí'in ndi'i ndee̱ na ni̱ka̱'a̱n na, káchí na saá: ―Tata Yivá yó Ndios, ta̱ xá'nda chiño no̱o̱ ndi'i ña yóo, ta yó'ó kúu ta̱a ta̱yi̱i̱, ta̱a ta̱ ndixa kísa ndivi ñanda̱a̱, ¿ndasaá ka̱ ki̱vi̱ kundati ndi̱ ña kixaa̱ ki̱vi̱ ña kasa nani ún xí'in ni̱vi xa̱'a̱ kua̱chi ña xa̱'ni na ndi̱'i̱? ¿A̱nda̱ ama taxi ún ña cha'vi ni̱vi xa̱'a̱ ña xa̱'ni na ndi̱'i̱? ―káchí na, ká'a̱n na xí'in Ndios.
66006011	Ta ñii ñii nayó'o na̱ki'in na tiko̱to̱ yaa nda'a̱ Ndios, ta Ndios ni̱ka̱'a̱n ra xí'in na: ―Lo'o ka̱ ki̱vi̱ kundati ndó, chi xíni̱ ñó'ó to̱nda̱a ña ka'ni na ndi'i nañani ndó án náki̱'va̱ ndó, na kúu na chi̱tóni̱ i̱ ka'ni na xa̱'a̱ ña kísa chiño na no̱o̱ i̱, nda̱tán ki̱sa chiño ndó'ó no̱o̱ i̱ ―káchí Ndios xí'in na.
66006012	Ta saá na̱koná tuku Ndikachi ñi̱ma̱ kisín ña kúu ñai̱ño̱. Ta xi̱to i̱, ta xi̱ni i̱ ña ndeé ní ni̱ta̱an, ta ño̱'o ká'no ña yé'e ndiví, o̱n vása ní‑ndii̱ ka̱ ña, ta ku̱naa ndi'i no̱o̱ ña. Nda̱tán yóo tiko̱to̱ to̱ón ní ña ndíxin ni̱vi na yóo xáku no̱o̱ ni̱vi ni̱xi'i̱, saá to̱ón ki̱ndo̱o ño̱'o ká'no yó'o. Ta tíyo̱o̱ tí yé'e ñoó naa, ndu̱u kuá'á ndi'i rí. Nda̱tán yóo ni̱i̱ kuá'á ní, saá ki̱ndo̱o kuá'á tíyo̱o̱.
66006013	Ta tíki̱mi tí yóo ñoyívi ni̱no, ndeé ní ki̱xá'á kóyo rí. Ke̱e rí nda̱ ñoyívi ni̱no ta kóyo rí nda̱ no̱o̱ ño'o̱. Kóyo rí nda̱tán kóyo tíkui̱'i nda'a̱ tón yito̱n síkón ní, ki̱vi̱ ndeé ní káni ta̱chi̱ tón yito̱n yó'o.
66006014	Ta saá ñoyívi ni̱no ki̱xá'á ña nátivi ndaa mi̱i ña, nda̱tán nátivi ndaa ni̱vi ñii yivi̱ ño̱o̱ ña koo va̱'a ña. Saá chi ñoyívi ni̱no ki̱xá'á kua̱'a̱n ndañó'ó ña, ta o̱n vása tívi ka̱ ña. Ta Ndios na̱sama ra ndi'i yuku̱ síkón, ta na̱sama ra ndi'i xiiña ña na̱ní isla, ña xi̱kuu ño'o̱ yi̱chí, ta xi̱no nduu takuií mi̱ni ña. Ta o̱n vása yóo ka̱ ndi'i yuku̱ síkón, ni o̱n vása yóo ka̱ ndi'i ño'o̱ yi̱chí ña kúu isla no̱o̱ ni̱xi̱yo ña si'na.
66006015	Ta ndi'i saá no̱o̱ ni̱vi ñoyívi no̱o̱ ño'o̱ ke̱e na kua̱'a̱n na no̱o̱ yóo yuku̱ ña ndukú na no̱o̱ yóo kavua̱ án ti̱xin yu̱u̱ ná'no ña kuchiño ko̱'o̱n se'é na. Nani̱vi yó'o kúu narey ná'no na kómí nda̱yí xá'nda chiño no̱o̱ ndi'i ni̱vi, ta kua̱'a̱n inka̱ nata̱a ná'no na xá'nda chiño no̱o̱ natropa. Ta ñii ki̱'va saá kua̱'a̱n ndi'i ni̱vi nakuíká xí'in ndi'i namozo na o̱n vása kómí nda̱yí sandakoo na ña kísa chiño na no̱o̱ napatrón na, ta ñii saá kua̱'a̱n ni̱vi na kómí nda̱yí naka̱xin chiño ña kasa chiño mi̱i na.
66006016	Ndi'i ni̱vi yó'o kua̱'a̱n na ndukú na no̱o̱ kuchiño ko̱'o̱n se'é na, ta ni̱ka̱'a̱n na xí'in yuku̱ síkón, ta ni̱ka̱'a̱n na xí'in yu̱u̱ kavua̱ ná'no, káchí na saá: ―Va̱'a ka̱ kama ko̱yo ndó sa̱ta̱ ndi̱, ta chise'é ndó ndi̱'i̱ no̱o̱ ta̱a ta̱ yóo no̱o̱ táyi̱ yi̱i̱ tón to̱'ó ká'no. Ta chise'é ndó ndi̱'i̱ no̱o̱ ña sáa̱ ní ini Ndikachi xíni rí ndi̱'i̱, chi kóni rí saxo̱'vi̱ rí ndi̱'i̱ xa̱'a̱ kua̱chi ndi̱.
66006017	Saá chi vitin ki̱xaa̱ ki̱vi̱ Ndios xí'in Ndikachi ña saxo̱'vi̱ na ndi'i ni̱vi xa̱'a̱ kua̱chi na. Ta nda̱ ñii ni̱vi o̱n kuchiño na kundeé na no̱o̱ ñayó'o ―ni̱ka̱'a̱n na.
66007001	Tá ndi̱'i ni̱ya'a ñayó'o, ta saá xi̱ni i̱ ko̱mi̱ naángel yíta na ñii ñii ko̱mi̱ xiiña ñoyívi: ñii ñaángel ñíndichi chí no̱o̱ kána ño̱'o, inka̱ ñaángel ñíndichi no̱o̱ kua̱'a̱n ke̱tá ño̱'o, inka̱ ñaángel ñíndichi chí norte, ta inka̱ ñaángel ñíndichi chí sur. Ta naángel yó'o sási na ta̱chi̱ ña o̱n kani ña takuií mi̱ni, ni o̱n kani ña no̱o̱ ño'o̱ yi̱chí, ni o̱n kani ña tón yito̱n.
66007002	Saá chi ko̱mi̱ saá naángel yó'o xa na̱ki'in na nda̱yí nda'a̱ Ndios ña sati̱ví na ño'o̱ ñoyívi, ta kómí na nda̱yí sati̱ví na takuií mi̱ni. Ta saá xi̱ni i̱ inka̱ ñaángel ke̱ta ña chí no̱o̱ kána ño̱'o, ta ñaángel yó'o ní'i ña sello Ndios, ta̱a ta̱táku̱ ndino'o. Ta xí'in ndi'i ndee̱ ña, ni̱ka̱'a̱n ña xí'in inka̱ ko̱mi̱ naángel yó'o,
66007003	káchí ña saá: ―¡Kundati ndó! O̱n kixá'á ndó sati̱ví ndó ño'o̱ ñoyívi, ni takuií mi̱ni, ni tón yito̱n. Kundati ndó nda̱ sandi'i ndi̱ ka'yi ndi̱ xí'in sello ta̱'ya̱ ñii ñii ni̱vi na kúu na kísa chiño no̱o̱ Ndios.
66007004	Ta saá xi̱ni̱ so̱'o i̱ to̱'on ña ni̱ka̱'a̱n ndasaá kúu ni̱vi na kómí sello Ndios, ta nayó'o kúu ñii ciento o̱vi̱ si̱ko̱ ko̱mi̱ mil ni̱vi, ta ke̱e na ti̱xin ña ñii ñii ña u̱xu̱ o̱vi̱ ti'vi ni̱vi na kúu sa̱'ya ñani síkuá ta̱Israel.
66007005	U̱xu̱ o̱vi̱ mil ni̱vi yó'o, na kómí sello Ndios kúu nasa̱'ya ñani síkuá ta̱Judá. Ta u̱xu̱ o̱vi̱ mil ni̱vi na kómí sello Ndios kúu nasa̱'ya ñani síkuá ta̱Rubén. Ta u̱xu̱ o̱vi̱ mil ni̱vi na kómí sello Ndios kúu nasa̱'ya ñani síkuá ta̱Gad.
66007006	Ta u̱xu̱ o̱vi̱ mil ni̱vi na kómí sello Ndios kúu nasa̱'ya ñani síkuá ta̱Aser. Ta u̱xu̱ o̱vi̱ mil ni̱vi na kómí sello Ndios kúu nasa̱'ya ñani síkuá ta̱Neftalí, ta u̱xu̱ o̱vi̱ mil ni̱vi na kómí sello Ndios kúu nasa̱'ya ñani síkuá ta̱Manasés.
66007007	Ta u̱xu̱ o̱vi̱ mil ni̱vi na kómí sello Ndios kúu nasa̱'ya ñani síkuá ta̱Simeón. Ta u̱xu̱ o̱vi̱ mil ni̱vi na kómí sello Ndios kúu nasa̱'ya ñani síkuá ta̱Leví. Ta u̱xu̱ o̱vi̱ mil ni̱vi na kómí sello Ndios kúu nasa̱'ya ñani síkuá ta̱Isacar.
66007008	Ta u̱xu̱ o̱vi̱ mil ni̱vi na kómí sello Ndios kúu nasa̱'ya ñani síkuá ta̱Zabulón. Ta u̱xu̱ o̱vi̱ mil ni̱vi na kómí sello Ndios kúu nasa̱'ya ñani síkuá ta̱José, ta u̱xu̱ o̱vi̱ mil ni̱vi na kómí sello Ndios kúu nasa̱'ya ñani síkuá ta̱Benjamín.
66007009	Ta saá xi̱to i̱, ta xi̱ni i̱ kua̱'a̱ ní ni̱vi, ta ni̱ya'a ní kua̱'a̱ kúu ni̱vi yó'o. Ta o̱n ko̱ó na kuchiño ka'vi ndasaá kúu na. Ni̱vi yó'o ki̱xi na ndi'i saá xiiña ñoyívi no̱o̱ ño'o̱, ta ki̱xi na ndi'i saá ñoo ná'no xí'in ndi'i saá ñoo válí. Nayó'o kúu na ndi'i saá no̱o̱ ni̱vi, ta ká'a̱n na ndi'i saá no̱o̱ to̱'on. Ta nayó'o yíta na yatin no̱o̱ yóo ta̱a ta̱ yóo no̱o̱ táyi̱ yi̱i̱ tón to̱'ó ká'no, ta ñii saá yatin yíta na no̱o̱ Ndikachi. Ta ndi'i nayó'o ndíxin na tiko̱to̱ yaa, ta ní'i na ño̱o̱, ta sákanda na ño̱o̱ yó'o ña kísa ká'no na Ndios xí'in Ndikachi.
66007010	Ta nani̱vi kua̱'a̱ ní yó'o, xí'in ndi'i ndee̱ na, ni̱ka̱'a̱n na, káchí na saá: O̱n ko̱ó inka̱ na kúchiño saka̱ku ni̱vi, chi ñii la̱á yó'ó, Tata Yivá yó Ndios, ta̱ yóo no̱o̱ táyi̱ yi̱i̱ tón to̱'ó ká'no, ta yó'ó, Ndikachi, tí yóo xí'in ra, ndó'ó kúu na kúchiño saka̱ku ni̱vi, káchí na, ká'a̱n na.
66007011	Ta ndi'i naángel yíta na, xi̱no nduu na no̱o̱ yóo táyi̱ yi̱i̱ tón to̱'ó ká'no, ta no̱o̱ yóo o̱ko̱ ko̱mi̱ nata̱a naxi̱kua̱'a̱ xí'in ko̱mi̱ ñatáku̱. Ta saá ndi'i naángel yó'o xi̱kuxítí na nda̱ no̱o̱ ño'o̱ yatin no̱o̱ yóo táyi̱ yi̱i̱ tón to̱'ó ká'no, ta ki̱sa ká'no na Ndios.
66007012	Ta ni̱ka̱'a̱n na saá xí'in Ndios: ¡Saá ná koo ña! ¡Naki'in ún ña kísa ká'no ndi̱ yó'ó Ndios xí'in ndi'i mi̱i ndi̱! ¡Ná kanóo síkón ní ñato̱'ó mi̱i ún! ¡Chi mi̱i ún kúu ta̱a ta̱ kómí ndi'i ñandíchí ndino'o! Ta xí'in ña ndino'o ini ndi̱, ká'a̱n ndi̱ xí'in ún: “¡Táxa'vi ún, Tata Ndios!” ¡Ta va̱'a naki'in ún ndi'i ñato̱'ó ká'no! Chi yó'ó kúu ta̱a ta̱ kómí ndi'i ndee̱ ká'no, ta kómí ún ndi'i nda̱yí no̱o̱ ndi'i ña yóo. ¡Saá ná koo ña ndi'i saá ki̱vi̱! káchí naángel xí'in Ndios.
66007013	Ta saá ñii ta̱a ta̱tá'an na o̱ko̱ ko̱mi̱ naxi̱kua̱'a̱, ni̱nda̱ka̱ to̱'on ra yi̱'i̱, káchí ra saá: ―¿Yu kúu ni̱vi yíta yó'o, na ndíxin tiko̱to̱ yaa? ―káchí ra xí'in i̱.
66007014	Ta nda̱kuii̱n i̱, ni̱ka̱'a̱n i̱ xí'in ra: ―O̱n vása xíni̱ i̱, Tata. Yó'ó kúu ta̱a ta̱ xíni̱ yu kúu na. Ta saá ni̱ka̱'a̱n ra xí'in i̱: ―Ndi'i ni̱vi yó'o kúu na ke̱e no̱o̱ ña ndeé ní ni̱xo̱'vi̱ na. Ta nayó'o na̱kata na tiko̱to̱ na xí'in ni̱i̱ Ndikachi ña ni̱xi̱ta̱, ta saá ndu̱yaa tiko̱to̱ na.
66007015	Ta xa̱'a̱ ñayó'o kómí na nda̱yí yíta yatin na no̱o̱ yóo táyi̱ yi̱i̱ tón to̱'ó ká'no. Ta ndiví ñoó kísa chiño na no̱o̱ Ndios ve'e ño̱'o ra. Ndios, ta̱a ta̱ yóo no̱o̱ táyi̱ yi̱i̱ tón to̱'ó ká'no, koo ra xí'in na ta vivíi kundaa ra na xí'in ndee̱ ra.
66007016	Ta nda̱ ñii ki̱vi̱ o̱n kivi̱ ka̱ na so̱ko, ni o̱n yi̱chi̱ ka̱ na takuií. Ta ni o̱n ndi̱i̱ ka̱ yi̱kí ko̱ñu na xí'in ña ñi'ní ní ño̱'o ká'no ña yé'e ndiví, ni o̱n xo̱'vi̱ ka̱ na xí'in nda̱ ñii no̱o̱ ka'ni̱.
66007017	Saá chi Ndikachi tí yóo no̱o̱ táyi̱ yi̱i̱ tón to̱'ó ká'no, yóo rí xí'in na ta ndáa rí na. Ta sáná'a rí na no̱o̱ yóo takuií ko'o na, ta takuií yó'o taxi kutaku̱ ndino'o na. Ta Ndios yakón ra ña sanayaa ra nduta̱ nduchu̱ no̱o̱ na xa̱'a̱ ña xa̱ku na, chi sandi'i ra xa̱'a̱ ña kúchuchú ini ni̱vi.
66008001	Ta saá Ndikachi na̱koná rí ñi̱ma̱ kisín ña kúu ñau̱xa̱, ta ndi'i na yóo ñoyívi ni̱no ñii ni̱ya̱a̱ na, ñii ku̱tásin ndi'i na, o̱n ko̱ó ka̱ na ká'a̱n, ta̱nda̱ ñii sava hora ni̱xi̱yo saá.
66008002	Ta saá xi̱ni i̱ u̱xa̱ naángel na yíta yatin no̱o̱ yóo Ndios, ta ñii ñii na na̱ki'in na ñii trompeta.
66008003	Ta xi̱ni i̱ inka̱ ñaángel ña ní'i ñii ko̱'o̱ ñi̱'ma̱ ña kúu nina ka̱a oro, ta ni̱xaa̱ ña, xi̱kundichi yatin ña no̱o̱ yóo na̱ma̱ yi̱i̱ no̱o̱ nándoso ñayi̱i̱ ña sóko̱ na no̱o̱ Ndios. Ta ñaángel yó'o na̱ki'in ña ví'í ní xuxa va̱'a ña sanakutá'an ña xí'in ndi'i to̱'on ña ká'a̱n ni̱vi xí'in Ndios. Ni̱vi yó'o kúu ni̱vi nayi̱i̱ na ndíko̱n Ndios. Ta saá ñaángel ni̱so̱ko̱ ña xuxa va̱'a yó'o no̱o̱ na̱ma̱ yi̱i̱ ña ñíndichi no̱o̱ Ndios, ta̱ yóo táyi̱ yi̱i̱ tón to̱'ó ká'no.
66008004	Ta saá ñi̱'ma̱ xuxa va̱'a xí'in to̱'on ña ká'a̱n ni̱vi nayi̱i̱ xí'in Ndios, ki̱xá'á ña kua̱'a̱n ndaa ña nda̱ no̱o̱ yóo Ndios.
66008005	Ta saá ñaángel yó'o tuku ti̱in ña ko̱'o̱ ñi̱'ma̱, ta sa̱kutú ña ko̱'o̱ yó'o xí'in ño'o̱ xíxi̱ ña yóo no̱o̱ na̱ma̱, ta sa̱kana ña ño'o̱ xíxi̱ yó'o nda̱ no̱o̱ ño'o̱ ñoyívi. Ta saá xa̱ndi̱ko̱n ki̱xá'á ndeé ní ndá'yi sa̱vi̱, ta ndeé ní síso̱, nda̱tán kua̱'a̱ ní ni̱vi ká'a̱n, saá kúu. Ta ke̱e kua̱'a̱ ní ña náye'e ta̱xa̱, ta ndeé ní táan no̱o̱ ño'o̱ ñoyívi.
66008006	Ta saá ñii ñii na u̱xa̱ ángel ní'i na ñii tón trompeta, ta xa yóo ti'va na ña tivi na nó.
66008007	Ta saá ñaángel ñano̱ó ti̱vi ña tón trompeta, ta xa̱ndi̱ko̱n ki̱xá'á kóon ñíí kaxin, ta ñíí kaxin yó'o ni̱sa̱ka̱ ña xí'in ño'o̱ xíxi̱, ta xí'in ni̱i̱ kuá'á. Ta ndeé ní kóyo ndi'i ñayó'o no̱o̱ ño'o̱ ñoyívi. Ta saá xa̱'mi ña ñii tá'ví yito̱n no̱o̱ ña u̱ni̱ tá'ví yito̱n tón kúu ndi'i yito̱n tón yóo ñoyívi. Ta xa̱'mi ña ñii tá'ví ku̱'u̱ kuíi̱ no̱o̱ ña u̱ni̱ tá'ví ku̱'u̱ kuíi̱, ña kúu ndi'i ku̱'u̱ kuíi̱ ña yóo ñoyívi.
66008008	Ta ñaángel ñao̱vi̱ ti̱vi ña tón trompeta, ta saá xi̱ni i̱ nda̱tán káa ñii yuku̱ ká'no ní, saá káa ñii ña̱'a ña nákundixin ndi'i ño'o̱ xíxi̱. Ta ña nákundixin ño'o̱ xíxi̱ yó'o na̱kava ña no̱o̱ takuií mi̱ni. Ta saá ñii tá'ví no̱o̱ ña u̱ni̱ tá'ví ña kúu ndi'i takuií mi̱ni ndu̱u rá nina ni̱i̱ kuá'á.
66008009	Ta ñii tá'ví kiti̱ no̱o̱ ña u̱ni̱ tá'ví ña kúu ndi'i kiti̱ tí táku̱ ti̱xin takuií mi̱ni yó'o, ni̱xi'i̱ ndi'i rí, ta ñii tá'ví tón barco no̱o̱ ña u̱ni̱ tá'ví ña kúu ndi'i tón barco tón xíka no̱o̱ takuií mi̱ni, ndi̱'i xa̱'a̱ ndi'i tón barco yó'o.
66008010	Ta ñaángel ñau̱ni̱ ti̱vi ña tón trompeta, ta ñii ki̱mi tí ká'no ní, ta nina mi̱i ño'o̱ xíxi̱ kúu rí, ta ke̱e rí ñoyívi ni̱no ta na̱kava rí no̱o̱ ñii tá'ví yu̱ta no̱o̱ ña u̱ni̱ tá'ví yu̱ta, ña kúu ndi'i yu̱ta ña yóo ñoyívi. Ta ñii ki̱'va saá ndo̱'o ndi'i pozo no̱o̱ káku takuií.
66008011	Ta ki̱mi yó'o na̱ní rí Ajenjo, ta ki̱vi̱ rí kóni kachí ña: ñayo̱va̱. Ta saá ndi'i ñii ña u̱ni̱ tá'ví takuií pozo xí'in ndi'i ñii ña u̱ni̱ tá'ví takuií yu̱ta, ndu̱u rá takuií yo̱va̱. Ta kua̱'a̱ ní ni̱vi na xi̱'i takuií tá yo̱va̱ yó'o ni̱xi'i̱ ndi'i na.
66008012	Ta ñaángel ñako̱mi̱ ti̱vi ña tón trompeta, ta saá ni̱ti̱ví ta ni̱nda̱'va̱ ñii tá'ví no̱o̱ ña u̱ni̱ tá'ví ña kúu ndiníí ño̱'o ká'no ña yé'e ndiví. Ta ni̱ti̱ví ta ni̱nda̱'va̱ ñii tá'ví no̱o̱ ña u̱ni̱ tá'ví ña kúu ndiníí tíyo̱o̱ tí yé'e ñoó. Ta ni̱ti̱ví ta ni̱nda̱'va̱ ñii tá'ví no̱o̱ ña u̱ni̱ tá'ví ña kúu ndi'i tíki̱mi. Ta saá ku̱naa ñii ña u̱ni̱ tá'ví ndiví, ta ku̱naa ñii ña u̱ni̱ tá'ví ñoó.
66008013	Ta saá xi̱to i̱, ta xi̱ni̱ so̱'o i̱ ñii ñaángel, ta ndáchí ña ma̱'ñó ñoyívi ni̱no, ta xí'in ndi'i ndee̱ ña, ni̱ka̱'a̱n ña, káchí ña saá: ―¡Ay! ¡Ay! ¡Ay! Ndá'ví ní ni̱vi na táku̱ no̱o̱ ño'o̱, chi ndeé ní xo̱'vi̱ na táná inka̱ u̱ni̱ naángel tivi na tón trompeta. Ta vitin na u̱ni̱ ángel yó'o xa yóo ti'va na ña kixá'á ñii ñii na tivi na tón trompeta ―ni̱ka̱'a̱n ñaángel.
66009001	Ta ñaángel ñao̱'o̱n ti̱vi ña tón trompeta, ta xi̱ni i̱ ñii tíki̱mi, tí ke̱e nda̱ ñoyívi ni̱no, ta na̱kava rí nda̱ no̱o̱ ño'o̱. Ta na̱ki'in rí ñii llave ña nakoná yé'é yavi̱ ká'no ña kónó ní.
66009002	Ta tíki̱mi na̱koná rí yé'é yavi̱ ká'no yó'o, ta kua̱'a̱ ní ñi̱'ma̱ ki̱xá'á kée yu'u̱ yavi̱ yó'o. Ta yóo ña nda̱tán yóo ñi̱'ma̱ ña va̱xi ti̱xin xi̱to̱n ká'no ña ndeé ní xíxi̱. Ta xí'in ñi̱'ma̱ yó'o ku̱naa no̱o̱ ño̱'o ká'no ña yé'e ndiví, ta ki̱sa kini ña ta̱chi̱ ña násita yó kutaku̱ yó.
66009003	Ta ti̱xin ñi̱'ma̱ yó'o ke̱e kua̱'a̱ ní títi̱ka tí ná'no ní. Ta xa̱ndi̱ko̱n ki̱xá'á rí xíta̱ ní'nó ndi'i rí, kua̱'a̱n rí ndi'i saá xiiña no̱o̱ ño'o̱. Ta Ndios ta̱xi ra ndee̱ xati̱ nda'a̱ rí. Ta nda̱tán yóo ndee̱ xati̱ títisi̱'ma̱, saá yóo ndee̱ xati̱ títi̱ka yó'o.
66009004	Ta Ndios xa̱'nda chiño ra no̱o̱ rí, ni̱ka̱'a̱n ra, káchí ra saá: ―O̱n sati̱ví ndó nda̱ ñii ña kúu ñaku̱'u̱ kuíi̱, án yito̱n kuíi̱. Ta ndasaá kuiti ni̱vi na o̱n ko̱ó sello Ndios ta̱'ya̱ kómí, nayó'o kani ndó ta satakué'e̱ ndó na ―káchí Ndios xí'in rí.
66009005	Ta ndasaá kuiti o̱'o̱n yo̱o̱ ta̱xi Ndios ndee̱ xati̱ nda'a̱ rí ña saxo̱'vi̱ ní rí ni̱vi. Ta o̱n vása ní‑taxi Ndios nda̱yí nda'a̱ rí ña ka'ni rí na. Ndeé ní xo̱'vi̱ ni̱vi xí'in ña kini ní kí'vi̱ ko̱ñu na no̱o̱ káni rí na. Nda̱tán kini ní kí'vi̱ no̱o̱ káni títisi̱'ma̱, saá xo̱'vi̱ ni̱vi yó'o.
66009006	Ta ni̱vi na xo̱'vi̱ ní ñayó'o, ndukú na ña ndixa kivi̱ na, ta o̱n kuchiño kixaa̱ ña kivi̱ na. Xí'in ndino'o ini na ndukú na ña kivi̱ na xa̱'a̱ ña o̱n xo̱'vi̱ ka̱ na, ta saá ni, o̱n kuchiño kixaa̱ ña kivi̱ na.
66009007	Ta títi̱ka ná'no yó'o, ná'a rí nda̱tán ná'a tíkuáyí tí xa yóo ti'va ko̱'o̱n xí'in natropa na káni tá'an xí'in ni̱vi no̱o̱ yóo kua̱chi ká'no. Ta nda̱tán ná'a corona ñaoro, saá ná'a ña kánóo si̱ni̱ ñii ñii títi̱ka ná'no yó'o. Ta no̱o̱ tíyó'o, nda̱tán ná'a no̱o̱ ni̱vi, saá ná'a no̱o̱ rí.
66009008	Ta yisi̱ si̱ni̱ títi̱ka ná'no yó'o, nda̱tán ná'a yisi̱ si̱ni̱ ña'a̱, saá ná'a yisi̱ si̱ni̱ rí. Ta no̱'o rí, nda̱tán ná'a no̱'o tíleón, saá ná'a no̱'o rí.
66009009	Ta ti̱xin rí xí'in ndi'i kándíká títi̱ka ná'no yó'o, ndási̱ ña xí'in nina ka̱a ña o̱n takué'e̱ rí. Ta ki̱vi̱ sákanda rí ndi̱xi̱n rí, ñii ní'i̱ káyi ña, nda̱tán kúu ní'i̱ káyi ka̱a ña ñó'o xa̱'a̱ kua̱'a̱ ní tón carreta tón síta kua̱'a̱ ní tíkuáyí tí ñii síso̱ kama xíno kua̱'a̱n no̱o̱ káni tá'an ni̱vi no̱o̱ yóo kua̱chi, saá ní'i̱ kánda ndi̱xi̱n rí ki̱vi̱ sákanda rí ña.
66009010	Ta si̱'ma̱ títi̱ka ná'no yó'o, ndeé ní si̱i̱n no̱o̱ ña, nda̱tán ña si̱i̱n yóo no̱o̱ si̱'ma̱ títisi̱'ma̱, saá yóo ña. Ta si̱'ma̱ rí kómí ña ndee̱ ña satakué'e̱ ña ta saxo̱'vi̱ ní ña ni̱vi. Saá chi tíyó'o kómí rí nda̱yí ña saxo̱'vi̱ rí ni̱vi ti̱xin ña o̱'o̱n yo̱o̱ kuiti.
66009011	Ta ñaká'no ña xá'nda chiño no̱o̱ títi̱ka ná'no yó'o kúu ñii níma̱ ndiva̱'a, ña kúu ña ndíso chiño xí'in yavi̱ ká'no ña kónó ní. Ta ñandiva̱'a ká'no yó'o na̱ní ña Abadón, to̱'on hebreo, ta na̱ní ña Apolión to̱'on griego, ta o̱vi̱ ki̱vi̱ yó'o ñii kóni kachí ña saá: Ña sándi'i xa̱'a̱ ndi'i ña yóo.
66009012	Ta ndi'i ñayó'o kúu ñano̱ó ñayo̱'vi̱ ní ni̱xo̱'vi̱ ni̱vi. Ta ni̱ya'a ña, ta kúma̱ni̱ ka̱ inka̱ o̱vi̱ ña va̱xi ñayo̱'vi̱ ní xo̱'vi̱ na.
66009013	Ta ñaángel ñai̱ño̱ ti̱vi ña tón trompeta, ta saá xi̱ni̱ so̱'o i̱ to̱'on ña ki̱xi ma̱'ñó na̱ma̱ yi̱i̱ ñaoro ña yóo yatin no̱o̱ Ndios. Ta ñii ñii ti̱to̱n na̱ma̱ yi̱i̱ yó'o yóo ñii ña ná'a nda̱tán ná'a ndi̱ki̱ tíkiti̱, ta to̱'on ña ni̱ka̱'a̱n ki̱xi ña ma̱'ñó no̱o̱ yóo ndi̱ki̱ yó'o.
66009014	Ta to̱'on yó'o ni̱ka̱'a̱n ña xí'in ñaángel ñai̱ño̱, ña ní'i tón trompeta, ta káchí ña saá: ―Ndaxin ún ko̱mi̱ naángel na kúu na nó'ni yu'u̱ yu̱ta ká'no ña na̱ní Éufrates ―káchí ña.
66009015	Ta saá ni̱nda̱xi̱n na, ta kua̱'a̱n ndíka̱ ko̱mi̱ naángel yó'o, na kúu na xi̱no'ni yu'u̱ yu̱ta. Saá chi mi̱i hora yó'o, ta mi̱i ki̱vi̱ yó'o, ta mi̱i yo̱o̱ yó'o, ta mi̱i kui̱ya̱ yó'o, xa chi̱tóni̱ Ndios koo ti'va naángel yó'o ña ka'ni na ñii tá'ví no̱o̱ ña u̱ni̱ tá'ví ni̱vi na kúu ndi'i ni̱vi na táku̱ ñoyívi.
66009016	Ta natropa na yóso kuáyí na kua̱'a̱n no̱o̱ yóo kua̱chi, natropa yó'o kúu na o̱vi̱ ciento millón ni̱vi, chi saá xi̱ni̱ so̱'o i̱ ndasaá kúu nayó'o.
66009017	Ta xi̱ni i̱ kua̱'a̱ ní kuáyí, ta natropa na yóso tíkuáyí yó'o, ndási̱ kándíká na xí'in ka̱a ña ni̱ka̱'yi̱ u̱ni̱ color. Ñii ña ni̱ka̱'yi̱ kúu ña kuá'á ní, nda̱tán yóo ño'o̱ xíxi̱, yóo ña. Ta inka̱ ña ni̱ka̱'yi̱ kúu ña color ndí'í, ña yóo nda̱tán ndí'í ñoyívi ni̱no. Ta inka̱ ña ni̱ka̱'yi̱ kúu ña kuáán, ña káa nda̱tán káa ño'o̱ ká'ndi ña na̱ní azufre. Ta si̱ni̱ tíkuáyí tí yóso natropa yó'o, nda̱tán ná'a si̱ni̱ tíleón saá ná'a si̱ni̱ rí. Ta yu'u̱ tíkuáyí yó'o ke̱e ño'o̱ xíxi̱, xí'in ñi̱'ma̱, ta xí'in ño'o̱ ká'ndi ña na̱ní azufre.
66009018	Ta ñii tá'ví no̱o̱ ña u̱ni̱ tá'ví ni̱vi ña kúu ndi'i ni̱vi na táku̱ ñoyívi, ni̱xi'i̱ na, chi ni̱‑kuchiño na kundeé na no̱o̱ ño'o̱ xíxi̱, ni no̱o̱ ñi̱'ma̱, ta ni no̱o̱ ño'o̱ ká'ndi ña ke̱e yu'u̱ tíkuáyí.
66009019	Ta ndee̱ tíkuáyí yó'o kúu ndee̱ ña káku yu'u̱ rí xí'in si̱'ma̱ rí. Saá chi si̱'ma̱ rí nda̱tán yóo ko̱o̱ xati̱, saá yóo ña, ta no̱o̱ si̱'ma̱ rí nda̱tán yóo si̱ni̱ ko̱o̱ xati̱, saá yóo ña, ta káni ña ta sátakué'e̱ ña ni̱vi.
66009020	Ta saá ni, ni̱vi na ni̱ndo̱o táku̱, na kúu na o̱n vása ní‑xi'i̱ xí'in ña ni̱xo̱'vi̱ ní na, ta nayó'o nda̱ lo'o ni̱‑xiin na nandikó ini na, ni o̱n vása ní‑xiin na sandakoo na ké'é na ña o̱n vá'a. Ta ni o̱n vása ní‑sandakoo na ña kísa ká'no na kua̱'a̱ ní níma̱ ndiva̱'a, ta o̱n vása ní‑sandakoo na ña kísa ká'no na kua̱'a̱ ní ñaídolo xí'in ñaimagen, ña o̱n si̱ví Ndios ndino'o kúu, chi ñayó'o kuiti ku̱va̱'a ña xí'in ka̱a ñaoro, án xí'in ka̱a ñaplata, án xí'in ka̱a ñabronce, án xí'in yu̱u̱, án xí'in yito̱n. Ta nda̱ ñii ñaídolo ni nda̱ ñii ñaimagen yó'o, o̱n vása kúchiño koto ña xí'in nduchu̱ no̱o̱ ña, ni o̱n vása kúchiño koni̱ so̱'o ña xí'in so̱'o ña, ni o̱n vása ki̱ví kaka ña xí'in xa̱'a̱ ña.
66009021	Ta ni̱vi na ni̱ndo̱o táku̱ yó'o, ni̱‑xiin na sandakoo na ña xá'ni na inka̱ ni̱vi, ni o̱n vása ní‑xiin na sandakoo na chíkaa̱ na ña nákuati tásín na xa̱'a̱ natá'an na, ni ni̱‑xiin na sandakoo na ña kísa kuí'ná na. Ta nata̱a, ni o̱n vása ní‑sandakoo na kí'vi na kua̱chi xí'in náña'a̱ ná o̱n si̱ví násí'í na kúu. Ta náña'a̱, ni o̱n vása ní‑sandakoo ná kí'vi ná kua̱chi xí'in inka̱ ta̱a ta̱ o̱n si̱ví yii̱ ná kúu.
66010001	Ta saá xi̱ni i̱ inka̱ ñaángel ña kómí nda̱yí ká'no, ke̱e ña ñoyívi ni̱no, ta va̱xi noo ña nda̱ ñoyívi no̱o̱ ño'o̱. Ndíxin níí ña vi̱ko̱ yaa, ta ñii ñakua̱'nkú xi̱no nduu ña no̱o̱ yóo si̱ni̱ ña. Ta náye'e no̱o̱ ñaángel yó'o, nda̱tán náye'e ño̱'o ká'no ña yé'e ndiví. Ta nda̱tán yóo o̱vi̱ yito̱n si'i̱n tón síkón ní, tón yíta ndíso ve'e síkón, saá yóo xa̱'a̱ ñaángel yó'o. Ta nda̱tán ná'a ña xíxi̱ xí'in ño'o̱, saá ná'a xa̱'a̱ ñaángel yó'o.
66010002	Ñii nomi tutu lo'o ña na̱ndika kánóo nda'a̱ ñaángel yó'o. Ta xa̱'a̱ kua'á ña ñíndichi ña no̱o̱ takuií mi̱ni, ta xa̱'a̱ yitin ña, ñíndichi ña no̱o̱ ño'o̱ yi̱chí.
66010003	Ta xí'in ndi'i ndee̱ ñaángel yó'o ni̱nda̱'yi ña. Nda̱tán ndá'yi tíleón, saá ni̱nda̱'yi ña. Ta saá xa̱ndi̱ko̱n xi̱ni̱ so̱'o i̱ nda̱tán ká'ndi ndá'yi sa̱vi̱ u̱xa̱ yichi̱, ta ti̱xin ñayó'o xi̱ni̱ so̱'o i̱ ndi'i to̱'on ña ni̱ka̱'a̱n ña ni̱nda̱'yi sa̱vi̱ yó'o.
66010004	Ta saá, xa yóo ti'va i̱ taa i̱ to̱'on yó'o, ta xi̱ni̱ so̱'o i̱ inka̱ to̱'on ña ki̱xi ñoyívi ni̱no, ta ni̱ka̱'a̱n ña xí'in i̱: ―Chikaa̱ se'é ún ini mi̱i ún to̱'on xi̱ni̱ so̱'o ún ña ni̱ka̱'a̱n nda̱tán ká'ndi ni̱nda̱'yi sa̱vi̱ u̱xa̱ yichi̱, ta o̱n taa ún nda̱ ñii to̱'on xi̱ni̱ so̱'o ún yó'o ―káchí to̱'on ña ki̱xi ñoyívi ni̱no xí'in i̱.
66010005	Ta saá ñaángel ña ñíndichi xí'in ñii xa̱'a̱ ña no̱o̱ takuií mi̱ni, ta xí'in inka̱ xa̱'a̱ ña no̱o̱ ño'o̱ yi̱chí, nda̱ní'i ña nda'a̱ kua'á ña chí ni̱no,
66010006	ta ni̱ka̱'a̱n ña, káchí ña saá: ―Ndios kúu ta̱a ta̱ táku̱ ndi'i saá ki̱vi̱, ta ki̱sa va̱'a ra ñoyívi ño'o̱ xí'in ñoyívi ni̱no, xí'in ndi'i ña yóo ndi'i saá ñoyívi. Ta saá tuku ki̱sa va̱'a ra takuií mi̱ni xí'in ndi'i ña ñó'o ti̱xin takuií mi̱ni yó'o. Ta mi̱i Ndios yó'o káchí ra ndí ndixa o̱n kundati ka̱ ra.
66010007	Saá chi tá kixaa̱ ki̱vi̱ ñaángel ñau̱xa̱ tivi ña tón trompeta, tá mií saá kixá'á kundivi ndi'i ña chi̱tóni̱ Ndios xa̱'a̱ ndi'i ni̱vi xí'in ndi'i ña ki̱sa va̱'a ra. Ña chi̱tóni̱ Ndios yó'o xi̱kuu ña o̱n vása ní‑kunda̱a̱ va̱'a ini ni̱vi, ta ndixa Ndios kasa ndivi ra ndi'i ña chi̱tóni̱ ra, nda̱tán yóo ña ni̱ka̱'a̱n ra xí'in naprofeta, na xi̱kuu na ki̱sa chiño no̱o̱ ra kui̱ya̱ xi̱na̱'á ―káchí ñaángel, xi̱ni̱ so̱'o i̱.
66010008	Ta saá tuku xi̱ni̱ so̱'o i̱ to̱'on ña ki̱xi nda̱ ñoyívi ni̱no, ta ni̱ka̱'a̱n ña xí'in i̱: ―Kua̱'a̱n ki'in ún nomi tutu lo'o ña na̱ndika kánóo no̱o̱ nda'a̱ ñaángel ña ñíndichi xí'in ñii xa̱'a̱ ña no̱o̱ takuií mi̱ni, ta xí'in inka̱ xa̱'a̱ ña no̱o̱ ño'o̱ yi̱chí ―káchí to̱'on xí'in i̱.
66010009	Ta saá ni̱xa̱'a̱n i̱ no̱o̱ ñaángel, ta ni̱ka̱'a̱n i̱ xí'in ña: ―Taxi ún nomi tutu lo'o ña ní'i ún nda'a̱ i̱. Ta ni̱ka̱'a̱n ñaángel xí'in i̱: ―Va̱'a ki'in ún tutu yó'o ta kaxi ún ña. Visi ní ña, nda̱tán visi ño̱ño̱, saá visi ndasa ña yu'u̱ ún. Ta saá ni, tá xaa̱ ña nda̱ ti̱xin ún, ta ndasa yo̱va̱ ña ndi'i ti̱xin ún ―káchí ñaángel xí'in i̱.
66010010	Ta na̱ki'in i̱ nomi tutu lo'o yó'o nda'a̱ ñaángel, ta xa̱xi i̱ ña. Ta visi ní ni̱xi̱yo yu'u̱ i̱, ta saá ndu̱u yo̱va̱ ní ti̱xin i̱.
66010011	Ta saá tuku ni̱ka̱'a̱n ñaángel xí'in i̱, káchí ña saá: ―Xíni̱ ñó'ó ka̱'a̱n ndoso ún to̱'on ña ká'a̱n Ndios xa̱'a̱ ña kundo'o kua̱'a̱ ní ni̱vi, ta xa̱'a̱ ña kundo'o narey na xá'nda chiño no̱o̱ na. Ta ni̱vi yó'o kúu na táku̱ kua̱'a̱ ní ñoo válí xí'in kua̱'a̱ ní ñoo ná'no, ta ká'a̱n na kua̱'a̱ ní no̱o̱ to̱'on ―saá ni̱ka̱'a̱n ña xí'in i̱.
66011001	Ta saá Ndios ta̱xi ra ñii yito̱n nda̱kú nda'a̱ i̱, nda̱tán yóo ñii yito̱n tón chó'on ki̱'va, saá yóo nó. Ta xi̱ni̱ so̱'o i̱ to̱'on ña ká'a̱n ra, káchí ra saá xí'in i̱: ―Nakundichi ún, ta ko̱'o̱n ún cho'on ki̱'va ún ndasaá kúu ñaki̱'va kómí ve'e ño̱'o ká'no, ta saá tuku cho'on ki̱'va ún na̱ma̱ yi̱i̱ ña ñíndichi ini ve'e ño̱'o yó'o, ta koto ún ta ka'vi ún ndasaá kúu ni̱vi na kísa ká'no yi̱'i̱ ini ve'e ño̱'o yó'o.
66011002	Ta o̱n cho'on ki̱'va ún ñayoso̱ ndíka̱ ña yóo ke̱'e ve'e ño̱'o ká'no yó'o, chi ta̱xi i̱ yoso̱ ndíka̱ yó'o nda'a̱ ni̱vi na o̱n si̱ví najudío kúu, na kúu na o̱n vása kándixa yi̱'i̱. Nayó'o kukomí na nda̱yí ña kasa kini na ñoo yi̱i̱ no̱o̱ nákaa̱ ve'e ño̱'o ká'no yó'o, ta o̱vi̱ si̱ko̱ o̱vi̱ yo̱o̱ kuchiño na ke'é na saá.
66011003	Ta yi̱'i̱, ti'ví i̱ o̱vi̱ ta̱a ta̱ ndíxin tiko̱to̱ to̱ón nda̱tán ndíxin ni̱vi na kíxaa̱ xáku no̱o̱ ni̱vi ni̱xi'i̱, ta o̱vi̱ ta̱yó'o ka̱'a̱n ndoso ra to̱'on i̱ ña nda̱a̱ no̱o̱ ni̱vi. Ta ñii mil o̱vi̱ ciento ki̱vi̱ koni̱ ñó'ó nata̱a yó'o ña ka̱'a̱n ndoso na to̱'on yó'o ―káchí Ndios.
66011004	Ta o̱vi̱ ta̱a yó'o, ta̱a ta̱ ká'a̱n ndoso to̱'on Ndios xí'in ni̱vi, yóo na nda̱tán yóo o̱vi̱ yito̱n tón olivo án o̱vi̱ ka̱a candelero. Chi o̱vi̱ tón olivo xí'in o̱vi̱ ka̱a candelero yíta ña no̱o̱ Ndios, ta̱a ta̱ká'no no̱o̱ ndi'i ni̱vi xí'in ndi'i ña yóo.
66011005	Tá koo ni̱vi na ndukú ndasaá satakué'e̱ na o̱vi̱ nata̱a yó'o, ta saá ño'o̱ xíxi̱ ña kee yu'u̱ nata̱a yó'o ka'mi ña ndi'i ni̱vi yó'o. Ta saá ndi'i ni̱vi na ndukú ke'é ña o̱n vá'a xí'in o̱vi̱ nata̱a yó'o, ndixa kivi̱ ndi'i ni̱vi yó'o.
66011006	Ta o̱vi̱ nata̱a yó'o kómí na ndee̱ ña o̱n taxi na koon sa̱vi̱ ndi'i ki̱vi̱ ña koni̱ ñó'ó na ka̱'a̱n ndoso na to̱'on Ndios no̱o̱ ni̱vi. Ta kómí na ndee̱ ña ndasa na ña nduu takuií ni̱i̱ kuá'á, ta kómí na ndee̱ ña ke'é na ña xo̱'vi̱ ní ni̱vi xí'in ndi'i saá no̱o̱ ña yo̱'vi̱ ní. Ta kómí na ndee̱ xí'in nda̱yí ke'é na saá, ndasaá yichi̱ kóni mi̱i na.
66011007	Tá kixaa̱ ki̱vi̱ sandi'i o̱vi̱ nata̱a yó'o ka̱'a̱n ndoso na to̱'on Ndios, ta saá ñii kiti̱ tí ká'no ní, tí kini ní yi̱yo káa, keta rí ti̱xin yavi̱ ká'no ña kónó ní. Ta ndaa rí no̱o̱ ño'o̱, ta kani tá'an rí xí'in o̱vi̱ nata̱a yó'o. Ta kundeé rí no̱o̱ na, ta ka'ni rí na.
66011008	Ta yi̱kí ko̱ñu ndi̱í na o̱vi̱ ta̱a yó'o kundo̱o ña yichi̱ ká'no ña yá'a ma̱'ñó ñoo ká'no Jerusalén. Ta ñoo ká'no yó'o kúu no̱o̱ xa̱'ni na Jesucristo Ta̱a ta̱Ká'no no̱o̱ yó, chi ka̱takaa̱ ndaa na ra nda'a̱ tón cruz. Ta ni̱vi na o̱n vá'a na táku̱ ñoo ká'no yó'o, ñii ki̱'va yóo na nda̱tán ni̱xi̱yo ni̱vi na o̱n vá'a na xi̱taku̱ ñoo Sodoma án ñoo Egipto kui̱ya̱ xi̱na̱'á.
66011009	Ta u̱ni̱ ki̱vi̱ sava, ndi'i saá no̱o̱ ni̱vi ñoyívi, na ke̱e ndi'i saá ñoo válí xí'in ñoo ná'no, na kúu na ká'a̱n ndi'i saá no̱o̱ to̱'on, nayó'o kixaa̱ na koto na yi̱kí ko̱ñu ndi̱í na o̱vi̱ ta̱a yó'o. Ta nachiño o̱n taxi na nda̱yí ña ndu̱xu̱n yi̱kí ko̱ñu nata̱a yó'o.
66011010	Ta ndi'i ni̱vi kusii̱ ní ini na xa̱'a̱ ña ni̱xi'i̱ nata̱a yó'o, nda̱ nakuita na ka̱'a̱n na viko̱, ta kixá'á na saní'i na ña̱'a nda'a̱ natá'an na chi ndeé ní kusii̱ ini na xa̱'a̱ ña ni̱xi'i̱ nata̱a yó'o. Saá chi kani si̱ni̱ na ndí o̱vi̱ naprofeta yó'o kúu na kómí kua̱chi xa̱'a̱ ña ni̱xo̱'vi̱ ní ndi'i ni̱vi ñoyívi.
66011011	Ta ndi̱'i ya̱'a u̱ni̱ ki̱vi̱ sava, ta Ndios ti̱'ví ra ta̱chi̱ yu'u̱ ra, ta ki̱xaa̱ ña kí'vi ña yi̱kí ko̱ñu ndi̱í na o̱vi̱ ta̱a yó'o, ta na̱taku̱ na. Ta saá na̱kuita na, ta ndi'i ni̱vi ni̱yi̱'ví ní na ña xi̱ni na ñayó'o.
66011012	Ta saá nata̱a na na̱taku̱ yó'o, xi̱ni̱ so̱'o na to̱'on ña ki̱xi ñoyívi ni̱no, ta ndeé ní ni̱ka̱'a̱n ña xí'in na, káchí ña saá: ―Na'a ndó ndaa ndó yó'o ―káchí ña. Ta ki̱xi ñii vi̱ko̱ yaa, ta xi̱no nduu ña na, ta nda̱a na, kua̱'a̱n na nda̱ ñoyívi ni̱no. Ta ndi'i ni̱vi na kúu na sáa̱ ini xíni nayó'o, xi̱ni na ndasaá nda̱a na chí ñoyívi ni̱no.
66011013	Ta mi̱i hora yó'o, ki̱xá'á ndeé ní táan, ta ñii tá'ví no̱o̱ ña u̱xu̱ tá'ví ña kúu ndi'i ñoo ká'no yó'o, ndi̱'i xa̱'a̱ ña, ta u̱xa̱ mil ni̱vi ni̱xi'i̱ na. Ta ni̱vi na ni̱ka̱ku ni̱yi̱'ví ní na, ta ki̱xá'á na kísa ká'no na Ndios ta̱ yóo ñoyívi ni̱no.
66011014	Ta ñayó'o kúu ñao̱vi̱ ñayo̱'vi̱ ní ni̱xo̱'vi̱ ni̱vi. Ta va̱'a kunda̱a̱ ini ndó ndí kúma̱ni̱ ka̱ xo̱'vi̱ na ñau̱ni̱, ta xa yatin ní va̱xi ñau̱ni̱ yó'o.
66011015	Ta ñaángel ñau̱xa̱ ti̱vi ña tón trompeta, ta xi̱ni̱ so̱'o i̱ to̱'on ña ká'a̱n kua̱'a̱ ní na yóo ñoyívi ni̱no, ta xí'in ndi'i ndee̱ na káchí na, ká'a̱n na saá: Vitin Jesucristo, ta̱a ta̱ ti̱'ví Ndios saka̱ku ni̱vi, ki̱xá'á ra xá'nda chiño ra xí'in Ndios no̱o̱ ñoyívi no̱o̱ ño'o̱. Ta ndi'i saá ki̱vi̱ ña va̱xi ka'nda chiño ra no̱o̱ ndi'i ni̱vi xí'in ndi'i ña ki̱sa va̱'a ra, káchí kua̱'a̱ ní to̱'on ña ki̱xi ñoyívi ni̱no ña xi̱ni̱ so̱'o i̱.
66011016	Ta o̱ko̱ ko̱mi̱ nata̱a xi̱kua̱'a̱ na ndóo no̱o̱ táyi̱ ná'no tón to̱'ó, tón yóo yatin no̱o̱ yóo Ndios, xi̱kuxítí na, ta ni̱to̱nda̱a ta̱'ya̱ na nda̱ no̱o̱ ño'o̱ ña ki̱sa to̱'ó na Ndios,
66011017	ta ká'a̱n na, káchí na saá: Tata Ndios, ta̱Ká'no no̱o̱ ndi̱ kúu ún, Ta̱a ta̱ kómí ndi'i ndee̱ ká'no kúu ún, yó'ó kúu ta̱a ta̱ ndixa táku̱ vitin, yó'ó kúu ta̱a ta̱ xa táku̱ nda̱ ki̱vi̱ no̱ó, ta táku̱ ka̱ ún ndi'i saá ki̱vi̱ ña va̱xi. Xí'in ndi'i mi̱i ndi̱ táxi ndi̱ ña táxa'vi ní ún, saá chi xí'in ndi'i ndee̱ ká'no kómí ún, xa ki̱xá'á ún xá'nda chiño ún no̱o̱ ndi'i ni̱vi xí'in ndi'i ña ki̱sa va̱'a ún.
66011018	Kua̱'a̱ ní ni̱vi ndi'i xiiña ñoyívi yó'o sáa̱ ní ini na xíni na yó'ó, Ndios. Ta nayó'o ke̱'é na kua̱'a̱ ní no̱o̱ ña o̱n vá'a ña sa̱saa̱ na ini ún. Ta vitin xa ki̱xaa̱ ki̱vi̱ saxo̱'vi̱ ún ni̱vi yó'o xa̱'a̱ ña o̱n vá'a ke̱'é na. Ta vitin xa ki̱xaa̱ ki̱vi̱ ña kasa nani ún xa̱'a̱ ndi'i ni̱vi na kúu na xa ni̱xi'i̱, ta taxi ún ñava̱'a nda'a̱ naprofeta, na xi̱kuu na ki̱sa chiño no̱o̱ ún xi̱na̱'á. Saá tuku taxi ún ñava̱'a nda'a̱ ndi'i ni̱vi na kúu nayi̱i̱ chi kándixa na yó'ó ta kísa ká'no na yó'ó, án ni̱vi válí kúu na, án ni̱vi ná'no kúu nayó'o, ta naki'in na ñava̱'a nda'a̱ mi̱i ún. Ta sandi'i ún xa̱'a̱ ndi'i ni̱vi na kúu na sa̱ndi'i xa̱'a̱ ndi'i ña ki̱sa va̱'a ún ñoyívi no̱o̱ ño'o̱, saá káchí naxi̱kua̱'a̱ xí'in Ndios.
66011019	Ta saá na̱no̱na̱ yé'é ve'e ño̱'o ká'no ña yóo ñoyívi ni̱no no̱o̱ yóo Ndios, ta xi̱ni i̱ ini ve'e ño̱'o yó'o nákaa̱ tón xa̱to̱n yi̱i̱. Tón yó'o ká'a̱n xa̱'a̱ ña chi̱ndú'u̱ Ndios ndixa kasa ndivi ra xa̱'a̱ nañoo ra na kúu na ndíko̱n ña'á. Ta saá xi̱ni i̱ kua̱'a̱ ní náye'e ta̱xa̱, ta xi̱ni̱ so̱'o i̱ ña ndeé ní ndá'yi sa̱vi̱, ta ndeé ní síso̱, nda̱tán kua̱'a̱ ní ni̱vi ká'a̱n, saá kúu. Ta ndeé ní kóon ñíí, ta ndeé ní táan no̱o̱ ño'o̱ ñoyívi.
66012001	Ta saá xi̱ni i̱ ñoyívi ni̱no ñii seña ña ká'no ní, chi xi̱ni i̱ ñii ñáña'a̱, ndíxin níí ñá ño̱'o ká'no ña yé'e ndiví, ta ti̱xin xa̱'a̱ ñá nákaa̱ tíyo̱o̱ tí yé'e ñoó, ta si̱ni̱ ñáyó'o kánóo ñii corona ña kómí u̱xu̱ o̱vi̱ ki̱mi.
66012002	Ta ñó'o sa̱'ya ñá, ta ndeé ní ndá'yi ñá xí'in ña kí'vi̱ ñá, chi xa kóni kaku sa̱'ya ñá.
66012003	Ta saá xi̱ni i̱ ñoyívi ni̱no inka̱ seña ká'no ní, ña kúu ñii kiti̱ tí ká'no ní, tí na̱ní dragón. Nda̱tán ná'a ko̱o̱ na'á, saá ná'a rí. Tí kuá'á kúu rí, ta yi̱yo ní káa rí, ta u̱xa̱ kúu si̱ni̱ rí, ta u̱xu̱ kúu ndi̱ki̱ rí, ta ñii ñii si̱ni̱ rí kánóo corona.
66012004	Ta xí'in si̱'ma̱ rí sa̱noo rí ñii ña u̱ni̱ tá'ví ki̱mi ña kúu ndi'i ki̱mi tí yóo ñoyívi ni̱no, ta sa̱ko̱yo rí ndi'i tíki̱mi tí sa̱noo rí yó'o nda̱ no̱o̱ ño'o̱. Ta tíko̱o̱ na'á yó'o ni̱xaa̱ rí, ta xi̱kundichi rí yatin no̱o̱ yóo ña'a̱ ñá ñó'o sa̱'ya yó'o, ta ndáti rí kaku sa̱'ya ñá, ta xa yóo ti'va rí kaxi rí sa̱'ya ñá.
66012005	Ta saá ka̱ku sa̱'ya ñá, ñii ta̱lo'o, ta ta̱yó'o kuu ta̱a ta̱ ka'nda chiño xí'in ndi'i ndee̱ ká'no Ndios no̱o̱ ni̱vi ndi'i saá ñoo ñoyívi chi kuni'i ra ñii ka̱a ña káni̱ ña kuchiño sandi'i xa̱'a̱ ni̱vi na sáa̱ ini xíni ña'á. Ta ki̱vi̱ ka̱ku sa̱'ya ñá ta̱lo'o yó'o, ta naángel na̱ki'in na ra nda'a̱ ñáña'a̱ yó'o, ta kánóo ra no̱o̱ nda'a̱ na kua̱no'o̱ na xí'in ra ta na̱xaa̱ na no̱o̱ yóo Ndios, ta̱a ta̱ yóo no̱o̱ táyi̱ yi̱i̱ tón to̱'ó ká'no.
66012006	Ta ñáña'a̱ yó'o xíno ñá, ke̱e ñá kua̱'a̱n ñá no̱o̱ yóo yuku̱ yi̱chí, ta ni̱xaa̱ ñá no̱o̱ xa ki̱sa ndivi Ndios koo ñá. Ta saá ñii mil o̱vi̱ ciento u̱ni̱ si̱ko̱ ki̱vi̱ Ndios chi̱ndeé ra ñáña'a̱ yó'o, ña ta̱xi ra ñaxíxi nda'a̱ ñá.
66012007	Ta saá ki̱xá'á yóo kua̱chi ká'no ñoyívi ni̱no. Ñaángel ká'no ña na̱ní Miguel, xí'in ndi'i naángel na ndóo xí'in ña, ki̱xá'á na káni tá'an na xí'in tíko̱o̱ na'á ta xí'in níma̱ ndiva̱'a ña yóo xí'in rí.
66012008	Ta ñaángel Miguel xí'in naángel na ndóo xí'in mi̱i ña, ku̱ndeé na no̱o̱ tíko̱o̱ na'á yó'o, ta ku̱ndeé na no̱o̱ ndi'i níma̱ ndiva̱'a ña yóo xí'in rí. Ta saá o̱n vása ní‑xiyo ka̱ nda̱yí xi̱komí tíko̱o̱ na'á ña koo ka̱ rí ñoyívi ni̱no no̱o̱ yóo Ndios, ni níma̱ ndiva̱'a ña yóo xí'in rí o̱n kuchiño koo ka̱ ña no̱o̱ yóo Ndios.
66012009	Ta naángel na yóo xí'in Ndios ta̱va na tíko̱o̱ na'á xí'in ndi'i níma̱ ndiva̱'a ña yóo xí'in rí, ta sa̱kana na tíyó'o ta saá sa̱kana na ndi'i níma̱ ndiva̱'a ña yóo xí'in rí nda̱ ñoyívi no̱o̱ ño'o̱. Ta tíko̱o̱ na'á yó'o kúu tíko̱o̱ yatá ní, ta inka̱ ki̱vi̱ rí kúu Satanás án ñaníma̱ ndiva̱'a ká'no. Ta ñaníma̱ ndiva̱'a ká'no yó'o kúu ña sándá'ví ndi'i ni̱vi ñoyívi no̱o̱ ño'o̱.
66012010	Ta saá xi̱ni̱ so̱'o i̱ ñii to̱'on ña ke̱e ñoyívi ni̱no, ta ndeé ní ni̱ka̱'a̱n ña, káchí ña saá: ―Xa ki̱xaa̱ ki̱vi̱ ña saka̱ku Ndios ni̱vi na ndíko̱n ña'á. Vitin ki̱xaa̱ ki̱vi̱ ña Ndios saná'a ra ndí mi̱i ra kómí ra ndi'i ndee̱ ká'no, ta vitin kixá'á ra ka'nda chiño ra no̱o̱ ni̱vi ndi'i saá ñoyívi. Ta saá tuku Jesucristo, ta̱a ta̱ ti̱'ví Ndios saka̱ku ni̱vi, vitin kómí ra nda̱yí ña xá'nda chiño ra no̱o̱ ni̱vi ndi'i saá ñoyívi. Saá chi ñaníma̱ ndiva̱'a ká'no, xa ta̱va na ña, ña ke̱e ña ñoyívi ni̱no. Ta mi̱i ñaníma̱ ndiva̱'a ká'no yó'o kúu ña ndiví ñoó chíkaa̱ kua̱chi no̱o̱ Ndios sa̱ta̱ nañani yó xí'in náki̱'va̱ yó na kúu na ndíko̱n Jesucristo.
66012011	Ta vitin xa ku̱ndeé nayó'o no̱o̱ ñaníma̱ ndiva̱'a ká'no. Saá chi ni̱i̱ Ndikachi ña ni̱xi̱ta̱ ki̱vi̱ ni̱so̱ko̱ xí'in mi̱i rí, ta̱xi ña ndee̱ nda'a̱ na. Ta saá tuku to̱'on ña ndixa nda̱a̱ ña nda̱kuii̱n na xa̱'a̱ Jesucristo, ta̱xi ña ndee̱ nda'a̱ na, ta xí'in o̱vi̱ ndee̱ yó'o, ku̱ndeé na no̱o̱ ñandiva̱'a ká'no. Ta ni̱vi yó'o, nda̱ lo'o o̱n vása ní‑yi'ví na no̱o̱ ña kivi̱ na, ta ta̱xi xí'in mi̱i na kivi̱ na xa̱'a̱ ña kándixa na Ndios.
66012012	Ta saá, ¡ná kusii̱ ini ndi'i ndó'ó, na kúu na táku̱ ñoyívi ni̱no no̱o̱ yóo Ndios! ¡Ta ndá'ví ní ni̱vi na táku̱ no̱o̱ ño'o̱! ¡Ta ndá'ví ní ndi'i kiti̱ tí táku̱ ti̱xin takuií mi̱ni! Ndá'ví ní ndi'i nayó'o, chi xa no̱o ñaníma̱ ndiva̱'a ká'no Satanás, ta ki̱xaa̱ ña no̱o̱ ño'o̱, ta ki̱xaa̱ ña no̱o̱ takuií mi̱ni. Ndá'ví ní ni̱vi, chi ndeé ní sáa̱ ini ñaníma̱ ndiva̱'a ká'no yó'o, chi xa xíni̱ ña ndí salo'o ní ki̱vi̱ kómí ña nda̱yí ña kúchiño kasa ndivi ña chiño o̱n vá'a ―saá ni̱ka̱'a̱n to̱'on ña xi̱ni̱ so̱'o i̱, ña ki̱xi ñoyívi ni̱no.
66012013	Tá tíko̱o̱ na'á, tí kúu ñaníma̱ ndiva̱'a ká'no, na̱koto rí ta ku̱nda̱a̱ ini rí ndí xa sa̱kana na rí nda̱ no̱o̱ ño'o̱, ta ki̱xá'á rí kua̱'a̱n rí sa̱ta̱ ñáña'a̱, ñá kúu ñá sa̱kán ka̱ku sa̱'ya ñii ta̱lo'o.
66012014	Ta Ndios ta̱xi ra nda'a̱ ñáña'a̱ yó'o o̱vi̱ ndi̱xi̱n títa̱si̱n ká'no, ta saá nda̱chí ñá kua̱'a̱n ñá nda̱ yuku̱ yi̱chí, ta ni̱xaa̱ ñá ñii xiiña ña xíká ní, no̱o̱ o̱n ko̱ó yatin tíko̱o̱ na'á. Ta yuku̱ yi̱chí yó'o Ndios u̱ni̱ kui̱ya̱ sava chi̱ndeé ra ñáña'a̱ yó'o, ña ta̱xi ra ñaxíxi nda'a̱ ñá.
66012015	Ta saá tíko̱o̱ na'á ki̱xá'á rí ndúxan rí kua̱'a̱ ní takuií, ta takuií kua̱'a̱ ní yó'o ndu̱u rá ñii yu̱ta ká'no ní ña kua̱'a̱n rá sa̱ta̱ ñáña'a̱, chi kóni tíko̱o̱ na'á yó'o ña tani ñá ta ndi'i xa̱'a̱ ñá xí'in takuií yu̱ta yó'o.
66012016	Ta mi̱i ño'o̱ yi̱chí chi̱ndeé ña ñáña'a̱ yó'o, chi na̱kuiná xí'in mi̱i ña ñii yavi̱ kó'ó no̱o̱ xi̱'i ña ndi'i takuií yu̱ta tá ke̱e yu'u̱ tíko̱o̱ na'á.
66012017	Ta saá kini ní ka̱ ni̱saa̱ ini tíko̱o̱ na'á xi̱ni rí ñáña'a̱, ta ke̱e rí kua̱'a̱n rí kani tá'an rí xí'in nasa̱'ya ñani ñá. Ta nasa̱'ya ñani ñáyó'o kúu ni̱vi na kísa ndivi ña xá'nda chiño Ndios, ta ni o̱n vása sándakoo na ña kándixa na to̱'on ña nda̱a̱ xa̱'a̱ Jesucristo.
66013001	Ta saá yi̱'i̱ ñíndichi i̱ yu'u̱ takuií mi̱ni, ta xi̱ni i̱ inka̱ kiti̱ ká'no tí yi̱yo ní káa, ke̱ta rí ini takuií mi̱ni, ta u̱xa̱ kúu si̱ni̱ rí, ta yóo u̱xu̱ ndi̱ki̱ si̱ni̱ rí, ta kánóo ñii corona ñii ñii no̱o̱ ndi̱ki̱ si̱ni̱ rí. Ta no̱o̱ ñii ñii si̱ni̱ rí yóo ki̱vi̱ ña kúu to̱'on ña kándiva̱'a xa̱'a̱ Ndios ña chíkaa̱ ni̱no̱ rí ñato̱'ó Ndios.
66013002	Nda̱tán ná'a tíndika'a saá ná'a rí. Ta nda̱tán ná'a xa̱'a̱ tíoso, saá ná'a xa̱'a̱ rí. Ta nda̱tán yóo yu'u̱ tíleón saá yóo yu'u̱ rí. Ta tíko̱o̱ na'á ta̱xi rí ndee̱ xí'in nda̱yí ká'no nda'a̱ tíkiti̱ yi̱yo ní káa yó'o, ta ta̱xi rí ña ka'nda chiño rí no̱o̱ kua̱'a̱ ní ni̱vi ñoyívi no̱o̱ ño'o̱.
66013003	Ta ñii ña u̱xa̱ si̱ni̱ kómí tíkiti̱ yi̱yo ní káa yó'o, kini ní kónó ta̱kué'e̱ ña, chi nda̱tán káa tí xa ni̱xi'i̱, saá káa rí. Ta saá ni, xa ndu̱va̱'a si̱ni̱ rí ña ta̱kué'e̱, ta ndi'i ni̱vi na táku̱ ñoyívi no̱o̱ ño'o̱, náka'nda ní ini na xíni na tíyó'o, ta ki̱xá'á na ndíko̱n na sa̱ta̱ rí.
66013004	Ta saá ki̱xá'á ni̱vi kúxítí na no̱o̱ tíko̱o̱ na'á ña kísa ká'no na rí, chi xa ta̱xi rí ndee̱ xí'in nda̱yí nda'a̱ tíkiti̱ tí yi̱yo ní káa. Saá tuku ki̱xá'á ni̱vi yó'o kísa ká'no na mi̱i kiti̱ tí yi̱yo ní káa, ta ká'a̱n na xí'in tá'an na, káchí na saá: ―¿Yu kúu na kuchiño koo nda̱tán yóo tíyó'o? ¿Yu kúu na kuchiño kundichi no̱o̱ rí ta kani tá'an na xí'in rí? ―káchí na.
66013005	Ta kiti̱ tí yi̱yo ní káa na̱ki'in rí nda̱yí ña ka̱'a̱n rí to̱'on ña kísa ká'no xí'in mi̱i rí, ta kandiva̱'a rí xa̱'a̱ Ndios ña chikaa̱ ni̱no̱ rí ñato̱'ó Ndios. Ta o̱vi̱ si̱ko̱ o̱vi̱ yo̱o̱ xi̱komí rí nda̱yí ña ka̱'a̱n rí saá ta xi̱komí rí nda̱yí ña ka'nda chiño rí no̱o̱ ni̱vi.
66013006	Ta xí'in nda̱yí yó'o, na̱koná rí yu'u̱ rí, ta ki̱xá'á rí ká'a̱n rí nina to̱'on ña o̱n vá'a xa̱'a̱ Ndios, ta ká'a̱n rí to̱'on ndiva̱'a xa̱'a̱ ki̱vi̱ Ndios, ta ká'a̱n rí to̱'on ndiva̱'a xa̱'a̱ no̱o̱ yóo Ndios, ta ká'a̱n rí to̱'on ndiva̱'a xa̱'a̱ ndi'i ni̱vi na táku̱ ñoyívi ni̱no no̱o̱ yóo Ndios.
66013007	Ta na̱ki'in rí nda̱yí ña kani tá'an rí xí'in ni̱vi na ndíko̱n Ndios a̱nda̱ ku̱ndeé rí no̱o̱ na. Ta na̱ki'in rí nda̱yí ña ka'nda chiño rí no̱o̱ ndi'i saá no̱o̱ ni̱vi ñoyívi, na kúu na ki̱xi ndi'i saá ñoo no̱o̱ ño'o̱, ta ká'a̱n na ndi'i saá no̱o̱ to̱'on.
66013008	Ta ndi'i ni̱vi na táku̱ ñoyívi no̱o̱ ño'o̱ kasa ká'no na tíkiti̱ tí yi̱yo ní káa yó'o. Nayó'o kúu ni̱vi na o̱n ko̱ó ki̱vi̱ ni̱ka̱'yi̱ no̱o̱ tutu yi̱i̱ ña kómí Ndikachi ñoyívi ni̱no. Ndikachi yó'o kúu tí ni̱taxi xí'in mi̱i ña ni̱xi'i̱ rí xa̱'a̱ kua̱chi ni̱vi, ñii ki̱'va nda̱tán yóo ña chi̱tóni̱ Ndios nda̱ ki̱vi̱ o̱n ta̱'án ka̱ kasa va̱'a ra ñoyívi. Ta no̱o̱ tutu yi̱i̱ ña kómí Ndikachi ñoyívi ni̱no, ni̱ka̱'yi̱ ki̱vi̱ ndi'i ni̱vi na kutaku̱ xí'in Ndios ndi'i saá ki̱vi̱ ña va̱xi.
66013009	Ta ndó'ó, ni̱vi na yóo so̱'o, chikaa̱ so̱'o ndó ña ká'a̱n to̱'on yó'o.
66013010	Tá yóo ni̱vi na chi̱tóni̱ Ndios kunda̱si̱ na ini ve'e ka̱a, ta nayó'o xíni̱ ñó'ó kunda̱si̱ na ini ve'e ka̱a. Tá yóo ni̱vi na xa̱'ni inka̱ ni̱vi xí'in espada si̱i̱n, ta xí'in espada si̱i̱n kivi̱ na xá'ni yó'o. To̱'on yó'o kóni kachí ndí ni̱vi na ndíko̱n Ndios xíni̱ ñó'ó sakuá'á na kundeé na xí'in ñayo̱'vi̱ xo̱'vi̱ na, ta o̱n sandakoo na ña kándixa na Ndios.
66013011	Ta saá xi̱ni i̱ inka̱ kiti̱ tí yi̱yo ní káa, tíyó'o ke̱ta rí ti̱xin ño'o̱. Yóo o̱vi̱ ndi̱ki̱ rí, nda̱tán yóo ndi̱ki̱ ndikachi saá yóo ña, ta nda̱tán yóo to̱'on ña ká'a̱n tíko̱o̱ na'á, saá ká'a̱n rí.
66013012	Tíyó'o kísa chiño rí no̱o̱ kiti̱ tíno̱ó tí xi̱komí ña kini ní kónó ña ta̱kué'e̱ si̱ni̱ rí, ta vitin xa ndu̱va̱'a si̱ni̱ rí. Ta tíno̱ó yó'o ta̱xi rí nda̱yí nda'a̱ kiti̱ tí sa̱kán ke̱ta ti̱xin ño'o̱, ta tío̱vi̱ yó'o ki̱xá'á rí xá'nda chiño rí no̱o̱ ndi'i ni̱vi na táku̱ no̱o̱ ño'o̱. Káchí rí ká'a̱n rí ndí xíni̱ ñó'ó ndi'i ni̱vi kasa ká'no na kiti̱ tíno̱ó tí xa ta̱kué'e̱ si̱ni̱.
66013013	Kiti̱ tío̱vi̱ yi̱yo ní káa yó'o, ke̱'é rí seña ná'no ní, ta̱nda̱ ta̱xi rí ndí nda̱ ñoyívi síkón ke̱e ño'o̱ xíxi̱, ta ni̱ko̱yo ña nda̱ no̱o̱ ño'o̱. Ta ndi'i ni̱vi xi̱to na ña ke̱'é rí saá.
66013014	Ta saá sa̱ndá'ví rí ni̱vi na táku̱ ñoyívi no̱o̱ ño'o̱ xí'in ñaseña ná'no ke̱'é rí. Ta kiti̱ tíno̱ó xi̱ni rí ndi'i ña ke̱'é tío̱vi̱ yó'o. Ta saá kiti̱ tío̱vi̱ yó'o xa̱'nda chiño rí no̱o̱ ni̱vi ña kasa va̱'a na ñii na̱'ná ká'no ña kundichi. Ñayó'o kúu ña na̱'ná tíkiti̱ tíno̱ó, tí kúu tí kónó ní ta̱kué'e̱ si̱ni̱ xí'in espada si̱i̱n ní, ta xa ndu̱va̱'a rí.
66013015	Ta kiti̱ tío̱vi̱ yó'o na̱ki'in rí nda̱yí ña ku̱chiño taxi rí ta̱chi̱ rí ña ki̱'vi ña na̱'ná ká'no tíkiti̱ tíno̱ó, ña ñíndichi. Ta na̱'ná yó'o na̱ki'in ña ta̱chi̱ rí, ta saá ki̱xá'á ña ká'a̱n ña, káchí ña saá: ―Ni̱vi na o̱n xi̱in kuxítí no̱o̱ i̱ ta kasa ká'no na yi̱'i̱, kivi̱ ndi'i nayó'o ―káchí na̱'ná yó'o.
66013016	Ta kiti̱ tío̱vi̱ tí yi̱yo ní káa, xa̱'nda chiño rí ña ka̱'yi̱ ñii sello ñii ñii ni̱vi, án ni̱vi ná'no, án ni̱vi kuálí kúu na, án ni̱vi nakuíká án nandá'ví kúu na, án namozo na o̱n vása kómí nda̱yí sandakoo na ña kísa chiño na no̱o̱ napatrón na kúu na, án ni̱vi na kómí nda̱yí naka̱xin chiño ña kasa chiño mi̱i kúu na. Saá chi ndi'i ni̱vi xíni̱ ñó'ó kukomí na sello yó'o nda'a̱ kua'á na án ta̱'ya̱ na.
66013017	Tá o̱n ko̱ó sello yó'o kómí nda'a̱ na án ta̱'ya̱ na, ta nda̱ ñii ni̱vi o̱n kuchiño na sata na ña xíni̱ ñó'ó na, ni o̱n kuchiño na si̱kó na ñakía'vi. Ta sello yó'o kúu ki̱vi̱ kiti̱ tíno̱ó, án número mi̱i tíno̱ó yó'o, tí yi̱yo ní káa.
66013018	Yo̱'vi̱ ní kunda̱a̱ ini yó xa̱'a̱ kiti̱ yó'o, chi xíni̱ ñó'ó ní ñandíchí va̱'a si̱ni̱ yó. Tá yóo ni̱vi na kúnda̱a̱ ini, ta va̱'a ndukú nayó'o yu kúu ña kóni kachí número mi̱i kiti̱ tí yi̱yo ní káa yó'o, chi número yó'o ká'a̱n ña xa̱'a̱ ñii ta̱a, ta número yó'o kúu i̱ño̱ ciento u̱ni̱ si̱ko̱ i̱ño̱.
66014001	Ta saá xi̱ni i̱ Ndikachi ñíndichi rí no̱o̱ xi̱ki̱ ña na̱ní Sion. Kua̱'a̱ ní ni̱vi ndóo xí'in rí, ta ta̱'ya̱ ndi'i nayó'o ni̱ka̱'yi̱ ña xí'in sello Ndios, ña kúu ki̱vi̱ ra xí'in ki̱vi̱ Ndikachi. Ni̱vi yó'o kúu ñii ciento o̱vi̱ si̱ko̱ ko̱mi̱ mil.
66014002	Ta saá xi̱ni̱ so̱'o i̱ ñii ña ndeé ní ní'i̱, ta káyi ña va̱xi ña, kée ña chí ñoyívi ni̱no. Nda̱tán ndeé ní ní'i̱ káyi takuií kua̱'a̱ ní, tá kóyo no̱o̱ síkón ní, saá ndeé ní ní'i̱ ña, ta káyi ña. Ta nda̱tán ndeé ní ndá'yi sa̱vi̱, saá yóo ña va̱xi ña. Ta nda̱tán ndeé ní síso̱ ña sáká'a na kua̱'a̱ ní tón arpa, saá yóo ña síso̱.
66014003	Nani̱vi kua̱'a̱ ní yó'o xíta na ñii yaa yi̱i̱ ña xa̱á, no̱o̱ yóo yatin táyi̱ yi̱i̱ tón to̱'ó ká'no no̱o̱ yóo Ndios. Ta mi̱i yó'o yóo ko̱mi̱ ñatáku̱ xí'in o̱ko̱ ko̱mi̱ nata̱a xi̱kua̱'a̱. O̱n ko̱ó ka̱ nda̱ ñii inka̱ na xíni̱ kúchiño kata yaa yi̱i̱ ña xa̱á yó'o. Ndasaá kuiti na kúu ñii ciento o̱vi̱ si̱ko̱ ko̱mi̱ mil ni̱vi yó'o kúu na ti'va kata yaa ña xa̱á yó'o. Ndios xa sa̱ka̱ku ra nayó'o no̱o̱ ni̱vi na o̱n vá'a ñoyívi no̱o̱ ño'o̱, ta saá kúchiño na kutaku̱ na xí'in ra.
66014004	Ni̱vi yó'o kúu na xi̱ndaa va̱'a xí'in mi̱i ña ni̱‑ke'é na ña o̱n vá'a án ñakini. Ta saá nandii kúu na, ta nda̱tán yóo nata̱a na o̱n vása ní‑tonda̱a nda̱ ñii ña'a̱, saá yóo na. Ta ndi'i nayó'o, xí'in ña ndino'o ini na, ndíko̱n na sa̱ta̱ Ndikachi nda̱ míchí kua̱'a̱n rí. Ta Ndikachi yó'o kúu tí xa cha̱'vi xa̱'a̱ nayó'o xí'in ni̱i̱ rí ña ni̱xi̱ta̱. Ta nda̱tán yóo ñava̱'a ña kúu ñano̱ó ña sóko̱ ni̱vi nda'a̱ Ndios, saá yóo ni̱vi kua̱'a̱ ní yó'o. Saá chi nayó'o ni̱so̱ko̱ xí'in mi̱i na ña kasa chiño na no̱o̱ Ndios ta no̱o̱ Ndikachi.
66014005	Ta saá nda̱ ñii to̱'on ña vatá o̱n ko̱ó ní‑ka'a̱n na, ni o̱n ko̱ó nda̱ ñii kua̱chi ndíso na no̱o̱ Ndios.
66014006	Ta saá xi̱ni i̱ ñii ñaángel ndáchí ña ma̱'ñó ñoyívi ni̱no, ta ñaángel yó'o ká'a̱n ndoso ña to̱'on va̱'a no̱o̱ ndi'i saá ni̱vi na táku̱ ndi'i saá xiiña ñoyívi no̱o̱ ño'o̱. Ni̱vi yó'o kúu ndi'i saá no̱o̱ ni̱vi, na ká'a̱n ndi'i saá no̱o̱ to̱'on, ta ki̱xi na ndi'i saá ñoo ná'no xí'in ñoo válí ñoyívi. Ta to̱'on va̱'a ña ká'a̱n ñaángel nda̱ ñii ki̱vi̱ o̱n vása ndi'i xa̱'a̱ ña, chi to̱'on ña va̱xi no̱o̱ Ndios kúu ña.
66014007	Ta xí'in ndi'i ndee̱, ñaángel ká'a̱n ña, káchí ña saá: ―Kasa to̱'ó ndó Ndios ta kasa ká'no ndó ra, chi xa ki̱xaa̱ ki̱vi̱ ndí Ndios kasa nani ra xa̱'a̱ kua̱chi ndi'i ni̱vi. Kasa ká'no ndó Ndios, ta̱a ta̱ ki̱sa va̱'a ndi'i ñoyívi ni̱no xí'in ñoyívi no̱o̱ ño'o̱ kúu ra, ta ki̱sa va̱'a ra takuií mi̱ni xí'in ndi'i xiiña no̱o̱ káku takuií ―káchí ñaángel.
66014008	Ta inka̱ ñaángel ñao̱vi̱ ña ndíko̱n sa̱ta̱ ñaángel yó'o, ndáchí ña ma̱'ñó ñoyívi ni̱no, ta ká'a̱n ña káchí ña saá: ―Vitin ñoo ká'no Babilonia xa na̱kava ña, ta ndu̱u ña ñoo ndá'ví ní, ña o̱n ko̱ó ka̱ ndee̱ kómí, chi ñayó'o kúu ya'vi ña xa̱'a̱ ña sa̱ndá'ví ní ña ni̱vi ñoyívi. Nda̱tán yóo ñáña'a̱ ñá kísi̱n xí'in kua̱'a̱ ní nata̱a saá ni̱xi̱yo ñoo ká'no Babilonia, chi ni̱vi nañoo yó'o na̱taxi xí'in mi̱i na ña ke'é na kua̱'a̱ ní no̱o̱ ña o̱n vá'a. Ta ni̱vi na ñoo ká'no Babilonia yó'o ké'é na nda̱tán ké'é ñii ña'a̱ ñá ndeé ní chu̱'u ndi'i ni̱vi ñoyívi ña ko'o ní na vino xa̱'a̱ ña saxíini rá na, ta ke'é na kua̱'a̱ ní no̱o̱ ña o̱n vá'a, ñii ki̱'va nda̱tán ke̱'é mi̱i ñá ―káchí ñaángel.
66014009	Ta inka̱ ñaángel ñau̱ni̱ ndíko̱n ña sa̱ta̱ ñaángel ñao̱vi̱, ndáchí ña ma̱'ñó ñoyívi ni̱no, ta xí'in ndi'i ndee̱ ña, ni̱ka̱'a̱n ña, káchí ña saá: ―Ndi'i ni̱vi na kísa ká'no tíkiti̱ tí yi̱yo ní káa, ta kísa ká'no na na̱'ná rí ña ñíndichi, ta táxi na ka̱'yi̱ sello tíkiti̱ yó'o nda'a̱ na án ta̱'ya̱ na,
66014010	ta nayó'o yo̱'vi̱ ní xo̱'vi̱ na, chi ndixa sáa̱ ini Ndios xíni ra ña o̱n vá'a ké'é na, ta saxo̱'vi̱ ra na xa̱'a̱ ña o̱n vá'a ké'é na. Ta ndixa yo̱'vi̱ xo̱'vi̱ nayó'o xí'in ño'o̱ xíxi̱, ta xí'in ño'o̱ ká'ndi ña na̱ní azufre. Ta ndi'i naángel xí'in Ndikachi koto na ña xó'vi̱ nayó'o.
66014011	Ta ndi'i saá ki̱vi̱ ña va̱xi, ndaa ñi̱'ma̱ ño'o̱ ña xíxi̱ no̱o̱ xó'vi̱ ní ni̱vi yó'o. Ta ni ndiví, ta ni ñoó o̱n kuchiño nakindée nani̱vi yó'o, na kúu na ki̱sa ká'no kiti̱ tí yi̱yo ní káa, ta ki̱sa ká'no na na̱'ná rí, ta ta̱xi na ta̱'ya̱ na ña ni̱ka̱'yi̱ sello tíkiti̱ yó'o ―káchí ñaángel ñau̱ni̱, xi̱ni̱ so̱'o i̱.
66014012	Ta saá ndi'i ni̱vi na kándixa Jesucristo ta kísa ndivi na ña xá'nda chiño Ndios, xíni̱ ñó'ó kasa ndee̱ xí'in mi̱i na ña kundeé ka̱ na xí'in ña yo̱'vi̱ xo̱'vi̱ na, ta o̱n sandakoo na yichi̱ Ndios.
66014013	Ta saá xi̱ni̱ so̱'o i̱ to̱'on ña ki̱xi ñoyívi ni̱no, ni̱ka̱'a̱n ña xí'in i̱, káchí ña saá: ―Taa ún to̱'on yó'o: “Ki̱vi̱ vitin ta ndi'i saá ki̱vi̱ ña va̱xi, ndi'i ni̱vi na ndíko̱n Jesucristo, táná kivi̱ na xa̱'a̱ ña kándixa na ra, ta Ndios taxi ra ña kunakaa̱ ñasi̱i̱ ini nayó'o” ―káchí to̱'on ña xi̱ni̱ so̱'o i̱. Ta saá ni̱ka̱'a̱n Níma̱ Ndios, káchí ña saá: ―Ndixa saá yóo ña, chi ki̱vi̱ xaa̱ ni̱vi yó'o ñoyívi ni̱no, ndixa nakindée na, chi xa ku̱ndivi chiño ke̱'é na ñoyívi no̱o̱ ño'o̱. Ta saá ni, Ndios náká'án ra ndi'i chiño va̱'a ña ki̱sa ndivi na, ta saá ñoyívi ni̱no naki'in na ña ya'vi na xa̱'a̱ chiño va̱'a yó'o ―saá káchí Níma̱ Ndios, xi̱ni̱ so̱'o i̱.
66014014	Ta saá xi̱to i̱, ta xi̱ni i̱ ñii vi̱ko̱ yaa, ta no̱o̱ vi̱ko̱ yaa yó'o, yóo ñii ta̱a ta̱ nda̱tán káa ni̱vi saá káa ra. Ñii corona ñaoro kánóo si̱ni̱ ta̱yó'o, ta ní'i ra ñii ka̱a si̱i̱n ña chikí'í no̱o̱. Tá káa ñii ki'i̱ ká'no ní, saá káa ña.
66014015	Ta inka̱ ñaángel ke̱ta ña no̱o̱ yóo Ndios ñoyívi ni̱no. Ta xí'in ndi'i ndee̱ ña, ni̱ka̱'a̱n ña xí'in ta̱ yóo no̱o̱ vi̱ko̱ yaa yó'o, káchí ña saá: ―Vitin xí'in ka̱a si̱i̱n ní'i ún, kixá'á ún ka'nda ún ndi'i ña xa yóo ti'va nakaya ún, chi vitin xa ki̱xaa̱ ki̱vi̱ ña kixá'á ún nakaya ún ñayó'o no̱o̱ ño'o̱ ―káchí ñaángel xí'in ra.
66014016	Ta saá ta̱a ta̱ yóo no̱o̱ vi̱ko̱ yaa, ki̱xaa̱ ra no̱o̱ ño'o̱, ta ki̱xá'á ra xí'in ka̱a si̱i̱n ní'i ra, xá'nda ra ndi'i ña xa yóo ti'va naki'in ra no̱o̱ ño'o̱.
66014017	Ta saá ke̱ta inka̱ ñaángel no̱o̱ yóo Ndios ñoyívi ni̱no, ta ní'i ña inka̱ ka̱a si̱i̱n, ña chikí'í no̱o̱. Tá káa ñii ki'i̱ ká'no ní, saá káa ña.
66014018	Ta inka̱ ñaángel ke̱ta ña no̱o̱ yóo na̱ma̱ yi̱i̱ ña ñíndichi no̱o̱ Ndios ñoyívi ni̱no. Ta ñaángel yó'o kúu ña kómí nda̱yí ña ka'nda chiño ña no̱o̱ ño'o̱ xíxi̱. Ta xí'in ndi'i ndee̱ ña, ni̱ka̱'a̱n ña xí'in ñaángel ña ní'i ka̱a si̱i̱n, káchí ña saá xí'in ña: ―Ta xí'in ka̱a si̱i̱n ní'i ún, kixá'á ún ka'nda ún ndi'i tíuva, chi xa ni̱xi̱no̱ rí.
66014019	Ta saá ñaángel yó'o no̱o ña no̱o̱ ño'o̱, ta ki̱xá'á ña xá'nda ña ndi'i tíuva. Ta ta̱an ña tíuva yó'o ñii xiiña no̱o̱ xa ku̱va̱'a ko'on rí, ta kundo̱so̱ na rí ña kee nduta̱ rí. Ña kundo̱so̱ na tíuva yó'o ká'a̱n ña xa̱'a̱ ña ndeé ní xo̱'vi̱ ni̱vi na o̱n vása ní‑xiin kandixa Ndios. Saá chi Ndios sáa̱ ini ra xíni ra ña o̱n vá'a ké'é ni̱vi yó'o.
66014020	Ta no̱o̱ xi̱ndo̱so̱ na ndi'i tíuva yó'o kúu ña ñii xiiña ke̱'e sa̱ta̱ na̱ma̱ ña xi̱no nduu ñoo ká'no. Ta ndi'i nduta̱ tá ke̱e no̱o̱ xi̱ndo̱so̱ na rí, ndu̱u rá kua̱'a̱ ní ni̱i̱ kuá'á. Nda̱tán kua̱'a̱ ní takuií yu̱ta tá kónó ní ta xíno rá kua̱'a̱n rá, saá kua̱'a̱n ni̱i̱ yó'o. Ta ña kua̱'a̱ ní ni̱i̱ yó'o sa̱kutú ña ñii xiiña, ña kúu u̱ni̱ ciento kilómetro ñandíka̱. Ta ñakónó ni̱i̱ yó'o, ta saá tá ñíndichi ñii tíkuáyí ini ni̱i̱ yó'o, ta xáa̱ ña nda̱ yu'u̱ tíyó'o.
66015001	Ta saá xi̱ni i̱ ñoyívi ni̱no ñii seña ká'no ní, ta na̱ka'nda ní ini i̱ xi̱ni i̱ ña. Saá chi xi̱ni i̱ u̱xa̱ naángel na kómí nda̱yí ña taxi na u̱xa̱ no̱o̱ ñayo̱'vi̱ ní xo̱'vi̱ ni̱vi, tá xa yatin to̱nda̱a ki̱vi̱ sondí'í ñoyívi. Ta ndixa kundivi ña u̱xa̱ yo̱'vi̱ ní yó'o, ta saá ya̱a̱ ña sáa̱ ní ini Ndios xíni ra ña o̱n vá'a ké'é ni̱vi.
66015002	Ta saá xi̱ni i̱ ñii xiiña, tá káa takuií mi̱ni saá káa ña, ta no̱o̱ ña, nda̱tán yóo yé'e no̱o̱ yu̱yu̱ yé'e, saá yóo no̱o̱ ña. Ta ki̱vi̱ nátaxa ña, ndúu ña nda̱tán yóo ño'o̱ kuá'á ña xíxi̱. Ta yu'u̱ takuií mi̱ni yó'o yíta kua̱'a̱ ní ni̱vi na kúu na xa ku̱ndeé no̱o̱ kiti̱ tí yi̱yo ní káa, ta ni o̱n vása ní‑kisa ká'no na na̱'ná rí ña ñíndichi, ni o̱n vása ní‑taxi na ka̱'yi̱ ta̱'ya̱ na xí'in sello ña kómí número tíkiti̱ yó'o, ña ndáto̱'on xa̱'a̱ ndasaá na̱ní rí. Ta ñii ñii ni̱vi na ku̱ndeé no̱o̱ kiti̱ yó'o, ní'i na tón arpa tón ta̱xi Ndios nda'a̱ na.
66015003	Ta nayó'o xíta na yaa yi̱i̱ ña kísa ká'no na Ndios xí'in Ndikachi. Nda̱tán yóo yaa yi̱i̱ ña xi̱ta ta̱Moisés, ta̱a ta̱ ki̱sa chiño no̱o̱ Ndios kui̱ya̱ xi̱na̱'á, saá yóo yaa xíta nayó'o, ta ká'a̱n na, xíta na saá: Tata Yivá yó Ndios, yó'ó kúu ta̱ kómí ndi'i ndee̱. Ta ná'no ní, ta va̱'a ní ndi'i chiño ña kísa ndivi ún. Ta ña nda̱a̱ ta ña ndixa kúu yichi̱ ún. Ta ñii la̱á yó'ó kúu ta̱Rey ta̱ xá'nda chiño no̱o̱ ndi'i ñoo ñoyívi.
66015004	Ndi'i ni̱vi xíni̱ ñó'ó kasa to̱'ó na yó'ó, Tata Yivá yó Ndios, ta xíni̱ ñó'ó kasa ká'no na yó'ó, chi ñii la̱á yó'ó kuiti kúu ta̱a ta̱yi̱i̱ ndino'o. Ndi'i ni̱vi na ki̱xi ndi'i saá ñoo kixaa̱ na no̱o̱ ún, ta kasa ká'no na yó'ó, chi kunda̱a̱ ini na ndí yó'ó kúu ta̱nda̱a̱, ta xí'in ña ndixa nda̱a̱ kísa nani ún xa̱'a̱ kua̱chi, saá xíta na ñoyívi ni̱no, xi̱ni̱ so̱'o i̱.
66015005	Ta saá xi̱to i̱ ñoyívi ni̱no, ta xi̱ni i̱ na̱no̱na̱ ve'e ño̱'o ká'no. Ta ini ve'e ño̱'o yó'o yóo ñii xiiña ñayi̱i̱ ní no̱o̱ yóo ñayi̱i̱ ña táxi naká'án ni̱vi ña ndixa Ndios kasa ndivi ra to̱'on ña chi̱ndú'u̱ ra ni̱ka̱'a̱n ra kui̱ya̱ xi̱na̱'á.
66015006	Ta mi̱i xiiña yi̱i̱ ní yó'o, ke̱e u̱xa̱ naángel. Ta kómí na nda̱yí ña taxi na u̱xa̱ no̱o̱ ñayo̱'vi̱ ní xo̱'vi̱ ni̱vi ñoyívi ki̱vi̱ ña va̱xi. Naángel yó'o ndíxin na tiko̱to̱ ñalino ndii, ña yaa ní kúu ña, ta yé'e ní tiko̱to̱ yaa yó'o. Ta ñii ñii naángel yó'o nó'ni kándíká na xí'in ñii ña kúu nina oro.
66015007	Ta saá ñii ñatá'an ña ko̱mi̱ táku̱ ña yóo yatin no̱o̱ táyi̱ tón yi̱i̱ tón to̱'ó ká'no, ta̱xi ña nda'a̱ ñii ñii naángel yó'o ñii copa ñaoro. Ta ñii ñii copa yó'o chútú ña xí'in ña sáa̱ ini Ndios, ta̱a ta̱ táku̱ ndi'i saá ki̱vi̱, chi ndixa Ndios saxo̱'vi̱ ra ni̱vi xa̱'a̱ ña o̱n vá'a ké'é na.
66015008	Ta ini ve'e ño̱'o ká'no chútú ña xí'in ñi̱'ma̱ ña va̱xi kana no̱o̱ yóo Ndios. Chi ñi̱'ma̱ yó'o ká'a̱n ña xa̱'a̱ ndee̱ ká'no Ndios, ta ká'a̱n ña xa̱'a̱ ñava̱'a livi yé'e kómí Ndios. Ta nda̱ ñii ni̱vi, ta nda̱ ñii naángel o̱n vása kómí na nda̱yí ki̱'vi na ini ve'e ño̱'o yó'o a̱nda̱ ná ndi'i ya'a ña u̱xa̱ yo̱'vi̱ ní xo̱'vi̱ ni̱vi.
66016001	Ta saá xi̱ni̱ so̱'o i̱ to̱'on ña ndeé ní ni̱ka̱'a̱n. To̱'on yó'o ki̱xi ini ve'e ño̱'o ká'no ñoyívi ni̱no, ta ni̱ka̱'a̱n ña xí'in u̱xa̱ naángel, káchí ña saá: ―Kua̱'a̱n ndó ta nandiso ndee ndó no̱o̱ ñoyívi ño'o̱ ña u̱xa̱ copa no̱o̱ ñó'o ña sáa̱ ini Ndios.
66016002	Ta saá ñaángel ñano̱ó ke̱e ña kua̱'a̱n ña, ta na̱ndiso ndee ña copa ní'i ña no̱o̱ ño'o̱ ñoyívi. Ta saá ndi'i ni̱vi na kómí sello tíkiti̱ yi̱yo ní káa, na kúu na ki̱sa ká'no na̱'ná tíkiti̱ yó'o ña ñíndichi, ta ñii ñii ni̱vi yó'o, ka̱ku ñii ndi̱'i tá'yí no̱o̱ ko̱ñu na. Ta ndi̱'i tá'yí yó'o kí'vi̱ ní ña, ta kini ní káa ña.
66016003	Ta saá ñaángel ñao̱vi̱ na̱ndiso ndee ña copa ní'i ña no̱o̱ takuií mi̱ni. Ta saá takuií yó'o ndu̱u rá nina ni̱i̱ kuá'á. Nda̱tán yóo ni̱i̱ ni̱vi na xa̱'ni na xí'in ña kini ní sa̱takué'e̱ na nayó'o, saá yóo ña. Ta saá ni̱xi'i̱ ndi'i tia̱ká xí'in ndi'i kiti̱ tí táku̱ ini takuií mi̱ni.
66016004	Ta saá ñaángel ñau̱ni̱ na̱ndiso ndee ña copa ní'i ña no̱o̱ takuií yu̱ta xí'in ndi'i xiiña no̱o̱ káku takuií, ta takuií yó'o ndu̱u rá nina ni̱i̱ kuá'á.
66016005	Ta xi̱ni̱ so̱'o i̱ to̱'on ña ni̱ka̱'a̱n ñaángel ña kúu ña ndíso chiño xí'in takuií, ta káchí ña saá xí'in Ndios: ―Yó'ó kúu Ndios Ta̱a ta̱Yi̱i̱, ta yó'ó kúu ta̱a ta̱ xa táku̱ a̱nda̱ ki̱vi̱ no̱ó, ta táku̱ ún ndi'i saá ki̱vi̱. Ta xí'in ñanda̱a̱ ki̱sa nani ún xa̱'a̱ kua̱chi ni̱vi, ta ni̱ka̱'a̱n ún ndí xíni̱ ñó'ó xo̱'vi̱ ni̱vi xa̱'a̱ ña o̱n vá'a ke̱'é na.
66016006	Saá chi ni̱vi o̱n vá'a yó'o, xa̱ta na ni̱i̱ ni̱vi na kándixa yó'ó Ndios, ta xa̱'ni ña'á na. Ta ñii ki̱'va saá xa̱ta na ni̱i̱ naprofeta na ki̱sa chiño no̱o̱ mi̱i ún, ta xa̱'ni na nayó'o. Ta vitin mi̱i ún táxi ún ña xo̱'vi̱ ní na xa̱'a̱ ni̱i̱ ni̱vi yó'o ña xa̱ta na, chi ña xo̱'vi̱ na saá kúu ya'vi na xa̱'a̱ ña xa̱'ni na ni̱vi na xi̱ndiko̱n yó'ó ―káchí ñaángel xí'in Ndios.
66016007	Ta saá xi̱ni̱ so̱'o i̱ inka̱ to̱'on ña va̱xi no̱o̱ ñíndichi na̱ma̱ yi̱i̱ ña yóo ini ve'e ño̱'o Ndios ñoyívi ni̱no. Ta ni̱ka̱'a̱n ña káchí ña saá: ―Tata Ndios, yó'ó kúu Ta̱a ta̱Ká'no ta̱ kómí ndi'i ndee̱. Ta xí'in ñanda̱a̱, ta xí'in ñandixa kísa nani ún ndi'i kua̱chi ni̱vi ―káchí to̱'on ña xi̱ni̱ so̱'o i̱.
66016008	Ta saá ñaángel ñako̱mi̱ na̱ndiso ndee ña copa ña ní'i ña sa̱ta̱ ño̱'o ká'no ña yé'e ndiví. Ta Ndios ta̱xi ra ña kukomí ño̱'o yé'e yó'o ndee̱ ña ndeé ní ye'e ña, ta sandi̱i̱ ña ni̱vi xí'in ka'ni̱ ña.
66016009	Ndi'i ni̱vi kini ní ndi̱i̱ ko̱ñu na xí'in ka'ni̱ ño̱'o yó'o. Ta saá ka̱'a̱n na to̱'on ndiva̱'a xa̱'a̱ Ndios, ta̱a ta̱ kómí nda̱yí no̱o̱ ña xó'vi̱ na. Ta ni̱vi yó'o nda̱ lo'o o̱n vása ní‑xiin na nandikó ini na no̱o̱ ña o̱n vá'a ké'é na, ni o̱n vása ní‑xiin na kasa ká'no na Ndios.
66016010	Ta saá ñaángel ñao̱'o̱n na̱ndiso ndee ña copa ní'i ña no̱o̱ táyi̱ ká'no no̱o̱ xá'nda chiño kiti̱ tí yi̱yo ní káa. Ta ndi'i xiiña no̱o̱ xá'nda chiño rí ki̱xaa̱ ña ku̱naa ndi'i, ni o̱n vása ka̱ lo'o tívi kuchiño koto ni̱vi. Ta ni̱vi na yóo no̱o̱ xá'nda chiño rí, ndeé ní xó'vi̱ na xí'in ña ká'u̱n ní ko̱ñu na, ta̱nda̱ ki̱xá'á na xáxi ndoso na no̱o̱ yáa̱ mi̱i na xí'in ña xó'vi̱ na, chi o̱n vása kúndeé na xí'in ña ká'u̱n ní ko̱ñu na.
66016011	Ta saá ni̱ka̱'a̱n ka̱ na to̱'on ndiva̱'a xa̱'a̱ Ndios, chi ndeé ní yo̱'vi̱ xó'vi̱ na xí'in ña ká'u̱n ní no̱o̱ ni̱ndi̱i̱ ko̱ñu na, ta ndeé ní ndó'o na xí'in no̱o̱ ka̱na ndi̱'i tá'yí ko̱ñu na. Ta saá ni, o̱n vása ní‑xiin na nandikó ini na, ni o̱n vása ní‑xiin na sandakoo na ña o̱n vá'a ké'é na.
66016012	Ta ñaángel ñai̱ño̱ na̱ndiso ndee ña copa ní'i ña no̱o̱ takuií yu̱ta ká'no, na̱ní Éufrates, ta xa̱ndi̱ko̱n ni̱yi̱chi̱ ndi'i takuií yu̱ta yó'o. Ta saá na̱koo ndíka̱ ñii yichi̱ ña kuchiño ya'a narey, na ki̱xi chí no̱o̱ kána ño̱'o.
66016013	Ta xi̱ni i̱ ke̱e ñii kiti̱ yu'u̱ tíko̱o̱ na'á, ta ke̱e ñii kiti̱ yu'u̱ kiti̱ tí yi̱yo ní káa, ta ke̱e ñii kiti̱ yu'u̱ ta̱a ta̱profeta vatá. Ta nda̱tán ná'a tísa'va̱, saá ná'a ñii ñii u̱ni̱ kiti̱ yó'o. Ta kiti̱ yó'o kúu u̱ni̱ níma̱ ndiva̱'a.
66016014	Ta u̱ni̱ níma̱ ndiva̱'a yó'o kómí ña ndee̱ ña ke'é ña seña ná'no ní ña koni kua̱'a̱ ní ni̱vi. Ta ñaníma̱ ndiva̱'a yó'o, ke̱e ña kua̱'a̱n ña ña kana ña ndi'i narey ñoyívi, ña nakutá'an na koo ti'va na xa̱'a̱ ña kani tá'an na no̱o̱ koo kua̱chi ká'no. Saá chi xa va̱xi ki̱vi̱ ká'no ña chi̱ndú'u̱ Ndios ña kundeé ra no̱o̱ ndi'i ña o̱n vá'a. Saá chi Ndios kúu Ta̱a ta̱ kómí ndi'i ndee̱.
66016015	Xa̱'a̱ ñayó'o xíni̱ ñó'ó naká'án ndó to̱'on ña ni̱ka̱'a̱n Jesucristo xí'in ni̱vi na ndíko̱n ña'á, káchí ra saá xí'in na: “¡Koto ndó ví! Nda̱tán kixaa̱ ñii ta̱kuí'ná ñii ki̱vi̱ ña o̱n vása ndáti ndó, saá koo ki̱vi̱ ndikó i̱ ñoyívi no̱o̱ ño'o̱. Ta ni̱vi na ndíto koo ti'va na ña naki'in na yi̱'i̱, ta ndixa Ndios taxi ra ña kunakaa̱ ñasi̱i̱ ní ini nayó'o. Ta ni̱vi na ndíto yó'o xíni̱ ñó'ó koo ti'va tiko̱to̱ na ña kundixin na, ña o̱n kuka'an no̱o̱ na yálá na ki̱vi̱ ndikó i̱”, káchí Jesucristo, ni̱ka̱'a̱n ra.
66016016	Ta u̱ni̱ ñaníma̱ ndiva̱'a sa̱nakutá'an ña ndi'i narey ña kani tá'an na ñii xiiña ña na̱ní Armagedón, to̱'on hebreo.
66016017	Ta saá ñaángel ñau̱xa̱ na̱ndiso ndee ña copa ní'i ña no̱o̱ ndáchí ta̱chi̱ kua̱'a̱n ña. Ta ve'e ño̱'o ká'no ñoyívi ni̱no no̱o̱ ñíndichi táyi̱ yi̱i̱ tón to̱'ó ká'no, ke̱e to̱'on ña ndeé ní ká'a̱n, káchí ña saá: ―¡Vitin xa ku̱ndivi ndi'i ña! ―káchí ña.
66016018	Ta xa̱ndi̱ko̱n ke̱e kua̱'a̱ ní ña náye'e ta̱xa̱, ta ndeé ní ndá'yi sa̱vi̱, ta ndeé ní síso̱ nda̱tán kua̱'a̱ ní ni̱vi ká'a̱n, saá kúu. Ta ndeé ní kini yi̱yo táan no̱o̱ ño'o̱ ñoyívi, ta nda̱ ñii yichi̱ o̱n ta̱'án ta̱an saá nda̱ ki̱vi̱ no̱ó ña ku̱va̱'a ñoyívi ta̱nda̱ ki̱vi̱ vitin.
66016019	Ta ñoo Babilonia ña sa̱kunaní ni̱vi “ñoo ká'no” ni̱ta̱'vi̱ ña u̱ni̱ xiiña xí'in ña ni̱ndiva no̱o̱ ño'o̱ xa̱'a̱ ña ni̱ta̱an ní. Ta ndi'i ñoo ná'no ña yóo ñoyívi ndi'i xa̱'a̱ ndi'i ña. Ta Ndios o̱n vása ní‑nandoso ra ña yóo kua̱'a̱ ní ña o̱n vá'a ke̱'é ni̱vi ñoo ká'no Babilonia, ta sáa̱ ní ini ra xíni ra ña o̱n vá'a yó'o. Ta saá Ndios ta̱xi ra ña ndeé ní xo̱'vi̱ ni̱vi nañoo yó'o xa̱'a̱ ña o̱n vá'a ke̱'é na.
66016020	Ta saá ndi'i xiiña ño'o̱ yi̱chí ña na̱ní isla, o̱n ko̱ó ka̱ ña. Ta saá tuku ndi̱'i xa̱'a̱ ndi'i yuku̱ ná'no xí'in yuku̱ válí, na̱ko̱yo ndi'i ñayó'o, ta o̱n ko̱ó ka̱ ña.
66016021	Ta nda̱ ñoyívi ni̱no ko̱on ní ñíí kaxin ña ná'no ta veé ní, ta ñii ñii ñayó'o veé ña o̱vi̱ si̱ko̱ kilo án yá'a ka̱. Ta ni̱ko̱yo ña sa̱ta̱ ni̱vi, ta ni̱vi na ni̱ka̱ku no̱o̱ ñayó'o, sa̱ta̱vi̱ chi'ña na Ndios chi ndeé ní ni̱xo̱'vi̱ na xí'in ñayo̱'vi̱ yó'o.
66017001	Ta saá ñii ñatá'an na u̱xa̱ naángel na kúu na xi̱ni'i u̱xa̱ copa ki̱xaa̱ ña no̱o̱ i̱, ta ni̱ka̱'a̱n ña xí'in i̱: ―Na'a, kixi ún xí'in i̱, ta saná'a i̱ yó'ó ndasaá xo̱'vi̱ ní ni̱vi nañoo Babilonia, chi ñoo Babilonia yóo ña nda̱tán yóo ñii ña'a̱ ká'no, ñá kí'vi kua̱chi xí'in kua̱'a̱ ní ta̱a. Ñoo ká'no yó'o nákaa̱ ña yatin no̱o̱ yóo kua̱'a̱ ní yu̱ta.
66017002	Narey na xá'nda chiño no̱o̱ kua̱'a̱ ní ñoo ná'no ñoyívi xa ndíko̱n na yichi̱ ña sáná'a nañoo Babilonia yó'o, ta saá ndi'i narey ke̱'é na kua̱'a̱ ní ña o̱n vá'a, nda̱tán ke̱'é ni̱vi ñoo yó'o. Ta ña o̱n vá'a ña chú'u nañoo yó'o ke'é ni̱vi, nda̱tán yóo nduta̱ vino tá sáxíini ni̱vi, saá yóo ña. Ta ndi'i ni̱vi ñoyívi kúsii̱ ní ini na ña xí'i na nduta̱ vino yó'o ―káchí ñaángel xí'in i̱.
66017003	Ta saá Níma̱ Ndios sa̱kundixin níí mi̱i ña yi̱'i̱, ta ñii ñaángel ní'i ña yi̱'i̱ ni̱xa̱'a̱n i̱ xí'in ña nda̱ ñii yuku̱ yi̱chí. Ta saá xi̱ni i̱ ñii ñáña'a̱, yóso ñá ñii kiti̱ tí yi̱yo ní káa, tí kuá'á kúu rí. Ndi'i xiiña sa̱ta̱ ñii̱ rí kómí ña kua̱'a̱ ní ki̱vi̱ ña kándiva̱'a xa̱'a̱ Ndios ña chíkaa̱ ni̱no̱ ñato̱'ó ra. Ta tíyó'o, u̱xa̱ kúu si̱ni̱ rí, ta u̱xu̱ kúu ndi̱ki̱ rí.
66017004	Ta ñáña'a̱ yó'o ndíxin ñá tiko̱to̱ ndí'í to̱ón xí'in ña kuá'á. Ta kua̱'a̱ ní oro xí'in kua̱'a̱ ní yu̱u̱ yé'e ña livi ña yá'ví ní, ndóo ndaa ña sa̱ta̱ tiko̱to̱ ndíxin ñá. Ta xí'in ñii nda'a̱ ñá, ní'i ñá ñii copa ñaoro ña chútú xí'in kua̱'a̱ ní no̱o̱ ña o̱n vá'a, ta chútú ña xí'in ndi'i no̱o̱ ña kúu kua̱chi kini ña ni̱ki̱'vi ñá xí'in kua̱'a̱ ní nata̱a.
66017005	Ta ta̱'ya̱ ñá ni̱ka̱'yi̱ ña xí'in ñii ki̱vi̱ ña yo̱'vi̱ kunda̱a̱ ini yó, ta káchí ña saá: “Yi̱'i̱ kúu ñoo Babilonia ká'no, chi nda̱tán yóo ñii ña'a̱ ñá kúu si'í ndi'i náña'a̱ ná o̱n vá'a, ná kí'vi kua̱chi xí'in kua̱'a̱ ní ta̱a, saá yóo i̱, ta ti̱xin i̱ káku ndi'i ña o̱n vá'a xí'in ñakini ña yóo ñoyívi no̱o̱ ño'o̱”, saá káchí to̱'on ña ni̱ka̱'yi̱ ta̱'ya̱ ñáña'a̱ yó'o.
66017006	Saá xi̱to i̱, ta ku̱nda̱a̱ ini i̱ ndí ñáña'a̱ yó'o ñá xíini ní kúu ñá, chi xa xi̱'i ñá ni̱i̱ kua̱'a̱ ní ni̱vi na xi̱ndiko̱n Ndios, ta ni̱i̱ yó'o kúu ña ni̱xi̱ta̱ ki̱vi̱ xa̱'ni na nayó'o xa̱'a̱ ña kándixa na Jesucristo. Ta na̱ka'nda ní ini i̱ xa̱'a̱ ña xi̱ni i̱ ñáña'a̱ yó'o.
66017007	Ta saá ni̱ka̱'a̱n ñaángel xí'in i̱, káchí ña saá: ―¿Nda̱chun na̱ka'nda ní ini ún? Vitin kixá'á i̱ ndato̱'on i̱ xí'in ún yu kúu ña kóni kachí ñáña'a̱ yó'o, ta yu kúu ña kóni kachí kiti̱ tí yi̱yo ní káa, tí yóso ñá, tí kómí u̱xa̱ si̱ni̱ xí'in u̱xu̱ ndi̱ki̱.
66017008	Kiti̱ yó'o tí yi̱yo ní káa, tí xi̱ni ún vitin, kúu tí xi̱taku̱, ta vitin o̱n ko̱ó ka̱ rí. Ta saá ni, ñii ki̱vi̱ ña va̱xi keta rí no̱o̱ yavi̱ ña kónó ní, ta saá ko̱'o̱n rí no̱o̱ ndi'i xa̱'a̱ rí. Ta ki̱vi̱ keta rí no̱o̱ yavi̱ yó'o, ta saá ni̱vi na o̱n ko̱ó ki̱vi̱ ní‑ka'yi̱ no̱o̱ tutu yi̱i̱ ña kómí Ndios nda̱ ki̱vi̱ tá ki̱xá'á kúva̱'a ñoyívi, ni̱vi yó'o naka'nda ní ini na, ña koto na kiti̱ tí yi̱yo ní káa yó'o, chi xi̱taku̱ rí ta o̱n ko̱ó ka̱ rí, ta ndi̱kó rí ki̱xaa̱ rí no̱o̱ ño'o̱ ―káchí ñaángel xí'in i̱.
66017009	Ta ni̱ka̱'a̱n ka̱ ñaángel xí'in i̱, káchí ña saá: ―Ta ndixa xíni̱ ñó'ó ñandíchí si̱ni̱ ni̱vi xa̱'a̱ ña kunda̱a̱ ini na yu kúu ña kóni kachí ña xíni ún yó'o. Ta saá kunda̱a̱ ini na ndí ña u̱xa̱ si̱ni̱ tí yi̱yo ní káa kúu ña ká'a̱n xa̱'a̱ u̱xa̱ xi̱ki̱ síkón no̱o̱ yóo ñoo Babilonia.
66017010	Saá tuku ká'a̱n ña xa̱'a̱ u̱xa̱ narey. O̱'o̱n narey yó'o xa ndi̱'i xa̱'a̱ na, ta ñii ta̱rey ti̱xin na u̱xa̱ yó'o xá'nda chiño ra vitin. Ta inka̱ ta̱rey o̱n ta̱'án to̱nda̱a ki̱vi̱ kixá'á ka'nda chiño ra. Tá ki̱vi̱ kixá'á ka'nda chiño ra, ta saá salo'o ní ki̱vi̱ ka'nda chiño ra.
66017011	Ta kiti̱ tí yi̱yo ní káa, tí xi̱taku̱ ta o̱n ko̱ó ka̱ rí vitin, tíyó'o ká'a̱n ña xa̱'a̱ ta̱a ta̱ kuu ta̱rey ta̱o̱na̱. Ta ta̱yó'o kuu ra ñii ta̱tá'an na u̱xa̱ narey, ta salo'o ki̱vi̱ ka'nda chiño ra, ta ndi'i xa̱'a̱ ra.
66017012	’Ta ña u̱xu̱ ndi̱ki̱ tí yi̱yo ní káa, tí xi̱ni ún, ká'a̱n ña xa̱'a̱ u̱xu̱ narey na o̱n ta̱'án kixá'á ka'nda chiño. Ta ki̱vi̱ kixá'á na ka'nda chiño na, ta kukomí na nda̱yí xí'in kiti̱ tí yi̱yo ní káa ña kuchiño ka'nda chiño na ñii hora kuiti.
66017013	Ñii la̱á kuiti kúu ña kóni ndi'i u̱xu̱ narey yó'o kasa ndivi na, chi ñii koo yu'ú ndi'i na ña taxi na nda̱yí xí'in ndee̱ na nda'a̱ kiti̱ tí yi̱yo ní káa ña kasa ndivi rí ndi'i ña kóni rí.
66017014	Ndi'i narey yó'o kani tá'an na xí'in Ndikachi, ta Ndikachi kundeé rí no̱o̱ nayó'o, chi Ndikachi kúu ña ká'a̱n xa̱'a̱ Jesucristo, Ta̱a ta̱Ká'no ní ka̱ no̱o̱ ndi'i naná'no, ta kúu ra ta̱Rey ká'no ní ka̱, ta̱a ta̱ xá'nda chiño no̱o̱ ndi'i narey ñoyívi no̱o̱ ño'o̱. Ta ni̱vi na yóo xí'in ra kúu na na̱ka̱xin mi̱i ra, ta ka̱na ra na ña kundiko̱n na ra. Ta ni̱vi yó'o nda̱ ñii ki̱vi̱ o̱n sandakoo na yichi̱ ra ―káchí ñaángel xí'in i̱.
66017015	Ta ni̱ka̱'a̱n ka̱ ñaángel xí'in i̱, káchí ña saá: ―Ta takuií yu̱ta tá xi̱ni ún no̱o̱ yóo ñáña'a̱ ñá o̱n vá'a, takuií yu̱ta yó'o kúu ña ká'a̱n xa̱'a̱ kua̱'a̱ ní ñoo válí xí'in ñoo ná'no, ta ká'a̱n ña xa̱'a̱ kua̱'a̱ ní no̱o̱ ni̱vi, xí'in kua̱'a̱ ní no̱o̱ to̱'on ña ká'a̱n na.
66017016	Ta ña u̱xu̱ ndi̱ki̱ ña xi̱ni ún ña kúu ña ká'a̱n xa̱'a̱ u̱xu̱ narey, ñii ki̱vi̱ ña va̱xi narey yó'o kusaa̱ ini na koni na ñáña'a̱ o̱n vá'a yó'o. Ta ñii ki̱'va saá kusaa̱ ini kiti̱ tí yi̱yo ní káa koni rí ñáña'a̱ yó'o. Ta saá narey xí'in tíkiti̱ yó'o kindaa na ndi'i ña kómí ñá, ta sandakoo yálá na ñá, ta kaxi na ko̱ñu ñá. Ta ko̱ñu ñá ña ndo̱o ndaa no̱o̱ yi̱ki̱ ñá, ka'mi na ña xí'in ño'o̱ xíxi̱.
66017017	Saá ke'é na xí'in ñáña'a̱ ñá o̱n vá'a yó'o, chi Ndios chikaa̱ ra ini na ña kasa ndivi na ña chi̱tóni̱ ra. Ta ña chi̱tóni̱ Ndios kúu ña koo yu'ú narey ña taxi na nda̱yí nda'a̱ tíkiti̱ tí yi̱yo ní káa ña ka'nda chiño rí. Saá koo ña a̱nda̱ kundivi ndi'i to̱'on ña ni̱ka̱'a̱n Ndios xa̱'a̱ kiti̱ yó'o.
66017018	Ta ñáña'a̱ ñá o̱n vá'a ñá xi̱ni ún, kúu ñá kóni kachí xa̱'a̱ ñoo ká'no ní ña kúu ña xá'nda chiño no̱o̱ ndi'i narey ñoyívi no̱o̱ ño'o̱ ―káchí ñaángel xí'in i̱.
66018001	Ta ndi̱'i ni̱ya'a ñayó'o, ta saá xi̱ni i̱ inka̱ ñaángel ña va̱xi noo ñoyívi ni̱no. Ta ká'no ní nda̱yí kómí ña, ta ndeé ní náye'e ña, ta ndi'i ñoyívi no̱o̱ ño'o̱ ndeé ní náye'e ña xí'in ña yé'e ñaángel yó'o.
66018002	Ta xí'in ndi'i ndee̱ ña ni̱ka̱'a̱n ña, káchí ña saá: ―¡Xa na̱kava ñoo ká'no Babilonia, ta ndi̱'i xa̱'a̱ ña! Ta vitin ndu̱u ña ndasaá kuiti ñoo no̱o̱ táku̱ níma̱ ndiva̱'a ta ndu̱u ña ve'e no̱o̱ nákutá'an ndi'i saá no̱o̱ níma̱ ndiva̱'a. Ta ndu̱u ña ndasaá kuiti ta̱ka̱ ndi'i kiti̱ tí kini tí ndáchí, ta tí kini ní kúu tí ndáchí yó'o, chi xáxi rí ndasaá kuiti ña kini án ña tá'yí.
66018003	Ta ndi'i saá ni̱vi na táku̱ ndi'i ñoo ñoyívi no̱o̱ ño'o̱, nda̱tán yóo ni̱vi na xa xí'i ní nduta̱ vino ta sa̱xíini rá na, saá yóo nayó'o. Chi nduta̱ vino tá xí'i ni̱vi yó'o kúu ña ká'a̱n xa̱'a̱ ndi'i no̱o̱ ña o̱n vá'a ña kúsii̱ ini ni̱vi ké'é na. Chi nañoo Babilonia chu̱'u na ni̱vi ña nataxi xí'in mi̱i na nda'a̱ ña o̱n vá'a. Ta ndi'i narey ñoyívi ki̱sa ndivi na ndi'i saá no̱o̱ ña o̱n vá'a, ñii ki̱'va nda̱tán yóo ña o̱n vá'a ke̱'é mi̱i nañoo yó'o. Ta ni̱vi na síkó ñakía'vi ndu̱kuíká ní ka̱ na xa̱'a̱ ña ví'í ní sa̱ta nañoo yó'o, saá chi ni̱vi nañoo yó'o nda̱ lo'o o̱n vása ní‑sandakoo na sáta na ndi'i saá no̱o̱ ña livi ña kúu ña yá'ví ní, ña kúu ña kúsii̱ ní ini mi̱i na ―káchí ñaángel xí'in i̱ xa̱'a̱ nañoo Babilonia.
66018004	Ta saá xi̱ni̱ so̱'o i̱ inka̱ to̱'on ña ki̱xi ñoyívi ni̱no, ta káchí ña saá: ―Ndó'ó, nañoo mi̱i i̱, xíni̱ ñó'ó kee ndó ko̱'o̱n xíká ndó no̱o̱ ñoo ká'no ña o̱n vá'a yó'o xa̱'a̱ ña o̱n ke'é ndó ña o̱n vá'a nda̱tán yóo ña o̱n vá'a ke̱'é ni̱vi ñoo yó'o. Ta xíni̱ ñó'ó kee ndó ñoo yó'o xa̱'a̱ ña o̱n xo̱'vi̱ ndó, nda̱tán kini ní xo̱'vi̱ nañoo yó'o xa̱'a̱ ña o̱n vá'a ke̱'é na.
66018005	Saá chi ña o̱n vá'a ke̱'é na ñoo ká'no yó'o, kua̱'a̱ ní kini xa̱'no ña, ta̱nda̱ ñoyívi ni̱no ni̱xaa̱ ña. Ta Ndios o̱n nandoso ra xa̱'a̱ ndi'i ña o̱n vá'a ke̱'é nayó'o.
66018006	Ta vitin va̱'a ná saxo̱'vi̱ Ndios nañoo yó'o xa̱'a̱ ndi'i ña o̱n vá'a ke̱'é na xí'in kua̱'a̱ ní ni̱vi. Nda̱tán yóo ña o̱n vá'a ke̱'é na, ta Ndios ná cha'vi ra na a̱nda̱ o̱vi̱ yichi̱ xa̱'a̱ ñii ñii ña o̱n vá'a yó'o. Xa xó'vi̱ kua̱'a̱ ní ni̱vi xa̱'a̱ ña o̱n vá'a ke̱'é nañoo yó'o. Ta xa̱'a̱ ñayó'o, ná taxi Ndios ña xo̱'vi̱ mi̱i nañoo yó'o a̱nda̱ o̱vi̱ yichi̱ xa̱'a̱ ñii ñii ña xó'vi̱ ni̱vi xa̱'a̱ na.
66018007	Saá chi ni̱vi na o̱n vá'a ñoo yó'o, ña̱'a ní ni̱xi̱yo ini na, chi xi̱komí na ndi'i no̱o̱ ñakuíká ña livi ña káchí ini mi̱i na. Ta vitin va̱'a ná taxi Ndios ña ndeé ní yo̱'vi̱ xo̱'vi̱ na. Saá chi nañoo o̱n vá'a yó'o, ña̱'a ní ini na, ta ndasaá kuiti ki̱sa ká'no xí'in mi̱i na, ta xáni ini na, káchí na saá: “Mi̱i yó kúu naná'no na xá'nda chiño no̱o̱ ndi'i ni̱vi. Ta o̱n vása yóo yó nda̱tán yóo ñii ña'a̱ ndá'ví ñá ni̱xi'i̱ yii̱, chi nda̱ ñii ki̱vi̱ o̱n kóo ñayo̱'vi̱ xo̱'vi̱ yó, ni nda̱ lo'o o̱n kóo ña kuchuchú ini yó”, saá xáni ini na ñoo ká'no o̱n vá'a yó'o.
66018008	Ta saá ni, ñii ki̱vi̱ ña va̱xi nakutá'an ndi'i ña kini ní xo̱'vi̱ nañoo yó'o, ta kixaa̱ ña kuaku na, kixaa̱ so̱ko kundo'o na, ta kixaa̱ ndee̱ ña xá'ni ni̱vi, ta ko̱ko̱ na xí'in ño'o̱ ña xíxi̱, ta saá kivi̱ nayó'o. Saá kundo'o na, chi ta̱a ta̱ndeé kúu Ndios, ta̱a ta̱ xá'nda chiño no̱o̱ yó kúu ra, ta Ndios kasa nani ra xa̱'a̱ kua̱chi nañoo o̱n vá'a yó'o, ta saxo̱'vi̱ ní ra na ―káchí to̱'on ki̱xi ñoyívi ni̱no xi̱ni̱ so̱'o i̱.
66018009	Ta narey ñoyívi no̱o̱ ño'o̱, na kúu na ñii káchí ki̱sa ndivi ña o̱n vá'a xí'in ni̱vi nañoo yó'o, ta va̱'a ní xi̱taku̱ na xí'in ndi'i ñakuíká xi̱komí ñoo yó'o, narey yó'o kuchuchú ní ini na, ta kuaku ní na xa̱'a̱ ña ndi'i xa̱'a̱ ñoo yó'o. Saá chi koto na ndasaá ví'í ka̱ síkón kua̱'a̱n ndaa ñi̱'ma̱ ña kée no̱o̱ ño'o̱ xíxi̱ ki̱vi̱ ko̱ko̱ ñoo yó'o.
66018010	Ta narey yó'o xíká va̱'a nakuita na no̱o̱ yóo ñoo yó'o, saá chi kuyi̱'ví ní na ki̱vi̱ koto na ña yo̱'vi̱ ní xo̱'vi̱ ña, ta ka̱'a̱n na, kachí na saá: ―¡Ay! ¡Ay! ¡Ndá'ví ní yó'ó ñoo ká'no Babilonia! ¡Ñoo ndeé ní, ta ñoo ká'no ní xi̱kuu ún! ¡Ta ñii kama kuiti ki̱xi ña yo̱'vi̱ ní xo̱'vi̱ ún! ―saá ka̱'a̱n narey ñoyívi ki̱vi̱ va̱xi.
66018011	Ta saá ndi'i ni̱vi ñoyívi na kúu na síkó ñakía'vi, kuchuchú ní ini na, ta kuaku ní na, chi ndi̱'i xa̱'a̱ ñoo yó'o. Saá chi o̱n kóo ka̱ ni̱vi na sata no̱o̱ na.
66018012	O̱n kóo ka̱ ni̱vi na sata ña kúu oro, ña kúu plata, ni o̱n sata ka̱ na kua̱'a̱ ní yu̱u̱ ña livi, ña náye'e, ña yá'ví ní. Ni o̱n kóo ka̱ ni̱vi na sata tiko̱to̱ va̱'a ña yá'ví ní ña kúu lino án seda. Ta o̱n kóo ka̱ ni̱vi na sata tiko̱to̱ va̱'a ña kúu ña ndí'í to̱ón án ña kuá'á. Ni o̱n kóo ka̱ ni̱vi na sata tón vi̱ti̱ va̱'a tón támi ní xá'an, ni o̱n kóo ka̱ ni̱vi na sata inka̱ ñakuíká ña kúu ña na̱ní marfil, xí'in inka̱ ña kúu mármol. Ni o̱n kóo ni̱vi na sata ka̱a ña kúu hierro, án inka̱ ka̱a ña kúu bronce.
66018013	Ni o̱n kóo ka̱ ni̱vi na sata kua̱'a̱ ní canela, xí'in kua̱'a̱ ní yu̱ku̱ ña yá'ví ña támi ní xá'an. Ta o̱n kóo ka̱ ni̱vi na sata xuxa va̱'a, ni na sata nduta̱ tá támi ní xá'an, tá na̱ní mirra xí'in olíbano. Ni o̱n kóo ka̱ ni̱vi na sata nduta̱ vino, ni aceite, ni trigo, ni harina va̱'a. Ni o̱n kóo ka̱ ni̱vi na sata kiti̱ tí kúu si̱ndi̱ki̱, ni tíndikachi, ni tíkuáyí, ni o̱n kóo ka̱ ni̱vi na sata tón carreta. Ni o̱n kóo ka̱ ni̱vi na sata inka̱ ni̱vi ña kasa chiño na no̱o̱ nayó'o.
66018014	Ta xa̱'a̱ ñayó'o, ndi'i ni̱vi ñoyívi na síkó ñakía'vi, ka̱'a̱n na xí'in ñoo Babilonia, kachí na saá: ―Ñoo Babilonia, o̱n kóo ka̱ ñakuíká ña kua̱'a̱ ní xi̱komí ún. Ndi'i ñava̱'a ña livi ña xi̱kusii̱ ní ini mi̱i ún xi̱ni ún, o̱n kóo ka̱ ña. Saá chi ndi̱'i xa̱'a̱ ñakuíká yó'o no̱o̱ ún, nda̱ ñii ka̱ ki̱vi̱ o̱n kukomí ka̱ ún ñakuíká yó'o ―saá ka̱'a̱n ni̱vi na síkó ñakía'vi xí'in ñoo Babilonia ki̱vi̱ ña va̱xi.
66018015	Ta ni̱vi na síkó ñakía'vi yó'o, na xa ndu̱kuíká ní kúu na, chi ni̱si̱kó na ndi'i no̱o̱ ñakía'vi nda'a̱ ni̱vi nañoo Babilonia, ta nayó'o kuyi̱'ví ní na ki̱vi̱ koto na ña yo̱'vi̱ ní xo̱'vi̱ ñoo yó'o. Ta saá nakuita xíká na, ta kuaku na, ta chuchú ní ka̱'a̱n na,
66018016	kachí na saá: ―¡Ay! ¡Ay! ¡Ndá'ví ní yó'ó ñoo ká'no Babilonia! Va̱'a ní livi xi̱ndixin ún tiko̱to̱ yá'ví ní ña kúu lino, ña kúu tiko̱to̱ kuá'á án tiko̱to̱ ndí'í to̱ón. Ta sa̱ta̱ tiko̱to̱ yó'o xi̱ndo̱o ndaa kua̱'a̱ ní oro xí'in kua̱'a̱ ní yu̱u̱ yé'e ña livi ní, ta yá'ví ní.
66018017	¡Ta ñii kama kuiti ndi̱'i xa̱'a̱ ndi'i ñakuíká ún! ―saá ka̱'a̱n na síkó ñakía'vi xí'in ñoo Babilonia ki̱vi̱ va̱xi. Ta saá ndi'i naná'no na kúu na xá'nda chiño no̱o̱ na káva tón barco, ta xí'in ndi'i ni̱vi na ñó'o kua̱'a̱n ini tón barco, xí'in ndi'i ni̱vi na kísa chiño ini tón barco, xí'in ndi'i ni̱vi na xíni̱ ñó'ó tón barco ña ndíso nó ña síkó na, ndi'i ni̱vi yó'o nakuita xíká ndi'i na no̱o̱ yóo ñoo Babilonia.
66018018	Ki̱vi̱ koto na ndasaá kua̱'a̱n ndaa ñi̱'ma̱ ña kée no̱o̱ xíxi̱ ño'o̱ ña xá'mi ñoo yó'o, ta ka̱'a̱n na xí'in ndi'i ndee̱ na, kachí na saá: ―O̱n vása ní‑xiyo inka̱ ñoo nda̱tán ni̱xi̱yo ñoo ká'no yó'o ―kachí na.
66018019	Ta chiso na yaa̱ si̱ni̱ na, chi kuchuchú ní ini na, ta kuaku ní na, ta chuchú ní ka̱'a̱n na, kachí na saá: ―¡Ay! ¡Ay! ¡Ndá'ví ní ún ñoo ká'no Babilonia, xí'in ndi'i ñakuíká ún! Chi ki̱sa kuíká ní ún ndi'i ni̱vi na kómí tón barco xí'in ndi'i ni̱vi na ni̱si̱kó ñakía'vi ña ndíso tón barco, tón xíka no̱o̱ takuií mi̱ni. ¡Ta ñii kama kuiti ki̱xi ña ndi̱'i xa̱'a̱ ún! ―kachí ni̱vi yó'o xí'in ñoo ká'no Babilonia ñii ki̱vi̱ ña va̱xi.
66018020	Ta saá xi̱ni̱ so̱'o i̱ to̱'on ña ni̱ka̱'a̱n ñii ñaángel, káchí ña saá: ―Ta vitin ndó'ó na ndóo ñoyívi ni̱no no̱o̱ yóo Ndios, ¡ná kusii̱ ní ini ndó! Ta ndó'ó naapóstol, na xi̱kuu na ti̱'ví Ndios ki̱sa ndivi chiño ra, ta ndó'ó naprofeta, na ni̱ka̱'a̱n ndoso to̱'on Ndios, ta ndi'i inka̱ ndó'ó na kúu nayi̱i̱ chi ndíko̱n ndó Ndios, ¡va̱'a ná kusii̱ ní ini ndi'i ndó!, chi Ndios ki̱sa ndivi ra ñanda̱a̱ xa̱'a̱ ndó. Saá chi ki̱sa nani ra xa̱'a̱ ña o̱n vá'a ke̱'é ni̱vi na ñoo ká'no yó'o xí'in ndó, ta sa̱xo̱'vi̱ ra na xa̱'a̱ ña o̱n vá'a yó'o ―káchí ñaángel.
66018021	Ta saá ñii ñaángel ña kómí ndee̱ ká'no ní ti̱in ña ñii yu̱u̱ ká'no ña veé ní, ña káa nda̱tán yóo yu̱u̱ ña xíni̱ ñó'ó ni̱vi no̱o̱ ndikó na trigo, saá káa ña. Ta nda̱ní'i ña yu̱u̱ yó'o, ta sa̱kana ña yu̱u̱ yó'o ini takuií mi̱ni, ta ni̱ka̱'a̱n ñaángel, káchí ña saá: ―Nda̱tán ndeé ní sa̱kana i̱ yu̱u̱ yó'o ini takuií, saá koo ña ndeé ní sakana Ndios yó'ó ñoo Babilonia, ta o̱n kóo ka̱ ún nda̱ ñii ki̱vi̱ ñoyívi.
66018022	Ta nda̱ ñii ki̱vi̱ o̱n kóo ka̱ ña xíta ni̱vi yaa si̱i̱ ña koni̱ so̱'o ni̱vi na xíka yichi̱ ún, chi o̱n kóo ka̱ ni̱vi na sáká'a arpa, ni ni̱vi na tívi tila̱lí, ni ni̱vi na tívi trompeta. Ta ndi'i saá xiiña ún, o̱n kóo ka̱ nda̱ ñii ni̱vi na kísa chiño ndi'i saá no̱o̱ chiño, ni o̱n kóo ka̱ ña koni̱ so̱'o ni̱vi ña ní'i̱ ní yu̱u̱ ña ndíko trigo.
66018023	Ni o̱n kóo ka̱ ña náye'e tóo̱n, ni o̱n kóo ka̱ viko̱ tonda̱'a̱ ña sakusii̱ ini ni̱vi. Saá kundo'o yó'ó ñoo Babilonia xa̱'a̱ ña o̱n vá'a ke̱'é ún. Ni̱vi na síkó ñakía'vi ña xi̱komí ún xi̱kuu na naná'no ní ka̱, ta ña̱'a ní ni̱xi̱yo ini na. Ta yó'ó ñoo ká'no Babilonia na̱kuati tásín ún xa̱'a̱ ni̱vi na ndóo ndi'i saá xiiña ñoyívi no̱o̱ ño'o̱, ta xí'in ñayó'o sa̱ndá'ví ún na.
66018024	Ta yó'ó ñoo ká'no Babilonia kúu ña ndíso kua̱chi, chi xa̱'ni ún ta xa̱ta ún ni̱i̱ naprofeta. Ta ñii ki̱'va saá ke̱'é ún xí'in kua̱'a̱ ní ni̱vi na kúu nayi̱i̱ xa̱'a̱ ña ndíko̱n na Ndios. Ta xa̱ta ún kua̱'a̱ ní ni̱i̱ inka̱ ni̱vi, chi ndíso ún kua̱chi xa̱'a̱ ña xa̱'ni ún ni̱vi ndi'i saá xiiña ñoyívi no̱o̱ ño'o̱ ―káchí ñaángel xí'in ñoo Babilonia.
66019001	Ta ndi̱'i ni̱ya'a ñayó'o, ta saá xi̱ni̱ so̱'o i̱ kua̱'a̱ ní ni̱vi, ká'a̱n na xí'in ndi'i ndee̱ na, ta káchí na saá: ¡Ná kasa ká'no ní yó Ndios! ¡Ndios kúu ta̱a ta̱ndeé ní, ta̱a ta̱ sa̱ka̱ku mi̱i yó! Ndi'i ñava̱'a ná'no ña livi ní ña yé'e yóo ña xí'in Ndios.
66019002	Chi xí'in ñanda̱a̱ ndixa Ndios kísa nani ra xa̱'a̱ kua̱chi. Xa ki̱sa nani ra xa̱'a̱ kua̱chi na ñoo ká'no na ké'é kua̱'a̱ ní ña o̱n vá'a. Chi nañoo yó'o chu̱'u na inka̱ ni̱vi ña ke̱'é na kua̱'a̱ ní no̱o̱ ña o̱n vá'a ñii ki̱'va nda̱tán ke̱'é mi̱i na, ta xí'in ña o̱n vá'a ke̱'é na ñoo ká'no yó'o, ki̱sa kini na ndi'i saá xiiña ñoyívi no̱o̱ ño'o̱. Ta nañoo yó'o xa̱'ni na kua̱'a̱ ní ni̱vi na kándixa Ndios. Ta xa̱'a̱ ña o̱n vá'a yó'o, ká'a̱n Ndios ndí xíni̱ ñó'ó xo̱'vi̱ ní na, káchí kua̱'a̱ ní to̱'on ña xi̱ni̱ so̱'o i̱.
66019003	Ta tuku xi̱ni̱ so̱'o i̱ to̱'on ña ni̱ka̱'a̱n kua̱'a̱ ní ni̱vi na ndóo ñoyívi ni̱no, ta káchí na saá: ¡Ná kasa ká'no ní yó Ndios! Saá chi ñi̱'ma̱ ña va̱xi kana no̱o̱ xíxi̱ ñoo ká'no o̱n vá'a yó'o, ndi'i saá ki̱vi̱ ndáa ñi̱'ma̱ yó'o ñoyívi ni̱no, ta nda̱ lo'o o̱n vása nda̱'va̱ ña, káchí kua̱'a̱ ní to̱'on ña xi̱ni̱ so̱'o i̱.
66019004	Ta na o̱ko̱ ko̱mi̱ ta̱a na kúu naxi̱kua̱'a̱ ná'no, xí'in ko̱mi̱ ñatáku̱, na kúu na ndóo yatin no̱o̱ yóo Ndios, xi̱kuxítí ndi'i na nda̱ ni̱to̱nda̱a ta̱'ya̱ na nda̱ no̱o̱ ño'o̱, ta ki̱sa to̱'ó na Ndios, ta̱a ta̱ yóo táyi̱ yi̱i̱ tón to̱'ó ká'no. Ta ni̱ka̱'a̱n na, káchí na saá: ―¡Saá ná koo ña! ¡Ná kasa ká'no ní yó Ndios! ―káchí na.
66019005	Ta xi̱ni̱ so̱'o i̱ to̱'on ña ki̱xi yatin no̱o̱ yóo táyi̱ yi̱i̱ tón to̱'ó ká'no, ta ni̱ka̱'a̱n ña, káchí ña saá: ¡Ná kasa ká'no ní yó Ndios, Ta̱a ta̱Ká'no no̱o̱ yó! ¡Ndi'i ndó'ó na kísa chiño no̱o̱ ra, án nakuálí kúu ndó, án naná'no kúu ndó, ndi'i ndó'ó na kísa to̱'ó Ndios, ná kasa ká'no ní ndó ra! káchí to̱'on ña xi̱ni̱ so̱'o i̱.
66019006	Ta saá xi̱ni̱ so̱'o i̱ ña síso̱, nda̱tán yóo ta̱chi̱ to̱'on kua̱'a̱ ní ni̱vi ká'a̱n na, ta nda̱tán yóo ña síso̱ káyi ní'i̱ kóyo kua̱'a̱ ní takuií námi síkón ní, ta nda̱tán yóo ña ndeé ní ní'i̱ ndá'yi sa̱vi̱, saá yóo to̱'on ña xi̱ni̱ so̱'o i̱, ta káchí na saá: ¡Ndi'i yó, ná kasa ká'no yó Ndios! ¡Chi vitin xa ki̱xá'á xá'nda chiño Ndios, Ta̱a ta̱Ká'no no̱o̱ ndi'i ña yóo ñoyívi kúu ra, Ta̱a ta̱ kómí ndi'i ndee̱ ká'no kúu ra!
66019007	¡Ná kusii̱ ní ini yó, ta ná kutú ñasi̱i̱ ini yó! ¡Ná chinóo síkón yó ñato̱'ó Ndios! Saá chi xa ni̱to̱nda̱a ki̱vi̱ ña ki̱xá'á viko̱ ña tonda̱'a̱ Ndikachi. Xa yóo ti'va ña'a̱ ñá tonda̱'a̱ xí'in Ndikachi, ta ndáti ñá ña kixaa̱ yii̱ ñá ña naki'in ra ñá.
66019008	Ta ña'a̱ ñá tonda̱'a̱ yó'o xa na̱ki'in ñá nda̱yí ña kundixin ñá tiko̱to̱ yaa va̱'a, ña kúu ñalino, ña kúu ñandii ña náye'e táxa, (chi ñalino yaa yó'o ká'a̱n ña xa̱'a̱ ñava̱'a ña kúu ñanda̱a̱ ndino'o ke̱'é ni̱vi na ndíko̱n Jesucristo), káchí to̱'on ña xi̱ni̱ so̱'o i̱.
66019009	Ta saá ñii ñaángel ni̱ka̱'a̱n ña xí'in i̱, káchí ña saá: ―Vitin taa ún to̱'on yó'o, ña káchí saá: “Nákaa̱ ñasi̱i̱ ini ni̱vi na kúu na ka̱na Ndios kixi na viko̱ tonda̱'a̱ Ndikachi” ―káchí ñaángel xí'in i̱. Ta tuku ni̱ka̱'a̱n ñaángel xí'in i̱, káchí ña saá: ―Ndi'i to̱'on ña ni̱ka̱'a̱n i̱ xí'in ún kúu to̱'on ña nda̱a̱ ña ki̱xi no̱o̱ Ndios ―káchí ñaángel xí'in i̱.
66019010	Ta yi̱'i̱ xi̱kuxítí i̱ no̱o̱ ñaángel ña kasa to̱'ó i̱ ña, ta kama ni̱ka̱'a̱n ñaángel yó'o xí'in i̱: ―O̱n ke'é ún saá, o̱n kuxítí ún no̱o̱ i̱. Saá chi nda̱tán yóo mi̱i ún xí'in nañani ún na ndíko̱n Jesucristo, saá yóo yi̱'i̱, chi ndi'i yó kísa chiño yó no̱o̱ Ndios, ta kándixa yó to̱'on ña nda̱a̱ ña ni̱ka̱'a̱n Jesucristo, ta o̱n sandakoo yó kándixa yó to̱'on ra. Ta saá o̱n vá'a kuxítí ún no̱o̱ i̱, chi xíni̱ ñó'ó ndasaá Ndios kuiti kasa ká'no yó. Chi to̱'on ña sa̱ná'a Jesucristo ñii kúu ña xí'in to̱'on ña ni̱ka̱'a̱n naprofeta xi̱na̱'á, saá chi ndi'i to̱'on yó'o ka̱ku ña no̱o̱ Níma̱ Ndios ―káchí ñaángel xí'in i̱.
66019011	Ta saá xi̱ni i̱ ñoyívi ni̱no na̱no̱na̱ ña, ta yó'o xi̱ni i̱ ñii kuáyí, tí yaa kúu rí. Ta ta̱a ta̱ yóso rí na̱ní ra ta̱Nda̱a̱, ta̱a ta̱ o̱n vása sándakoo yichi̱ Ndios. Xí'in ñanda̱a̱ xá'nda chiño ra, ta xí'in ñanda̱a̱ káni tá'an ra xí'in ña o̱n vá'a.
66019012	Ta nduchu̱ no̱o̱ ra yé'e ní ña, nda̱tán yé'e ño'o̱ ña xíxi̱, saá yé'e nduchu̱ no̱o̱ ra. Ta nándoso kua̱'a̱ ní corona si̱ni̱ ra. Ta ta̱'ya̱ ra ni̱ka̱'yi̱ ñii ki̱vi̱ ra ña o̱n vása kúchiño kunda̱a̱ ini ni̱vi, ta ndasaá kuiti mi̱i ra xíni̱ ra yukía̱ kóni kachí ki̱vi̱ yó'o.
66019013	Ta tiko̱to̱ ña ndíxin ra ñii nda̱xi̱n ndi'i ña xí'in ni̱i̱ kuá'á. Ta inka̱ ki̱vi̱ ta̱yó'o kúu “To̱'on Ndios.”
66019014	Ta natropa na va̱xi xí'in ra, na ke̱e ñoyívi ni̱no, ñii ñii nayó'o kómí na tíkuáyí yaa yóso na. Ndíxin na tiko̱to̱ va̱'a ña kúu lino ña yaa ní, ta ndii ní ña.
66019015	Ta yu'u̱ ta̱a ta̱ na̱ní To̱'on Ndios ke̱ta ñii espada ña si̱i̱n ní, ta xí'in espada yó'o kúchiño ra satakué'e̱ ra ni̱vi na ki̱xi ndi'i ñoo, na kúu na o̱n xi̱in kandixa ña'á. Ta nda̱kú ní ka'nda chiño ra no̱o̱ ndi'i nayó'o, chi ní'i ra ñii ka̱a nda̱tán yóo yito̱n káni̱, ta xí'in ka̱a yó'o kúchiño sandi'i ra xa̱'a̱ ni̱vi na sáa̱ ini xíni ña'á. Nda̱tán ké'é ni̱vi na kó'ni tíuva xí'in ña xíndo̱so̱ na rí ña táva na nduta̱ rí ña nduu rá vino, saá ke'é ra xí'in ni̱vi na o̱n vá'a yó'o. Chi ña xíndo̱so̱ ra tíuva yó'o ká'a̱n ña xa̱'a̱ ña yo̱'vi̱ ní xo̱'vi̱ ni̱vi yó'o chi ndixa sáa̱ ní ini Ndios xíni ra ña o̱n vá'a ke̱'é na, ta Ndios kúu Ta̱a ta̱ kómí ndi'i ndee̱ ká'no.
66019016	Ta ta̱a ta̱ká'no ta̱ yóso kuáyí yaa, ndíxin ra tiko̱to̱ ká'no káni̱, ta̱nda̱ si̱ko̱n ra ta̱nda̱ no̱o̱ si̱'in ra ni̱ka̱'yi̱ ki̱vi̱ ra, ña káchí saá: “Ta̱Rey ká'no no̱o̱ ndi'i narey. Ta̱a ta̱Ká'no no̱o̱ ndi'i naná'no”, káchí ki̱vi̱ ña ni̱ka̱'yi̱ no̱o̱ tiko̱to̱ ra.
66019017	Ta saá xi̱ni i̱ ñii ñaángel ñíndichi ña xíndo̱so̱ ña no̱o̱ ño̱'o ká'no ña yé'e ndiví, ta xí'in ndi'i ndee̱, ñaángel yó'o ka̱na ña tio̱ko chée, ta̱si̱n yá'á, xí'ñá, xí'in ndi'i saá inka̱ no̱o̱ kiti̱ tí ndáchí no̱o̱ síkón, tí xáxi ko̱ñu kúu rí, ta káchí ñaángel xí'in rí saá: ―Na'a ndó, kixi ndó nakutá'an ndó no̱o̱ kána viko̱ ká'no ña ki̱sa ndivi Ndios xa̱'a̱ ndó.
66019018	Kixi ndó ta kaxi ndó ko̱ñu narey, kaxi ndó ko̱ñu naná'no no̱o̱ natropa xí'in ko̱ñu inka̱ nata̱a na kúu na téé ní, na xa̱'ni kua̱'a̱ ní ni̱vi no̱o̱ ni̱xi̱yo kua̱chi. Ta kaxi ndó ko̱ñu tíkuáyí xí'in ko̱ñu nata̱a na xi̱yoso rí, kaxi ndó ko̱ñu ndi'i saá no̱o̱ ni̱vi, na kúu naná'no, na kúu nakuálí, na kúu ni̱vi na kómí nda̱yí naka̱xin chiño ña kasa chiño mi̱i na, ta na kúu namozo na o̱n vása kómí nda̱yí sandakoo na ña kísa chiño na no̱o̱ napatrón na. Na'a ndó kaxi ndó ko̱ñu ndi'i nayó'o ―káchí ñaángel xí'in kiti̱ tí ndáchí.
66019019	Ta saá xi̱ni tuku i̱ kiti̱ tí yi̱yo ní káa, xí'in narey na xá'nda chiño no̱o̱ ni̱vi ñoyívi, xí'in natropa na ndíko̱n sa̱ta̱ nayó'o, na̱kutá'an na ta na̱koo yu'ú ndi'i na ña kani tá'an na xí'in ta̱a ta̱ká'no ta̱ yóso kuáyí yaa, ta kani tá'an na xí'in natropa na ndíko̱n sa̱ta̱ ta̱yó'o.
66019020	Ta saá ta̱a ta̱ká'no ta̱ yóso kuáyí yaa xí'in natropa ra ti̱in na tíkiti̱ tí yi̱yo ní káa, ta ti̱in na ta̱profeta vatá, ta̱a ta̱ sa̱ndá'ví ni̱vi xí'in ña ke̱'é ra kua̱'a̱ ní ñaná'no ña na̱ka'nda ní ini ni̱vi xi̱ni na. Chi ni̱vi yó'o ta̱xi na ña ni̱ka̱'yi̱ sello tíkiti̱ ta̱'ya̱ na, ta ki̱sa ká'no na na̱'ná tíkiti̱ tí yi̱yo ní káa yó'o. Ta saá xi̱ni i̱ ndasaá ta̱a ta̱ká'no ta̱ yóso kuáyí yaa sa̱kana ra ta̱profeta vatá yó'o xí'in kiti̱ tí yi̱yo ní káa, ta na̱ko̱yo táku̱ ta̱profeta vatá xí'in kiti̱ yó'o no̱o̱ ndíka̱ ní no̱o̱ xíxi̱ ño'o̱ xí'in ño'o̱ ká'ndi ña na̱ní azufre.
66019021	Ta ndi'i inka̱ ni̱vi na ndíko̱n sa̱ta̱ ta̱profeta vatá xí'in kiti̱ tí yi̱yo ní káa, ni̱xi'i̱ ndi'i na xí'in espada si̱i̱n ña ke̱ta yu'u̱ ta̱a ta̱ yóso kuáyí yaa, ta ndi'i kiti̱ tí ndáchí ki̱xaa̱ rí kaxi rí ko̱ñu na ni̱xi'i̱. Ta ndi'i kiti̱ yó'o xa̱xi ná'ná rí ko̱ñu ni̱vi ni̱xi'i̱, nda̱ ni̱‑nani ka̱ ti̱xin rí kutú ña.
66020001	Ta saá xi̱ni i̱ ñii ñaángel, va̱xi noo ña ñoyívi ni̱no, ta ní'i ña llave ña nakoná ña yé'é yavi̱ kónó ní, ta ní'i ña ñii cadena ka̱a ña ká'no.
66020002	Ta ñaángel yó'o ti̱in ña tíkiti̱ tí kúu ko̱o̱ na'á, ta tí kúu tíko̱o̱ yatá, ta kúu rí níma̱ ndiva̱'a ká'no no̱o̱ ndi'i níma̱ ndiva̱'a, ta Satanás kúu ki̱vi̱ ñaníma̱ ndiva̱'a ká'no yó'o. Ta ñaángel ña ní'i cadena ka̱a, ka̱tón ñaníma̱ ndiva̱'a ká'no yó'o ña kuno'ni ñaníma̱ yó'o ñii mil kui̱ya̱.
66020003	Tá ndi̱'i ka̱tón ñaángel ñaníma̱ ndiva̱'a ká'no, ta sa̱kana táku̱ ña'á ña ini yavi̱ ká'no ña kónó ní, ta na̱kasi kútu̱ ña yé'é yavi̱ yó'o, ta chi̱nóo ña sello sa̱ta̱ yé'é yó'o, ña nda̱ ñii ni̱vi o̱n kuchiño na nakoná na ña. Ta saá ñaníma̱ ndiva̱'a ká'no o̱n kuchiño ka̱ ña sandá'ví ña ni̱vi ñoyívi no̱o̱ ño'o̱, nda̱ ndi'i ya'a ñii mil kui̱ya̱. Nda̱ saá Ndios taxi ra ña sa̱ña̱ ñandiva̱'a ká'no yó'o ta ndá salo'o kuiti ko̱'o̱n ndíka̱ ña.
66020004	Ta saá xi̱ni i̱ kua̱'a̱ ní táyi̱ tón to̱'ó ná'no no̱o̱ ndóo ndi'i ni̱vi na kómí nda̱yí kasa nani na xa̱'a̱ kua̱chi. Ta xi̱ni i̱ níma̱ ni̱vi na kúu na ni̱xi'i̱ ña ka̱ndoso na si̱ko̱n na, chi xi̱kuu na ni̱vi na kándixa to̱'on Ndios ta ni̱ka̱'a̱n na ñanda̱a̱ xa̱'a̱ Jesucristo xí'in ni̱vi. Ta nayó'o o̱n vása ní‑kisa ká'no na kiti̱ tí yi̱yo ní káa, ni o̱n vása ní‑kisa ká'no na na̱'ná rí, ni o̱n vása ní‑taxi na ña ka̱'yi̱ sello rí ta̱'ya̱ na, án nda'a̱ na. Níma̱ ndi'i ni̱vi na ni̱xi'i̱ yó'o kúu ña xi̱ni i̱, ta saá na̱taku̱ na ta ki̱xá'á na xá'nda chiño na xí'in Jesucristo. Saá xa̱'nda chiño na xí'in ra ñii mil kui̱ya̱.
66020005	Ta ña na̱taku̱ ni̱vi na ni̱xi'i̱ yó'o na̱ní ña “ña no̱ó na̱taku̱ na ni̱xi'i̱.” Ta inka̱ ni̱vi na kúu na xa ni̱xi'i̱ o̱n vása ní‑nataku̱ ya̱chi̱ na, ta̱nda̱ ndi̱'i ni̱ya'a ñii mil kui̱ya̱ yó'o, a̱nda̱ saá na̱taku̱ na.
66020006	Ni̱vi na kúu nano̱ó na̱taku̱, nákaa̱ ñasi̱i̱ ní ini na, ta ni̱vi nayi̱i̱ kúu na. Nayó'o o̱n vása kúchiño kivi̱ na yichi̱ o̱vi̱, chi ndee̱ ña xá'ni ni̱vi nda̱ lo'o o̱n vása kómí ña nda̱yí no̱o̱ nayó'o. Ta saá kutaku̱ na ndi'i saá ki̱vi̱ ña va̱xi, ta nduu na nasu̱tu̱, na kasa chiño no̱o̱ Ndios ta no̱o̱ Jesucristo, ta ka'nda chiño na xí'in ra ñii mil kui̱ya̱.
66020007	Tá ndi̱'i ni̱ya'a mil kui̱ya̱ yó'o, ta ñaángel ña ti'ví Ndios saña ñaníma̱ ndiva̱'a ká'no ña kúu Satanás.
66020008	Ta níma̱ ndiva̱'a yó'o keta ña ko̱'o̱n ndíka̱ ña xa̱'a̱ ña sandá'ví ña ni̱vi na táku̱ ndi'i saá ñoyívi, na kúu na sáa̱ ini xíni Ndios, ta kúu na nañoo Gog xí'in nañoo Magog. ÑaSatanás nakaya ña ndi'i ni̱vi yó'o ña ko̱'o̱n na kani tá'an xí'in ni̱vi na ndíko̱n Ndios. Kua̱'a̱ ní ni̱vi nakaya ñaSatanás; nda̱tán kua̱'a̱ ní yo̱tí ña yóo yu'u̱ mi̱ni, saá koo kua̱'a̱ ní ni̱vi na nakutá'an ña kani tá'an na xí'in ni̱vi na ndíko̱n Ndios.
66020009	Ni̱vi na ko̱'o̱n kani tá'an xí'in nañoo Ndios kee na ndi'i saá xiiña no̱o̱ ño'o̱, ta nandika na ko̱'o̱n na ta xaa̱ na ta kono nduu na ñoo ña kúu ña kí'vi ní ini Ndios xíni ra. Ta saá Ndios taxi ra ña ko̱yo ño'o̱ xíxi̱ ña kee ñoyívi ni̱no, ta ka'mi ña ndi'i ni̱vi na sáa̱ ini xíni Ndios, ta ndi'i xa̱'a̱ nayó'o.
66020010	Ta saá naángel Ndios tiin na ñaníma̱ ndiva̱'a ká'no, ña kúu ña sa̱ndá'ví ni̱vi, ta sakana táku̱ na ña no̱o̱ ndíka̱ xíxi̱ ño'o̱ xí'in ño'o̱ ká'ndi ña na̱ní azufre. Ta mi̱i no̱o̱ xíxi̱ ño'o̱ yó'o kúu no̱o̱ xa sa̱kana na tíkiti̱ tí yi̱yo ní káa xí'in ta̱profeta vatá ta̱ ki̱sa chiño no̱o̱ rí. Ta saá ndiví ñoó xo̱'vi̱ ní ndi'i nayó'o ndi'i saá ki̱vi̱ ña va̱xi.
66020011	Ta xi̱ni i̱ ñii táyi̱ yi̱i̱ tón to̱'ó ká'no, tón yaa kúu nó, ta Ndios kúu ta̱a ta̱ yóo no̱o̱ táyi̱ yó'o. Ta ñoyívi no̱o̱ ño'o̱ xí'in ñoyívi ni̱no ke̱e ña xíno ña kua̱'a̱n xíká ña no̱o̱ Ndios, ta nda̱ ñii ni̱vi o̱n kuchiño koto ka̱ na ña.
66020012	Ta saá xi̱ni i̱ ndi'i na ni̱xi'i̱, na xi̱kuu naná'no xí'in na xi̱kuu nandá'ví. Ta ndi'i nayó'o yíta na yatin no̱o̱ yóo táyi̱ yi̱i̱ tón to̱'ó ká'no. Ta saá na̱no̱na̱ kua̱'a̱ ní tutu no̱o̱ ni̱ka̱'yi̱ ña ke̱'é ndi'i ni̱vi ki̱vi̱ xi̱taku̱ na ñoyívi. Ta saá na̱no̱na̱ inka̱ tutu no̱o̱ ni̱ka̱'yi̱ ki̱vi̱ ndi'i ni̱vi na kutaku̱ xí'in Ndios ndi'i saá ki̱vi̱ ña va̱xi. Ta saá Ndios ki̱sa nani ra xa̱'a̱ kua̱chi ndi'i ni̱vi na ni̱xi'i̱. Ñii ki̱'va nda̱tán yóo ña ke̱'é ni̱vi ña ni̱ka̱'yi̱ no̱o̱ tutu, saá yóo ña ki̱sa nani Ndios xa̱'a̱ na.
66020013	Ta saá xi̱ni i̱ takuií mi̱ni na̱taxi rá ndi'i ni̱vi na ni̱xi'i̱ ini takuií yó'o, ta ke̱e nayó'o kua̱'a̱n na no̱o̱ yóo Ndios. Saá tuku xi̱ni i̱ ndi'i ni̱vi na ni̱xi'i̱, na kúu na ndóo ñii xiiña no̱o̱ na̱ní Hades, ta ke̱e ndi'i nayó'o, ta kua̱'a̱n na no̱o̱ yóo Ndios ña kasa nani ra xa̱'a̱ kua̱chi na. Ta Ndios ki̱sa nani ra xa̱'a̱ kua̱chi ñii ñii nayó'o, nda̱tán yóo ña ke̱'é na.
66020014	Ta saá naángel Ndios ti̱in na ndee̱ ña xá'ni ni̱vi, ta ti̱in na ña na̱ní Hades, ta sa̱kana na ñayó'o, na̱ko̱yo ña no̱o̱ ndíka̱ xíxi̱ ño'o̱ ndi'i saá ki̱vi̱. Ta saá tuku naángel Ndios ti̱in na ndi'i ni̱vi na o̱n ko̱ó ki̱vi̱ ní‑ka'yi̱ no̱o̱ tutu no̱o̱ ni̱ka̱'yi̱ ki̱vi̱ ni̱vi na kutaku̱ xí'in Ndios, ta sa̱kana na ni̱vi yó'o ña nako̱yo na no̱o̱ ndíka̱ xíxi̱ ño'o̱. Ta ña kundo'o ni̱vi yó'o na̱ní “ña kivi̱ na yichi̱ o̱vi̱.”
66021001	Ta saá xi̱ni i̱ ndí ndu̱xa̱á ñoyívi ni̱no xí'in ñoyívi ño'o̱, chi o̱n ko̱ó ka̱ ñoyívi ni̱no ñano̱ó, ta o̱n ko̱ó ka̱ ñoyívi ño'o̱ ñano̱ó, ta saá tuku o̱n ko̱ó ka̱ mi̱ni takuií.
66021002	Ta saá xi̱ni i̱ ñoo yi̱i̱ ña kúu ñoo Jerusalén ña xa̱á, va̱xi noo ña ñoyívi ni̱no no̱o̱ yóo Ndios. Livi ní káa ñoo yó'o, nda̱tán livi káa ñáña'a̱ ñá livi ní tiko̱to̱ ndíxin xa̱'a̱ ña tonda̱'a̱ ñá, saá yóo ñoo, xi̱ni i̱.
66021003	Ta saá xi̱ni̱ so̱'o i̱ to̱'on ña ki̱xi no̱o̱ yóo táyi̱ yi̱i̱ tón to̱'ó ká'no ñoyívi ni̱no, ta xí'in ndi'i ndee̱ ña ká'a̱n ña, káchí ña saá: ―Ñoo yó'o kúu ñoo Ndios no̱o̱ ndi'i saá ki̱vi̱ ña va̱xi kutaku̱ ra xí'in ni̱vi na ndíko̱n ña'á, ta ni̱vi yó'o kuu na nañoo Ndios. Ta mi̱i Ndios kuu ra Ndios mi̱i na, ta nda̱ ñii ki̱vi̱ o̱n sandakoo ra na.
66021004	Ndios yakón ra ña sanayaa ra nduta̱ nduchu̱ no̱o̱ na xa̱'a̱ ña xa̱ku na. Ta nda̱ ñii ka̱ yichi̱ o̱n kivi̱ ka̱ na, ni o̱n kóo ka̱ ña kuchuchú ini na, ni o̱n kóo ka̱ ña kuaku na xa̱'a̱, ni o̱n kóo ka̱ ña kuki'vi̱ ka̱ yi̱kí ko̱ñu na, ta ndi'i ña ni̱xo̱'vi̱ na tá ya̱chi̱ o̱n kóo ka̱ ñayó'o.
66021005	Ta ta̱a ta̱ yóo táyi̱ yi̱i̱ tón to̱'ó ká'no ni̱ka̱'a̱n ra, káchí ra saá: ―Vitin yi̱'i̱ ndása xa̱á i̱ ndi'i ña ku̱va̱'a tá ya̱chi̱. Ta tuku ni̱ka̱'a̱n ra xí'in i̱, káchí ra saá: ―Taa ún to̱'on ña ká'a̱n i̱ xí'in ún chi to̱'on ña nda̱a̱ ña ndixa kúu ña ―káchí ra.
66021006	Ta tuku ni̱ka̱'a̱n ra xí'in i̱, káchí ra saá: ―Vitin xa ku̱ndivi ndi'i chiño ña chi̱tóni̱ i̱ kundivi ñoyívi no̱o̱ ño'o̱. Ta yi̱'i̱, na̱ní i̱ “Alfa xí'in Omega” chi yi̱'i̱ kúu ta̱no̱ó, ta yi̱'i̱ kúu ta̱sondí'í no̱o̱ ndi'i ña yóo. Ta ndi'i ni̱vi na yíchi̱ takuií, taxi si̱i̱ i̱ takuií ko'o na. Ta takuií yó'o kómí rá ndee̱ ña taxi rá kutaku̱ ni̱vi ndi'i saá ki̱vi̱ ña va̱xi.
66021007	Ta ndi'i ni̱vi na ku̱ndeé no̱o̱ ña o̱n vá'a ta o̱n vása ní‑sandakoo na yichi̱ i̱, nayó'o naki'in na ndi'i ñava̱'a taxi i̱ nda'a̱ na. Ta ndi'i saá ki̱vi̱ ña va̱xi yi̱'i̱ kuu Ndios mi̱i na, ta nayó'o kuu nasa̱'ya mi̱i i̱.
66021008	Ta ni̱vi na sa̱ndakoo yichi̱ i̱ chi yí'ví na ko̱to̱ xo̱'vi̱ na xa̱'a̱ i̱, ta ni̱vi na o̱n vása kándixa yi̱'i̱, ta ni̱vi na ké'é ndi'i saá no̱o̱ ña o̱n vá'a ñakini, ta ni̱vi na xá'ni inka̱ ni̱vi, ta ndi'i ta̱a ta̱ kí'vi kua̱chi xí'in ña'a̱ ñá o̱n si̱ví ñásí'í ra kúu, án ndi'i ña'a̱ ñá kí'vi kua̱chi xí'in ta̱a ta̱ o̱n si̱ví yii̱ ñá kúu, ta ni̱vi na nákuati tásín xa̱'a̱ inka̱ ni̱vi, ta ni̱vi na kísa ká'no ñaídolo án ñaimagen ña o̱n si̱ví Ndios ndino'o kúu, ta ni̱vi na ká'a̱n ñavatá, ndi'i ni̱vi yó'o xíni̱ ñó'ó ko̱'o̱n na ko̱yo na no̱o̱ ndíka̱ no̱o̱ xíxi̱ ño'o̱ xí'in ño'o̱ ká'ndi ña na̱ní azufre. Ta ña xo̱'vi̱ na ñayó'o na̱ní “ña ni̱xi'i̱ na yichi̱ o̱vi̱” ―káchí Ndios, ni̱ka̱'a̱n ra xí'in i̱.
66021009	Ta saá xi̱ni i̱ ñii ñatá'an na u̱xa̱ naángel na xi̱ni'i u̱xa̱ copa no̱o̱ xi̱ño'o u̱xa̱ ñayo̱'vi̱ ní ni̱xo̱'vi̱ ni̱vi na xi̱taku̱ tá xa yatin ki̱xaa̱ ki̱vi̱ sondí'í ñoyívi. Ta ñaángel yó'o ki̱xaa̱ ña no̱o̱ i̱, ta ni̱ka̱'a̱n ña xí'in i̱, káchí ña saá: ―Na'a, kixi ún no̱o̱ i̱, ta saná'a i̱ yó'ó ñáña'a̱ ñá koo ñásí'í Ndikachi ―káchí ñaángel xí'in i̱.
66021010	Ta saá ki̱xaa̱ Níma̱ Ndios ta sa̱kundixin níí mi̱i ña yi̱'i̱, ta xi̱ni'i ña yi̱'i̱ ni̱xa̱'a̱n i̱ xí'in ña ñii yuku̱ ká'no ña síkón ní. Ta sa̱ná'a ña yi̱'i̱ ñoo yi̱i̱ ña kúu Jerusalén ña xa̱á. Ta saá xi̱to i̱ ndí nda̱ ñoyívi ni̱no no̱o̱ yóo Ndios va̱xi noo ñoo yi̱i̱ yó'o ña kixaa̱ ña nda̱ ñoyívi no̱o̱ ño'o̱.
66021011	Ta ñoo yi̱i̱ ká'no yó'o livi ní yé'e táxa ña, chi ña yé'e táxa káku ña no̱o̱ ña yé'e mi̱i Ndios. Ta nda̱tán yé'e táxa yu̱u̱ livi ña yá'ví ní, ña na̱ní jaspe, saá yóo ña. Ta nda̱tán yóo yu̱yu̱ yé'e ña táxi koto yó nda̱ inka̱ tá'ví sa̱ta̱ ña, saá yóo yu̱u̱ livi yó'o.
66021012	Ñii na̱ma̱ ká'no ní ta síkón ní ña, xi̱no nduu ña ñoo yi̱i̱ yó'o. Ta na̱ma̱ yó'o kómí ña u̱xu̱ o̱vi̱ yé'é, ta ñii ñii yé'é ñíndichi ñii ñaángel, ta ñii ñii yé'é ni̱ka̱'yi̱ ña xí'in ki̱vi̱ ñii na u̱xu̱ o̱vi̱ ta̱a na xi̱kuu sa̱'ya ta̱Israel kui̱ya̱ xi̱na̱'á, chi sa̱'ya ñani síkuá ta̱Israel yó'o ndu̱u na u̱xu̱ o̱vi̱ ti'vi ná'no ni̱vi na kúu ni̱vi nañoo Israel. Ta yé'é ñano̱ó ni̱ka̱'yi̱ ña xí'in ki̱vi̱ sa̱'ya ta̱Israel ta̱no̱ó, ta yé'é ñao̱vi̱ ni̱ka̱'yi̱ ña xí'in ki̱vi̱ sa̱'ya ra ta̱o̱vi̱, ta saá ni̱xaa̱ ni̱ka̱'yi̱ ki̱vi̱ ndi'i na u̱xu̱ o̱vi̱ sa̱'ya ta̱Israel no̱o̱ ña u̱xu̱ o̱vi̱ yé'é ña kómí na̱ma̱ ña xi̱no nduu sa̱ta̱ ñoo yi̱i̱ ká'no yó'o.
66021013	Ta u̱ni̱ yé'é xíto ña chí no̱o̱ kána ño̱'o, ta inka̱ u̱ni̱ yé'é xíto ña chí norte, ta inka̱ u̱ni̱ yé'é xíto ña chí sur, ta inka̱ u̱ni̱ yé'é xíto ña chí no̱o̱ kua̱'a̱n ke̱tá ño̱'o.
66021014	Ta u̱xu̱ o̱vi̱ xiiña xa̱'a̱ na̱ma̱ ña xi̱no nduu ñoo yi̱i̱ ñó'o u̱xu̱ o̱vi̱ yu̱u̱ ná'no. Ta ñii ñii ña u̱xu̱ o̱vi̱ yu̱u̱ yó'o ni̱ka̱'yi̱ ña xí'in ki̱vi̱ ñii nata̱a na xi̱kuu u̱xu̱ o̱vi̱ naapóstol na ki̱sa chiño no̱o̱ Ndikachi. Saá chi yu̱u̱ ñano̱ó ni̱ka̱'yi̱ ña xí'in ki̱vi̱ ñii ta̱apóstol, ta yu̱u̱ ñao̱vi̱ ni̱ka̱'yi̱ ña xí'in ki̱vi̱ inka̱ ta̱apóstol, ta saá ni̱xaa̱ ni̱ka̱'yi̱ ki̱vi̱ ndi'i na u̱xu̱ o̱vi̱ naapóstol no̱o̱ ña u̱xu̱ o̱vi̱ yu̱u̱ ña kúu ña ñó'o xa̱'a̱ na̱ma̱ yó'o.
66021015	Ta ñaángel ña ni̱ka̱'a̱n xí'in i̱ ní'i ña ñii ña nda̱tán káa yito̱n nda̱kú, ta nina oro kúu ña. Ta ñaángel xi̱ni̱ ñó'ó ña ñayó'o xa̱'a̱ ña cho'on ki̱'va ña ndasaá kúu ki̱'va ña kómí ñoo yi̱i̱ ká'no. Ta cho̱'on ki̱'va ña na̱ma̱ síkón ña xi̱no nduu sa̱ta̱ ñoo yó'o, ta cho̱'on ki̱'va ña ndi'i yé'é ña kómí na̱ma̱ yó'o.
66021016	Ta ko̱mi̱ kúu sii̱n ñoo yi̱i̱ ká'no yó'o, ta ñii kúu ki̱'va ña kómí ñii ñii sii̱n ñoo yó'o. Ñii kúu ki̱'va ñandíka̱ ña, xí'in ñakáni̱ ña, ta xí'in ñasíkón ña. Ta ñii ñii sii̱n ña, ña kúu ñakáni̱ ña xí'in ñandíka̱ ña, ta xí'in ñasíkón ña, kómí ñii ñii sii̱n yó'o o̱vi̱ mil o̱vi̱ ciento kilómetro.
66021017	Ta saá cho̱'on ki̱'va ñaángel ñandíka̱ no̱o̱ kuíkon na̱ma̱ ña xi̱no nduu sa̱ta̱ ñoo yi̱i̱ yó'o, ta kómí ña ñii ciento o̱vi̱ si̱ko̱ ko̱mi̱ va̱vi nda'a̱ ta̱a. Chi ñaki̱'va cho̱'on ñaángel yó'o ñii kúu ña xí'in ki̱'va ña chó'on ni̱vi.
66021018	Ta na̱ma̱ síkón ku̱va̱'a ña xí'in nina yu̱u̱ livi ña yé'e táxa, ña na̱ní jaspe. Ta mi̱i ñoo yi̱i̱ ká'no ku̱va̱'a ña xí'in nina mi̱i oro. Ta nda̱tán yóo yu̱yu̱ yé'e ña táxi koto yó nda̱ inka̱ tá'ví sa̱ta̱ ña, saá yóo oro yó'o.
66021019	Ta ña u̱xu̱ o̱vi̱ yu̱u̱ ná'no ña ñó'o xa̱'a̱ na̱ma̱ ña xi̱no nduu sa̱ta̱ ñoo yó'o, kómí ña kua̱'a̱ ní yu̱u̱ ña livi ní, ta yá'ví ní. Yu̱u̱ ká'no ñano̱ó kómí ña yu̱u̱ livi ña na̱ní jaspe ña kúu yu̱u̱ ña yé'e táxa. Yu̱u̱ ká'no ñao̱vi̱ kómí ña yu̱u̱ livi ndí'í, ña na̱ní zafiro. Yu̱u̱ ká'no ñau̱ni̱ kómí ña yu̱u̱ livi kuíi̱ ndí'í, ña na̱ní ágata. Yu̱u̱ ká'no ñako̱mi̱ kómí ña yu̱u̱ livi kuíi̱, ña na̱ní esmeralda.
66021020	Yu̱u̱ ká'no ñao̱'o̱n kómí ña yu̱u̱ livi yá'á kuá'á ña na̱ní ónice. Yu̱u̱ ká'no ñai̱ño̱ kómí ña yu̱u̱ livi kuá'á ña na̱ní cornalina án rubí. Yu̱u̱ ká'no ñau̱xa̱ kómí ña yu̱u̱ livi kuáán yá'á ña na̱ní crisólito. Yu̱u̱ ká'no ñao̱na̱ kómí ña yu̱u̱ livi kuíi̱ kui'ya, ña na̱ní berilo. Yu̱u̱ ká'no ñai̱i̱n kómí ña yu̱u̱ livi kuáán yaa ña na̱ní topacio. Yu̱u̱ ká'no ñau̱xu̱ kómí ña yu̱u̱ livi kuíi̱ kuáán ña na̱ní crisopraso. Yu̱u̱ ká'no ña u̱xu̱ ñii kómí ña yu̱u̱ livi ndí'í kuá'á, ña na̱ní jacinto. Yu̱u̱ ká'no ña u̱xu̱ o̱vi̱ kómí ña yu̱u̱ livi ndí'í ndino'o, ña na̱ní amatista.
66021021	Ta ña u̱xu̱ o̱vi̱ yé'é ña kómí na̱ma̱ ña xi̱no nduu sa̱ta̱ ñoo yi̱i̱, ñii ñii yé'é yó'o ku̱va̱'a ña xí'in ñii yu̱u̱ yaa ña livi ní, ña yá'ví ní, ña na̱ní perla. U̱xu̱ o̱vi̱ kúu yé'é, ta u̱xu̱ o̱vi̱ kúu perla ná'no yó'o. Ta yichi̱ ká'no ñoo yó'o, nina ñaoro kúu ña. Ta no̱o̱ yichi̱ yó'o, nda̱tán yóo yu̱yu̱ yé'e ña táxi koto yó nda̱ inka̱ tá'ví sa̱ta̱ ña, saá yóo ña.
66021022	Ta ni̱‑xini i̱ nda̱ ñii ve'e ño̱'o ñoo yi̱i̱ ká'no yó'o, chi nda̱tán yóo ve'e ño̱'o ñoo yó'o, saá yóo mi̱i Ndios, Ta̱a ta̱ kómí ndi'i ndee̱, xí'in Ndikachi tí yóo xí'in ra.
66021023	Ta ñoo yi̱i̱ ká'no yó'o o̱n vása xíni̱ ñó'ó ka̱ ña nandíi̱ ño̱'o yé'e ká'no ña ye'e ndiví, ni o̱n vása xíni̱ ñó'ó ña ye'e tíyo̱o̱ no̱o̱ ñañoó, saá chi mi̱i Ndios xí'in mi̱i Ndikachi kúu na livi ní ká'no yé'e ñoo yó'o.
66021024	Ta ni̱vi na ki̱xi ndi'i saá ñoo ñoyívi na kúu na kándixa Jesucristo, nayó'o kuu na kutaku̱ no̱o̱ yé'e yó'o. Ta ndi'i ni̱vi na xi̱kuu narey ná'no na xi̱komí ndee̱ xí'in ñakuíká, nayó'o xaa̱ na taxi na ñava̱'a xi̱komí na nda'a̱ Ndios.
66021025	Ta ndi'i saá ki̱vi̱ kuu nóná u̱xu̱ o̱vi̱ yé'é ña kómí na̱ma̱ ña xi̱no nduu sa̱ta̱ ñoo yó'o. O̱n nakasi ka̱ na yé'é yó'o, chi nda̱ ñii yichi̱ o̱n kóo ka̱ ñoó naa, nda̱tán ni̱xi̱yo ñoyívi yatá.
66021026	Ta ni̱vi na ki̱xi ndi'i saá xiiña ñoyívi, na kúu na xi̱komí ndee̱ ná'no án na na̱ki'in kua̱'a̱ ní ñato̱'ó, nayó'o xaa̱ na ta taxi na ndi'i ndee̱ xí'in ndi'i ñato̱'ó nda'a̱ Ndios.
66021027	Ta nda̱ ñii ña kúu ñakini, ni ñaya̱kua̱ o̱n kuchiño ki̱'vi ña ñoo yi̱i̱ yó'o. Ni nda̱ ñii ni̱vi na kúu na ké'é ñakini, ni ni̱vi na ká'a̱n ñavatá, o̱n kuchiño ki̱'vi na ñoo yi̱i̱ yó'o. Ndasaá kuiti ni̱vi na ni̱ka̱'yi̱ ki̱vi̱ no̱o̱ tutu ña kómí Ndikachi kúu ni̱vi na kuchiño ki̱'vi ñoo yi̱i̱ yó'o, chi no̱o̱ tutu yó'o yóo ki̱vi̱ ndi'i ni̱vi na kutaku̱ xí'in Ndios ndi'i saá ki̱vi̱ ña va̱xi.
66022001	Ta saá ñaángel sa̱ná'a ña yi̱'i̱ ñii yu̱ta xí'in takuií ndii, ta takuií yó'o kúu tá táxi ndee̱ ña kutaku̱ ni̱vi. Ta nda̱tán yóo ña náye'e táxa yu̱yu̱ yé'e saá yóo ña náye'e takuií yu̱ta yó'o. Takuií yó'o kúu tá káku mi̱i no̱o̱ yóo táyi̱ yi̱i̱ tón to̱'ó ká'no no̱o̱ xá'nda chiño Ndios xí'in Ndikachi,
66022002	ta xíno takuií yó'o kua̱'a̱n rá ma̱'ñó yichi̱ ká'no ña yóo ñoo yi̱i̱ ká'no. Ta o̱vi̱ tá'ví saá yu'u̱ yu̱ta yó'o yíta yito̱n, ta kóon kui̱'i nda'a̱ nó. Ta ni̱vi na kaxi kui̱'i yó'o kutaku̱ na ndi'i saá ki̱vi̱ ña va̱xi. Ta yito̱n yó'o táxi nó kóon u̱xu̱ o̱vi̱ no̱o̱ kui̱'i nda'a̱ nó, chi ñii ñii yo̱o̱ táxi nó kóon kui̱'i nda'a̱ nó. Ta yu̱ku̱ nda'a̱ yito̱n yó'o va̱'a sanda'a ña ndi'i no̱o̱ kue̱'e̱ ni̱vi na kúu na ki̱xi ndi'i saá ñoo.
66022003	Ta nda̱ ñii ka̱ ña kómí chi'ña, o̱n kóo ka̱ ña ñoo yi̱i̱ yó'o. Ta táyi̱ tón to̱'ó ká'no Ndios xí'in Ndikachi kunakaa̱ nó ñoo yi̱i̱ yó'o, ta ndi'i ni̱vi na kúu na kísa chiño no̱o̱ ra, nayó'o kasa ká'no na ra.
66022004	Ta ndi'i ni̱vi yó'o ndixa koto na no̱o̱ ra, ta ka̱'yi̱ ki̱vi̱ ra ta̱'ya̱ ñii ñii na.
66022005	Ta ñoo yi̱i̱ yó'o nda̱ ñii ki̱vi̱ o̱n kuñoó ka̱ ña, ta o̱n vása koni̱ ñó'ó ka̱ ni̱vi ño'o̱ va̱'a ña natoo̱n na, ni o̱n koni̱ ñó'ó ka̱ na ño̱'o ká'no ña ye'e ndiví, chi mi̱i Ndios kúu ta̱a ta̱ ye'e ñoo yi̱i̱ yó'o. Ta ni̱vi na yóo xí'in Ndios ka'nda chiño na xí'in ra ndi'i saá ki̱vi̱ ña va̱xi.
66022006	Ta saá ñaángel ni̱ka̱'a̱n ña xí'in i̱, káchí ña saá: ―To̱'on yó'o kúu ña nda̱a̱ ña ndixa. Mi̱i Ndios, ta̱Ká'no no̱o̱ yó, ta̱ kúu ta̱a ta̱ ni̱ka̱'a̱n ini naprofeta kui̱ya̱ xi̱na̱'á, vitin xa ti̱'ví ra ñaángel mi̱i ra ña ko̱'o̱n ña taxi ña kunda̱a̱ ini ni̱vi na kísa chiño no̱o̱ ra xa̱'a̱ ña kama ní kundivi.
66022007	Ta ni̱ka̱'a̱n Jesucristo to̱'on yó'o: ―¡Koo ti'va ndó! ¡Kama ní xaa̱ i̱! Ta nákaa̱ ñasi̱i̱ ní ini ni̱vi na kísa ndivi to̱'on Ndios ña yóo no̱o̱ tutu yó'o ―káchí ra.
66022008	Ta yi̱'i̱, ta̱Juan, xi̱ni̱ so̱'o i̱ ta xi̱ni i̱ xí'in nduchu̱ no̱o̱ i̱ ndi'i ñayó'o ña sa̱nati̱vi Ndios no̱o̱ i̱. Tá ndi̱'i ni̱ya'a ña xi̱ni̱ so̱'o i̱ ta xi̱ni i̱ yó'o, ta saá xi̱kuxítí i̱ nda̱ no̱o̱ ño'o̱ no̱o̱ ñíndichi ñaángel, ña kúu ña sa̱ná'a ña xi̱ni i̱ ta ña xi̱ni̱ so̱'o i̱, chi kóni i̱ kasa ká'no i̱ ñaángel yó'o, níkúu.
66022009	Ta ni̱ka̱'a̱n ñaángel xí'in i̱, káchí ña saá: ―O̱n ke'é ún saá, o̱n kuxítí ún no̱o̱ i̱. Saá chi nda̱tán yóo mi̱i ún xí'in nañani ún naprofeta xí'in ndi'i inka̱ ni̱vi na kísa ndivi ña ká'a̱n to̱'on ña yóo no̱o̱ tutu yó'o, saá yóo yi̱'i̱. Chi ndi'i yó kísa chiño yó no̱o̱ Ndios. Xa̱'a̱ ñayó'o xíni̱ ñó'ó ndasaá kuiti Ndios kasa ká'no yó ―káchí ñaángel xí'in i̱.
66022010	Ta tuku ni̱ka̱'a̱n ñaángel xí'in i̱, káchí ña saá: ―O̱n chikaa̱ se'é ún to̱'on Ndios ña yóo no̱o̱ tutu yó'o ña ká'a̱n xa̱'a̱ ña kundivi, chi xa yatin ní va̱xi ki̱vi̱ ña kundivi ndi'i ñayó'o.
66022011	Ta vitin ni̱vi na ké'é ña o̱n vá'a, ta nayó'o, va̱'a ná kundiko̱n na ke'é ka̱ na ña o̱n vá'a. Ta ni̱vi na ké'é ñakini, nayó'o, va̱'a ná kundiko̱n na ke'é ka̱ na ñakini. Ta ni̱vi na ké'é ñava̱'a, ta nayó'o, va̱'a ná kundiko̱n na ke'é ka̱ na ñava̱'a. Ta ni̱vi na nátaxi xí'in mi̱i ña kasa ndivi na ña kóni Ndios, ta va̱'a nayó'o ná kundiko̱n na kasa ndivi ka̱ na ndi'i saá ña kóni Ndios ―káchí ñaángel xí'in i̱.
66022012	Ta ni̱ka̱'a̱n Jesucristo, káchí ra saá: ―¡Koo ti'va ndó! ¡Kama ní xaa̱ i̱! Ta xí'in yi̱'i̱ xaa̱ ya'vi ña cha'vi i̱ ñii ñii ni̱vi, nda̱tán yóo ña va̱'a án ña o̱n vá'a ke̱'é ni̱vi yó'o.
66022013	Yi̱'i̱ na̱ní i̱ “Alfa xí'in Omega”, chi yi̱'i̱ kúu ta̱no̱ó ta yi̱'i̱ kúu ta̱sondí'í no̱o̱ ndi'i ña yóo ñoyívi. Ki̱vi̱ ñano̱ó ki̱xá'á ñoyívi, ta yi̱'i̱ kúu ta̱ xa táku̱, ta̱nda̱ kixaa̱ ki̱vi̱ sondí'í ñoyívi, ta táku̱ ka̱ i̱ ―káchí Jesucristo.
66022014	Ta nákaa̱ ñasi̱i̱ ini ni̱vi na kúu na nákata tiko̱to̱ na ña nduyaa ní ka̱ ña, chi nayó'o kukomí na nda̱yí kaxi na kui̱'i tí kóon nda'a̱ yito̱n, ta kui̱'i yó'o táxi kutaku̱ na ndi'i saá ki̱vi̱ ña va̱xi. Nayó'o kukomí na nda̱yí ki̱'vi na yé'é ña kómí na̱ma̱ ña xi̱no nduu sa̱ta̱ ñoo yi̱i̱ ká'no, ta saá kuchiño kutaku̱ na ñoo yi̱i̱ yó'o.
66022015	Ta ni̱vi na kundo̱o ke̱'e sa̱ta̱ na̱ma̱ ña xi̱no nduu ñoo yi̱i̱, kúu ni̱vi na ké'é ña o̱n vá'a ñakini, xí'in ni̱vi na kúu na nákuati tásín, ta nata̱a na kí'vi kua̱chi xí'in náña'a̱ ná o̱n si̱ví násí'í na kúu, án náña'a̱ ná kí'vi kua̱chi xí'in nata̱a na o̱n si̱ví yii̱ ná kúu, ndi'i ni̱vi na xá'ni inka̱ ni̱vi, ta ni̱vi na kísa ká'no ña kúu ídolo án ña kúu imagen ña o̱n si̱ví Ndios ndino'o kúu, xí'in ni̱vi na kúsii̱ ní ini ká'a̱n ñavatá, ta nda̱ lo'o o̱n vása sándakoo na ña sándá'ví na inka̱ ni̱vi. Ndi'i ni̱vi yó'o o̱n kukomí na nda̱yí ki̱'vi na kutaku̱ na ñoo yi̱i̱ ká'no xí'in Ndios.
66022016	Ta tuku ni̱ka̱'a̱n Jesucristo, káchí ra saá: ―Yi̱'i̱, ta̱Jesús, xa ti̱'ví i̱ ñaángel ña kísa chiño no̱o̱ i̱ xaa̱ ña ka̱'a̱n ña ndi'i to̱'on yó'o xí'in ún. Saá chi kóni i̱ ña ndato̱'on ún xí'in ndi'i ni̱vi na kándixa yi̱'i̱ ta nákutá'an na ñii ñii xiiña xa̱'a̱ ña kísa ká'no na yi̱'i̱. Ta yi̱'i̱ tuku na̱ní i̱ “Tio'o no̱o̱ ka̱ku yito̱n tón kúu ta̱rey David.” Ta yi̱'i̱ tuku na̱ní i̱ “Ta̱a sa̱'ya ñani síkuá ta̱rey David.” Ta tuku na̱ní i̱ “Ki̱mi tí náye'e xita̱a̱n ní” ―káchí Jesucristo.
66022017	Ta Níma̱ Ndios xí'in ñáña'a̱ ñá livi ní ñá tonda̱'a̱ xí'in Ndikachi, ká'a̱n na káchí na saá: ―Na'a ndó kixi ndó no̱o̱ Ndios ―káchí na. Ta ndó'ó na xíni̱ so̱'o to̱'on yó'o, saá tuku ka̱'a̱n ndó kachí ndó xí'in inka̱ ni̱vi: ―Na'a ndó kixi ndó no̱o̱ Ndios ―kachí ndó. Ta ndó'ó, ni̱vi na yíchi̱ takuií, va̱'a kixi ndó ko'o ndó takuií tá taxi kutaku̱ ndó ndi'i saá ki̱vi̱. Va̱'a kixi ndi'i ndó ko'o ndó takuií yó'o, chi takuií tá sání'i Ndios ndó'ó kúu rá.
66022018	Ta yi̱'i̱ ta̱Juan, ndixa ká'a̱n i̱ xí'in ndó'ó, ni̱vi na kúu na xíni̱ so̱'o to̱'on yó'o ña kúu to̱'on ña ni̱ka̱'a̱n Níma̱ Ndios ini i̱ xa̱'a̱ ña taa i̱ ña no̱o̱ tutu yó'o. Ndixa ndáto̱'on i̱ xí'in ndó, káchí i̱ saá: Tá yóo ni̱vi na chinóo ka̱ to̱'on ña nasama na ña ká'a̱n to̱'on Ndios ña ni̱taa i̱ no̱o̱ tutu yó'o, ta Ndios chinóo ka̱ ra ñayo̱'vi̱ ní xo̱'vi̱ ni̱vi na ke'é saá. Nda̱tán yóo ña ká'a̱n tutu yó'o xa̱'a̱ ñayo̱'vi̱ ní xo̱'vi̱ ni̱vi, ñii ki̱'va saá xo̱'vi̱ ní ni̱vi yó'o.
66022019	Saá tuku tá yóo ni̱vi na kindaa to̱'on Ndios ña ni̱taa i̱ no̱o̱ tutu yó'o, ta Ndios kindaa ra nda̱yí ña kutaku̱ nayó'o xí'in ra ndi'i saá ki̱vi̱ ña va̱xi. Ta saá tuku Ndios kindaa ra nda̱yí ña ki̱'vi nayó'o kutaku̱ na ñoo yi̱i̱ ká'no, ta kindaa ra nda'a̱ nayó'o ndi'i ñava̱'a ña ká'a̱n tutu yó'o xa̱'a̱.
66022020	Ta̱a ta̱ kísa nda̱a̱ xa̱'a̱ to̱'on yó'o ká'a̱n ra xí'in ndó, káchí ra saá: ―Ndixa kama ní ndikó i̱ ―káchí ra. Ta ndi'i ni̱vi na kándixa ña ká'a̱n ra káchí na saá: ―Saá ná koo ña. ¡Na'a, kixi ún, Tata Jesús, Ta̱a ta̱Ká'no no̱o̱ yó!
66022021	Ta Jesucristo Ta̱a ta̱Ká'no no̱o̱ yó, ná ke'é ra ñava̱'a ní xí'in ndi'i ndó'ó. Saá ná koo ña.
