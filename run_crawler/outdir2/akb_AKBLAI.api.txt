40001001	Songon on ma tarombo ni angka ompu na umpompar Jesus Kristus, pomparan ni si Daud, pomparan ni si Abraham. Sian si Abraham lalu tu si Daud dapot ma angka goar na di toru on:
40001002	Abraham, Ishak, Jakob, Juda dohot angka kahanggina,
40001003	si Peres dohot si Zerah (inangna margoar si Tamar), si Hesron, si Ram,
40001004	si Aminadab, si Nahason, si Salmon;
40001005	si Boas (inangna margoar si Rahab), si Obed (inangna margoar si Rut), si Isai dohot Raja Daud.
40001006	Sian si Daud lopus tu na tarbuang halak Israel tu Babel dapot ma angka goar-goar na di toru on: Si Salomo (anak ni si Daud, sian dongan saripe ni si Uria hian),
40001007	si Rehabeam, si Abia, si Asa,
40001008	si Josapat, si Joram, si Usia,
40001009	si Jotam, si Ahas, si Hiskia,
40001010	si Manase, si Amon, si Josia,
40001011	si Jekhonya dohot angka kahanggina.
40001012	Sian hatiha habuangan ni bangso Israel tu Babel lopus tu hasosorang ni Jesus dapot ma angka goar na di toru on: Si Jekhonya, si Sealtiel, si Zerubabel,
40001013	si Abihud, si Elyakim,
40001014	si Asor, si Zadok, si Akhim, si Eliud,
40001015	si Eleasar, si Matan, si Jakob,
40001016	si Josep halaklahi ni si Maria, na manubuhon Jesus, na nigoaran muse Kristus.
40001017	Jadi mamungka sian si Abraham lopus tu si Daud, adong ma opat bolas sundut. Sian si Daud lopus tu hatiha na tarbuang halak Israel tu Babel, opat bolas sundut muse. Jana sian habuangan ni halak Israel tu Babel lopus tu hasosorang ni Kristus, laing opat bolas sundut.
40001018	Songon on ma baritana taringot tu hasosorang ni Jesus Kristus. Dompak martunangan dope si Maria dohot si Josep, hape na dung denggan do pamatangnia. I ma sian kuaso ni Tondi Parbadia. Hum na martunangan dope halahi hatiha i, nada marbagas dope.
40001019	Halak na burju do si Josep tunangannia i. Jadi giot antahonnia ma parhataan na tu si Maria. Giot sipsip do ninna rohania baenonnia songon i, angke inda jop rohania laho pailahon si Maria di jolo ni halak na bahat.
40001020	Hatiha manimbangi pangalaho i dope si Josep, marnipi ma ia. Diida ia ma di nipinia i, ro ma sada surusuruan mandok tusia, "Ale Josep, anak ni si Daud, ulang ho mabiar mambuat si Maria gabe dadaborumu. Harana, sian kuaso ni Tondi Parbadia do na di pamatangna i.
40001021	Sorang ma sian ia sada anak halaklahi, angkon Jesus do baenonmu goar ni Dakdanak i. Harana, giot paluaonNia ma bangsoNa sian angka dosa ni halahi be."
40001022	Tulus pe songon i sudena, anso laing tulus do muse sanga aha na nidok ni Tuhan marhite panurirangNa, na mandok songon on,
40001023	"Denggan ma pamatang ni sada bujing-bujing, sorang ma sian ia sada anak halaklahi. Digoari ma Dakdanak i Immanuel." (Di hata Ibrani, Immanuel astuanna "Debata do rap dohot hita".)
40001024	Dung ngot si Josep, dipatulus ia ma na nidok ni surusuruan ni Tuhan tusia. Dibuat ia ma si Maria gabe dadaborunia.
40001025	Tapi salolot di pamatang ni si Maria Dakdanak i, inda unjung rap modom si Josep dohot si Maria. Jadi dung sorang Dakdanak i, dibaen si Josep ma goarna Jesus.
40002001	Di kota Betlehem do hasosorang ni Jesus, i ma kota na di Luat Judea. Si Herodes do raja ni luat i di hatiha i. Jadi ro ma di hatiha i piga-piga halak angka parilmu bintang sian Habincaran tu Jerusalem.
40002002	Disapai halahi ma, "Di dia do Dakdanak na sorang i, i ma na gabe Raja ni halak Jahudi i? Na hami ida do bintangNa bincar di sabola Habincaran, jadi na giot marsomba tuSia do umbaen na ro hami."
40002003	Dung tarbege tu Raja Herodes barita i, tarsonggot situtu ma ia. Laing songon i dohot sude halak na di Jerusalem.
40002004	Disuru ia ma angka kapala ni malim dohot angka Siboto Surat anso marlagut. Dung i disapai ia ma tu halahi sanga na di dia Kristus i giot sorang.
40002005	Dialusi halahi ma, "Di kota Betlehem do, i ma na di Luat Judea. Harana songon on do disuratkon panurirang,
40002006	'Anggo ho ale Betlehem na di Luat Juda, inda bagi na ummenek ho sian angka kota na tarbonggal di Juda. Angke sian ho do ro sahalak Uluan, na manguluhon bangsongKu Israel.' "
40002007	Dung dapot Raja Herodes hatorangan i, disuru ia ma parilmu bintang na sian Habincaran i marsuo dohot ia di na buni. Dung i disapai ia ma halahi satangkas-tangkasna sanga sadihari do mamungka tarida bintang i.
40002008	Dung i disuru ia ma halahi kehe tu Betlehem dung ditonai ia songon on, "Kehe ma hamu, tangkasi hamu ma satorang-torangna taringot tu Dakdanak i. Jadi dung marsuo hamu dohot Dakdanak i, paboa hamu ma tu au, anso dohot muse au ro marsomba tuSia."
40002009	Dung dibege halahi na nidok ni Raja Herodes i, kehe ma, halahi. Di tonga dalan i, diida halahi ma mangulahi bintang i, i ma bintang na niida ni halahi di Habincaran. Mardalan ma bintang i di jolo ni halahi lopus maradian di inganan ni Dakdanak i.
40002010	Jop situtu ma roha ni halahi dung marnida bintang i.
40002011	Masuk ma halahi tu bara i, diida halahi ma Dakdanak i dohot si Maria inangNia i. Dung i dibuat halahi ma panyimpanan ni silua ni halahi, marsomba ma halahi pasahatkon silua, angka sere, hamonyan dohot miak na huskus.
40002012	Laho mulak halahi tu kotana, inda sian dalan na parjolo i be dibolus halahi. Angke ro do Debata paingotkon halahi markite-hite nipi, anso ulang be mangulahi halahi mandapotkon si Herodes.
40002013	Dung kehe parilmu bintang i, diida si Josep ma sahalak surusuruan di bagasan nipinia. Didok surusuruan i ma tusia, "Jongjong ma ho, boan ma Dakdanak i dohot inangNa i mangungsi tu tano Mesir. Disi ma hamu maringanan lopus ro Au mangulahi mangkatai dohot ho. Harana ditahi roha ni si Herodes do manjalahi Dakdanak i laho mamunusa!"
40002014	Tarsunggul ma si Josep, dioban ma Dakdanak i dohot inangNa i mangungsi tu tano Mesir, laing borngin i.
40002015	Disi ma halahi maringanan lopus mate si Herodes. Songon i ma tarjadi anso laing tulus hata ni Tuhan markite-hite panurirang na mandok, "Sian tano Mesir do Hupio anakKi."
40002016	Dung diboto si Herodes na dung dipaoto-oto ni parilmu bintang na sian Habincaran i ia, gabe muruk sajo ma ia. Diparuar ia ma parenta anso dibunu sude dakdanak halaklahi na marumur dua taon tu toru na adong di kota Betlehem dohot na humaliang i. Dipahombar ma i tu hatorangan na nitangkasannia sian angka parilmu bintang i.
40002017	Tarjadi ma na dung didok ni Panurirang Jeremia songon on:
40002018	"Tarbege ma sora di kota Rama i ma sora ni andung dohot na tangis hara ni parkancitan. Ditangisi si Rahel do angka dakdanaknia; nada ra ia niapoan angke ma mate sude dakdanaknia."
40002019	Dung mate si Herodes, diida si Josep ma mangulahi sahalak surusuruan di bagasan nipinia.
40002020	Didok surusuruan i ma, "Jongjong ma ho! Buat ma Dakdanak i dohot inangNa i, oban ma halahi mulak tu tano Israel. Harana, ma mate angka halak na giot mamunu Dakdanak i."
40002021	Jongjong ma si Josep, dioban ia ma Dakdanak i dohot si Maria mulak tu tano Israel.
40002022	Tapi tarbege muse ma di si Josep, si Arkhelaus anak ni si Herodes i do hape manggonti amangnia gabe raja di Luat Judea, gabe mabiar ma ia kehe tusi. Tapi hara ni na dung dapotan sipaingot ia sian Tuhan di nipinia, gabe tu Luat Galilea ma ia kehe.
40002023	Disi ma ia maringanan di sada kota na margoar Nasaret. Markite na songon i ma tulus na nidok ni angka panurirang, na mandok, "Nigoaran ma Ia halak Nasaret."
40003001	Dompahi, tarida ma si Johannes Pandidi di halongonan na di tano Juda. Disi ma ia mamungka marjamita.
40003002	"Pauba hamu ma rohamunu", ning ia, "harana inda pola lolot be, pungkaon ni Debata ma padalankon pangarajaionNia!"
40003003	Si Johannes on ma na nidok ni Panurirang Jesaya di angka hatania on, "Adong ma sada halak na pio-pio di halongonan, 'Pauli hamu ma dalan ni Tuhan; pahornop hamu ma dalan na giot bolusonNia.' "
40003004	Sian imbulu ni unto do dibaen pakean na nipake ni si Johannes on. Bobatnia sian bobak. Siapor dohot aer ni loba do panganonnia.
40003005	Marroan ma halak Jerusalem, dohot angka halak Judea na asing i dohot halak na donok tu Batang aek Jordan manopot si Johannes.
40003006	Dioku halahi ma angka dosa ni halahi, gabe dididihon si Johannes ma halahi di Batang aek Jordan i.
40003007	Bahat muse do halak Parise dohot Saduse na marroan tu si Johannes, anso tardidi. Dung diida ia halahi marroan, didok ia ma tu halahi, "Hamu angka pomparan ni ulok! Ise do mandok tu hamu, na bisa pasimbilon dirimunu sian muruk ni Debata na giot ro i?
40003008	Baen hamu ma pangalaho na pataridahon na dung muba rohamunu, sian angka dosamunu.
40003009	Dung i ulang didok rohamunu, tarpatigor hamu dirimunu muda didok hamu, 'Ompungnami do si Abraham.' Au ma mandok di hamu, sian batu i pe tarbaen Debata do pomparan di si Abraham!
40003010	Madung singkop kampak laho manaba hayu di uratna i. Sude hayu na so denggan parbatuna, sitabaon ma i, jana niambungkon tu api.
40003011	Anggo au, aek do hudidihon tu hamu. I ma pataridahon na dung muba rohamunu sian angka dosamunu. Tapi anggo na giot ro i di pudingku, Tondi Na Badia dohot api do didihononNia tu hamu. Gumodang dope Ia sian au. Hum mambuka tali ni sipatuNia pe tehe nada tuk dope au.
40003012	DitanganNia do anduri laho mamiari. PiaranNia ma emena i tu talobat, tapi anggo lapung tutungonNia ma tu api na so ra mintop."
40003013	Jadi di hatiha i ro ma Jesus sian Galilea tu Batang aek Jordan mandapotkon si Johannes, anso dididihon si Johannes Ia.
40003014	Tapi ditulak si Johannes do pangidoanNia i. Ning ia ma, "Au do na patut didihononMu! Jana biasi Ho ro tu au?"
40003015	Tapi dialusi Jesus ma, "Padiar ma songon i! Harana patut do oloanta sude aturan na nihalomohon ni Debata." Jadi dididihon si Johannes ma Jesus.
40003016	Dung sidung dididihon, manigor ruar ma Jesus sian batang aek i. Ompot ma mungkap langit, diida Jesus ma Tondi Ni Debata mijur songon darapati, songgop tuSia.
40003017	Dung i tarbege ma sora sian langit na mandok, "On do AnakKu Na Huhaholongi, jop do rohangKu mida Ia."
40004001	Dung i ditogu Tondi i ma Jesus tu halongonan, anso diuji Sibolis Ia.
40004002	Opat pulu ari opat pulu borngin honokna nada mangan Jesus. Gabe male ma Ia.
40004003	Ro ma Sibolis i didok ma tuSia, "Muda Anak Ni Debata do Ho, dokkon ma tu angka batu on anso gabe roti."
40004004	Dialusi Jesus ma, "Adong do tarsurat songon on: Nada hum sian roti sajo hangoluan ni jolma, tapi sian sude hata na nidok ni Debata do."
40004005	Dung i dioban Sibolis i ma Jesus tu Kota Na Badia. Dibaen ma Ia tu bungkulan ni Bagas Ni Debata.
40004006	Dung i didok Sibolis i ma tuSia, "Muda na tutu ma Ho Anak Ni Debata, ambur ma tu toru, harana angke adong do tarsurat songon on, 'Suruon ni Debata ma angka surusuruanNia manjago Ho, tarehonon ni halahi ma tanganna manjagit Ho ulang tombom patMu tu batu.' "
40004007	Dialusi Jesus ma, "Tapi laing tarsurat do, 'Ulang uji Tuhan Debatamu.' "
40004008	Dung i dioban Sibolis ma Jesus mangulahi tu sada dolok na gincat situtu. Dipatidahon Sibolis i ma tuSia sian i sude harajaan na di portibi on dohot sude hasangapanna.
40004009	Dung i ninna Sibolis i ma mandok Jesus, "Sudena i hulehen pe di Ho, muda ra Ho unduk marsomba tu au."
40004010	Dialusi Jesus ma, "Morot ma ho, Sibolis! Angke tarsurat do, 'Sombaonmu do Tuhan Debatamu, hum Ia sajo do oloanmu!' "
40004011	Ujungna, ditinggalkon Sibolis i ma Jesus, marroan muse ma manigor angka surusuruan laho mangoloi Ia.
40004012	Jadi dung dibege Jesus na dung tarhurung si Johannes, dipadao Ia ma diriNia tu Galilea.
40004013	Ditadingkon Ia ma kota Nasaret, kehe ma Ia maringanan tu kota Kapernaum. I ma sada kota di topi ni Dano Galilea na masuk tu Luat Zebulon dohot Naftali.
40004014	Hara ni na nibaen ni Jesus songon i, gabe tulus ma na nidok ni Panurirang Jesaya na mandok,
40004015	"Tano Zebulon dohot Naftali, i ma dalan laho tu laut, di ipar ni Batang aek Jordan, Galilea i ma inganan ni na so halak Jahudi!
40004016	Halak na maringanan di bagasan hagolapan madung marnida sondang na godang! Madung bincar sinondang na torang! Di halak na maringanan di luat na nilinggoman ni hamatean!"
40004017	Sian i ma dipungka Jesus marjamita mandokkon, "Pauba hamu ma rohamunu, dibaen madung donok Harajaan Ni Banua Ginjang."
40004018	Dompak mardalan Jesus di topi ni Dano Galilea, diida Ia ma dua halak parihan. Markaha-maranggi do halahi na dua. I ma si Simon (na margoar muse si Petrus) dohot angginia si Andreas. Hatiha manangkup ihan do halahi, angke marihan do karejo ni halahi.
40004019	Didok Jesus ma tu halahi, "Beta, ihutkon hamu Au, baenonKu ma hamu sijala jolma."
40004020	Manigor ditinggalkon halahi ma jala ni halahi i, diihutkon halahi ma Jesus.
40004021	Didatdati Jesus ma na mardalan i. Diida Ia ma dua halak nari na markaha-maranggi, i ma si Jakobus dohot si Johannes anak ni si Zebedeus. Na topet rap do halahi dohot amang ni halahi paturehon jala di bagasan parau i. Dipiohon Jesus muse ma halahi.
40004022	Laing manigor ditinggalkon halahi ma parau dohot amang ni halahi i diihutkon halahi ma Jesus.
40004023	Dung i dibolus Jesus ma sude Luat Galilea. Mangajari ma Ia di angka bagas paribadatan ni halahi. Dijamitahon Ia ma Jamita Na Denggan taringot tu Harajaan Ni Debata. Dipamalum Ia ma angka na marnyae dohot halak na markahurangan.
40004024	Tarbonggal do Jesus lalu tu tano Siria sude, gabe bahat ma marroan halak tuSia. Diparobani halak ma angka na marnyae dohot halak na marragam rupa hasusaanna. Adong ma i na hona begu, adong na solpoton, adong na pangpangon. Sude halahi dipamalum Jesus.
40004025	Bahat sajo do halahi na mangihutkon Jesus di hatiha i -- adong na ro sian Galilea, adong ma i na ro sian Luat Dekapolis (artina Sampulu Kota), adong na sian Jerusalem dohot sian Judea. Adong dope na ro sian luat na di ipar ni Batang aek Jordan.
40005001	Dung diida Jesus bahat ni halak i, manangkok ma Ia tu sada dolok. Juguk ma Ia disi. Dung i marroan ma anak siseanNia i tu lambungNia.
40005002	Dipungka Ia ma mangajari halahi.
40005003	"Martua ma angka na dangol di tondina, dibaen di halahi do Harajaan Ni Banua Ginjang!
40005004	Martua ma halak na marsak roha; angke na giot apoan do roha ni halahi.
40005005	Martua ma angka na lambok roha; dibaen teanon ni halahi do portibi on.
40005006	Martua ma angka na male dohot na manguas mida hatigoran, angke na giot pabutongon do halahi muse.
40005007	Martua ma angka na marasi ni roha, dibaen dapotan asi ni roha do muse halahi.
40005008	Martua ma halak na ias rohana, angke halahi ma na giot marnida Debata.
40005009	Martua ma angka na mambaen dame, dibaen nigoar do halahi anak ni Debata.
40005010	Martua ma angka na diayak-ayak hara ni hatigoran i, dibaen di halahi do Harajaan Ni Banua Ginjang.
40005011	Martua ma hamu muda diincahi jana diayak-ayak halak hamu, jana dipardok halahi ragam-ragam na jat na so tutu adop hamu hara ni Au.
40005012	Jop ma rohamunu jana marolop-olop ma hamu, angke godang do upamunu di banua ginjang, dibaen laing songon i do diayak-ayak halahi angka panurirang na jumolo sian hamu."
40005013	"Hamu do sira ni portibi on. Muda hambar sira i, tarpaancim dope he i? Nada adong be guna ni i. Siambungkononkon noma i anso didege-dege halak.
40005014	Hamu do sondang ni portibi on. Nada tarbunihon sada kota na di ginjang dolok.
40005015	Nada adong halak na manutung lampu, dung i ditutupi ia dohot belek. Tu inganan ni lampu do i dibaen halak, anso torang sude idaon ni halak na di bagas i.
40005016	Sugari angkon songon i ma nian torangna sinondangmunu di jolo ni halak. Anso diida halak parangemunu na denggan i. Gabe dohot ma halahi mamuji Amangmunu na di banua ginjang i."
40005017	"Ulang ninna rohamunu, na giot mansoadahon angka Tona ni ugamo Jahudi na niajarkon ni si Musa dohot panurirang-panurirang i, umbaen na ro Au. Nada na giot mangagohon i umbaen na ro Au, tapi na giot mambaen sanggam do.
40005018	Ingot ma! Salolot adong langit dohot tano on, satitik sanga sahurup na menek pe nada tola nisesa sian Tona i, lopus tulus sudena i!
40005019	Hara ni i, sanga ise na mangalanggar sada sian angka Tona i, sanga na ummenekna i pe, dung i diajari ia muse halak na asing mambaen songon i, gabe na ummenek do sisongon i di bagasan Harajaan Ni Banua Ginjang. Tapi sabalikna, sanga ise na padalankon angka aturan i, dung i diajari ia muse halak na asing mambaen songon i, halak na godang do sisongon i di bagasan Harajaan Ni Banua Ginjang.
40005020	Jadi Hudok ma tu hamu: Muda nada sumurung hatigoranmu sian hatigoran ni angka Parise dohot Siboto Surat, nada tarbaen hamu masuk tu Harajaan Ni Banua Ginjang."
40005021	"Madung dibege hamu do na diajarkon tu angka na tobang-tobang i: Ulang ho mamunu. Sanga ise na mamunu, angkon hona uhum.
40005022	Tapi anggo saonnari Au mandok di hamu, sanga ise na marmilas ni roha tu donganna, angkon diuhumi do; barang ise na mandok tu donganna, 'Raka' (artina 'Si soada'), hona uhum di jolo ni Mahkamah Ugamo; dung i barang ise na mandok tu donganna, 'Si naoto', tama ma ia diambungkon tu api naroko.
40005023	Hara ni i, muda kehe ho di sada hatiha marsomba laho pasahatkon haulmu tu Debata, hape taringot ho tu sada donganmu na marhancit ni roha tu ho;
40005024	muda songon i ma pangalahona, tinggalkon ma jolo haulmi, kehe ma ho mardame dohot ia. Dung i pe anso tola ho mulak pasahatkon haulmi tu Debata.
40005025	Sugari adong ma halak na mangaduhon ho tu paruhuman, jolo mardame ma ho tusia salolot tarbaen dope. Harana nada lalu dope tu sidang. Anggo so jolo diusahohon ho do pardamean, pasahaton ni bayo i ma ho tu panguhum. Pasahaton ni panguhum i muse ma ho tu soridadu. Baru ma dipamasuk soridadu i ho tu hurungan.
40005026	Situtu do na Hudok tu ho: Nada tarbaen ho ruar sian hurungan i, anggo so jolo margarar sude utangmi."
40005027	"Madung dibege hamu do pangajaran na mandok songon on: Ulang ho markarosuan.
40005028	Tapi anggo saonnari Hudok tu hamu: Muda adong halak na midaan dadaboru, gabe impol rohania, na dung markarosuan do ia dohot anak boru i di bagasan rohania.
40005029	Muda mardosa ho hara ni matamu siamun i, pulsikkon ma i anso ambungkon! Gumonan do mago deba parkokas ni pamatangmi ulang pado sudena niambungkon tu narako.
40005030	Muda hara ni tangan siamunmi do ho mardosa, gotapkon lalu ambungkon sian i! Gumonan do mago sabariba tanganmi, ulang pado sude pamatangmi masuk tu narako."
40005031	"Adong muse do pangajaran songon on: Ganop halak na manyirangkon dadaboruna, angkon lehenonnia do surat sirang tusia.
40005032	Tapi anggo saonnari Au mandok di hamu: Sanga ise na manyirangkon dadaboruna, asing ni na manyimbil dadaborunia i, bayo i do na mambaen gabe markarosuan dadaborunia i, muda marbagas ma anakboru i. Bayo na mambuat anakboru na songon i pe dohot do i markarosuan."
40005033	"Dibege hamu do poda na adong di angka ompunta: ulang porso janjimu. Sanga aha na nijanjihonmu mardongan sumpa tu Debata, angkon patulusonmu do i.
40005034	Tapi saonnari Au mandok tu hamu: Bagi na bia pe, ulang ho marsumpa. Ulang ho marsumpa markite-hite langit. Harana inganan hasangapan ni Debata do langit.
40005035	Sanga markite-hite tano on. Harana sidege-degean ni pat ni Debata do tano on. Sanga markite-hite Jerusalem, angke kota ni Debata do i.
40005036	Ulang ho muse marsumpa markite-hite ulumu, harana nada adong kuasomu mambaen bontar sanga mambaen lomlom sada pe sian obukmi.
40005037	Dok sajo ma 'Olo' sanga 'Nada' -- muda tamba sian i, sian Sibolis do i ro."
40005038	"Dibege hamu do adong muse pangajaran songon on: Mata do gonti ni mata, ipon do gonti ni ipon.
40005039	Tapi saonnari Au mandok di hamu: Ulang ma alo hamu halak na mambaen na so denggan tu hamu. Tapi sabalikna do! Muda ditampeleng halak hurummu siamun, laing tarehon ma ditampeleng ia hurummu siambirang i.
40005040	Muda diaduhon halak hamu tu paruhum laho mambuat bajumu, lehenkon muse ma dohot baju jubami disia.
40005041	Muda adong halak na mamaksa hamu mardalan mandongani ia sakilometer daona, dongani ma ia mardalan dua kilometer.
40005042	Muda adong halak na mangido bagi aha tu ho, lehen sajo ma songon i. Ulang pola tulak halak na giot manginjam sanga aha sian ho."
40005043	"Madung dibege hamu taringot tu pangajaran on: Haholongi ma donganmu, goyak ma rohamu mida alomu.
40005044	Tapi saonnari Au mandok di hamu: Haholongi ma alomu jana tangiangkon ma halak na mamparkanciti ho,
40005045	anso gabe dakdanak ni Amangmunu na di banua ginjang i hamu. Harana dipabincar Debata do mataniari tu halak na burju dohot tu halak na jahat pe. Diparo Ia do udan tu halak na tigor dohot tu halak na geduk roha.
40005046	Harana, muda hum halak na manghaholongi hamu do dihaholongi hamu, aha labo ni i di hamu? Nada he laing songon i do dikarejohon angka sitagi pajak i?
40005047	Muda hum donganmunu do dijalang hamu, aha ma pola surungmunu disi?
40005048	Angkon sanggam do hamu -- sarupa dohot Amangmunu na di banua ginjang i, sanggam."
40006001	"Ingot hamu ma! Unang baen hamu na niwajibkon ni ugamo di jolo ni na bahat, anso diida halak hamu. Muda songon i do dibaen hamu, nada lehenon di hamu upa na sian Amangmunu na di banua ginjang i."
40006002	"Jadi muda dilehen hamu silehenon, ulang paboa-boa hamu i songon na nibaen ni angka halak pangalancap. Anggo halahi, tagi do mambaen na songon i di angka bagas paribadatan dohot di angka dalan godang, anso dipuji halak halahi. Ingot hamu ma! Madung dijagit halahi hian upa ni halahi.
40006003	Tapi anggo hamu muda mangalehen silehenon, ulang pabotohon tu tangan siambirangmi na nilehen ni tangan siamunmi.
40006004	Indangkon pola adong halak na umbotoan i. Diida Amangmunu na di banua ginjang i do sanga aha na nibaenmunu di na so pamotoan ni halak. Jadi, lehenonNia ma upana di hamu."
40006005	"Muda martangiang hamu, ulang ma songon halak pangalancap. Na ringgasan halahi jongjong martangiang di angka bagas paribadatan dohot di sirpang-sirpang ni dalan, anso diida halak. Ingot hamu ma! Madung dijagit halahi upa ni halahi.
40006006	Tapi muda martangiang ho, masuk ma tu bilik, kunci ma pintuna i. Disi ma ho martangiang tu Amangmu na so tarida i. Diida Ia do sanga aha na nibaenmu di na so pamotoan ni halak. LehenonNia ma upa ni i tu ho.
40006007	Muda martangiang ho, ulang pola maradu ginjang songon na nibaen ni halak na so mananda Tuhan. Ninna roha ni halahi, gabe ditangihon ma tangiang ni halahi hara ni ginjangna.
40006008	Ulang songon i hamu. Diboto Amangmunu do na porlu di hamu, dompak so mangido dope hamu.
40006009	Jadi songon on ma dok hamu muda martangiang hamu, 'Ale, Amangnami na di banua ginjang: Pinarbadia ma goarMu,
40006010	ro ma HarajaanMu tulus ma rohaMu di tano on, songon di banua ginjang.
40006011	Lehen ma di hami panganonnami na porlu sadari on,
40006012	sesa ma angka dosanami, songon hami manyesa dosa ni angka na mardosa tu hami,
40006013	jana ulang pamasuk hami tu bagasan pandugaan, tapi palua ma hami sian pangago i.' [Ho do Raja na markuaso jana na marsangap salolot-lolotna.]
40006014	Muda disesa hamu halak na marsala tu hamu, sesaon ni Amangmunu na di banua ginjang i muse ma salamunu.
40006015	Tapi muda nada disesa hamu sala ni halak na asing, Amangmunu na di banua ginjang i pe na da ra Ia manyesa salamunu."
40006016	"Dung i muda puaso hamu, ulang ma markaremut bohimunu songon halak pangalancap. Mardalani ma halahi, gale-gale idaon. Hape anso diboto halak do na puaso halahi. Ingot hamu ma! Madung dijagit halahi do sude upa ni halahi.
40006017	Tapi anggo hamu, muda puaso, paias ma bohimunu, marsuri hamu.
40006018	Anso ulang pola diboto halak na puaso hamu. Tuk ma Amangmunu na so tarida i na umbotosa. Diida Ia do na nibaenmunu i haru pe so diboto halak na asing. Dung i lehenonNia ma upana tu hamu."
40006019	"Ulang ma palagut arta hamu di portibi on. Harana anggo di portibi on adong do ngitngit dohot harat na manyegohon arta i. Dung i muse tarbungkar jana tartangko panangko do i.
40006020	Di banua ginjang ma palagut hamu arta. Harana anggo di banua ginjang i nada tarbaen ngitngit dohot harat manyegohonsa. Panangko pe nada tarbaensa mambungkar dohot manangko.
40006021	Harana sanga di dia inganan ni artamu, disi do dohot rohamu!"
40006022	"Mata i do songon lampu di pamatang. Muda torang matamu, gabe torang do sude pamatangmu.
40006023	Tapi muda rambon do matamu, gabe golap sajo ma sude pamatangmu. Jadi muda golap do torang na di bagasan dirimi, golap gulita noma i."
40006024	"Nada adong sahalak pe na tarbaen mangoloi dua tuan sanoli mangoloi. Muda dibaen ia songon i, goyak ma rohania tu na sada, holong ma rohania tu na sada nari. Sanga burju ma ia tu tuan na sada, tapi na sada nari inda diantureskon. Songon i muse do hamu. Nada tarbaen hamu markarejo tu Debata dohot markarejo tu arta sanoli mangkarejohon.
40006025	Hara ni i, Hudok ma tu hamu! Ulang pola sak rohamunu taringot tu ngolumunu. Sanga aha ma panganon dohot inumonmunu, jala ulang pola sak rohamunu taringot tu pamatangmunu, sanga aha sipakeonmunu. Inda he ummarga hosa sian panganon? Inda he ummarga pamatang sian pakean?
40006026	Ligi hamu ma jolo angka unggas na habang i pahae-pahulu. Nada manyabur same halahi, nada manyabi, nada adong palagutkon suha ni saba halahi tu talobat. Tapi haru pe songon i, dipahan Amangmunu na di banua ginjang i do halahi. Nada he dao dope ummarga hamu sian angka unggas i?
40006027	Ise ma sian hamu na tarbaen paginjangkon umurna, hum saotik pe, hara ni sak ni rohania lakna?
40006028	Biasi pola angkon sai lomos rohamunu taringot tu pakean? Pamanat hamu ma jolo bunga-bunga na di padang-padang i. Nada markarejo halahi, nada martonun.
40006029	Tapi Hudok ma tu hamu, si Salomo na kayo i pe nada jabat dipake ia pakean na jeges songon bunga-bunga i!
40006030	Songon i ma jegesna dihobasi Debata angka duhut na di padang-padang i, i ma na tubu sadari on, tapi ancogot ambungkononkon ma i, dung i nitutung. Muda dihobasi Debata do ruput i songon i, mur ma hamu! Tapi, magaletu do haporsayaanmunu!
40006031	Ulang ma lomos rohamunu! Jana ulang ma dokkon hamu, 'Aha ma naron panganonnami', sanga, 'Aha ma naron inumonnami', sanga, 'Aha ma naron pakeannami?'
40006032	Halak na so mananda Tuhan do na tongtong manggogo manjalahi na songon i. Hape nian diboto Amangmunu na di banua ginjang i do, sude na porlu di hamu.
40006033	Sai jumolo ma jalahi hamu Harajaan Ni Debata dohot hatigoranNa, jadi lehenonNia ma di hamu sasude na songon i.
40006034	Hara ni i ulang pola lomos rohamunu taringot tu ancogot, angke disarihon ari ancogot i do na hasaya disia. Marsiporsan hasusaanna be do angka ari i."
40007001	"Ulang uhumi hamu halak, anso ulang diuhumi hamu.
40007002	Harana songon uhum na niuhumkonmunu, songon i do niuhuman hamu muse; jana parsuhatan na nisuhatkonmunu i do niparsuhatkon tu hamu muse.
40007003	Biasi ma he angkon sai paligi-ligionmunu bancir-bancir na sansilbak di mata ni donganmu, hape hayu na sabalok na di matamu umpe diparrohahon ho?
40007004	Patut ma he puluk ho mandok tu donganmu, 'Dia tuson anso huendat bancir-bancir i sian bagasan matami,' hape di bagasan matamu sandiri adong dope na sabalok na godang?
40007005	O pangalancap! Paruar ma jolo balok na di matami sandiri, baru pe anso tangkas ho mangaligi. Dung i tarparuar ho ma bancir-bancir na di mata ni halak na asing.
40007006	Ulang lehen hamu barang na badia tu anjing. Harana muda dilehen hamu i, marbalik ma anjing i laho manyarbut hamu. Dung i ulang lehen hamu berlian tu babi, angke dilonca-lonca babi i sajo do i."
40007007	"Pangido hamu ma, gabe manjagit ma hamu. Jalahi hamu ma, gabe dapotan ma hamu. Tuktuhi hamu ma pintu, gabe dibuka ma pintu i di hamu.
40007008	Harana, angkon manjagit do halak na torus mangido. Angkon dapotan do halak na torus manjalahi. Jana na torus manuktuk pintu, angkon dibuka do pintu i disia.
40007009	Adong dehe sahalak sian hamu na mangalehen batu tu anakna muda dipangido anakna i roti?
40007010	Sanga na mangalehen ulok, muda mangido ihan anakna i?
40007011	Haru songon i pe jahatmunu, laing diboto hamu do mangalehen na denggan tu dakdanakmunu, mur Amangmunu na di banua ginjang i ma. Tontu lehenonNia do angka na denggan i di halak na mangido tuSia!
40007012	Baen ma tu halak na asing, sanga aha por ni rohamu baenon ni halahi tu hamu. Songon i ma impola ni angka Tona dohot hata ni angka panurirang."
40007013	"Sian pintu na sompit i ma hamu masuk! Harana anggo pintu na godang jana na bidang i, pintu tu narako do i! Na bahatan do halak mamolus sian i.
40007014	Tapi anggo pintu na sompit dohot dalan na hohot i, i ma pamolusan ni halak tu hangoluan. Hum saotik sajo do halak na dapotan i."
40007015	"Jago-jago ma hamu tu angka panurirang pargabus. Songon biri-biri do idaon haroro ni halahi tu hamu, tapi anggo di bagasan satutuna songon sorigala panyoro do halahi.
40007016	Sian parbatuna do tandaonmunu halahi. Bisa dehe lakna halak mamutik batu ni anggur sian tonga-tonga ni sihupi, sanga gala-gala sian tada-tada?
40007017	Laing songon i do hayu na jeges marbatuhon na jeges, jana muda suan-suanan na so jeges, jatjat do parbatu ni i.
40007018	Muda suan-suanan na jeges, nada marbatuhon na jatjat. Suan-suanan na so jeges, nada marbatuhon na denggan.
40007019	Sude suan-suanan na so denggan marbatu, tabaon do i anso nitutung.
40007020	Jadi sian parbatu ni halahi do tandaonmunu halahi."
40007021	"Nada sude halak na mamiohon Au, 'Tuhan, Tuhan', giot masuk tu Harajaan Ni Banua Ginjang. Tapi hum halak na patuluskon hagiot ni Damang na di banua ginjang i do.
40007022	Di ari parpudi bahat ma halak na mandok tu Au, 'Tuhan, Tuhan, nada he mangasahon goarMu do hami manyurirangi? Nada he laing mangasahon goar ni Tuhan i do hami paorot angka setan, jana hami baen angka tanda hahomangan?'
40007023	Tapi anggo alusKu songon on ma, 'Nada Hutanda hamu! Morot ma hamu sian Au, angka na jahat do hamu!' "
40007024	"Antong, sarupa ma tu halak na pistar na pajongjong bagasna di ginjang ni batu, sanga ise na manangihon bope na patuluskon angka hata nangkinan i.
40007025	Haru ro pe udan, magodang dohot aek, ro muse alogo na gogo manondong bagas i, nada ra rumpak bagas i angke di ginjang batu do i dipajongjong.
40007026	Dung i, halak na umbege hatangKu, tapi nada dipatulus ia, sarupa ma i tu halak na bodo na pajongjong bagasna di ginjang ni horsik.
40007027	Muda ro udan, magodang ma aek, ro muse ma alogo na gogo manondong bagas i, marumpak ma bagas i. Hebat sajo ma hasegoanna."
40007028	Dung sidung Jesus mangajarkon hataNa sinangkinan i, homang-homang ma roha ni halahi na umbege pangajaranNia i.
40007029	Harana nada songon pangajari ni angka Siboto Surat ni halahi i pangajar ni Jesus, tapi marsahala do.
40008001	Dung mijur Jesus sian dolok i, bahat do halak mangihutkon Ia.
40008002	Jadi ro ma sada halak na huliton. Manungkap ma ia marsomba tu Jesus. Didok ia ma, "O, Tuan! Sugari ra Ho, tarpamalum Ho do au."
40008003	Disurduhon Jesus ma tanganNia laho manjama bayo i. Didok Jesus ma tusia, "Ra do Au, malum ma ho!" Santongkin i mago ma nyaena i jana manigor malum.
40008004	Dung i didok Jesus ma tusia, "Ingot ma! Ulang caritohon na masa on sanga na tu ise pe. Tapi kehe ma ho manopot malim, patidahon ma dirimu. Jadi lehen ma haulmu hombar tu na nidok ni si Musa, anso diboto halak na dung malum ho!"
40008005	Di na masuk Jesus tu kota Kapernaum, ro ma sada halak tentara na marpangkat mandapotkon Jesus mangido tolong tuSia.
40008006	"O, Tuan," ninna tentara na pangkat i, "marnyae do naposongku di bagas. Modom sajo do di podoman. Onyangon hancit sajo."
40008007	"Denggan," ninna Jesus, "Ro pe Au pamalum ia."
40008008	"Inda pola ale Tuan," ninna tentara na pangkat i, "Mabiletu do au manjagit Tuan i di bagasku, hum sahata sajo pe dokkon, manigor malum ma nyae ni naposongki.
40008009	Harana au pe, angkon oloanku do hata ni kapalangku. Ditoru ni pangkatku pe adong do angka tentara, angkon oloan ni halahi do na hudok. Muda hudok tu na sada, 'Kehe ho!', kehe do ia. Husuru na asing, 'Ro tuson!' ro do ia. Huparenta do naposongku, 'Songon on baen!' dibaen ia do i."
40008010	Dung dibege Jesus hata ni tentara na pangkat i, homang ma rohaNia. Gabe didok Ia ma tu halahi na mangihutkon Ia, "Tangihon hamu ma jolo! Nada unjung dope Au marsuo dohot haporsayaan na songon on godangna di tonga-tonga ni halak Israel.
40008011	Tapi ingot hamu ma na Hudok on! Bahat do halak na giot ro sian Habincaran dohot sian Hasundutan anso rap marpesta marjop ni roha dohot si Abraham, si Ishak dohot si Jakob di bagasan Harajaan Ni Banua Ginjang.
40008012	Hape anggo na patut hian gabe parsidohot di Harajaan i, ambungkononkon ma tu hagolapan di balian. Tangis-tangis ma halahi disi jana patungaripon."
40008013	Dung i didok Jesus ma tu tentara na pangkat i, "Mulak ma ho, sanga aha na ni haporsayaanmi, tulus ma i." Santongkin i, manigor malum ma nyae ni naposonia i.
40008014	Kehe ma Jesus tu bagas ni si Petrus. Diida ia ma disi nantulang ni si Petrus topet marun.
40008015	Dijama Jesus ma tanganna i, manigor mago ma arunna i. Jongjong ma ia laho mangoloi Jesus.
40008016	Dung marayak potang, dioban halak ma tu Jesus bahat angka na hona setan. Dohot hata sajo do diusir Jesus angka begu i, dipamalum Ia muse ma sude halak na marnyae i.
40008017	Di na nibaen ni Jesus sudena i gabe hasongtian ma na nidok ni Panurirang Jesaya na mandok songon on, "Diporsan Ia do sude pardangolanta, dipamalum Ia do sude nyaenta."
40008018	Jadi dung diida Jesus bahat halak humaliang Ia, disuru Ia ma kehe halahi marparau tu ipar ni dano i.
40008019	Jadi ro ma sada Siboto Surat tuSia mandok, "Ale, Guru! Rap noma au dohot Ho, sanga tu dia pe Guru i kehe!"
40008020	Dialusi Jesus ma, "Marliang do sorigala, marasar do angka unggas, tapi anggo Anak Ni Jolma i, i ma suruan ni Debata, nada adong inganan hapayahan ni uluNia."
40008021	Dung i ro ma sada halak siseanNia na asing mandok, "Ale Tuhan, loas ma jolo au mulak tu huta manguburkon damang," ninna.
40008022	Tapi dialusi Jesus ma, "Ihutkon ma Au, jana padiar ma halak na mate manguburkon na matena sandiri," ning Ia.
40008023	Masuk ma Jesus tu parau rap dohot anak siseanNia i.
40008024	Tompu ma ro alogo na lobi gogo di dano i gabe ditondong ombak ma parau i. Topet do hatiha modom Jesus di na ro alogo i.
40008025	Jadi disungguli anak siseanNia i ma Ia. Ninna halahi ma, "Ale, Tuhan! Palua ma hita, marmara ma hita!"
40008026	Ninna Jesus ma tu halahi, "Ale hamu na menek haporsayaan, biasi he mabiar hamu?" Dung i jongjong ma Jesus manyonggak alogo dohot ombak i. Gabe so ma manigor alogo i.
40008027	Homang ma roha ni halahi sude na disi. Didok halahi, "Halak na bia dehe Ia on, alogo dohot ombak pe tunduk do tuSia!"
40008028	Lalu ma Jesus tu ipar ni dano i, i ma di Luat Gadara. Jadi ro ma dua halak na hona setan mangalo-alo Ia. Jana manggasa-gasa ma idaon na dua i sian liang ni kuburan na disi. Nada adong halak na puluk mamolus sian i.
40008029	Jadi marsurak ma halahi na dua ninna halahi ma, "O, Anak Ni Debata, na giot bia do baenonMu hami? Betak na giot siksaonMu ma hami? Na he nada dope dapot hatihana?"
40008030	Nada sadia dao sian i, adong ma sahulanan babi na topet mangugei.
40008031	Jadi dipangido setan i ma tu Jesus, "Muda na giot paorotonMu do hami, tu angka babi i ma suru hami masuk."
40008032	"Kehe ma ni tusi!" ninna Jesus. Jadi kehe ma setan i sian bayo na dua i, lalu masuk ma tu angka babi i. Gabe mangamburi ma babi i sian rahis-rahis i lalu tu dano i, gabe mate mogap.
40008033	Marlojong ma angka parmahan babi i tu kota laho paboahon na masa i dohot taringot tu bayo na dua na hona setan i.
40008034	Jadi ro ma halak kota i mandapotkon Jesus. Jadi dung diida halahi Ia, gomos ma dipangido halahi anso kehe Jesus sian luat ni halahi i.
40009001	Marparau ma Jesus laho manaripari dano i, giot mulak tu hutaNia.
40009002	Jadi ro ma halak maroban sada bayo na onyangon payak di podomanna. Di na niida ni Jesus godang ni haporsayaan ni halahi, ning Ia ma tu na onyangon i, "Papos ma rohamu, amang! Madung nisesa dosamu."
40009003	Jadi i ma dihata-hatai deba Siboto Surat na adong disi. Angka ninna halahi ma di bagasan rohana, "Na mangalayasi Debata do Bayo on!"
40009004	Diboto Jesus do na nipikiran ni halahi i gabe didok Ia ma, "Biasi he dipikiri hamu na jat di bagasan rohamunu lakna?
40009005	Dia do ummura dohonon 'Madung nisesa dosamu?', ulang pado mandok, 'Jongjong ma ho, anso mardalan?'
40009006	Giot patidahononKu tu hamu na markuaso do di tano on Anak Ni Jolma i laho manyesa dosa." Dung i didok Jesus ma tu na onyangon i, "Jongjong ma ho, oban podomanmi, kehe ma ho mulak!"
40009007	Jongjong ma bayo i, mulak ma ia tu bagasnia.
40009008	Jadi mabiar ma halak na midaan i, gabe dipuji halahi ma Debata hara ni kuaso na songon i godang, na dung dilehen Debata di jolma.
40009009	Jadi kehe ma Jesus sian i. Jadi taran mardalan Ia, diida Ia ma sada bayo na margoar si Mateus juguk di kantor pajakna. Dipiohon Jesus ma bayo i, "Beta ma, ihutkon Au!" Jongjong ma si Mateus mangihutkon Jesus.
40009010	Jadi hatiha mangan Jesus di bagas ni si Mateus i, marroan ma angka panjagit pajak dohot angka pardosa. Dohot ma halahi mangan rap dohot Jesus dohot angka anak siseanNia i.
40009011	Diida halak Parise ma halahi na mangan i. Jadi disapai halahi ma anak siseanNia i, ninna halahi ma, "Biasi ma he mangan Gurumunu i rap dohot panjagit pajak dohot angka pardosa?"
40009012	Dibege Jesus do na nisapaan ni halahi i gabe dialusi Ia ma, "Inda adong guna ni pangubati di na torkis. Di na marnyae do i.
40009013	Patangkas hamu ma jolo sanga aha do astuan ni hata on: 'Mida asi ni roha do jop rohangKu, nada mida haul.' Harana nada na giot mamiohon halak sibaen na tigor umbaen na ro Au, tapi na mamiohon pardosa do."
40009014	Dung i ro ma anak sisean ni si Johannes Pandidi manyapai Jesus. Ninna halahi ma, "Biasi muda hami dohot angka Parise jotjot puaso, hape anggo anak siseanMu nada unjung puaso?"
40009015	Dialusi Jesus ma, "Bia do ninna rohamunu? Adong ma he ninna rohamunu tamu na marsak hatiha pesta mangupa na marbagas, salolot rap dohot halahi bayo pangoli i? Tapi muda dung dapot hatihana dibuat bayo pangoli i sian halahi, baru pe anso puaso halahi.
40009016	Nada didungkapkon halak abit na imbaru tu abit na buruk, harana, gabe disibak pandungkap i do abit na buruk i gabe mur bidang ma na masibak i.
40009017	Songon i muse do, nada adong halak na mangusehon anggur na imbaru tu inganan na buruk harana gabe masibak do inganan na buruk i, gabe sabur anggur i. Boti ingananna i pe gabe sego. Muda anggur na imbaru angkon tu inganan na imbaru do i baenon. Anso rap jeges dua-duana."
40009018	Dompak mangkata-hatai dope Jesus dohot anak sisean ni si Johannes i, ro ma sahalak pamimpin ni bagas paribadatan. Marsomba ma bayo i mandok hata tu Jesus, "On dope mate borungku, tapi ro ma jolo Ho manjamasa, anso mangolu ia."
40009019	Jongjong ma Jesus, rap kehe dohot bayo i. Dohot muse ma anak siseanNia i.
40009020	Jadi laing ihut muse ma manigor sada anak boru na marnyae dua bolas taon sai ro pantang ni bulanna. Dipadonok ia ma tu Jesus laho manjama ujung ni baju juba ni Jesus.
40009021	Harana didok rohania, "Hum tarjama au pe baju jubaNia, malum ma huhilala."
40009022	Tapi manaili ma Jesus tu pudi, diida Ia ma anak boru i. Didok Ia ma, "Pos ma rohamu inang! Madung dipalua haporsayaanmi ho!" Santongkin i manigor malum ma nyae ni anak boru i.
40009023	Dung i dipatorus Jesus ma tu bagas ni pamimpin ni bagas paribadatan i. Dung lalu Jesus di bagas i jana diida Ia angka na marsuling jana jolma na gaor,
40009024	didok Ia ma, "Ruar ma jolo hamu sude! Inda na mate dakdanak on. Na modom do i." Dipartatai halahi ma Jesus.
40009025	Dung dipaorot Jesus halahi, masuk ma Jesus tu bilik inganan ni dakdanak i, digolom Ia ma tanganna i. Jadi jongjong ma dakdanak i.
40009026	Jadi tarbonggal ma barita na masa i di na saluat i.
40009027	Di na kehe Jesus sian i, ro ma dua halak na mapitung mangihutkon Ia. Pio-pio ma halahi, "O, anak ni si Daud, ibo ma rohaMu mida hami!"
40009028	Di na masuk Jesus tu sada bagas, manigor ro ma na mapitung na dua i mandapotkon Ia. Jadi ninna Jesus ma manyapai halahi, "Porsaya dehe hamu, tarpamalum Au hamu?" "Porsaya do hami Tuhan!" ninna halahi.
40009029	Gabe dijama Jesus ma mata ni halahi, didok ma, "Tulus ma di hamu marguru tu haporsayaanmunu!"
40009030	Gabe marnida ma mata ni halahi. Jadi dipaingot ma halahi, tangkas digogohon Ia anso ulang dipaboa-boa halahi pangalaho i sanga na tu ise pe.
40009031	Tapi kehe ma halahi paboa-boahon taringot tu Jesus di na saluat i.
40009032	Dung kehe halahi, ro ma halak maroban sada halak na ngungu na hona setan.
40009033	Hum dipaorot Jesus setan i manigor tarbaen ia ma mangkobari mangulahi. Homang ma roha ni halak na disi i. Angke didok halahi ma, "Na so unjung dope hami ida na songon on di Israel on!"
40009034	Tapi anggo halak Parise songon on do didok halahi, "Kapala ni angka setan do mangalehen kuaso diSia laho paorotkon angka setan i."
40009035	Songon i ma Jesus mardalani sian kota na sada tu kota na asing, sian huta na sada tu huta na asing. Mangajari ma Ia di angka bagas paribadatan. Dibaritahon Ia ma Jamita Na Denggan taringot tu Harajaan Ni Debata. Dipamalum Ia ma ragam-ragam ni nyae dohot sitaonon ni halak na mardangol.
40009036	Di na niida ni Jesus halak na bahat i, ibo ma rohaNia marnida halahi, angke lebak boti gale do halahi idaon songon biri-biri na so marparmahan.
40009037	Gabe ninna Jesus ma tu angka anak siseanNia i, "Bahat do na giot sabion, hape hum saotik do panyabi.
40009038	Hara ni i pangido hamu ma tu nampuna sabion i, anso disuru Ia halak laho manyabi sabion i."
40010001	Di na sadari dipiohon Jesus ma anak siseanNia na dua bolas halak i anso marlagut. Dung i dilehen Ia ma kuaso di halahi laho mangusir angka setan dohot pamalum ragam-ragam ni nyae dohot sude pamalum na cacat.
40010002	Angka on ma goar ni halahi na dua bolas i: Parjolo si Simon (na margoar muse si Petrus) dohot anggina si Andreas, dung i si Jakobus dohot anggina si Johannes, i ma anak ni si Zebedeus.
40010003	Dung i muse si Pilipus, si Bartolomeus, si Tomas, si Mateus panjagit pajak i, dung i si Jakobus anak ni si Alfeus, si Tadeus;
40010004	dohot si Simon halak Zelot, baru si Judas Iskariot, i ma na manjehehon Ia.
40010005	Disuruhon Jesus ma rasul na dua bolas halak i dung jolo ditonai Ia halahi songon on, "Ulang kehe hamu tu huta ni halak na asing, dohot tu kota ni halak Samaria.
40010006	Tapi topot hamu ma angka biri-biri na mago sian pomparan ni Israel.
40010007	Kehe ma hamu manjamita, dok hamu ma: Madung donok Harajaan Ni Banua Ginjang.
40010008	Pamalum hamu ma angka na marnyae. Pangolu hamu ma angka na mate. Paias hamu ma angka na puruon. Paorot hamu ma angka na hona setan. Sude kuaso i inda na nigararan umbaen na nijagitmunu i. Jadi laing songon i ma, lehen hamu ma i, ulang pola pangido hamu gararna.
40010009	Ulang maroban sere, sanga perak sanga tumbaga hamu di hohosmunu.
40010010	Indangkon pola maroban kantongan hamu sanga abit duangkibung, sanga sipatu sanga tungkot. Harana, angkon mangan do halak na markarejo.
40010011	Jadi muda lalu do hamu tu sada kota sanga huta, jalahi hamu ma manigor disi sanga ise na ra manjagit hamu. Disi ma hamu manompang lopus kehe hamu sian i."
40010012	Muda masuk hamu tu bagas i jalang hamu ma halahi. Dok hamu ma, "Horas ma di hamu!"
40010013	Muda dijagit halak na di bagas i do hamu, lohot ma tu halahi hata horas-horasmunu i, tapi muda nada tumbuk mulak ma tu hamu hata horas-horasmunu i.
40010014	Muda adong bagas sanga kota na so ra manjagit hamu sanga na so ra manangihon jamitamunu, tinggalkon hamu ma i. Hirpaskon hamu ma abuan ni patmunu i tu halahi.
40010015	Satutuna ma na hudok on! "Numayang do taonon ni isi ni tano Sodom dohot Gomora di ari panguhuman i, ulang kota na songon i!"
40010016	"Parrohahon hamu ma na Hudok on! Husuru do hamu songon biri-biri tu tonga-tonga ni sorigala. Jadi angkon manat do hamu songon ulok tapi ias ma rohamunu songon darapati.
40010017	Jago-jago ma hamu harana adong do halak na giot manangkup hamu laho maroban hamu pajongjongon di rapot pangadilan ni ugamo. Loncingon ni halahi ma hamu di angka bagas paribadatan.
40010018	Boanon ni halahi ma hamu tu jolo ni angka parkuaso dohot tu jolo ni raja-raja hara ni na mangihutkon Au. Jana i ma hatiha hadenggananna di hamu laho manyaksihon Au tu halahi dohot tu halak na so mananda Debata dope.
40010019	Tapi muda dioban hamu anso niadilan, ulang sak rohamunu taringot tu hata sidohononmunu sanga taringot tu pangkataimunu bagi na tarbia. Harana, sanga aha pe na giot sidokkononmunu disi, jolo paboaon do i tu hamu.
40010020	Nada hamu na giot mangkatai disi, Tondi ni Ama na di banua ginjang i do, tapi markite-hite hamu.
40010021	Masa ma disi marsitangkup kahanggina anso dibunu. Laing songon i ma baenon ni ama-ama tu dakdanakna. Dakdanak pe mangalo do tu simatobangna, dipabunuhon angka anakna ma halahi.
40010022	Goyak ma roha ni halak sude mida hamu hara ni Au. Tapi na torus tahan lopus tu ujungna, i do na giot paluaon.
40010023	Muda diparkanciti halahi hamu di sada kota kehe ma hamu tu kota na asing. Hupaboa hian ma di hamu: Inda sidung dope tohapmunu dikarejohon hamu di sude kota na adong di Israel, hape ma ro Anak Ni Jolma i.
40010024	Nada gumodang anak sisean sian guruna jana inda gumodang pangoloi sian tuanna.
40010025	Muda sarupa sada sisean dohot guruna jana sada naposo dohot tuanna, sapatutna madung tuk songon i di halahi. Muda digoari halahi nampuna bagas i si Beelsebul, mur ma halak na sabagas i. Goar na jumatjat noma dokkonon ni halahi."
40010026	"Nada adong bagi aha na buni, na so patar muse, nada adong na simo, na so binoto sogot.
40010027	Sanga aha na Hudok tu hamu di na golap, hobarkon hamu ma i di arian raya. Sanga aha na Huhusipkon tu pinggolmunu, jamitahon hamu ma i sian bungkulan ni bagas!
40010028	Ulang pola mabiar hamu mida halahi sibunu pamatang tapi na so margogo mamunu tondi. Tapi habiari hamu ma Debata na markuaso mamunu pamatang dohot tondi di api narako.
40010029	Nada he nigadis dua amporik arga sasen? Tapi haru songon i pe, inda adong na madabu i tu tano anggo so jolo dipaloas Amangmunu i.
40010030	Salang obuk na di ulumunu i pe na dung nietong do sudena i.
40010031	Jadi hara ni i, ulang mabiar hamu! Ummarga do hamu ulang pado amporik i."
40010032	"Sanga ise na mangoku Au di jolo ni halak, paboa na mangihutkon Au do ia, Au pe okuonKu ma ia di jolo ni Damang na di banua ginjang i.
40010033	Tapi sanga ise na mamorso Au di jolo ni halak, i ma na so paboahon na mangihutkon Au do ia, Au pe porsoonKu ma ia di jolo ni Damang na di banua ginjang i."
40010034	"Ulang ninna rohamunu na maroban pardamean Au tu portibi on. Nada pardamean na Huoban, tapi paraloan do.
40010035	Umbaen na ro pe Au na giot manyirang anakna do sian amangna, boruna sian inangna, parumaen sian namboruna.
40010036	Jana alo ni halak, i ma donganna sabagas.
40010037	Halak na humolongan rohana mida amangna sanga inangna ulang mida Au, nada tumbuk halak sisongon i di Au. Songon i muse halak na humolongan rohana mida anakna sanga boruna ulang mida Au, nada tumbuk halak sisongon i gabe siihutkon Au.
40010038	Dung i, halak na so ra mamorsan silangna laho mangihutkon Au, nada tumbuk halak sisongon i di Au.
40010039	Sanga ise na giot pajolohon haporluan ni ngoluna sandiri, angkon magoan ngolu. Tapi halak na magoan ngolu hara ni Au, halak sisongon i do na dapotan ngolu."
40010040	"Na manjagit hamu, Au do na nijagitna. Halak na manjagit Au, dijagit ia muse do na marsuru Au.
40010041	Barang ise na manjagit sada panurirang songon sada panurirang, dapotan upa ni panurirang do, jana barang ise manjagit halak na tigor songon sada halak na tigor, dapotan upa ni na tigor roha do.
40010042	Sanga ise na mangalehen minum, hum samangkuk aek ngali pe tu sahalak sian angka na menek on hara ni siihutkon Au halahi, angkon dapotan balos do halahi. Songon i ma satutuna!"
40011001	Jadi dung ditonai Jesus angka anak siseanNia na dua bolas i, kehe ma Ia sian i. Mangajari ma Ia paboahon jamita taringot tu Debata di angka kota na donok-donok disi.
40011002	Dibege si Johannes Pandidi na tarhurung i do taringot tu pambaenan ni Jesus Kristus. Gabe disuruhon ia ma angka anak siseannia laho manyapai Jesus songon on,
40011003	"Hamu do lakna Amang na dijanjihon na giot ro i, sanga halak na asing dope sipainteonnami?"
40011004	Dialusi Jesus ma, "Mulak ma hamu, paboa hamu ma tu si Johannes sude na nibege dohot na niidamunu.
40011005	Marnida na mapitung, mardalan na onyangon, malum na huliton, marbinege na maingol, mulak mangolu na mate, dung i dipaboa do Jamita Na Denggan sian Debata tu halak na pogos.
40011006	Martua do halak na so mandele hara ni Au!"
40011007	Dung mulak angka anak sisean ni si Johannes i, ditaringoti Jesus ma tu halak na bahat i salaho tu si Johannes. Ning Ia: "Na giot mangaligi aha do hamu di na kehe tu halongonan? Sanggar na niombus ni alogo do?
40011008	Aha do satutuna na giot ligionmunu? Halak na marpakean na jeges do? Anggo angka na marbaju na jeges di bagas godang do i!
40011009	Antong biasi kehe hamu tu halongonan? Mangaligi panurirang do? Na tutu ma i! Hudok ma di hamu, lobi-lobi sian panurirang dope si Johannes!
40011010	Harana taringot tusia adong do tarsurat songon on, 'On ma suruanKu' ninna Debata, 'Parjolo do ia Husuru sian Ho, laho manotas dalanMu.'
40011011	Ingot hamu ma! Inda adong be jolma na gumodang di tano on sian si Johannes Pandidi. Tapi haru pe songon i, halak na ummenek di Harajaan Ni Banua Ginjang laing gumodang dope i sian si Johannes.
40011012	Sian na mamungka si Johannes marjamita lalu tu sadari on, matua dialo halak do Harajaan Ni Banua Ginjang i jana giot manggomgomisa.
40011013	Sude Tona na nilehen ni si Musa dohot angka panurirang sian narobi lalu tu haroro ni si Johannes, sudena i na paboahon taringot tu angka na giot tarjadi do.
40011014	Jadi muda giot porsaya do hamu di sude barita ni halahi i, angkon botoonmunu do, ia ma si Elia na giot ro i.
40011015	Jadi muda na adong do pinggolmunu laho manangihon, tangihon hamu ma!
40011016	Saonnari, tar tu aha ma ulaning Hupatudos halak na adong saonnari? Tudos tu dakdanak na juguk di poken marsipio-pioan.
40011017	'Madung martulila hami di hamu, tapi nada ra hamu manortor! Madung mangandungi hami, hape nada ra tangis hamu!'
40011018	Ro ma si Johannes -- nada mangan, nada minum ia, hape didok halak ia 'na hona setan!'
40011019	Madung ro Anak Ni Jolma i -- na mangan dohot na minum, jadi didok halahi, 'Ligi ma jolo Bayo i! Na songkalan, hum na minum, didongan-dongani Ia angka sijagit pajak dohot angka pardosa.' Tapi haru pe songon i, na bisuk do Debata. Tarida do habisuhonNia i sian angka pambaenanNia."
40011020	Gabe mamungka ma ditilakoi Jesus angka kota ingananNia mambaen tanda hahomangan na umbahat. Hara ni na so ra angka halak kota i paubahon rohana sian angka dosana.
40011021	"Marjaya situtu ma ho Khorasim, marjaya ma dohot ho ale Betsaida. Sugari di halak Tirus dohot Sidon dibaen tanda hahomangan na nibaen di tonga-tongamunu, ma pola markutondo halahi marsak, marsibaen sirabun tu pamatangna be pataridahon na dung muba roha ni halahi sian angka dosana.
40011022	Tapi Hudok ma tu hamu, 'Numayang do uhuman na tu kota Tirus dohot Sidon di ari panguhuman i, ulang pado tu hamu!'
40011023	Dohot ho, kota Kapernaum! Giot pagincaton ma ho lakna lalu tu banua ginjang? Nada! Tu narako do ho ambungkononkon! Sugari sura di kota Sodom dibaen angka tanda hahomangan na nibaen ditonga-tongami, laing adong dope kota i lopus sadari on!
40011024	Tapi Hudok ma tu hamu, 'Numayang do uhuman na tu tano Sodom di ari panguhuman i, ulang pado tu ho!' "
40011025	Jadi didok Jesus ma hatiha i, "Ale, Amang, Tuhan ni langit dohot tano! Tarimakasi ma Hudok tu Ho dibaen dibunihon Ho do i sude di halak na malo dohot na pistar. Hum tu halak na so pola pistar do dipatidahon Ho i.
40011026	Olo, Amang, dibaen na songon i do hagiot ni rohaMu."
40011027	"Madung dipasahat Damang do tu Au, sandok na adong. Nada adong na mananda Anak i asing sian Damang. Nada adong muse na mananda Ama i asing sian Anak i, dohot tu halak na ra Jesus papatarkonsa."
40011028	"Ro ma hamu tu Au, sude hamu na loja jana na sorat bobanna, Hupasonang pe hamu!
40011029	Ihutkon hamu ma na Hudok, marsiajar ma hamu tu Au! Angke na lambok do Au jana na serep marroha, jadi togar ma tondimunu.
40011030	Angke na pasonangkon do hudahudangKu, jana nayang do boban na Hupaboankon tu hamu."
40012001	Topet di Ari Sabat mamolus ma sanoli Jesus di ladang gandum. Malean ma angka anak siseanNia i. Digotili halahi ma burir ni gandumi, lalu diguguti halahi ma i.
40012002	Jadi dung diida angka halak Parise songon i, didok halahi ma tu Jesus, "Ligi ma, dibaen anak siseanMu do na so tola karejohonon di Ari Sabat."
40012003	Dialusi Jesus ma, "Na so jungada dehe disise hamu taringot tu karejo ni si Daud dompak male ia dohot dongannia sauduran i?
40012004	Masuk do ia tu Bagas Ni Debata. Dipambuati ia dohot dongannia i roti na nihaulkon tu Debata. Na so tola hian do ia bope dongannia mangankon i. Hum malim do na tola mangankon i.
40012005	Sanga na so unjung dope disise hamu di Buku Tona, taringot tu pangalaosion ni angka malim di Ari Sabat di bagasan Bagas Ni Debata i, hape nada marsala halahi?
40012006	Tapi Hudok ma tu hamu, 'Dison adong do sada na gumodang sian Bagas Ni Debata i.'
40012007	Tapi sugari diboto hamu sanga dia do astuan ni hata on: 'Asi ni roha do giotKu, nada anggo na nihaulkon, tontu nada pola uhumonmunu halak na so marsala.
40012008	Angke Anak Ni Jolma i do Tuhan ni Ari Sabat.' "
40012009	Jadi kehe ma Jesus sian i, tu sada bagas paribadatan ni halahi.
40012010	Adong ma disi sada halak na mate tanganna sabariba. Jadi disapai halak na manjalak-jalahi hasalaan ni Jesus ma Ia, "Atehe tola do pamalumon halak di hatiha Ari Sabat?"
40012011	Dialusi Jesus ma, "Sugari ma rupani adong sada biri-birimunu, madabu ma biri-biri i tu godung na bagas topet di Ari Sabat, inda he paruaron ni nampuna i biri-biri i sian godung i?
40012012	On pe, ummarga dope jolma sian biri-biri! Anggo songon i, tola do tolongon halak di Ari Sabat."
40012013	Dung i didok Jesus ma tu partangan na mate sabariba i, "Pahortang ma tanganmi." Jadi dipahortang ia ma antong! Gabe malum ma manigor, sarupa dohot tangannia na sabariba nari.
40012014	Ditinggalkon halak Parise i ma inganan i, martahi ma halahi giot mamunu Jesus.
40012015	Diboto Jesus do na jahat roha ni halak Parise i maradopkon Ia. Dipamalum Ia ma sanga ise sian halahi na marnyae.
40012016	Tapi dilarang Ia ma, anso ulang dipaboa-boa halahi sanga na tu ise taringot tu sude na nibaenNia i.
40012017	Jadi tulus ma na nidok ni Debata marhite Panurirang Jesaya, na mandok,
40012018	"Ligi ma suruanKu na Hutodo i, haholongan ni roha na pajopkon rohangKu. TuSia ma lehenonKu tondingKu, dung i jamitahononNia ma tona tu angka bangso.
40012019	Nada martangkangi Ia sanga marsurahi, nada adong halak na umbege soraNia di angka dalan.
40012020	Nada diponggolkon Ia arong na gale-gale i, nada intopanNia sumbu na medep-edep. Angkon gogohononNia do lopus jongjong hatigoran,
40012021	jana mararop ni roha tuSia ma sude angka bangso."
40012022	Dung i adong ma halak na maroban sahalak na mapitung boti na ngungu muse tu Jesus. Na hona setan do bayo i. Dipamalum Jesus ma ia gabe tarbaen ma mangkatai jana marnida mangulahi.
40012023	Homang ma roha ni halahi sude didokkon halahi ma, "On do ulaning pomparan ni si Daud i?"
40012024	Dung dibege halak Parise songon i, ninna halahi ma, "Nada dipaisir Ia angka setan ia so markite-hite si Beelsebul kapala ni setan i."
40012025	Diboto Jesus do pikiran ni halak Parise i. Gabe didokkon Ia ma tu halahi, "Sanga na harajaan dia pe, nada tarbaen lolot jongjong, muda sai marsalisi do halahi sama halahi. Muda adong sada kota sanga bagas na marsalisi sanga marbadai na sada tu na sada nari gabe masarsar do i.
40012026	Antong, muda dipaisir Sibolis i donganna, jana marsalisi halahi sama halahi, songon dia dehe tarbaen togu harajaanna lakna?
40012027	Didok hamu, hara ni na nilehen ni kapala ni angka setan i do kuaso di Au umbaen na Huusir setan. Antong anggo songon i, sian ise muse do dapotan kuaso angka halak na mangihutkon hamu laho mangusir angka setan i? Angka donganmunu i do na pataridahon na tutu hamu sala!
40012028	Tondi Ni Debata do na mangalehen kuaso anggo di Au laho mangusir setan. I ma tandana madung ro Harajaan Ni Debata tu hamu.
40012029	Bia ma pambaen ni halak masuk tu bagas ni sada halak na gogo laho mangarampas sinadongannia? Inda he jolo diihoti ia do halak na gogo i? Dung diihoti ia pe baru anso tarrampas ia sinadonganna i.
40012030	Na so mandongani Au tontu alongKu. Dung i halak na so dohot palagutkon rap dohot Au, tontu na paserakkon do i!
40012031	Hara ni i, Hudok ma tu hamu, sude dosa dohot hata na jat na nipardok ni halak, tarsesa do i! Tapi anggo hata na mangincahi Tondi Parbadia nada tarsesa i!
40012032	Halak na mandok hata laho mangalo Anak Ni Jolma, tarsesa do i. Tapi anggo halak na mandok hatana laho mangalo Tondi Parbadia, bagi na bia pe nada tarsesa be i, bope di portibi on sanga pe di ari na giot ro!"
40012033	"Muda didok hamu na denggan sada hayu, denggan ma antong parbatuna i, jana muda didok hamu sada hayu na jat, jat muse ma parbatuna. Harana, sian parbatuna do tandaon sanga denggan sanga na so denggan hayu.
40012034	O hamu pomparan ni ulok, songon dia dehe tarbaen hamu mandok angka na denggan, angke na jahat do hamu? Angke, sanga aha na manggohi roha, matua i do hobarkonon ni pamangan!
40012035	Muda denggan sada-sada halak, na denggan muse do diparuar ia sian rohania na denggan i. Muda adong halak na jahat, laing na jahat muse do paruaronnia sian rohania na jahat i.
40012036	Tapi Hudok ma tu hamu, 'Angkon dialusi halak i do sogot di ari panguhuman i taringot tu sude hata na so hasaya, na ruar sian pamangan ni halahi.
40012037	Angke mangihutkon hatamu do ho nipatigor, jana mangihutkon hatamu do ho diuhumi."
40012038	Dung i marroan ma angka Siboto Surat dohot halak Parise mandok tuSia, "O Guru, por do rohanami marnida anso dibaen Guru i jolo hahomangan."
40012039	"Pomparan ni na jahat jana na so setia on mangido sada tanda hahomangan, tapi nada lehenon di hamu tanda hahomangan, asing sian tanda hahomangan na tu Panurirang Junus.
40012040	Tolu ari tolu borngin Panurirang Junus di bagasan butuha ni ihan na godang i. Songon i muse ma Anak Ni Jolma i, di bagasan tano.
40012041	Saulahon di Ari Paruhuman i, jongjong ma halak Ninive adop bangso on, mandabu uhuman tu halahi. Harana anggo halahi, marsipauba rohana be do dung marjamita si Junus tu halahi! Hape gumodangan dope nian na dison i sian si Junus!
40012042	Saulahon di Ari Paruhuman i, jongjong do raja dadaboru na sian Selatan i adop bangso on, mandabu uhuman tu halahi. Harana, songon i ma daona na mardalan i ia, ma pola sian ujung ni tano on, laho manangihon pangajaran ni si Salomo na bisuk i sajo do. Hape gumodang dope na dison i sian si Salomo!"
40012043	"Muda ditadingkon tondi na hodar pamatang ni sada halak, mardalani ma tondi i manjalahi inganan na mahiang laho maradian. Tapi nada adong dapot ia paradianan.
40012044	Gabe didokkon ia ma, 'Gumonan ma au mulak tu bagas na hutinggalkon i.' Jadi dung lalu ia tusi, didapot ia ma rumar bagas i, ias taratur sude.
40012045	Dipiohon ia ma pitu nari tondi na asing na jumahat sian ia. Dung i masuk ma halahi tu pamatang ni jolma i, disi ma halahi maringanan. Gabe mur jumahat ma pangalaho ni halakna i sian na parjolo i. Songon i muse ma na masa tu na sasundut na jahat on."
40012046	Dompak na mangkobari Jesus dohot halak na bahat i, ro ma inangNia rap dohot angka kahanggiNa, giot mangkobari dohot Ia. Tapi hara ni na so tarbaen dope laing di ruar ma halahi jongjong.
40012047	Dung i dipaboa sahalak sian na bahat i ma tu Jesus, ning ia, "Di ruar do halak inang dohot kahanggi ni Guru i, giot mangkobari dohot Guru i."
40012048	Dung i dialusi Jesus ma, "Ise he inangKu? Ise ma he kahanggingKu?"
40012049	Laing ditudu Ia ma tu angka anak siseanNia i, ning Ia, "Ligi hamu ma, halak on do dainang dohot kahanggingKu.
40012050	Halak na patuluskon na nipangido ni roha ni Damang na di banua ginjang i, i do kahanggingKu, i do ibotongKu, i do dainang."
40013001	Laing di na sadari i, kehe ma Jesus sian bagas i tu topi ni dano. Disi ma Ia juguk.
40013002	Na bahatan halak marlagut mangkaliangi Ia. Gabe masuk ma Ia tu parau, disi noma Ia juguk. Tapi anggo halak na bahat i di topi-topi ma marjongjongan.
40013003	Diajarkon Jesus ma tu halahi marragam-ragam pangalaho. Mardongan umpama do dibaen Ia na mangajari i. "Adong ma sada halak partani, na kehe giot manyabur same." Songon i ma dipungka Jesus caritoNia i.
40013004	"Jadi dompak na manyabur same i ia, adong ma na mangkadabu tu topi ni dalan i, gabe ro ma unggas, dipangan ma i.
40013005	Adong muse ma na madabu tu tano na marbatu-batu, saotik sajo tanona. Manigor tubu do i hara ni na saotik i tanona.
40013006	Tapi dung manaek mataniari, rahar ma i lalu mate hara ni pejet ni uratna i.
40013007	Adong muse ma na madabu tu antara ni duri-duri. Mur magodang ma duri-duri i gabe tarhapit ma same i.
40013008	Tapi adong muse do antong same i na madabu tu tano na napu. Marbatu ma anggo i. Adong na saratus lompit parbatuna. Adong na onom pulu lompit, adong na tolu pulu lompit.
40013009	Sanga ise na marpinggol, ditangihon ia ma!"
40013010	Dung i ro ma anak siseanNia i manyapai tu Jesus, "Biasi mamake umpama Guru i muda mandok hata tu halak na bahat i?"
40013011	Dialusi Jesus ma, "Harana, tu hamu do por roha ni Debata paboahon sitabunian ni harajaanNia. Anggo tu na asing i, nada.
40013012	Tu halak na maradong mur ditambai, anso mur bahat sajo. Tapi anggo tu halak na so maradong, dibuat muse noma sian ia na saotik i.
40013013	Hara ni i do umbaen na mamake umpama Au muda mandok hata tu halak na bahat. Angke haru pe marnida halahi, hape laing songon na so marnida do. Marbinege do halahi, hape songon halak na so marbinege do, jana nada mangastui!
40013014	Tarjadi ma tu halahi na nidok ni Panurirang Jesaya na mandok, 'Sai giot manangihon do nian hamu jana manangihon, hape so diastui hamu. Sai giot mangaligi do nian hamu dohot matamunu jana mangaligi, hape so diida hamu.
40013015	Harana, ma jogal roha ni halak on, ma gabe maingol pinggol ni halahi, dipapitpit halahi muse do mata ni halahi. Tarjadi pe i anso unang marnida do mata ni halahi, jana anso ulang marbinege pinggol ni halahi, jana anso ulang mangastui roha ni halahi, anso ulang ro halahi tu Au, jana gabe pamalumonKu ma halahi.' "
40013016	"Tapi martua ma matamu hara ni na marnida jana pinggolmu hara ni na marbinege.
40013017	Tutu do na Hudok on! Harana bahat do panurirang na jolo dohot halak na burju mangoloi Debata malungun marnida na niidamunu saonnari, hape inda habolasan halahi laho marnidasa. Malungun do halahi manangihon na nibegemunu saonnari, hape inda sanga tarbaen halahi laho manangihon."
40013018	"Tangihon hamu ma astuan ni umpama taringot tu panyabur i.
40013019	Sanga ise na mambege jamita taringot tu Harajaan Ni Banua Ginjang, tapi nada diastui ia, sarupa ma i dohot same na nisaburkon tu dalan i. Ro ma Sibolis parjahat i mangarampas na nisaburkon tu roha ni halahi.
40013020	Same na nisaburkon tu inganan na marbatu-batu i, i ma tarsongon halak na manigor marjop ni roha manjagit jamita i hatiha dibege ia.
40013021	Tapi nada pola sadia gomos di bagasan roha ni halahi, gabe inda sadia honok tahan. Muda ro hasusaan dohot pangayak-ayahan hara ni jamita i, manigor marbalik ma halahi.
40013022	Same na madabu tu tonga-tonga ni duri i, i ma tarsongon halak na mambege jamita i, tapi humolos ma halahi hara ni ngolu ni halahi. Sai giot marlobi-lobi do ngolu ni halahi. Jadi tarhapit ma jamita i di bagasan roha ni halahi, gabe nada marbatu.
40013023	Dung i anggo same na disabur tu tano na napu i, i ma tarsongon halak na umbege jamita i, tangkas diastui ia. Ramos ma parbatuna. Adong ma i na saratus lompit bahatna. Adong na onom pulu lompit bahatna. Adong na tolu pulu lompit bahatna sian same na parjolo i."
40013024	Dung i dipaboa Jesus ma sada hari umpama tu halak na bahat i songon on, "Anggo Harajaan Ni Banua Ginjang tudos do i tu sada halak partani na manyabur same na denggan di ladangnia.
40013025	Jadi di sada borngin, dung marmodoman sude halak, ro alo ni partani i manyabur simareme-eme di tonga-tonga ni eme i. Dung i kehe ia.
40013026	Dung mur magodang eme i, marayak boltok ma, tarida ma dohot simareme-eme i.
40013027	Dung i ro ma angka parkarejo na niupaan disi mandok tu nampuna ladang i, 'O, Tuan! Nada he same na denggan na nisuanmu tu ladangmi? Sian dia dehe ro simareme-eme i?'
40013028	Dialusi parladang i ma, 'Alongki do mambaen i!' Dung i disapai angka na niupaan i dope tu parladang i, 'O, Tuan! Hami baboi ma simareme-eme i?' ning halahi.
40013029	'Indangkon,' ning ia mangalusi. 'Harana muda dibaboi hamu naron simareme-eme i, gabe tarumpat ma dohot eme i.
40013030	Padiar ma songon i rap tubu simareme-eme i dohot eme i lopus tu sabion on. Anggo disi saulahon hudokkon pe tu angka na manyabi i, palagut hamu ma sude duhut-duhut. Rahuti hamu anso nitutungan. Dung i palagut hamu ma eme i anso nipasimpan tu talobat.' "
40013031	Dicaritohon Jesus ma sada nari umpama tu halak na bahat i, "Anggo Harajaan Ni Banua Ginjang tarsongon batu ni sabi do i. Dibuat halak ma i, disuan ia di ladangnia.
40013032	Na menehan do anggo batu ni sabi. Tapi muda dung tubu i, tardok, ia ma na gumodang sian sude na margoar simarata na dayuk bonana. Gabe songon hayu ma i. Marroan ma angka unggas marasar di dangkana i."
40013033	Adong dope umpama na asing dicaritohon Jesus tu halak na bahat i. "Anggo Harajaan Ni Banua Ginjang tarsongon ragi do i. Dibuat anak boru i ma ragi i, dicampurkon ia ma tu topung tolu tabung, lopus kombang sude!"
40013034	Marumpama do Jesus mangajarkon i sude tu halak na bahat i, nada adong na niajarkonNia ia so marhite umpama.
40013035	Jadi hara ni na songon i, tulus ma tarjadi hata ni panurirang, na mandok songon on, "Marumpama do Au muda mangkatai dohot halahi; giot paboaonKu angka pangalaho na so habotoan dope mamungka sian hajajadi ni portibi on."
40013036	Dung i ditinggalkon Jesus ma halak na bahat i. Mulak ma Ia. Dung i ro ma anak siseanNia i mandapotkon Ia laho manyapai, "Paboa ma tu hami, sanga aha do astuan ni umpama taringot tu simareme-eme na di ladang i."
40013037	Dipatorang Jesus ma, "Anggo na nidok na manyabur same na denggan i, i ma Anak Ni Jolma i.
40013038	Portibi on ma ladang i. Anggo same na denggan i, i ma angka halak na dung gabe parsidohot di Harajaan i. Simareme-eme i, i ma angka halak na mangoloi si Jahat i.
40013039	Alo ni na manyabur simareme-eme i, i ma Sibolis. Sabion i ma ajal ni hasiangan. Angka panyabi i, i ma angka surusuruan.
40013040	Songon simareme-eme na nipalagut i na nitutung di bagasan api, laing songon i muse ma di ari na parpudi.
40013041	Ro ma Anak Ni Jolma i, suruhononNia ma angka surusuruanNia palagutkon sian tonga-tonga ni bangsoNia sude halak na mambaen mardosa halak na asing dohot sude halak na mambaen na jahat.
40013042	Ambungkononkon ma halahi sude tu purunan ni api. Disi ma halahi mangangguhi jana patungaripon.
40013043	Tapi anggo halak na patuluskon na nipangido ni roha ni Debata, marsinondang ma halahi songon mataniari di bagasan Harajaan Ni Ama ni halahi. Sanga ise na marpinggol ditangihon ia ma!"
40013044	"Anggo Harajaan Ni Banua Ginjang, tarsongon arta na arga do i, na tanom di bagasan ladang. Jadi dapot sada halak ma i. Ditabunihon ia ma mangulahi tu bagasan ladang i. Jadi hara ni jop ni rohania, digadis ia ma sude sinadongannia. Mulak ma ia, ditobusi ia ma ladang i."
40013045	"Anggo Harajaan Ni Banua Ginjang tarsongon parjagal muse do i, na manjalahi simata sigodang arga.
40013046	Disi marsuo ia dohot sangkamata simata na jeges situtu, manigor kehe ma ia manggadis nasa na adong disia, anso ditobusi ia simata na sangkamata i."
40013047	"Anggo Harajaan Ni Banua Ginjang laing tarsongon jala na nisampakkon tu laut do i. Gabe dapot ma marragam-ragam ihan.
40013048	Dung gok jala i, disarat parihan i ma i tu darat. Jadi juguk ma halahi mamili i angka ihan i: Muda na denggan, dipamasuk ma i tu ingananna tapi na so denggan diambungkon halahi.
40013049	Songon i ma pangalahona di ari na parpudi. Marroan ma angka surusuruan manyirang halak parjahat sian halak na patuluskon na nipangido ni roha ni Debata.
40013050	Dung i diambungkon ma halak na jahat i tu purunan ni api. Disi ma halahi mangangguhi jana patungaripon."
40013051	"Mangarti do hamu sudena i?" ninna Jesus manyapai. "Madung!" ning halahi mangalusi.
40013052	Dung i ninna Jesus ma, "Hara ni i ma, sude Siboto Surat na dung mangguruhon Harajaan Ni Banua Ginjang i, gabe tarsongon sada halak tuan di sada bagas do i, na paruarkon sian panyimpananna sude barang-barangnia sigodang arga, na imbaru dohot na dung honok."
40013053	Dung sidung dicaritohon Jesus sude angka umpama i, kehe ma Ia sian inganan i.
40013054	Mulak ma Ia tu huta hagodanganNia. Jadi kehe ma Ia mangajari di bagas paribadatan na disi. Homang-homang ma sude halak na manangihon i, hara ni tabona. Didok halahi ma, "Sian dia do dapot Ia hamaloon na songon i? Dung i sian dia do dapot Ia hagogoonNia mambaen angka hahomangan i?
40013055	Nada he anak ni tukang hayu i do Ia? Nada he si Maria do inangNia; dohot si Jakobus, si Josep, si Simon dohot si Judas do angka anggiNia?
40013056	Nada he di kota on do angka ibotoNia rap dohot hita? Sian dia do dapot Ia sudena i?"
40013057	Gabe nada ra halahi manjagit Jesus. Gabe didok Jesus ma tu halahi, "Jadi anggo panurirang, sanga di dia pe dipasangap halak do i. Tapi nada sangap ia anggo di huta hagodangan dohot di bagasnia sandiri."
40013058	Hara ni i, gabe nada bahat hahomangan dibaen Jesus disi. Hara ni na so porsaya i halahi.
40014001	Jadi hatiha i tarbege ma tu si Herodes, gubernur ni Galilea taringot tu Jesus.
40014002	Didokkon ia ma tu angka pagawenia i, "Pasti na dung mulak mangolu do si Johannes on! I do umbaen na adong hagogoon na songon i diSia."
40014003	Tutu do i, na nipatangkupkon ni si Herodes do si Johannes. Diihoti, dipamasuk tu hurungan. Hara ni si Herodias dadaboru ni si Pilipus angginia sandiri.
40014004	Harana jungada do didok si Johannes tu si Herodes, "Nada tola buatonmu si Herodias! Nada denggan i!"
40014005	Jadi, giot bunuon ni si Herodes ma si Johannes, tapi mabiar ia mida halak. Harana, dietong roha ni halak do si Johannes songon panurirang.
40014006	Jadi hatiha marpesta ulang tahun ia, manortor ma boru ni si Herodias di jolo ni halak na ro i. Jop sajo ma roha ni si Herodes marnida na manortor i.
40014007	Gabe dijanjihon ia ma tu anakboru i, pola marsumpa ia, sanga aha pangidoannia, lehenon ma disia.
40014008	Jadi diirang-irangi inangna ma anakboru i gabe didok ia ma pangidoannia, "Lehen ma di au ulu ni si Johannes Pandidi di ginjang talam on!"
40014009	Marsak ma roha ni si Herodes umbege pangidoan i. Tapi hara ni janjinia nangkin dijolo ni halak na ro i, gabe diparentahon ia ma anso nioloan pangidoan ni anakboru i.
40014010	Disuru ia ma halak tu hurungan laho manggotap ulu ni si Johannes.
40014011	Dung i dioban ma ulu ni si Johannes i masuk, dibaen ma i tu talam laho mangalehen tu anak boru i. Dung i dipasahat anakboru i muse ma tu inangnia i.
40014012	Dung i dibuat angka anak sisean ni si Johannes ma bangkenia i laho mananomsa. Kehe ma halahi paboahon pangalaho i tu Jesus.
40014013	Jadi dung dibege Jesus barita ni si Johannes, kehe ma sasada Ia marparau. Dipatorus Ia ma tu sada inganan na lungun. Tapi diboto halak do sanga na tudia Ia kehe. Jadi marroan ma halahi sian kota ni halahi be mandapoti Jesus. Mardalan pat noma halahi sude.
40014014	Jadi di na mijur Jesus sian parau i, diida Ia ma halak na bahat i. Gabe ibo ma rohaNia mida halahi. Dipamalum Ia ma sanga ise na marnyae sian halahi.
40014015	Jadi dung andospotang marroan ma anak siseanNia i. Didok halahi ma tuSia, "Potang ne ma ari, hape na lungunan dison. Sugari, dumenggan ma disuruhon Guru i halahi marsitobusi panganonna be tu angka huta i."
40014016	"Indangkon sai kehe halahi, angkon lehenonmunu do halahi mangan!"
40014017	"Tapi hum lima roti dohot dua ihan do adong di hami," ninna halahi mangalusi Jesus.
40014018	"Boan hamu ma i tuson," ninna Jesus.
40014019	Dung i disuruhon Ia ma halak na bahat i marjuguhan di duhut-duhut i. Dung i dibuat Ia ma roti na lima i dohot ihan na dua i. Manatap ma Ia adop langit, mandok tarimakasi tu Debata. Dipasupasu Ia ma roti i, dung i dilehen Ia ma tu anak siseanNia i anso dibagi-bagihon tu halak na bahat i.
40014020	Mangan ma halahi lopus butong be. Dung i dipalagut anak sisean i ma teba-teba ni roti dohot ihan i. Adong ma dua bolas ampang bahatna.
40014021	Adong do lima ribu halak na mangan i, nada nietong dope angka dadaboru dohot angka dakdanak disi.
40014022	Dung i disuru Jesus ma angka anak siseanNia i marparau anso parjolo halahi taripar tu bariba, jana disuru Ia ma halak na bahat i mulak.
40014023	Dung marmulahan halak na bahat i, manangkok ma Jesus sada Ia tu sada dolok laho martangiang. Ma samon hatiha i, laing disi dope Jesus, hum sasada Ia sajo.
40014024	Parau na nitompang ni angka anak siseanNia i pe ma dao di tonga-tonga ni dano i. Hara ni na maralo haba-haba tu pardalan ni parau i, gabe diompas-ompaskon ombak i ma parau i.
40014025	Jadi hatiha martahuak manuk, ro ma Jesus mardalan di ginjang aek i mandapotkon halahi.
40014026	Jadi dung diida angka anak siseanNia i Ia mardalan di ginjang ni aek i, gabe mabiar ma halahi. "Begu!" ninna halahi mangangguhi.
40014027	Tapi manigor digora Jesus ma mangalusi, "Pasonang hamu ma! Au do i. Ulang mabiar hamu!"
40014028	Dung i didok si Petrus ma, "O, Tuhan, muda tutu Ho do i, suruhon ma anso ro au tu Ho mardalan di ginjang ni aek i."
40014029	"Ro ma ho!" ninna Jesus mangalusi. Jadi mijur ma si Petrus sian parau i, mardalan ma ia di ginjang ni aek i mandapotkon Jesus.
40014030	Tapi di na mardalan i ro ma dihilala ia alogo na gogo di dano i, mabiar ma ia, dung i mamungka ma bonom. "Tolong Tuhan!" ninna si Petrus.
40014031	Jadi manigor disurduhon Jesus ma tanganNia manangkup si Petrus. Dung i ninna Jesus ma, "Na hurang porsaya do ho, Petrus. Biasi pola ganggu rohamu?"
40014032	Dung i gabe rap manaek ma halahi na dua tu parau i. Alogo i pe so ma.
40014033	Gabe unduk ma angka anak siseanNia na di parau i marsomba tu Jesus. "Tutu do Anak Ni Debata Ho, Tuhan!" ninna halahi.
40014034	Dung lalu halahi tu bariba ni dano i, mandarat ma halahi di Genesaret.
40014035	Hum ditanda halak na disi i Jesus do na ro i, manigor dipaboa halahi ma tu sude luat na humaliang i. Gabe diparobani halak ma angka na marnyae tu Jesus.
40014036	Angka dipangido halahi ma, sugari tola halahi hum manjama ujung ni baju jubaNia i sajo pe. Gabe malum do sude na manjama baju jubaNia.
40015001	Di sada hatiha adong ma ro angka halak Parise dohot angka Siboto Surat sian Jerusalem mandapotkon Jesus. Disapai halahi ma Jesus songon on,
40015002	"Biasi ma dilanggar angka anak siseanMu adat dohot uhum na nipasahat ni angka ompunta sijolo-jolo tubu i? Nada jolo marbasu tangan halahi laho mangan songon adat na somal!"
40015003	Dialusi Jesus ma, "Jadi muda hamu, biasi dilanggar hamu parenta ni Debata, hum hara ni na tunduk hamu mangoloi adat hasomalan ni ompungmunu?
40015004	Harana didok Debata do, 'Pantun ma ho tu amangmu dohot tu inangmu.' 'Sanga ise na mandok hata na so ture tu amangna sanga tu inangna, angkon mate do i niuhuman.' "
40015005	Tapi didok hamu, "Muda didok sada halak tu simatobangna: 'Sanga aha na aturan patut baenonku laho paturehon ho, madung huhaulkon i tu Debata,'
40015006	hara ni i nada diwajibkon be pasangaponnia simatobangnia i. Hum hara ni adat hasomalan ni ompungmunu, gabe so mararga be hata ni Debata dibaen hamu.
40015007	O hamu angka pangalancap! Tutu do na nidok ni si Jesaya hian taringot tu hamu, di na nidoknia,
40015008	'Dipasangap bangso on do Au hum di pamangan sajo, hape anggo roha ni halahi dao do sian Au, songon i ma pandok ni Debata.
40015009	Inda adong gunana disomba halahi Au, harana angka aturan ni jolma do diajarhon halahi!' "
40015010	Dung i dipio Jesus ma halahi jana didok Ia ma tu halahi. Didok Ia ma tu halahi, "Tangihon hamu ma jolo! Tangkas parrohahon hamu!
40015011	Nada na masuk tu pamangan na pahodarhon jolma, tapi na haruar sian pamangan i do na pahodarhon."
40015012	Dung i gabe didok anak siseanNia i ma tuSia, "Diboto Guru i dehe na goyak roha ni halak Parise i, umbege hata na nidok ni Guru i?"
40015013	Dialusi Jesus ma, "Sude suan-suanan na so nisuan ni Damang na di banua ginjang i, angkon niumpat dohot urat-uratna.
40015014	Padiar hamu ma halahi. Angke panogu na mapitung do halahi, na manogu na mapitung. Muda di togu na mapitung halak na mapitung, madabu do halahi na dua tu lubang i."
40015015	Didok si Petrus ma, "Patorang ma jolo tu hami astuan ni umpama i, Guru!"
40015016	Dialusi Jesus ma, "Laing na so mangarti dope hamu lakna?
40015017	Inda he diboto hamu? Sude na masuk tu pamangan ni sada-sada halak, tu butuha do kehe ni i. Dung i ruar ma i mangulahi.
40015018	Tapi anggo na ruar sian pamangan ni halak, i ma na ro sian rohana. I do na pahodarkon ia.
40015019	Harana sian roha i do haroroan ni angka pikiran na jat, gabe mamunu jolma, mangalangkup, mambaen na so ture, manangko, margabus, dohot na manilakoi.
40015020	Angka sisongon i ma na pahodar jolma. Tapi anggo na mangan so jolo marbasu, inda gabe hodar halak dibaen i!"
40015021	Sian i kehe ma Jesus tu luat na marbalokkon kota Tirus dohot Sidon.
40015022	Jadi ro ma sahalak boru Kanaan sian luat i mandapotkon Jesus. Pio-pio ma ia, "O, Tuhan anak ni si Daud, ibo ma rohaMu mida au! Hona setan borungku. Ma hancit sajo!"
40015023	Umpe sahata dialusi Jesus. Jadi ning halahi ma, "Paorot ma da anak boru i Guru. Hum na manggaori sajo do ia di pudinta!"
40015024	Dialusi Jesus ma, "Hum tu angka biri-biri na lilu sian tonga-tonga ni Israel do Au disuru."
40015025	Tapi haru pe na dung didok Jesus songon i, laing ro do anak boru i tu Jesus. Marsomba-somba ia mandok hatania, "O, Tuhan, urupi ma au," ning ia.
40015026	Tapi dialusi Jesus ma, "Dia ma denggan nibuat panganon ni dakdanak gabe niambungkon tu anjing."
40015027	"Tutu do nian, Tuhan," ninna anak boru i mangalusi, "tapi laing dipangan anjing do teba-teba na mardabuan sian meja ni morana i."
40015028	Gabe didok Jesus ma tusia, "Godangna i haporsayaanmi, da inang! Tulus ma di ho sanga aha na nihalungunkonmi!" Laing di na santongkin i, malum ma manigor borunia i.
40015029	Ditinggalkon Jesus ma inganan i, mardalan ma Ia manopi-nopi Dano Galilea. Dung i manangkok ma Ia tu sada dolok-dolok, juguk ma Ia disi.
40015030	Marroan ma bahat halak mandapotkon Ia maroban angka na timpang, na mapitung, na onyangon, na ngungu dohot angka na marnyae na asing. Dipayakkon halahi ma angka na marnyae i di lambung pat ni Jesus. Gabe dipamalum Jesus ma halahi.
40015031	Homang ma roha ni halak na bahat na disi i, di na niida ni halahi gabe malo mangakatai na ngungu, malum na timpang, gabe mardalan na onyangon, tarbaen marnida na mapitung. Dipuji halahi ma Debata ni halak Israel.
40015032	Dung i dipiohon Jesus ma angka anak siseanNia i, didok Ia ma tu halahi, "Ibo do rohangKu mida halak na bahat on. Tolu ari ma halahi dison rap dohot Au. Hape so adong be sanga na aha panganon ni halahi. Nada tarpadiar Au halahi mulak anggo so jolo mangan. Gale-gale halahi naron di dalan i hara ni na tangkuraparon."
40015033	Gabe disapai anak siseanNia i ma tuSia, "Di dia ma dapot hita sipanganon di halongonan on di halak na songon on bahatna?"
40015034	"Piga adong roti di hamu?" ninna Jesus manyapai. "Pitu", ning halahi. "Dung i ihan na menek-menek saotik."
40015035	Jadi disuru Jesus ma anso marjuguhan halak na bahat i di tano i.
40015036	Dung i dibuat Ia ma roti na pitu i dohot ihan i. Didok Ia tarimakasi, diponggoli Ia ma roti i dohot ihan i, dileheni Ia ma tu angka anak siseanNia i. Dibagi-bagihon halahi ma tu halak na bahat i.
40015037	Mangan ma halahi sude, lopus butong be. Dung sidung na mangan i, dipalagut ma teba-teba ni roti dohot ihan i. Marlagut ma sude gok pitu ampang.
40015038	Hum halaklahi sajo, adong ma opat ribu halak bahat ni bilangan ni na mangan i. Inda dohot dope dietong disi, angka bagian dadaboru dohot angka dakdanak.
40015039	Dung i disuru Jesus ma halahi marmulahan. Tapi anggo Jesus, marparau ma sada Ia, laho kehe tu Luat Magadan.
40016001	Ro ma halak Parise dohot halak Saduse mandapotkon Jesus. Na giot manjalak-jalahi hasalaan ni Jesus do roha ni halahi. Dipangido halahi ma anso dipataridahon Ia sada tanda sian banua ginjang.
40016002	Tapi dialusi Ia ma halahi, "Muda lusut mataniari, didok hamu, 'Ah, denggan do ari on, angke rara do langit.'
40016003	Dung manyogot didok hamu ma, 'Ah, ro do udan annon, harana rara do langit boti holom.' Anggo manjujur ari sian na mangaligi langit malo do hamu, hape anggo manjujur na masa di hatiha on, nada malo hamu!"
40016004	"Songon on ma jahatna dohot durakona na giot mangido tanda? Hum sada tanda pe nada patuduhonon tu hamu, asing sian tanda na tu si Junus." Dung didokkon Jesus songon i, ditinggalkon Ia ma halahi, lalu kehe Ia.
40016005	Hatiha taripar angka anak sisean ni Jesus i, lupa do halahi maroban roti.
40016006	Didok Jesus ma tu halahi, "Manat-manat jana jamot ma hamu adop ragi ni angka Parise dohot Saduse i."
40016007	Marpikir-pikir ma halahi, marsipandohan ma angka anak sisean ni Jesus i na sada tu na asing, "Hara ni na so taoban i do roti, umbaen na nidokNia songon i."
40016008	Diboto Jesus do sanga aha na nihataan ni halahi i. Gabe didok Ia ma, "Biasi taringot tu na so maroban roti dihatai hamu? Na hurang porsaya do hamu!
40016009	Na so mangarti dope hamu? Adong he na so diingot hamu be roti na lima i, tu na lima ribu halak i? Piga ampang lobi-lobi ni roti na nipalagutmunu i?
40016010	Bia muse dope dohot roti na pitu i di siopat ribu halak i? Na so diingot hamu be dohot i? Piga ampang lobi-lobi na nipalagutmunu i?
40016011	Biasi jabat songon i nada mangarti hamu, na so taringot tu roti do na Hudok? Manat-manat ma hamu mida ragi ni halak Parise dohot Saduse!"
40016012	Ujungna gabe diboto halahi ma astuan ni na nidokNia i. Disuru Jesus pe halahi manat-manat nada na mandok taringot tu ragi na nipake laho mambaen roti. Tapi taringot tu pangajaran ni halak Parise dohot Saduse do.
40016013	Hum lalu Jesus tu luat na mardonokkon Kaisarea Pilippi. Disapai Ia ma disi angka anak siseanNia i, "Ise dehe didok halak, Anak Ni Jolma i?"
40016014	Dialusi halahi ma, "Adong na mandok, si Johannes Pandidi. Deba mandok si Elia. Na asing mandok, si Jeremia sanga sahalak sian angka panurirang i."
40016015	"Tapi mangihutkon pandapotmunu sandiri, ise do Au?"
40016016	Mangalusi ma si Simon Petrus, "Ho ma ibana Kristus, Anak Ni Debata Na Mangolu i."
40016017	"Na martua do ho ale Simon anak ni si Junus!" ninna Jesus, "Harana nada jolma be na paboahon pangalaho i tu ho, tapi Damang na di banua ginjang i do.
40016018	Au pe Hudok ma tu ho, 'Si Petrus' do ho (artina 'Batu na pir'). Di ginjang ni batu on ma pajongjongKu parlagutanKu na so tartaluhon; sanga na hamatean pe na ro i!
40016019	LehenonKu ma di ho kunci ni Harajaan Ni Banua Ginjang. Sanga aha na nilarangmu di ginjang tano on laing larangon ma i lopus tu banua ginjang. Sanga aha na nidokmu tigor di ginjang tano on, laing na tigor ma i lalu tu banua ginjang."
40016020	Dung i ditonai Ia ma angka anak siseanNia i anso ulang dipaboa-boa halahi sanga na tu ise pe, paboa na Ia do Kristus i.
40016021	Mamungka sian i marsitangkas ma Jesus paboahon tu angka anak siseanNia i. Angkon kehe Ia tu Jerusalem jana angkon parkancitan ni angka pamimpin dohot angka Sintua Ni Malim dohot Siboto Surat Jahudi ma Ia disi. Angkon bunuon Ia, tapi mulak mangolu ma Ia di ari patoluhon!
40016022	Dung i ditogu si Petrus ma Jesus tu duru laho manggorahon Ia. Didok si Petrus, "Sai dipadao Debata ma na songon i sian Ho, Tuhan! Sai ulang ma tulus pangalaho na songon i tu Ho!"
40016023	Tapi humusor ma Jesus manaili tu si Petrus, didok Ia ma, "Morot ho sian on, Sibolis! Gabe batu partuktuhan do ho di Au. Pikiran ni jolma do pikiranmi! Inda pikiran ni Debata na songon i!"
40016024	Dung i didok Jesus ma tu anak siseanNia i, "Muda adong halak na giot mangihutkon Au, angkon dihalupahon ia do dirina sandiri, dung i diporsan ia ma silangna dung i pe anso diihutkon Au.
40016025	Harana anggo halak na paluahon ngoluna, angkon gabe agoan ngolu. Tapi halak na agoan ngoluna hara ni Au, gabe dapotan hangoluan do.
40016026	Aha ma he labo ni halak, muda ia nampuna sude na satano on, anggo mago do sian ia ngolunia? Targonti ma he ngolu i sanga na dohot aha?
40016027	Ro ne ma Anak Ni Jolma i, mardongan hasangapan ni AmangNia rap dohot angka surusuruanNia. Anggo disi, baloskononNia ma tu ganop jolma hombar tu pambaenan ni halahi be.
40016028	Hudok ma tu hamu: Sasintongna sian tonga-tongamunu na adong dison, adong do na so giot mate anggo so jolo diida ia Anak Ni Jolma i ro songon raja di bagasan harajaanNia."
40017001	Dung onom ari, dioban Jesus ma si Petrus dohot si Jakobus dohot angginia si Johannes tu puncut ni sada dolok na gincat. Hum halahi sajo do disi.
40017002	Gabe muba ma tompa ni Jesus di jolo ni halahi: Gabe torang songon mataniari bohiNia i. PakeanNia pe gabe marsinondang songon hatorangan.
40017003	Dung i diida halahi ma si Musa dohot si Elia mangkobari dohot Jesus.
40017004	Dung i didok si Petrus ma tu Jesus, "Tuhan, tabona i hita dison! Anggo ra do Ho Tuhan, hupajongjong ma dison tolu undung-undung. Sada ma i di Ho, sada di si Musa, sadanari di si Elia."
40017005	Dompak na mandok hata i si Petrus, dihaliangi ombun na torang situtu ma halahi. Dung i adong ma sada sora sian ombun i na mandok, "On ma AnakKu na Huhaholongi, na pasonangkon rohangKu. Tangihon hamu ma Ia!"
40017006	Dung dibege anak sisean ni Jesus i sora i, mabiar sajo ma halahi jabat tungkap be tu tano i.
40017007	Tapi ro ma Jesus manjama halahi, ning Ia ma, "Jongjong ma hamu, ulang hamu mabiar!"
40017008	Hatiha mangaligi halahi, inda diida halahi be sanga ise, hum Jesus sajo noma.
40017009	Hatiha manuat halahi sian dolok i, dipaingot Jesus ma halahi, "Salolot so dipangot sian na mate dope Anak Ni Jolma i, ulang paboa-boa hamu sanga na tu ise pe sanga aha na niidamunu nangkin."
40017010	Disapai angka anak siseanNia i ma Jesus, "Biasi didok angka Siboto Surat, angkon parjolo ro si Elia?"
40017011	Dialusi Jesus ma, "Tutu do i! Jumolo do ro si Elia laho pasingkopkon sasudena.
40017012	Tapi Hudok ma di hamu, madung ro nian si Elia, tapi nada ditanda halak ia. Gabe roha-roha ni halak ma mambaen sanga aha tusia. Laing songon i muse ma Anak Ni Jolma i manaon parhancitan sian halahi."
40017013	Ujungna mangarti ma angka anak sisean ni Jesus i, hape taringot tu si Johannes Pandidi do na nidok ni Jesus tu halahi.
40017014	Dung diulahi halahi mandapotkon halak na bahat i, ro ma sada bayo marsomba di jolo ni Jesus.
40017015	Didok ia ma hatania, "Ibo ma jolo rohaMu mida anakku! Solpoton do ia jana marhancit situtu. Muda hatiha di panombona i jotjot madabu ia tu api sanga tu aek.
40017016	Madung huoban ia tu angka anak siseanMi, tapi inda tarpamalum halahi ia."
40017017	Dialusi Jesus ma, "O hamu angka angkatan na so porsaya jana na lilu, angkon sadia honok Au rap dohot hamu? Angkon sadia honok nari Au sobar paida-ida hamu? Oban ma tuson dakdanak i!"
40017018	Gabe dipaorot Jesus ma setan i sian dakdanak i. Morot ma setan i, gabe manigor malum ma dihilala dakdanak i.
40017019	Dung i didapotkon angka anak siseanNia i ma Jesus hatiha sada Ia sajo. Disapai halahi ma tuSia, "Biasi nada tarpaorot hami setan i?" ninna halahi.
40017020	Dialusi Jesus ma, "Angke hurang porsaya hamu. Ingot hamu ma! Sugari sagodang ni batu ni sabi pe adong haporsayaanmunu, tardok hamu do tu dolok on, 'Morot ma ho sian on tu sadu!' angkon pinda do dolok i. Jana nada adong sanga aha pe na so tarpatupa hamu! [
40017021	Tapi anggo setan na songon on, tangiang dohot puaso sajo do tarbaen paruarkon i.]"
40017022	Hatiha marlagut sude anak sisean ni Jesus di Galilea didok Jesus ma tu halahi, "Inda pola sadia honok nari, pasahaton ma Anak Ni Jolma i tu kuaso ni hajolmaon.
40017023	Bunuon ni halahi ma Ia, tapi mulak mangolu do Ia di ari patoluhon." Gabe marsak sajo ma angka siseanNia i.
40017024	Jadi dung lalu Jesus rap dohot angka anak siseanNia i tu Kapernaum, ro ma tu si Petrus angka sijagit pajak ni Bagas Ni Debata manyapai ia, "Manggarar pajak na dua dirham i dehe Gurumunu i sanga nada?"
40017025	Dialusi si Petrus ma, "Manggarar!" Jadi dung mulak si Petrus, inda didok ia dope sanga na aha manigor didok Jesus ma tusia, "O, Simon! Bia do ninna rohamu? Ise do sigarar pajak sanga bea tu angka raja na di tano on? Rayat i do sanga halak na asing?"
40017026	"Halak na asing ma antong," ning si Petrus, "Anggo songon i, bebasma rayatna i.
40017027	Tapi anso ulang pola gabe batu partuktuhan di halahi, kehe ma ho jolo mangkail tu dano. Buat ma ihan na parjolo dapot i. Dapot ho ma di baba ni ihan i hepeng satuk ni panggarar ni pajak sian hita na dua. Buat ma hepeng i, gararkon ma tu halahi. I ma pajak sian hita tu Bagas Ni Debata."
40018001	Jadi ro ma sanoli angka anak sisean ni Jesus tuSia manyapai, "Ise do tardok na gumodang di Harajaan Ni Banua Ginjang?"
40018002	Dipiohon Jesus ma sada dakdanak na menek. Disuru Ia ma dakdanak i jongjong di jolo ni halahi.
40018003	Sasintongna do na Hudok on tu hamu, "Muda so muba rohamunu jana mulak songon dakdanak on, nada tarbaen hamu masuk tu Harajaan Ni Banua Ginjang.
40018004	Anggo halak na gumodang di Harajaan Ni Banua Ginjang, i ma halak na patorukkon dirina gabe songon dakdanak on.
40018005	Dung i halak na manjagit dakdanak na songon on di bagasan goarKu, laing na manjagit Au do halak na songon i."
40018006	"Sanga ise na mambaen gabe so porsaya be angka na menek on tu Au, gumonan ma ditambatkon losung batu tu rungkung ni halak sisongon i, anso nibonomkon i tu laut na bagas.
40018007	Marjaya do portibi on hara ni angka pangalaho na di bagasanna, i ma na mambaen halak gabe mardosa. Tutu angkon sai tongtong do adong na songon i. Tapi marjaya ma halak na gabe parbonciranna!
40018008	Muda hara ni tanganmu sanga hara ni patmu mardosa ho, ponggolkon ma i, ambungkon ma tanganmi sanga patmi. Gumonan ma ho mangolu rap dohot tangan sabariba sanga pat sabariba, ulang pado martangan ho dua-dua sanga laing marpat ho dua-dua, hape ho sandiri niambungkon tu api na so ra mintop.
40018009	Dung i muda hara ni matamu do ho gabe mardosa, pulsikkon ma i ambungkon matami. Gumonan do mangolu ho sada mata ulang pado disampakkon ho tu api narako laing disi matami na dua i."
40018010	"Ingot hamu ma, ulang dipalayas hamu sahalak sian angka na menek on. Harana Hudok ma tu hamu: Adong do surusuruan ni halahi di banua ginjang na sai mangaligi bohi ni Damang na di banua ginjang." [
40018011	Harana, laho paluahon halak na lilu do umbaen na ro Anak Ni Jolma i!]
40018012	"Bia do antong ninna rohamunu? Sugari adong ma sada halak nampuna biri-biri saratus. Dung i lilu ma sada sian biri-biri i. Bia ma baenon ni nampuna i? Tontu ditinggalkon ia ma jolo na sambilan pulu sambilan i di dolok i, gabe kehe ma ia manjalahi na lilu na sada i. Na he songon i do?
40018013	Hudok ma tu hamu, muda dung dapot ia na sada i, tontu jumop ma rohania hara ni biri-biri na sada i ulang pado mida na sambilan pulu sambilan nari angka na so lilu i.
40018014	Laing songon i muse ma Amangmunu na di banua ginjang i, nada por rohaNia muda adong na lilu sahalak pe sian angka na menek on."
40018015	"Muda mardosa kahanggimu tu ho, topotkon ma ia. Paboa tangkas salania i. Sip-sip ma langkahon tusia anso hum hamu na dua sajo. Muda ditangihon ia na nidokmi, madung dapot ho ia mangulahi.
40018016	Tapi muda inda ditangihon ia, oban ma sahalak sanga dua halak nari, anso gomos angka hata ni dua sanga tolu halak saksi i.
40018017	Muda laing inda ditangihon ia sipaingot ni halahi i, paboa ma di tonga-tonga ni parlagutan. Muda laing inda ditangihon ia be sipaingot ni parlagutan i, etong hamu ma i songon halak na so mananda Tuhan. Sanga songon sada halak sitagi pajak."
40018018	"Ingot hamu on! Sanga aha na nitambatmunu di tano on, laing na tambat muse ma i di banua ginjang. Dung i sanga aha na nipaluamunu di tano on, laing na nipalua muse ma i di banua ginjang."
40018019	Ingot hamu muse ma on! Muda adong dua halak sian hamu di tano on na saroha manangiangkon sanga aha pe, tulus do tangiang i baenon ni Damang na di banua ginjang i.
40018020	Angke sanga di dia rap marlagut dua sanga tolu halak di bagasan goarKu, disi do Au rap dohot halahi.
40018021	Dung i ro ma si Petrus tu Jesus manyapai, "O, Tuhan! Muda mardosa dongan tu iba, intap ni piga noli do iba mangampuni ia? Tuk ma pitu noli?"
40018022	Dialusi Jesus ma, "Ingot ma! Nada hum pitu noli sajo. Tapi pitu pulu noli pitu!
40018023	Harana anggo Harajaan Ni Banua Ginjang tarsongon sada raja na giot pasalosehon angka utang ni naposonia do i.
40018024	Dung dipungka ia na maretong dioban ma mangadop tusia sahalak naposonia i. Marutang ma naposonia i marjuta-juta,
40018025	nada targararsa be utangna i. Jadi didok raja i ma anso nigadis bayo i rap dohot sude halahi na sabagas dohot sude sinadongannia laho manggarar utangnia i.
40018026	Hara ni i, gabe manungkap ma bayo i tu pat ni raja i mangidohon, 'Tuannami, palapang ma jolo rohamu mida au. Hugarar pe sudena utangki,' ning ia.
40018027	Ibo ma roha ni raja i midasa. Gabe dipalua raja i ma ia. Disesa ma sude utangnia i."
40018028	"Tapi di na kehe i haruar naposo i, marsuo ma ia dohot dongannia, rap naposo do halahi. Adong utang ni dongannia i tusia sanga na piga pulu ribu. Hape ditangkup ia ma manigor dongannia i lalu dipingkok ia jana didok ia ma tu dongannia i, 'Garar sude utangmi tu au,' ning ia.
40018029	Gabe manungkap ma dongannia i tusia marsomba-somba, 'Sobar ma ho jolo dongan,' ning ia. 'Hugarar pe sude!'
40018030	Tapi inda diterge ia pangidoan ni dongannia i. Dipahurungkon ia muse dope dongannia i lopus digarar ia sude utangna i.
40018031	Jadi dung diida angka naposo na asing i na masa i, hancit ma roha ni halahi. Diaduhon halahi ma tu raja i.
40018032	Gabe dipiohon raja i ma naposo na jahat i, didok ma tusia, 'Naposo na jahat! Ma husalosehon sude utangmu hara ni na marsomba-somba ho tu au.
40018033	Rap naposo do hamu, inda he patut maribo ni roha ho tu angka donganmu, songon na hubaen i tu ho?'
40018034	Milas sajo ma roha ni raja i dipamasuk ia ma naposo na jahat i tu hurungan. Angkon disi ma ia lopus digarar ia sude utangnia i."
40018035	Laho paujungkon caritoNia i Jesus, didok Ia ma, "Songon i muse ma baenon ni Damang na di banua ginjang i tu hamu, anggo inda ias rohamunu mangampuni donganmunu."
40019001	Dung sidung didok Jesus i sude, ditadingkon Ia ma Galilea, kehe ma Ia tu Luat Judea sabola ipar ni Batang aek Jordan.
40019002	Bahat do halak mangihutkon Ia. Dipamalum Ia do sude halahi disi.
40019003	Jadi ro ma da halak Parise laho manjalak-jalahi hasalaanNia. Disapai halak Parise i ma Ia, "Diisinkon Tona ni ugamonta dehe manyirangkon boru roha-rohaniba sajo?"
40019004	Dialusi Jesus ma, "Na so disise hamu dehe, anggo di mulana i halaklahi dohot dadaboru do halahi ditompa Ia?
40019005	Dung i didok Ia ma, 'Hara ni i angkon tinggalkonon ni halaklahi ma inangna dohot amangna gabe marsada dohot daboruna anso gabe sada na dua i.'
40019006	Jadi nada dua halak be halahi tapi sada noma. Hara ni i do umbaen na so tola sirangon ni jolma, na dung nipadomu ni Debata."
40019007	Dung i disapai halak Parise i ma mangulahi tuSia, "Antong anggo songon i, biasi disuru si Musa halak mangalehen surat sirang tu dadaboru na giot sirangkonon? Na he na manyirangkon dadaboruna do muda na songon i?"
40019008	Dialusi Jesus ma, "Dipatola si Musa pe hamu manyirangkon dadaborumunu, hara ni na mamaoltu do hamu ajaron. Tapi anggo di mulana nada songon i.
40019009	Jadi, tangihon hamu ma on: Halak na manyirangkon dadaboruna, anggo so hara ni na manyimbil dadaborunia i, hape dibuat ia muse boru na asing, na markarosuan do sisongon i."
40019010	Gabe didok anak siseanNia i ma tu Jesus, "Anggo gabe songon i noma halak na marsaripe, gumonan ma indangkon sai mambuat boru."
40019011	Dialusi Jesus ma, "Inda sude halak ra manjagit hata na songon i, hum angka na dung dipasupasu sajo do.
40019012	Harana adong do halak na so bisa marripe, angke songon i hian do halahi sian mulai sorang. Adong muse do halak na so marripe hara ni na nibaen ni halak songon i. Dung i adong muse do halak na so marripe hara ni por ni rohania sandiri jana hara ni Harajaan Ni Banua Ginjang. Sanga ise na sanggup manjagit pangajaran on, halahi sajo ma manjagitsa."
40019013	Adong ma angka na maroban dakdanak tu Jesus anso diampehon Ia tanganNia tu ulu ni angka dakdanak i manangiangkon halahi. Tapi digorahon anak siseanNia i ma halahi.
40019014	Gabe didok Jesus ma tu anak siseanNia i, "Padiar hamu ma marroan dakdanak i tu Au! Ulang larang hamu halahi. Harana angka halak sisongon on do na gabe anggota di Harajaan Ni Banua Ginjang."
40019015	Jadi diampehon Jesus ma tanganNia tu ulu ni angka dakdanak i, dung i kehe ma Ia sian i.
40019016	Di na sadari ro ma sada bayo mandapotkon Jesus, "O, Guru!" ning ia, "Na denggan dia do sibaenonku anso dapot au hangoluan na so mantak?"
40019017	Dialusi Jesus ma, "Biasi tu Au ho manyapai sanga aha na denggan? Hum sada do na denggan, i ma Debata. Muda lungun rohamu dapotan hangoluan na so mantak, angkon oloanmu do angka parenta ni Debata."
40019018	"Parenta na dia ma i?" ning bayo i manyapai. Dialusi Jesus ma, "Ulang ho mamunu, ulang ho markarosuan, ulang ho manangko; ulang ho margabus.
40019019	Pasangap ma amangmu dohot inangmu. Dung i haholongi ma donganmu jolma songon pangkaholongimu di dirimu sandiri."
40019020	"Anggo parenta na songon i do, madung hupatulus do i," ning doli-doli i, "Aha dope na porlu?"
40019021	Didok Jesus ma tusia, "Muda por rohamu gabe sun denggan ho, kehe ma ho manggadis sude sinadonganmu. Lehen ma hepengna i tu angka na pogos, dung i dapot ho ma arta di banua ginjang. Dung i ro ma ho tuson ihutkon ma Au!"
40019022	Dung dibege doli-doli i hata nangkinan i, kehe ma ia mardongan arsak. Angke halak na kayo do ia.
40019023	Jadi didok Jesus ma tu angka anak siseanNia i, "Hudok ma di hamu, na maolan do halak na kayo laho masuk tu Harajaan Ni Banua Ginjang.
40019024	Jana Hupaboa muse dope on di hamu; ummuraan dope unto mamolus sian lubang ni jait, ulang pado halak na kayo laho masuk tu Harajaan Ni Debata."
40019025	Jadi dung dibege angka anak siseanNia i angka hata na nidokNia i, gabe homang ma roha ni halahi. "Anggo songon i, ise noma na bisa dipalua?" ninna halahi.
40019026	Diligi Jesus ma halahi, ning Ia ma, "Anggo di jolma, na so tarbaen do i! Tapi anggo di Debata nada adong na so tarbaen!"
40019027	Jadi didok si Petrus ma, "Ligi ma, ma hami tinggalkon sasudena laho mangihutkon Ho. Gabe aha ma sijagitonnami?"
40019028	Dialusi Jesus ma halahi, "Hudok ma tu hamu, satutuna di hatiha panompaon muse, di hatiha juguk Anak Ni Jolma i, di habangsa hamuliaonNa, hamu angka na mangihutkon Au, giot juguk di ginjang di habangsa na dua bolas i laho manguhumi Israel na dua bolas marga i.
40019029	Angke sanga ise na maninggalkon bagasna, sanga kahanggina, sanga ibotona, sanga pe inangna dohot amangna, sanga dakdanakna, sanga sabana hara ni Au, saratus lompit ma jagiton ni halahi mangulahi. Nilehen muse dope disia hangoluan na so mantak.
40019030	Tapi bahat do na aturan parjolo hape gabe parpudi. Bahat muse do na aturan parpudi hape gabe parjolo."
40020001	"Anggo Harajaan Ni Banua Ginjang, tarsongon sada halak nampuna kobun anggur do i. Manyogot-nyogot i kehe ma ia manjalahi halak na giot markarejo di kobun anggurnia i.
40020002	Jadi dung sada rohania manggarar upa ni parkarejo i sada hepeng perak sadari, disuruhon ia ma halahi markarejo di kobun anggurnia i.
40020003	Dung pukul sambilan manyogot i, kehe ma mangulahi nampuna kobun i, diligi ia ma sanga na piga-piga halak na ngongong marsoan songon i di balerong.
40020004	Jadi didok ia ma tu halahi, 'Dohot ma hamu kehe markarejo di kobun anggurki. Hulehen pe upa na patut di hamu.'
40020005	Markehean ma halahi. Di pukul dua bolas kotu i, laing songon i muse di pukul tolu andospotang, kehe muse ma nampuna kobun i, laing songon i muse dibaen ia.
40020006	Dung hira-hira pukul lima andospotang, kehe muse ma ia. Diligi ia muse, hape laing adong dope halak na jongjong sajo songon i inda adong karejona. Gabe disapai ia ma halahi, 'Biasi he jongjong sajo hamu dison sasadari so adong na niampalmunu?'
40020007	Dialusi halahi ma, 'Inda adong sahalak pe na mangalehen karejo di hami.' 'Anggo songon i, dohot ma hamu markarejo di kobun anggurki,' ninna nampuna kobun i.
40020008	Jadi dung potang ari didok nampuna kobun i ma tu mandurna i. 'Piohon ma angka na karejo i, garar ma upa ni halahi mamungka sian na parpudi ro lopus tu na parjolo ro.'
40020009	Dung i ro ma angka na masuk karejo pukul lima andospotang i. Sada be ma hepeng perak dijagit halahi.
40020010	Dung i ro ma muse na markarejo mamungka sian manyogot. Ninna roha ni halahi umbahat ma jagiton ni halahi. Hape laing sada hepeng perak muse do dijagit halahi.
40020011	Hatiha na manjagit hepeng i halahi, mungut-ungut ma halahi tu nampuna kobun i.
40020012	Didok halahi ma, 'Angka dongan parkarejo na parpudi ro, hum sajom sajo do halahi karejo, jana hami sadari maningting di las ni ari i, hape sarupa ma panggararan dibaen tuan i tu halahi dohot tu hami!'
40020013	Dialusi nampuna kobun i ma tu sahalak sian halahi, 'Ah dongan, nada adong hubaen na so patut tu hamu. Na he na dung jolo dioloi ho do, sada hepeng perak upa ni halak na markarejo sadari?
40020014	Buat upami! Kehe ma ho! Por do rohangku mangalehen tu halak na parpudi ro i upa na sarupa dohot na hulehen di ho.
40020015	Na so tola do lakna hubaen roha-rohangku tu sinadonganku? Sanga na pis do matamu muda burju au tu halak na asing?' "
40020016	Dung i didok Jesus ma mangulahi, "Songon i muse ma angka halak na parpudi, gabe parjolo. Halak na parjolo hian gabe parpudi."
40020017	Di tonga dalan, hatiha kehe Jesus tu Jerusalem, dipiohon Ia ma anak siseanNia sidua bolas halak i marlagut. Dung i didok Ia ma tu halahi,
40020018	"Tangihon hamu ma jolo na Hudok on! Saonnari na giot tu Jerusalem ma hita. Dung lalu disi, pasahaton ma Anak Ni Jolma i tu angka Sintua Ni Malim dohot angka Siboto Surat. Dabuon ni halahi ma uhuman tuSia, angkon mate bunuon,
40020019	dung i pasahaton ni halahi ma Ia tu halak na asing, na so bangso Jahudi. Palayason ni halahi ma Ia, diparkanciti dung i parsilangkonon ni halahi ma Ia. Tapi dipangolu do Ia mangulahi di ari patoluhon."
40020020	Dung i ro ma inang ni si Zebedeus rap dohot angka dakdanaknia tu Jesus. Unduk ma ia manyomba Jesus laho mangido sanga aha.
40020021	"Giot aha di ho inang?" ninna Jesus manyapai. Dialusi ina-ina i ma, "Sugari nian muda dung gabe Raja Ho anso juguk anakku na dua on, sada di siamunMu jana sada di siambirangMu," ning ia.
40020022	"Na so diboto hamu do na nipangidomunu," ning Jesus tu halahi. "Tarinum hamu ma lakna panginuman na giot inumonKi?" "Tarinum hami do i," ninna halahi.
40020023	Didok Jesus ma, "Inumonmunu do nian panginumanKi. Tapi anggo na manontuhon sanga ise na juguk di siambirangKu sanga di siamunKu, inda marguru di Au i. Anggo inganan i, di halak na dung dipatupa ni Damang hian do i."
40020024	Dung tarboto tu anak sisean na sampulu nari pangalaho i muruk ma halahi tu na martinadohon sidua halak i.
40020025	Gabe dipio Jesus ma halahi sude lalu mandok hata ma Ia, "Diboto hamu do taringot tu angka pamimpin ni bangso na asing na mambaen roha-rohana tu rayatna. Diparhanciti angka na marpangkat-pangkat i do rayat i.
40020026	Tapi anggo hamu, nada tama songon i. Muda adong sian hamu na giot godang, angkon gabe pangoloimunu do ia.
40020027	Muda adong na giot sipajoloon sian hamu, angkon gabe naposomunu do ia.
40020028	Sarupa dohot Anak Ni Jolma i muse; nada na giot paolo-oloan umbaen na ro Ia, tapi na giot mangoloi do, jana dilehen Ia dope hosaNia laho paluahon bahat halak."
40020029	Jadi di na laho kehe halahi sian Jeriko, bahat do halak mangihutkon Jesus.
40020030	Adong ma di topi dalan i dua halak na mapitung juguk-juguk. Dung diboto halahi Jesus do na mamolus i, marsurak ma halahi, "O, Tuhan, Anak Ni si Daud, ibo ma rohaMu mida hami!" ning halahi.
40020031	Dimuruhi halak na bahat i ma halahi, anso sip. Tapi mur marsurahi do halahi, "O, Tuhan, Anak Ni si Daud, ibo ma rohaMu mida hami!"
40020032	Dung i maradian ma Jesus, dipiohon Ia ma halahi. "Aha giot baenonKu di hamu dipangido rohamunu?" ninna Jesus manyapai.
40020033	Dialusi halahi ma, "Sugari marnida ma hami, Tuhan!"
40020034	Ibo ma roha ni Jesus mida halahi, gabe dijama Ia ma mata ni halahi i. Manigor marnida ma halahi. Halahi pe antong dohot ma mangihutkon Jesus.
40021001	Dung donok halahi tu Jerusalem, lalu ma halahi tu Betpage na di lambung ni Dolok Zetun. Disuru Jesus ma dua halak siseanNia i parjolo.
40021002	"Kehe ma hamu tu huta na di jolomunu an," ninna Jesus mandok halahi na dua, "Manigor idaonmunu ma disi tambat sada halode dohot anakna. Harkari hamu ma sian panambatanna i, oban hamu tuson.
40021003	Muda adong halak na mandok sanga aha tu hamu, dok sajo ma tusia, 'Porlu di Tuhan i,' manigor paloasonNia do halode i obanonmunu."
40021004	Umbaen na songon i pe i, anso laing tulus do na nidok ni panurirang, na mandok songon on,
40021005	"Dokkon ma tu boru Sion, Ligi ma, ma ro Rajamu manopot ho saonnari. Na serep roha do Ia, jana mangalombut halode, sada halode jara-jara."
40021006	Jadi kehe ma anak siseanNia na dua i patuluskon songon na nidok ni Jesus tu halahi.
40021007	Dioban halahi ma halode i dohot anakna i. Dipalanoi halahi ma halode na dua i dohot angka baju ni halahi. Dilombut Jesus ma tanggurungna i.
40021008	Marsipahembang angka abitna ma halak na bahat na disi di dalan i. Adong ma deba na mambuat angka ranting-ranting ni hayu, diserakkon halahi ma i di tonga dalan i.
40021009	Mamungka ma marsurahi halak na mardalan di jolo dohot na di pudi ni Jesus. Ninna halahi ma, "Hosana ma di Anak Ni si Daud! Dipasupasu ma Ia na ro di bagasan goar ni Tuhan! Puji ma Debata Na Gumincat i!"
40021010	Jadi di na masuk Jesus tu Jerusalem gaor ma na sakota i sude. "Ise dehe on?" ninna halahi ma.
40021011	"On ma ibana panurirang Jesus na sian Nasaret na di Galilea," ninna angka na mangudurkon Jesus.
40021012	Dung i masuk ma Jesus tu alaman ni Bagas Ni Debata. Dipaorot Ia ma sude angka na marjagal disi. Diparbalikkon Ia ma sude meja ni angka panukar hepeng dohot bangku-bangku ni parjagal darapati.
40021013	Didok Ia ma tu halahi, "Adong do tarsurat songon on, 'Angkon bagas partangiangan do goaron BagasKon.' Hape gabe bagas ni panyamunan do dibaen hamu bagas on."
40021014	Marroan ma angka na mapitung dohot na onyangon tu jolo ni Jesus di Bagas Ni Debata i. Sude halahi dipamalum Jesus.
40021015	Tapi muruk-muruk ma angka kapala ni malim dohot angka Siboto Surat Jahudi marnida angka hahomangan na masa i na nipatupa ni Jesus. Muruk muse ma halahi patangi-tangi angka dakdanak na marsurahi dohot na pio-pio di Bagas Ni Debata i, "Hosana ma di Anak Ni si Daud!"
40021016	Didok halahi ma tu Jesus, "Na so dibege Ho do na nidok ni halahi i?" "Olo, Hubege do," ninna Jesus mangalusi, "Na so unjung do dibaca hamu hata na mandok: 'Dakdanak dohot na baru sorang pe na dung Huajari do mandok hata puji-pujian na sun denggan'?"
40021017	Dung i kehe ma Jesus, ditadingkon Ia ma halahi. Kehe ma Ia tu kota Betania disi ma Ia marborngin.
40021018	Ancogotna i manyogot-nyogot dope di tonga dalan i laho mangulahi ro Ia tu kota i, malean ma Jesus.
40021019	Diida Ia ma di topi dalan i sada hayu gala-gala. Kehe ma Ia tu gala-gala i, hape umpe sangkamata batuna pe nada adong diida Ia, hum bulungna sajo do. Gabe didok Jesus ma tu hayu i, "Nada tola be ho marbatu salolotna!" Manigor malos ma bona ni gala-gala i.
40021020	Homang sajo roha ni anak siseanNia i marnida na masa i. "Na tarbia ma parjadina manigor mate sude bona ni gala-gala on?" ning halahi manyapai.
40021021	"Satutuna, Hudok ma tu hamu, anggo porsaya do hamu jana inda adong ganggu ni roha, tarbaen hamu do songon na Hubaen i tu bona ni gala-gala i. Inda hum i sajo, salangkan tu dolok an pe tardokkon hamu do, 'Morot ma ho, ambung ma ho tu laut.' Tulus do i!
40021022	Sanga aha pe pangidoanmunu di bagasan tangiangmunu, jagitonmunu do i, asal ma porsaya hamu."
40021023	Dung i mangulahi ma Jesus tu Bagas Ni Debata. Masuk ma Ia mangajari disi. Jadi hatiha na mangajar i Ia, marroan ma angka kapala-kapala ni malim dohot angka na tobang-tobang ni halak Jahudi manyapai tuSia, "Marhite kuaso dia do dipambaeni Ho sudena on? Ise do na mangalehen kuaso i tu Ho?"
40021024	Dialusi Jesus ma, "Au pe Hubaen jolo sada sapa-sapa tu hamu. Muda dung dialusi hamu naron sapa-sapa on, disi pe anso Hupaboa tu hamu, sanga na sian ise Hujagit kuaso laho mambaen songon i.
40021025	Sian ise do dijagit si Johannes kuasonia laho mandidihon? Sian Debata do sanga sian jolma?" Jadi marpikir ma halahi di bagasan rohana mandok, "Muda tadokkon, 'Sian Debata', gabe dohononNia ma tu hita: 'Anggo songon i biasi inda porsaya hamu tu si Johannes?'
40021026	Tapi muda tadok, 'Sian jolma', angkon hilalaonta do pangkilalaan ni halak na bahat muse. Harana sude halak marpandapot, sada panurirang do si Johannes."
40021027	"Inda hami boto," gabe ninna halahi ma mangalusi. Dung i ninna Jesus ma tu halahi, "Anggo songon i do, Au pe inda ra paboahon tu hamu sanga sian ise Hujagit kuaso laho mambaen sisongon i."
40021028	Saonnari bia do ninna rohamunu taringot tu umpama on, "Adong ma sada ama, dua anaknia. Jadi didok ia ma tu anaknia siangkaan i, 'Kehe ma ho jolo amang markarejo sadari on di kobun anggurta i.'
40021029	Jadi dialusi anaknia i ma, 'Inda ra au,' ning ia. Tapi maruba muse ma roha ni anaknia i gabe kehe ma ia tu kobun anggur i.
40021030	Dung i kehe ma amangna i tu anaknia paduahon i mandokkon hata songon na parjolo i. Dialusi anaknia na paduahon i ma, 'Olo amang,' ning ia. Hape inda kehe ia.
40021031	Antong, ise do sian anaknia na dua i na mangoloi na nidok ni amangna?" "Siangkaan i ma antong," ning halahi. Gabe didok Jesus ma tu halahi, "Satutuna Hudok ma tu hamu: Jumolo do angka sijagit pajak dohot angka anak boru siparkarosuan gabe anggota ni Harajaan Ni Debata ulang pado hamu.
40021032	Haru madung ro si Johannes Pandidi paboahon dalan na tutu tu hamu, hape nada ra hamu manghaporsayai na nidoknia. Hape anggo angka sijagit pajak dohot angka anak boru siparkarosuan, ma pola porsaya disia. Haru pe na dung diida hamu sudena i, hape laing so dipauba hamu dope rohamunu manghaporsayai ia."
40021033	"Tangihon hamu ma jolo umpama na sada nari on," ninna Jesus. "Adong ma sahalak partano na bidang nampuna kobun anggur, dihandang ia ma sude humaliang kobun i, dihuar ia ma lubang inganan pamoroan ni anggur, dibaen ia muse ma tuhu-tuhu inganan ni na manjago. Dung i dipabolahon ia ma kobun anggurnia i tu angka pamola, kehe ma ia mardalanan tu luat na asing.
40021034	Dung dapot hatihana mamutik batu ni anggur i, disuruhon partano na bidang i ma angka naposonia mandapotkon angka na mamola kobun i laho manjagit bolaanna.
40021035	Tapi ditangkupi angka na mamola kobun i ma angka naposo ni partano na bidang i: Na sada dibalbali, na sada nari dibunu halahi, angka na asing i pe didangguri halahi do dohot batu.
40021036	Disuru partano na bidang i muse ma angka naposonia na asing, umbahat sian na parjolo i. Tapi laing sarupa do pambaen ni angka pamola i tu angka naposo i.
40021037	Ujungna disuru partano na bidang i ma anaknia sandiri mandapotkon halahi. 'Tontu mabiar ma halahi mida anakki,' ninna rohania.
40021038	Tapi dung diida angka na mamola kobun i anak ni partano na bidang i martahi ma halahi, 'Ah! Ma ro anak ni partano na bidang i. Aha dope, tabunu ma i anso di hita sude tean-teananna i!'
40021039	Ditangkup halahi ma anak ni partano na bidang i, disarat halahi ma tu duru ni kobun i, dibunu halahi ma disi."
40021040	"Bia do, muda ro nampuna kobun anggur i mulak, aha ma baenonnia tu angka na mamola i?"
40021041	Dialusi halahi ma, "Tontu bunuonnia ma sude angka parjahat i, dung i tu halak na asing noma dipabolahon ia kobun anggurnia i. Tu halak na ra mangalehen bolaan ni tano i tusia muda dapot hatihana," ning halahi.
40021042	Dung i ninna Jesus ma tu halahi, "Na so unjung dope tarsise hamu surat na di Buku Na Badia i? 'Batu na niambungkon ni pande bagas i madung gabe batu parsuhi. Songon i ma pambaen ni Tuhan; sada pambaenan hahomangan di matanta.' "
40021043	"Hara ni i Hudok ma tu hamu: Buaton do Harajaan Ni Debata sian hamu jana nilehen ma i tu sada bangso na marbatuhon parbatu ni Harajaan i. [
40021044	Sanga ise na madabu tu batu i, angkon gabe masarsar. Jana sanga ise na didondoni batu i, angkon magopu gabe abu.]"
40021045	Dung dibege angka kapala ni malim dohot angka halak Parise angka umpama ni Jesus i, diboto halahi ma, halahi do hape na nidok ni Jesus disi.
40021046	Gabe dijalahi halahi ma dalan laho manangkup Ia. Tapi mabiar muse do halahi marnida halak na bahat, angke panurirang do Jesus dietong halahi.
40022001	Dung i didok Jesus ma mangulahi umpama.
40022002	Didok Ia ma, "Anggo Harajaan Ni Banua Ginjang tarsongon sada raja na mambaen horja parbagason ni anakna do i.
40022003	Disuruhon raja i ma angka naposona laho mangalap angka halak na niontangnia tu horja i. Hape inda ra ro angka na niontangna i.
40022004	Dung i disuru raja i ma angka naposonia na asing. Ditonai raja i ma halahi: 'Paboa hamu ma tu angka na niontang i: Madung singkop horja ni anakki. Angka lombu jantan dohot angka pahan-pahanan na jumeges madung nisambolan. Madung rade sude. Ro be ma hamu tu horja parbagason i!'
40022005	Hape inda ditangihon halak na niontang i soso-soso i. Tapi marmorotan do halahi tu karejona. Adong na kehe tu ladangna, na deba tu parusahoanna;
40022006	na asing i ditangkup halahi muse dope angka naposo ni raja i. Dung dibalbali, dibunu ma halahi.
40022007	Dung dibege raja i na songon i, muruk sajo ma ia. Gabe disuruhon ia ma tentarania mambunu angka sibunu jolma i dohot manyurbu kota ni halahi.
40022008	Dung i dipio ia ma angka naposonia didok ia ma, 'Ma rade horja parbagason i hape inda tumbuk angka na niontang i.
40022009	Saonnari, kehe ma hamu tu angka dalan godang. Sanga na sadia bahat halak na marsuo dohot hamu disi, ontang hamu ma halahi tu horja haroan boru on.'
40022010	Gabe kehe ma antong angka naposonia i. Tu angka dalan godang ma halahi kehe palagutkon halak sude na marsuo dohot halahi disi. Halak na burju dohot na jahat pe. Gabe gok ma bagas parhorjaan i dibaen angka tamu i.
40022011	Dung i masuk ma raja i mangaligi angka tamu i. Diida raja i ma sahalak na ro i na so marabit horja.
40022012	Gabe disapai raja i ma tu bayo i, 'O, Dongan! Tar bia do parmasukmu tuson, biasi nada marabit pesta ho?' Tarhohom ma bayo i.
40022013	Gabe didok raja i ma tu angka naposonia, 'Tambat ma pat ni bayo on dohot tanganna i, dung i ambungkon hamu tu balian tu inganan na golap i. Disi ma ia tangis jana patungaripon.' "
40022014	Dung i dipaujung Jesus ma umpama i markite-hite pandohan, "Bahat do nian na niontang tapi hum saotik do na tarpili."
40022015	Dung i kehe ma halak Parise i anso rap martahi manjalahi dalan sanga na bia baenon anso tardapot halahi Jesus di hasalaanna muda disapai halahi.
40022016	Disuruhon halahi ma angka anak sisean ni halahi rap dohot piga-piga halak anggota ni si Herodes. Jadi disuru dokkon halahi ma tu halak na nisuruhon ni halahi i mandok tu Jesus songon on, "Hami boto halak na tigor roha do Guru i. Marsitangkas do diajarkon Ho hagiot ni Debata tu jolma. Nada mabiar Ho sanga na tu ise pe halakna. Angke antong inda siida bohi Ho.
40022017	Jadi hara ni i, paboa ma jolo taringot tuson: Tola dehe mangihutkon Tona ni ugamo Jahudi manggarar pajak tu Kesar Rom sanga nada?"
40022018	Diboto Jesus do na jahat roha ni halahi, jadi didok Ia ma, "Pangalancap do hamu! Biasi ma jalak-jalahanmunu hasalaanKu?
40022019	Patidahon hamu ma jolo tu Au hepeng na nilehenmunu manggarar pajak!" Jadi dilehen halahi ma sada hepeng perak tuSia.
40022020	Dung i disapai Jesus ma tu halahi, "Gambaran ni bohi ni ise do i? Goar ni ise do na tarsurat disi?"
40022021	"Kesar i," ning halahi mangalusi. Dung i didok Jesus ma tu halahi, "Antong garari hamu ma tu Kesar i sanga aha nampuna ni Kesar i, jana garar muse ma tu Debata sanga aha nampuna ni Debata."
40022022	Jadi dung dibege halahi hatorangan i, homang ma roha ni halahi. Gabe ditinggalkon halahi ma Jesus.
40022023	Laing di na sadari i, ro ma halak Saduse mandapotkon Jesus. Halahi ma na mandok, na so mulak mangolu halak na dung mate, jana disapai halahi ma Ia,
40022024	"Guru," ninna halahi, "Anggo si Musa mangajarkon songon on do: Muda mate sada bayo na so adong dope anakna, angkon patugincaton ni anggina do dadaboru na nitinggalkonnia i anso adong na mangalehen pomparan di bayo na dung mate i.
40022025	Jadi, adong ma di hami on pitu halak na martinadohon. Mambuat boru ma siangkaan i. Tapi mate ma ia so mardakdanak. Gabe tinggal ma dadaborunia i di na nitadohonnia i.
40022026	Tapi mate muse ma angginia i laing so mardakdanak. Laing songon i ma na patoluhon i marudut lopus tu na papituhon.
40022027	Ujungna mate muse ma dohot dadaboru i.
40022028	Di bagasan pangalaho na songon on, muda dapot ma hatihana pangoluon mangulahi angka na mate i saulahon, gabe dadaboru ni ise ma dadaboru i? Harana halahi na pitu madung mamake ia."
40022029	Dialusi Jesus ma, "Lilu do hamu! I ma tandana na so diboto hamu Buku Na Badia i. Kuaso ni Debata pe inda diboto hamu.
40022030	Angke muda dung dipangolu mangulahi angka na dung mate, nada marbagas be halahi mangulahi. Tapi songon parngoluon ni angka surusuruan noma ngolu ni halahi di banua ginjang.
40022031	Na so unjung dope disise hamu na nidok ni Debata taringot tu halak na mate na nipangolu mangulahi? Didok Debata do,
40022032	'Au do Debata ni si Abraham, Debata ni si Ishak dohot Debata ni si Jakob.' Inda Debata ni halak na mate anggo Debata, Debata ni halak na mangolu do Ia!"
40022033	Dung dibege halak na bahat i hatorangan ni Jesus i, gabe homang ma roha ni halahi hara ni pangajaranNia i.
40022034	Jadi dung tarboto tu halak Parise, na dung tarhohom halak Saduse dibaen Jesus, gabe marlagut ma halahi.
40022035	Jadi ro ma sahalak sian halahi Siboto Surat mancubo-cubo manjalahi hasalaan ni Jesus markite-hite sapa-sapa.
40022036	"Guru, parenta dia dehe na ummarga sian sude Tona i?"
40022037	Dialusi Jesus ma, "Angkon haholonganmu do Tuhan Debatamu sian sude ate-atemu, dohot sian sude rohamu dohot sian sude pikiranmu.
40022038	I ma tona na parjolo jana na gumodang!
40022039	Tona na ummarga na paduahon, sarupa dohot tona na parjolo nangkin: Angkon haholonganmu do donganmu jolma songon pangkaholongimu di dirimu sandiri.
40022040	Sude Tona ni ugamo na nilehen ni si Musa dohot angka panurirang, marharoroan sian tona na dua on do i."
40022041	Hatiha na marlagut i dope angka halak Parise i disapai Jesus ma halahi,
40022042	"Bia do mangihutkon pandapotmunu taringot tu Kristus i? Pomparan ni ise ma Ia?" "Pomparan ni si Daud," ninna halahi.
40022043	"Antong anggo songon i, hara ni aha do umbaen na disosoi Tondi i si Daud laho manggoari Ia songon Tuanna? Angke didok si Daud,
40022044	'Madung didok Tuhan i do tu Tuanku: Juguk ma Ho di siamunKu, lopus Hubaen sude angka musuMu tunduk tu Ho.'
40022045	Jadi muda didok si Daud 'Tuan', Kristus i, tarbia muse ma parjadi ni i pomparan ni si Daud Ia?"
40022046	Umpe sahalak na bisa mangalusi Jesus. Mamungka sian na sadari i, nada adong be na puluk manyapai sanga aha tuSia.
40023001	Dung i didok Jesus ma hata tu halak na bahat i rap dohot tu angka anak siseanNia i.
40023002	"Juguk do angka Siboto Surat dohot halak Parise, di juguhan ni si Musa.
40023003	Hara ni i, angkon oloanmu jana ihutkononmunu do sude na nisuruhon ni halahi baenonmunu. Tapi ulang baen hamu songon na nibaen ni halahi. Harana nada didalankon halahi na niajarkon ni halahi.
40023004	Angka karejo na maol-maol do disuru halahi baenon. Disuru halahi ma halak na asing mangoloi parenta ni halahi na borat-borat, hape halahi sandiri inda dohot padalankonsa.
40023005	Sude pambaenan ni halahi, hum anso diida jolma sajo do. Sangajo do dipake halahi angka tali ni abit sumbayang na bidang-bidang dohot rambu ni baju juba ni halahi!
40023006	Hum na giot di juluan do halahi muda masa pesta. Disi karosi na jumeges di angka bagas paribadatan, ulang so disi halahi juguk.
40023007	Na jopan roha ni halahi ditabi halak di poken, muda didok halak tu halahi 'Gurunami'.
40023008	Tapi anggo hamu, indangkon sai ra hamu dipiohon halak 'Gurunami', angke hum sada do Gurumunu jana markahamaranggi do hamu sude.
40023009	Dung i indangkon piohon hamu halak na di tano on, 'Amang' harana hum sada do Amangmunu, i ma Damang na di banua ginjang i.
40023010	Dung i muse, ulang ra hamu dipio halak 'Kapala', harana hum sada do Kapalamunu i ma Kristus na nijanjihon ni Debata i.
40023011	Halak na sumangap sian hamu angkon gabe pangoloimunu do.
40023012	Halak na patugincat dirina angkon dipatoruk. Dung i halak na patoruk dirina angkon patugincaton."
40023013	"Marjaya ma hamu angka Siboto Surat dohot halak Parise! Angka pangalancap do hamu. Disundati hamu do halak na markagiot gabe rayat di Harajaan Ni Banua Ginjang. Hamu sandiri so ra gabe rayat ni Harajaan i. Muda adong halak na giot masuk tusi, hape dihalang-halangi hamu. [
40023014	Marjaya ma hamu angka Siboto Surat dohot hamu halak Parise: Pangalancap do hamu! Dijalahi hamu do akal laho paoto-otohon dohot mambuat bagas ni angka ina na mabalu. Tar dibaen-baen hamu ma martangiang ginjang-ginjang laho manutup-nutupi i. I ma umbaen na angkon umborat uhuman tu hamu!]
40023015	Marjaya ma hamu angka Siboto Surat dohot halak Parise! Angka pangalancap do hamu! Kehe do hamu taripar laut tu na dao laho mangelek-elek sada halak anso masuk mangihutkon ugamomunu. Dung diihutkon ia ugamomunu i, hape na giot pamasuhonmunu do ia tu narako, dua noli lompit jahatna sian hamu sandiri!
40023016	Marjaya ma angka pamimpin na mapitung! Diajarkon hamu ma songon on, 'Muda marsumpa halak mangasahon Bagas Ni Debata, gabe inda tarihot ia tu sumpania i, tapi muda marsumpa ia mangasahon sere na di Bagas Ni Debata i, gabe tarihot ma ia tu sumpania i.'
40023017	Na oto do hamu, angka na mapitung ma antong! Dia do ummarga sere i ulang pado Bagas Ni Debata na paiaskon sere i?
40023018	Diajarkon hamu dope songon on, 'Muda marsumpa halak mangasahon sisombahononkon na di ginjang ni langgatan parkaulan i, gabe tarihot ma ia tu sumpania i.'
40023019	Na santak ma antong pitungmunu! Dia do na ummarga? Na nisombahon i do sanga inganan parkaulan i na mambaen ias na nisombahon i?
40023020	Hara ni i, muda marsumpa halak mangasahon inganan parkaulan i sanga mangasahon sude na nisombahon na adong di ginjangna i, na marsumpa mangasahon inganan ni haul do i dohot mangasahon sudena haul na di ginjangna i do i.
40023021	Sanga muda marsumpa halak mangasahon Bagas Ni Debata, sarupa do i dohot na marsumpa mangasahon Debata na maringanan disi.
40023022	Dung i muda adong halak marsumpa mangasahon langit sarupa do i na marsumpa mangasahon habangsa ni Debata, sanga pe mangasahon Debata na juguk di habangsa i.
40023023	Marjaya ma hamu angka Siboto Surat dohot angka Parise! Pangalancap do hamu! Dilehen hamu do parpuluan ni pulungan ni bulung-bulung ni parmasak dohot silalat dohot jintan tu Tuhan. Hape anggo angka pangalaho na ummarga sian angka tona i, umpamana rupani: Hatigoran, asi ni roha, haburjuon, nada diterge hamu be. Angkon i do nian parjolo baenonmunu so pola mangkalupahon na asing-asing i muse.
40023024	Angka pamimpin na mapitung do hamu! Lanok na di panginumanmunu do disaring hamu hape unto dibondut hamu!
40023025	Marjaya ma hamu angka Siboto Surat dohot halak Parise! Pangalancap do hamu! Dibasui sian duru angka mangkuk dohot pingganmunu, hape anggo sian bagasan sun do dursunna dibaen angka na dapot hamu markite-hite gogo dohot gabus.
40023026	Hamu angka Parise na mapitung! Jolo basu ma mangkukmu dohot pingganmu sian bagasan anso ias muse sian duru!
40023027	Marjaya ma hamu angka Siboto Surat dohot angka Parise! Pangalancap do hamu! Songon kuburan na nikapur do hamu. Jeges idaon sian duru hape holi-holi ni jolma na marbusuhan do gok di bagasan.
40023028	Laing songon i ma hamu. Anggo idaon nian sian duru, denggan ma hamu tu halak. Hape anggo di bagasan na so labo do hamu, gok pangalaosion."
40023029	"Marjaya ma hamu angka Siboto Surat dohot halak Parise! Pangalancap do hamu! Jeges-jeges dibaen hamu kuburan ni angka panurirang i, digorgai hamu angka tugu parningotan di halak na denggan ngoluna.
40023030	Didok hamu muse ma, 'Sugari mangolu hami di hatiha ni angka ompunami na jolo, nada pola dohotannami halahi mambunu angka panurirang i.'
40023031	Jadi, dioku hamu sandiri do, pomparan ni angka sibunu panurirang hamu!
40023032	Antong anggo songon i, toruskon hamu ma pasidungkon dosa na nipungka ni angka ompungmunu i!
40023033	O hamu angka ulok, panipu do hamu! Tar bia be baenonmunu paluahon dirimunu sian uhuman na di narako i?
40023034	Antong hara ni i parrohahon hamu ma jolo, tongosonKu ma angka panurirang tu hamu dohot halak na marroha dohot angka Siboto Surat. Angkon bunuonmunu deba sian halahi. Deba nari parsilangkononmunu. Adong ma i balbalonmunu di bagas paribadatan, kojar-kojaronmunu sian kota na sada tu kota na asing.
40023035	Ujungna madabu ma tu hamu uhuman hara ni na nibunumunu sude angka na so marsala i mamungka sian pamunuon na tu si Abel na so marsala i lalu tu pamunuon na tu si Zakaria anak ni si Berekia na giot bunuonmunu di holang-kolang ni bilik na badia dohot inganan ni haul na di Bagas Ni Debata i.
40023036	Tutu do na Hudok on: Angkon tanggungon ni angka halak na saonnari on ma i sudena!"
40023037	"Jerusalem, Jerusalem! Dibunu ho do angka panurirang, didangguri ho do dohot batu angka na nisuru ni Debata tu ho! Ma pola piga noli dihalungunkon rohangKu laho manghaol sude halak na mangingani ho songon pambaen ni inang ni manuk manggobak angka anakna di toru ni habongna, hape nada ra hamu!
40023038	Anggo on angkon tinggalkonon ma angka bagasmu, gabe mamolngit.
40023039	Au mandok tu ho: Mamungka sian on nada idaonmu be Au lopus didok hamu, 'Sai dilehen Debata ma pasupasu di na ro mangasahon goar ni Tuhan.' "
40024001	Ditinggalkon Jesus ma Bagas Ni Debata i. Marroan muse ma mandapotkon ia angka anak siseanNia patuduhon hajegeson ni Bagas Ni Debata i.
40024002	Dung i didok Jesus ma tu halahi, "Parrohahon hamu ma sudena i, harana sada batu pe nada tola tinggal susun di ingananna hian. Angkon hona gargar sude."
40024003	Dung i kehe ma Jesus juguk di Dolok Zetun. Jadi hatiha na juguk i Ia, marroan ma angka anak siseanNia laho mangkatai dohot Ia sajo. "Paboa ma jolo tu hami sanga andigan do tarjadi sudena i," ninna halahi manyapai Ia. "Dung i muse, aha ma tandana paboa na giot dapot ma haroroMu dohot hasidungan ni portibi on?"
40024004	Dialusi Jesus ma, "Angkon manat do hamu. Ulang jabat dipaoto-oto halak hamu.
40024005	Angke bahat do halak na ro mamake goarKu, jana dokkonon ni halahi ma, 'Au do Kristus!' Paoto-otoon ni halahi ma bahat halak.
40024006	Begeonmunu ma angka sora ni porang dohot barita ni angka porang. Tapi ulang gabe mabiar hamu. Harana angkon tarjadi do songon i. Tapi nada podo hatihana ro ari na parpudi.
40024007	Marporang ma bangso na sada maralohon bangso na asing. Sanga di dia pe, masa ma haleon potir dohot lalo.
40024008	Pamungkaan dope sudena i, songon pangkilalaan na hancit na nihilala ni ina na giot manubuhon anakna.
40024009	Dung i ditangkupi ma hamu, dipasahat ma tu parkancitan anso dibunu. Goyak ma roha ni halak na satano on mida hamu hara ni goarKu.
40024010	Jadi anggo disi, bahat ma halak na so burju be tu Au.
40024011	Bahat muse ma marroan angka panurirang pargabus. Paoto-otoon ni halahi ma bahat halak.
40024012	Mangararati ma hajahatan, gabe bahat ma halak inda marholong ni roha be.
40024013	Tapi sanga ise na tahan lopus tu ujungna, gabe paluaon ma ia.
40024014	Dung i muse, Jamita Na Denggan taringot tu Harajaan Ni Debata, dijamitahon ma i tu portibi on sude, anso sude halak umbegesa. Dung i pe anso ro ari na parpudi."
40024015	"Idaonmunu ma masa hajahatan na manyegohon tarjadi di inganan na badia on, songon na nidok ni Panurirang Daniel. (Sanga ise na manyise i: Diparate-atehon ma artina!)
40024016	Muda tulus ma i, angkon marlojongi ma halak na di Judea tu dolok-dolok an.
40024017	Sanga ise na di ginjang tarup ni bagas ulang be ia mijur mambuat barang-barangnia tu bagas i.
40024018	Halak na topet di padang, ulang be mulak laho mambuat abitnia.
40024019	Marjaya ma angka ina na topet denggan pamatangna dohot na topet pasusuhon anakna di hatiha i!
40024020	Tangiangkon hamu ma tu Debata anso ulang topet di ari nonat sanga di Ari Sabat hamu maporus!
40024021	Angke disi ma masa hasusaan na lobi godang na so unjung masa dope mamungka sian mula-mula ni portibi on lopus tu sadari on. Dung salpu i, nada masa muse be na songon i.
40024022	Tapi madung dipapendek Debata hatihana i. Sugari nada, umpe sahalak jolma na tarbaen tahan. Tapi hara ni bangsoNia i, gabe dipapendek Debata do hatihana i.
40024023	Dung i muse, muda adong sanga ise halak na mandok tu hamu, 'Ligi hamu, dison do Kristus!' sanga, 'Disadu do Ia!', -- ulang haporsayai hamu i.
40024024	Harana, marroan do disi angka kristus pargabus dohot angka panurirang pargabus. Patupaon ni halahi ma angka pambaenan na luar biasa dohot angka na pahomang roha laho paoto-otohon halak. Sugari tarbaensa, dohot bangso ni Debata i pe giot paoto-otoon ni halahi muse do.
40024025	Hara ni i, ingot hamu ma i! Madung jolo Hupaboa hian i tu hamu, taran so tarjadi dope.
40024026	Muda didok halak tu hamu, 'Ligi hamu ma, disadu do Ia di halongonan an!' Ulang hamu kehe tusi. Sanga pe muda didok halahi, 'Beta ma taligi, martabuni do Ia dison!' Ulang haporsayai.
40024027	Angke songon sondang ni hilap na sumiksak sian Habincaran marsinondang lalu tu Hasundutan, songon i ma parro ni Anak Ni Jolma i sogot."
40024028	"Sanga di dia adong bangke, marrongom do disi angka unggas sipangan bangke."
40024029	"Nada sadia honok dung ro hasusaan di hatiha i, gabe golap ma mataniari, bulan i pe nada marsinondang be. Mardabuan ma angka bintang sian langit, marsursaran ma sude angka hagogoon na di parlangitan i.
40024030	Dung i pe anso tarida tanda ni Anak Ni Jolma i di langit. Anggo disi tangis ma sude bangso na satano on, marsak. Diida halahi ma Anak Ni Jolma i ro di bagasan ombun mardongan kuaso dohot hasangapan godang.
40024031	Dipalu ma tarompet na godang, suruon ni Anak Ni Jolma i ma angka surusuruanNia tu panjuru na opat i di tano on palagutkon bangsoNia, sian topi ni langit na sada lalu tu topi ni langit na sada nari."
40024032	"Marguru ma hamu sian bona ni gala-gala. Muda rata rantingna i boti loyok, ruar muse ma angka pusukna, botoonmunu ma na giot dapot ne ma musim panas.
40024033	Laing songon i muse ma muda diida hamu tarjadi angka tanda-tanda i, gabe botoonmunu ma na dung donok sajo noma hatihana.
40024034	Ingot hamu ma! Dompak so mate dope halak na mangolu sisaonnari on, tulus ma sudena i.
40024035	Anggo langit dohot tano on mago do, tapi anggo hatangKi angkon hot do salolot-lolotna."
40024036	"Umpe sahalak umboto sanga andigan do arina dohot jomna. Angka surusuruan na di banua ginjang i pe nada diboto halahi i. Anak i sandiri pe nada diboto Ia. Hum Damang sajo do na umboto i.
40024037	Songon di hatiha ni si Noak, songon i ma saulahon pangalahona, muda ro Anak Ni Jolma i.
40024038	Taran so ro banjir na godang i, mangan minum do halak, marbagas dohot pabagaskon lopus tu ari parmasuk ni si Noak tu kapal i.
40024039	Jadi di na nitondong ni banjir i halahi sude, disi pe anso tarhalak halahi taringot tu na masa i. Laing songon i muse ma na giot masa, muda ro Anak Ni Jolma i.
40024040	Di hatiha i adong ma dua halak markarejo di saba: Sahalak dioban, na sahalak nari ditinggalkon.
40024041	Adong muse dua dadaboru na manduda. Sahalak dioban, tapi na sada nari ditinggalkon.
40024042	Hara ni i, jonggor ma hamu, angke nada diboto hamu sanga andigan haroro ni Tuhanmunu.
40024043	Ingot hamu ma na Hudok on! Sugari diboto nampuna bagas, sanga tar andigan giot ro panangko, nada ra ia modom. Dung i nada padiaronnia masuk panangko i tu bagasan.
40024044	Hara ni i, angkon tongtong do hamu hobas. Angke ro ma Anak Ni Jolma i, di hatiha na so pamotoanmunu do Ia ro."
40024045	"Antong ise ma naposo na burju jana na marroha, na niangkat ni tuanna gabe kapala ni sude naposonia na asing i; anso dilehen ia mangan angka naposonia i di hatihana?
40024046	Martua ma sada naposo na topet mangkarejohon karejona diharoro ni tuanna.
40024047	Tutu do, pasahaton ni tuan i ma tu naposonia i sude sinadonganna.
40024048	Tapi muda jahat do naposo i, didok ia di bagasan rohania,
40024049	'Honok dope anso mulak tuanki,' gabe dipungka ia ma mambalbali angka naposo na asing i, jana angka mangan dohot minum-minum ia dohot halak na asing.
40024050	Ro ma tuannia i di ari na so diambangnia, dohot di jom na so diboto ni naposo i.
40024051	Tontu balbalon ni tuan i ma i so mangantarai, sarupahonon ni tuan i muse ma ia tu halak pangalancap. Disi ma adong andung-andung dohot na patungaripon."
40025001	"Muda ro Anak Ni Jolma i songon Tuhan, tarsongon umpama on do pangalahona: Sampulu halak bujing-bujing pandongani ni bayo pangoli na mambuat lampu laho kehe mangalo-alo bayo pangoli i.
40025002	Lima halak ma i na oto, na lima nari na marroha.
40025003	Dioban si lima halak na oto i ma lampu tapi nada dioban halahi miak managam na hurang.
40025004	Dioban si lima halak na marroha i ma lampu ni halahi tapi laing dioban halahi do miak managam betak sai hurang.
40025005	Honok ma bayo pangoli i anso ro, gabe mamungka ma mondohondok bujing-bujing i lopus tarpodom be.
40025006	Dung tonga borngin, tarbege ma sora na pio-pio, 'Ma ro bayo pangoli i! Beta ma taalo-alo!' ninna.
40025007	Ngot ma bujing-bujing na sampulu i marsipagara lampuna be.
40025008	Didok bujing-bujing na oto i ma tu na marroha i, 'Lehen hamu ma di hami saotik miakmunu i, ma giot mintop lampunami.'
40025009	'Inda tola!' ninna bujing-bujing na marroha i mangalusi, 'Harana gabe sude do hita annon hurangan miak. Tu kode ma tobusi hamu!'
40025010	Gabe kehe ma bujing-bujing na oto i manobusi miak. Jadi taran na kehe i halahi, lalu muse ma bayo pangoli i. Masuk ma bujing-bujing na marroha i rap dohot bayo pangoli i tu bagas parpestaan i. Ditutup ma pintu i!
40025011	Dung i lalu ma angka bujing-bujing na oto i. Pio-pio ma halahi, 'Tuan, tuan, buka ma jolo pintu on anso masuk hami.'
40025012	Tapi dialusi bayo pangoli i ma, 'Inda hutanda hamu!' "
40025013	Jadi dipaujung Jesus ma umpamaNia i, ning Ia ma, "Hara ni i, jonggor ma hamu, angke nada diboto hamu arina sanga hatihana."
40025014	"Muda ro Anak Ni Jolma i songon Tuhan, tarsongon sada bayo na giot kehe mardalanan tu na dao do pangalahona. Dipiohon ia ma angka naposonia, laho pasahatkon sinadongannia tu halahi.
40025015	Dipasahat ia ma tu halahi hombar tu hamaloonna be. Tu na sada dilehen ia lima ribu hepeng perak. Tu na sada nari dilehen ia dua ribu hepeng perak. Dung i tu na sahalak nari dilehen ia saribu hepeng perak. Dung i kehe ma ia.
40025016	Jadi kehe ma manigor naposo na manjagit lima ribu i, marjagal. Gabe maruntung muse ma ia lima ribu hepeng perak.
40025017	Laing songon i muse ma na manjagit dua ribu hepeng perak i, maruntung ma ia dua ribu hepeng perak.
40025018	Tapi anggo na manjagit na saribu i kehe ma ia mangkuar lubang di tano. Dionjapkon ia ma hepeng ni tuannia i tusi."
40025019	"Dung honok, mulak ma tuan ni halahi i jana dipungka ia ma mambaen paretongan tu halahi.
40025020	Masuk ma naposo na maniop silima ribu hepeng perak i pasahatkon sampulu ribu hepeng perak tu tuanna i. 'Tuan,' ning ia, 'lima ribu hepeng perak do na nipasahat ni tuan i tu au, saonnari diligi tuan i ma, maruntung do au lima ribu hepeng perak.'
40025021	'Ma denggan i,' ning tuan i, 'ho ma ibana naposo na burju jana na denggan. Angke haposan do ho di na otik, hulehen ma pos ni rohangku tu ho taringot tu na umbahat. Dohot ma ho masuk marsonang-sonang rap dohot au!'
40025022	Dung i masuk muse ma naposo na manjagit sidua ribu hepeng perak i. 'Tuan,' ning ia, 'dua ribu hepeng perak do na nipasahat ni tuan i tu au. Diligi tuan i ma saonnari. Maruntung do au dua ribu nari.'
40025023	'Denggan ma i,' ning tuan i, 'ho ma ibana naposo na denggan jana na burju. Dibaen haposan do ho di na otik, laing pasahaton ma pos ni roha tu ho taringot tu na bahat. Masuk ma ho anso dohot marsonang-sonang rap dohot au!'
40025024	Dung i masuk ma naposo na manjagit sisaribu hepeng perak i. Didok ia ma, 'Tuan, hutanda do halak na mangasahon gogo do tuan i. Dibuat tuan i do suha sian na so nisuan ni tuan i, dung i dibuat tuan i do suha sian na so nisabur ni tuan i.
40025025	Mabiar do au, gabe hubunihon hepeng ni tuan i di bagasan tano. On pe, indon ma hepeng ni tuan i.'
40025026	'Ho ma naposo na jahat jana na losok!' ning tuan i. 'Inda he diboto ho, hubuat do parbatu sian na so husuan, dung i hubuat do suha sian na so husabur?
40025027	Anggo songon i, sapatutna angkon lehenonmu do hepengki tu halak na padalan hepeng. Jadi muda mulak au, anso tarjagit au ma mangulahi hepengki dohot bungana.
40025028	Jadi hara ni i buat ma hepeng i sian ia, lehen ma i tu halak na manjagit sampulu ribu hepeng perak i.
40025029	Angke tu halak na maradong umbahat dope lehenon, lopus marlobi-lobi ia. Tapi anggo halak na so maradong, na adong saotik na disia i, nibuat muse ma i sian ia.
40025030	Ambungkonon ma naposo na so hasaya i tu hagolapan parbalian. Disi ma ia tangis patungaripon!' "
40025031	"Muda ro Anak Ni Jolma i gabe Raja mardongan angka surusuruanNia, juguk ma Ia di habangsa ni hamuliaonNa.
40025032	Sude halak na satano on dipalagut ma di joloNia. Dung i sirangonNa ma halahi gabe dua punguan songon panyirang ni hambeng sian biri-biri.
40025033	Palaguton ma biri-biri sabola siamunNia, hambeng sabola siambirangNia.
40025034	Dung i dohonon ni Raja i ma hata tu angka na di siamunNia i, 'Ro ma hamu angka na nipasupasu ni Damang. Masuk ma hamu tu bagasan harajaan na dung diparade di hamu mamungka sian na manompa portibi on.
40025035	Angke taran malean Au, dilehen hamu do Au mangan. Dompak manguas Au, dilehen hamu do Au minum. Di na tarpunjung Au, dijagit hamu do Au di bagasmunu.
40025036	Di na so marpakean Au, diparabiti hamu do Au. Marnyae Au, diligi hamu do Au, di hatiha na tarhurung Au ro do hamu mangaligi Au.'
40025037	Gabe didok halahi na patuluskon lomo ni roha ni Debata ma, 'Sadihari ma he hami ida Ho Tuhan male gabe hami lehen Ho mangan, sanga manguas gabe hami painum Ho Tuhan?
40025038	Andigan ma hami ida Ho ale Tuhan songon halak dagang di sada inganan, gabe hami jagit Ho di bagasnami? Andigan ma na so marpakean Ho Tuhan gabe hami lehen pakean di ho?
40025039	Andigan ma hami ida Ho Tuhan marnyae sanga tarhurung, gabe hami ligi Ho?'
40025040	Alusan ni Raja i ma, 'Ingot hamu ma on: Hatiha dibaen hamu songon i tu sada halak sian angka kahanggingKu na umdangol i, etongon na tu Au do i dibaen hamu!'
40025041	Dung i didok Raja i ma tu halak na di siambirangNia i, 'Morot ma hamu sian on, hamu angka na hona bura! Masuk ma hamu tu api na so ra mintop na niparade di Sibolis dohot di angka surusuruanna!
40025042	Angke di hatiha male Au nada dilehen hamu Au mangan. Hatiha manguas Au nada dilehen hamu Au minum.
40025043	Hatiha tarpunjung Au di sada-sada inganan, nada dijagit hamu Au di bagasmunu. Hatiha so marpakean Au, nada dilehen hamu pakeanKu. Marnyae Au dohot hatiha tarhurung, nada diligi hamu Au.'
40025044	Dung i dohonon ni halahi ma tuSia, 'Andigan lakna hami ida Ho ale Tuhan male-malean sanga manguas, sanga tarpunjung di sada inganan, sanga na so marpakean, sanga marnyae, sanga tarhurung, jana nada hami urupi Ho Tuhan?'
40025045	Alusan ni Raja i ma, 'Tangkas ma jolo tangihon hamu: Di na so ra hamu mangurupi sahalak sian na umdangol on, etongon na so ra do hamu mangurupi Au.'
40025046	Hara ni i uhumon ma angka halak sisongon i dohot uhuman na manongtong. Hape anggo halak na mambaen lomo ni roha ni Debata mangolu ma halahi jana marjop ni roha dohot Debata."
40026001	Dung sidung diajarkon Jesus sude taringot tusi, didok Ia ma tu angka anak siseanNia i,
40026002	"Diboto hamu do, dua ari nari dapot ma Pesta Paskah. Pasahaton ma Anak Ni Jolma i anso diparsilangkon!"
40026003	Jadi marlagut ma disi angka Sintua Ni Malim dohot angka hatobangon ni halak Jahudi di inganan ni si Kayafas Malim Godang i.
40026004	Martahi ma halahi laho manangkup Jesus anso dibunu halahi Ia.
40026005	"Tapi, ulang ma hatiha pesta i dibaen, harana gabe masa annon hagaoron di tonga-tonga ni rayat i."
40026006	Hatiha di Betania Jesus, i ma di bagas ni si Simon na huliton na hinan,
40026007	ro ma sada anak boru mandapotkon Jesus. Dioban ia do sada botol na marisi miak na huskus, boti sigodang arga. Jadi hatiha juguk Jesus mangan, diduruskon anak boru i ma miak na huskus i tu ulu ni Jesus.
40026008	Gabe muruk ma angka anak sisean ni Jesus marnidasa. "Aha ma angkon sai niparsayang on sude?" ninna halahi.
40026009	"Targadis do miak na huskus on arga sajo, nilehen hepengna i tu halak na pogos!"
40026010	Diboto Jesus do pikiran ni halahi, gabe ning Ia ma tu halahi, "Biasi pola arsahanmunu anak boru on? Na denggan do na nibaennia i tu Au.
40026011	Tongtong do adong na pogos rap dohot hamu, tapi anggo Au nada tongtong rap dohot hamu.
40026012	Di na niduruskonnia miak na huskus i tu Au, na paradehon Au noma i tu hatatanomKu.
40026013	Ingot hamu ma! Sanga na di dia di tano on dipararat Jamita Na Denggan na sian Debata i, angkon dicaritohon muse ma pambaenan ni anak boru on baen parningotan tusia."
40026014	Dung i kehe ma sahalak sian anak sisean ni Jesus na dua bolas i, i ma na margoar si Judas Iskariot mandapotkon angka Sintua Ni Malim.
40026015	Didok ia ma tu halahi, "Aha ma lehenonmunu di au muda hupasahat Jesus tu hamu?" Dung i dietong halahi ma tolu pulu hepeng perak. Dilehenkon halahi ma hepeng i tusia.
40026016	Mamungka sian i, dijalahi si Judas ma hatiha na topet laho pasahatkon Jesus.
40026017	Ari parjolo dung dapot hatihana Parningotan Ni Roti Na So Marragi, ro ma angka anak siseanNia i mandapotkon Jesus. Disapai halahi ma tuSia, "Di dia do dipangido rohamu Tuhan mangankon sipanganon Paskah i? Anso hami parade."
40026018	Dialusi Jesus ma, "Kehe ma hamu tu kota manopot sada halak disi. Dokkon hamu ma tusia, 'Ninna Guru i, ma dapot hatihana di Au. Giot di bagasmon do Au marpaskah rap dohot angka anak siseanKu.' "
40026019	Dioloi angka anak siseanNia i ma songon na nisuruhon ni Jesus tu halahi. Kehe ma halahi paradehon panganon Paskah i.
40026020	Dung borngin, juguk ma Jesus rap dohot angka anak siseanNia i mangan.
40026021	Jadi hatiha na mangan i halahi mandok hata ma Jesus, "Tangihon hamu jolo: Sahalak sian hamu giot manghianat tu Au."
40026022	Dung dibege angka anak siseanNia na nidokNia i, gabe marsak sajo ma halahi. Marsisapai ma halahi tu Jesus, "Na he nada Au na nidokMu Tuhan?"
40026023	Dialusi Jesus ma, "Na manyornopkon tanganna tu mangkuk rap dohot Au, i ma ibana na giot manghianat i tu Au.
40026024	Tutu nian, angkon kehe do Anak Ni Jolma i songon na dung tarsurat hian di Buku Na Badia i paboa na angkon mate Ia. Tapi marjaya ma halakna i na manghianat tu Anak Ni Jolma i! Sugari gumonan hian do indangkon sai jungada ia sorang!"
40026025	Dung i didok si Judas panghianat i ma, "Tontu nada au na nidok ni Guru i?" Dialusi Jesus ma, "Madung didok ho i!"
40026026	Hatiha na mangan i halahi dibuat Jesus ma roti. Dipasahat Ia ma tangiang mandok tarimakasi. Dung i dilehen Ia ma roti i tu angka anak siseanNia i, didok Ia ma dohot hataNa, "Jagit, jana pangan hamu ma, on ma pamatangKu."
40026027	Dung i, dibuat Ia ma sada panginuman ni anggur, didok Ia ma tarimakasi tu Debata. Dung i dilehen Ia ma panginuman i tu angka anak siseanNia i, didok Ia ma dohot hataNa, "Sude ma hamu minum sian on.
40026028	Angke on ma mudarKu na gabe jaminan ni parjanjian ni Debata. Niduruskon do mudarKon hara ni bahat halak, gabe hasesaan ni dosa.
40026029	Ingot hamu ma: Nada inumonKu be parbatu ni hayu anggur lopus tu sada hatiha inumonKu ma anggur na imbaru rap dohot hamu muda dung dipajongjong Damang HarajaanNia."
40026030	Dung diendehon halahi sada ende puji-pujian. Halahi pe kehe ma tu Dolok Zetun.
40026031	Dipaboa Jesus ma tu angka anak siseanNia i, "Borngin on mandao be ma hamu sude, tinggalkononmunu ma Au. Harana tarsurat do di Buku Na Badia i, 'BunuonKu ma parmahan i gabe marserak ma sude pahan-pahanan.'
40026032	Tapi dung dipangolu Au mangulahi, parjolo ma Au kehe tu Galilea ulang hamu."
40026033	Didok si Petrus ma tu Jesus, "Haru sude pe halahi maninggalkon Ho Tuhan, anggo au bagi na bia pe nada hutinggalkon Ho!"
40026034	Dung i ninna Jesus ma tusia, "Tangihon jolo: Borngin on taran so martahuak manuk dope, ma tolu noli dokkononmu na so ditanda ho Au."
40026035	Dialusi si Petrus ma, "Sugari pe angkon tarpaksa mate au rap dohot Ho Tuhan, nada na dohononku na so hutanda Ho Tuhan!" Songon i ma dipandok sude anak sisean na asing i.
40026036	Dung i lalu ma Jesus rap dohot angka anak siseanNia i tu sada inganan na margoar Getsemane. Didok Ia disi tu halahi, "Dison ma jolo hamu juguk painte martangiang Au santongkin."
40026037	Dung i dipiohon Ia ma anso dohot si Petrus rap dohot anak ni si Zebedeus na dua i kehe rap dohot Ia. Mamungka ma idaon marsak Ia disi, susa sajo.
40026038	Didok Ia ma tu anak siseanNia i, "Marsak sajo do Au, songon na giot mate Huhilala. Dison ma jolo hamu, anso dohot hamu marjonggor rap dohot Au."
40026039	Dung i kehe ma Jesus tar dumao saotik, tungkap ma Ia tu tano laho martangiang, "O Amang," ning Ia, "Anggo tarbaen do, padao ma sian Au parkancitan na angkon jagitonKu. Tapi ulang ma hagiotKu na tulus, baen ma songon na dihagiotiMu."
40026040	Dung i mulak ma Jesus mandapotkon anak siseanNia na tolu i. Ma tarpodom halahi didapot Ia. Didok Ia ma tu si Petrus, "Na he tarbaen hamu jonggor rap dohot Au, hum sajom pe?
40026041	Jonggor ma hamu, martangiang bage hamu anso ulang talu hamu dibaen pandugaan i. Denggan do nian anggo roha ni jolma, tapi gale do pamatang."
40026042	Jadi kehe ma Jesus padua-nolihon laho martangiang. Didok Ia ma, "Muda na angkon taononKu ma parkancitan on ale Amang jana nada tarbaen so taononKu, rohaMu ma na tulus."
40026043	Dung i mangulahi ma Jesus ro. Didapot Ia, ma laing modom do angka anak siseanNia i. Songon na so tarbuka be mata ni halahi hara ni nonona dihilala halahi.
40026044	Jadi ditadingkon Jesus ma halahi sanoli nari. Kehe ma Ia martangiang patolu-nolihon. Sarupa do tangiangNia i dohot sinangkinan i.
40026045	Dung i didapotkon Ia ma mangulahi angka anak siseanNia i didok Ia ma tu halahi, "Modom ma hamu huhut maradian. Ligi hamu ma, ma dapot hatihana laho pasahatkon Anak Ni Jolma i tu angka halak pardosa.
40026046	Ngot ma hamu anso kehe hita. Ligi ma! Ma indi halak na manghianat i tu Au!"
40026047	Mangkatai dope Jesus, ro ma si Judas, i ma sahalak sian anak siseanNia na dua bolas i. Ro muse ma rap dohot ia bahat halak maroban podang dohot potuk-potuk. I ma angka na nisuru ni angka kapala ni malim dohot angka hatobangon ni halak Jahudi.
40026048	Ma dipaboa panghianat i hian tu halahi tandana, "Sanga ise na huumma, i ma Ia. Tangkup hamu ma!"
40026049	Disi lalu tu inganan i, manigor didapotkon si Judas ma Jesus. Ning ia ma, "Horas ma di Guru i!" Diumma ia muse ma Jesus.
40026050	Dialusi Jesus ma, "Ale dongan, hara ni i dehe ho ro tuson?" Dung i ro ma tu jolo halak na bahat i, ditangkup halahi ma Jesus.
40026051	Ro ma sahalak sian anak sisean ni Jesus na disi i, manyintak podangnia. Ditampul ia ma naposo ni Malim Godang i dohot podangnia i. Ramping pinggol i.
40026052	Didok Jesus ma tu anak siseanNia i, "Pasarung podangmi. Sude halak na mangasahon podang angkon mate do baenon ni podang.
40026053	Ninna rohamu lakna na so tarpangido Au partolongan tu Damang, jana tarsuru Damang do manigor lobi sian dua bolas legion surusuruan?
40026054	Tapi muda songon i, dia ma tulus tarjadi na nipaboa ni Buku Na Badia i hian, na angkon tarjadi songon na masa sadari on?"
40026055	Dung i didok Jesus ma tu halak na bahat i, "Ro hamu laho manangkup Au maroban podang dohot potuk-potuk. Halak na jahat dehe Au lakna? Ganop ari do Au mangajari di Bagas Ni Debata hape nada ditangkup hamu Au!
40026056	Tutu do nian, angkon tarjadi do sude na masa on anso tulus muse sanga aha na nisuratkon ni angka panurirang di Buku Na Badia i." Dung i markehean ma sude anak sisean ni Jesus i maninggalkon Ia.
40026057	Dioban angka na manangkup i ma Jesus tu bagas ni Malim Godang na margoar si Kayafas. Marlagut ma disi angka Siboto Surat ni halak Jahudi dohot angka hatobangon ni halahi.
40026058	Jadi diihutkon si Petrus ma hatiha i Jesus sian na dao lopus lalu tu alaman ni bagas ni Malim Godang i. Masuk ma si Petrus tu alaman i, disi ma ia juguk rap dohot angka panjago i. Sanga songon dia ujungna anso diboto ia.
40026059	Dijalahi angka kapala ni malim i ma dohot sude parrapot i angka hasaksian na so tutu laho mangalo Jesus anso adong dalanna baenon ni halahi mamunu Ia.
40026060	Tapi nada dapot halahi bagi aha haru pe ma bahat na jongjong angka saksi i. Ujungna adong ma dua halak jongjong tu jolo.
40026061	Didok halahi ma, "Didok bayo on do, 'Tarumpakkon Au do Bagas Ni Debata, tapi di bagasan tolu ari tar pajongjong Au mangulahi.' "
40026062	Dung i jongjong ma Malim Godang i mandok hata tu Jesus, "Na so ra do Ho mangalusi sude na ni tuhaskon i tu Ho?"
40026063	Tapi sip sajo do Jesus. Dung i diulahi Malim Godang i ma mandok hata tuSia, "Saonnari mangasahon Debata na mangolu i hupangido tu Ho sumpahon ma tu hami, tutu do Ho Anak Ni Debata Kristus i?"
40026064	Dialusi Jesus ma, "Tutu. Tapi ingot hamu ma: Mamungka saonnari idaonmunu ma Anak Ni Jolma i juguk di siamun ni Na Markuaso i. Dung i ro ma Ia di ginjang ombun na di langit an!"
40026065	Dung i disibakkon Malim Godang i ma pakeanNia. Didok Ia ma, "Mangalayasi do on! Inda porlu be saksi. Ma dibege hamu sudena hataNia na mangalayasi i.
40026066	Saonnari bia ma pandapotmunu?" Dialusi halahi ma, "Angkon ni pamate ma Ia."
40026067	Dung i ditijuri halahi ma bohi ni Jesus, dibalbali ma Ia. Adong muse ma na manampeleng Ia,
40026068	jana mandok tuSia, "Cubo ma jolo paboa tu hami, ale Kristus! Ise ma na manampeleng Ho i?"
40026069	Juguk-juguk ma si Petrus di ruar, di alaman i. Jadi ro ma sahalak anak boru naposo ni Malim Godang i mandok tu si Petrus, "Dohot do ho dongan ni Jesus halak Galilea i."
40026070	Tapi diporso si Petrus ma di jolo ni halahi sude. "Inda huastui na nidokmi," ning si Petrus mangalusi,
40026071	lalu kehe ia tu horbangan ni alaman i. Jadi ro muse ma sada nari naposo dadaboru, diida ia ma si Petrus, gabe didok ia ma tu angka halak na disi i, "Dohot do bayo indon dongan ni Jesus na sian Nasaret i."
40026072	Diulahi si Petrus ma mamorso jabat marsumpa-sumpa ia, "Bagi na bia pe inda hutanda bayo i!" ning si Petrus.
40026073	Inda sadia honok, ro ma angka halak na marjongjongan disi mandok tu si Petrus, "Tutu do, ho ma sahalak sian halahi. Tanda do sian pangkulingmu."
40026074	Gabe marsumpa-sumpa ma si Petrus, "Sai mate au muda tutu hutanda bayo i!" ning ia. Manigor martahuak ma manuk.
40026075	Jana taringot ma tu roha ni si Petrus hata ni Jesus tusia, "Dompak so martahuak manuk, madung diporso ho Au tolu noli." Kehe ma si Petrus tu balian tangis panguncombopon.
40027001	Dung torang arina i martahi ma sude angka Sintua Ni Malim dohot angka hatobangon ni halak Jahudi manontuhon sanga na bia baenon ni halahi mamunu Jesus.
40027002	Ditambat halahi ma Ia. Dioban ma laho pasahatkon Ia tu si Latus. I ma gubernur ni Harajaan Rom.
40027003	Jadi dung diida si Judas panghianat i, na giot hona uhum noma Jesus gabe manyosal ma ia, dipaulak ma hepeng na tolu pulu perak i tu angka Sintua Ni Malim dohot tu angka hatobangon ni halak Jahudi i.
40027004	Ning ia ma, "Ma mardosa au, manghianat au tu halak na so marsala gabe didabu uhum mamatehon Ia!" Didok halahi ma mangalusi, "Ahana ma i di hami? Urusanmu do i!"
40027005	Gabe disampakkon ia ma hepeng perak i tu Bagas Ni Debata, dung i kehe ma ia manyingkot.
40027006	Dipamuai angka Sintua Ni Malim i ma hepeng i, didok halahi, "Hepeng ni mudar do on. Anggo mangihutkon aturan ni ugamo, nada tola pamasuhon hepeng on tu poti ni haul na di Bagas Ni Debata."
40027007	Dung saroha halahi, dipake halahi ma hepeng i manobusi tano. I ma na margoar Tano Ni Sitopa Hudon. Dipake ma tano i gabe tanoman ni halak dagang.
40027008	I ma umbaen na margoar tano i lopus tu sadari on "Tano Mudar".
40027009	Jadi hara ni i, tulus ma na nidok ni Panurirang Jeremia. Songon on pandoknia, "Dijagit halahi ma hepeng na tolu pulu perak i. I ma bilangan ni hepeng na niolohon ni halak Israel gabe panggararna.
40027010	Dipake halahi ma hepeng i panobusi ni tano ni sitopa hudon songon na nitonahon ni Tuhan tu au."
40027011	Jongjong ma Jesus di adopan ni si Latus, gubernur ni luat i. Disapai si Latus ma, "Raja ni halak Jahudi dehe Ho?" "Olo, tutu ma songon na nidokmi," ninna Jesus mangalusi.
40027012	Tapi anggo di na pajojor pangaduan i angka Sintua Ni Malim dohot angka hatobangon ni halak Jahudi i taringot tu Jesus, sangkababa hata pe nada adong dialusi Jesus.
40027013	Gabe ninna si Latus ma tuSia, "Na so dibege Ho dehe sude pangaduan ni halahi i tu Ho?"
40027014	Saotik pe nada dialusi Jesus. Gabe homang ma roha ni gubernur i mida Ia.
40027015	Ganop Pesta Paskah dipasomal gubernur i do paluahon sahalak na hona uhum sanga ise na nipangido ni roha ni halak na bahat.
40027016	Jadi adong ma hatiha i sahalak di hurungan, na tarbarita jahatna, si Barabbas goarna.
40027017	Jadi hatiha marlagut sude halak na bahat i, disapai si Latus ma halahi, "Ise do dipangido rohamunu paluaonku di hamu? Si Barabbas do sanga Jesus na nigoaran Kristus?"
40027018	Didok gubernur i pe songon i hara ni na dung diboto ia do, na late do roha ni halahi umbaen na dipasahat halahi Jesus tusia.
40027019	Taran juguk si Latus di inganan panguhuman i, ditonahon dadaborunia ma tusia, "Indangkon sai antoi parkaro ni bayo na so marsala i. Harana jatjat do nipingku saborngin on hara ni Ia."
40027020	Tapi torus ma dijajang-jajang angka Sintua Ni Malim dohot angka hatobangon ni halak Jahudi i halak na bahat mangido tu si Latus anso si Barabbas dipalua. Tapi anggo Jesus nibunu ma.
40027021	Dung i disapai gubernur i ma mangulahi halahi, "Ise ma sian na dua halak i paluaonku di hamu?" "Si Barabbas," ninna halahi mangalusi.
40027022	"Antong, aha ma baenonku tu Jesus na margoar Kristus i?" ninna si Latus manyapai halahi. "Parsilangkon ma i!" ninna halahi mangalusi.
40027023	"Aha ma hajahatanNia?" ning si Latus. Tapi mur gogo ma halahi marsurak, "Parsilangkon i!"
40027024	Diida si Latus ma na so marguna be hatania i sude. Aropku mur mambaen gaor ma halahi laho mangalo, ning rohania. Ujungna dibuat ia ma aek. Dibasu ia ma tangannia di jolo ni halak na bahat i. Didok ia ma hatania, "Inda ahana di au muda mate halak na tigor on! Sahat di hamu ma i!"
40027025	Dialusi halak na bahat i ma sude, "Padiar ma manginona tu hami dohot tu pomparannami mudarna i!"
40027026	Gabe dipalua si Latus ma si Barabbas di halahi. Dipaloncingkon ia ma Jesus, dipasahat ia ma anso niparsilangkon!
40027027	Dung i dioban angka parajurit ni si Latus i ma Jesus masuk tu bagas paruhuman ni gubernur i. Marlagut ma tentara i sudena manghaliangi Jesus.
40027028	Dibuka halahi ma pakean ni Jesus, digontihon halahi ma dohot baju juba na ungu.
40027029	Didandan halahi ma duri-duri gabe tuku, dipamasuk halahi ma i tu ulu ni Jesus. Dilehen halahi ma sada tungkot tu tanganNia. Marsomba ma halahi di joloNia palayas-layaskon. "Santabi ma di Ho ale Raja ni halak Jahudi!"
40027030	Dung i ditijuri halahi ma Ia, dibuat ma tungkot i sian tanganNia dilipatkon halahi ma tu uluNia.
40027031	Dung sidung halahi na palayas-layaskon i, dibuka halahi ma mangulahi baju juba i. Dibaen halahi ma mangulahi bajuNia i hian. Dung i dioban halahi ma Ia tu balian anso niparsilangkon.
40027032	Dompak di tonga dalan i halahi, marsuo ma dohot sada bayo halak Kirene na margoar si Simon. Dipaksa halahi ma bayo i mamorsan silang ni Jesus i.
40027033	Dung i lalu ma halahi tu sada inganan na margoar Golgota, astuanna "Partangkurahan".
40027034	Dilehen halahi ma disi Jesus manginum anggur na marcampur pogu. Tapi dung didai Jesus anggur i, inda giot Ia manginumsa.
40027035	Dung i diparsilangkon halahi ma Ia. Mardadu ma halahi laho mambagi-bagi abitNia i.
40027036	Dung i marjuguhan ma halahi disi manjagoi Ia.
40027037	Dilohotkon halahi ma di ginjang uluNia surat paboahon hasalaanNia. Songon on ma hatana, "Indon ma Jesus Raja ni halak Jahudi".
40027038	Laing di hatiha i muse, adong dope dua halak nari panyamun diparsilangkon halahi rap dohot Jesus. Sada di siamun, sada nari di siambirangNia.
40027039	Mopeng-openg ma ulu ni halak na mamolus disi mangincahi Jesus.
40027040	Ninna halahi ma, "Heh! Ho ma na giot mangarumpakkon Bagas Ni Debata, giot pajongjongonMu ma i di bagasan tolu ari! Muda na tutu ma Ho Anak Ni Debata, antong palua ma diriMu sandiri! Mijur ma Ho sian silang i!"
40027041	Mangincahi ma tu Jesus sude angka Sintua Ni Malim dohot sude angka Siboto Surat ni Jahudi i dohot sude hatobangon ni halak Jahudi.
40027042	"Halak na asing dipaluasa hape Ia sandiri so tarpaluasa! Raja Ni Israel ma Ia ning Ia, anggo mijur ma Ia saonnari sian silang i. Anso porsaya hami diSia.
40027043	Dihaposi Ia do Debata, antong i ma paluahon Ia nuaeng muda na jop do roha ni Debata tuSia! Angke didok Ia do: Anak Ni Debata do Au."
40027044	Angka panyamun na diparsilangkon rap dohot Ia, mangincahi ma songon i tuSia.
40027045	Mamungka kotu, tolu jom honokna, golap ma sude luat i.
40027046	Dung pukul tolu andospotang, gogo ma sora ni Jesus ning Ia ma, "Eli, Eli, lama sabakhtani?" astuanna, "O, DebatangKu, DebatangKu, biasi ditinggalkon Ho Au?"
40027047	Bahat do halak na marjongjongan disi mambege na nidokNia i. Gabe didok halahi ma, "Na mamiohon si Elia do i!"
40027048	Dung i marlojong ma sahalak sian halahi mambuat lumut. Dironjomkon ia ma lumut i tu anggur na mancom. Jadi dilohotkon ia ma lumut i tu ujung ni tolong laho mangalehen tu Jesus anso diinum Ia.
40027049	Tapi didok na deba ma, "Padiar ma songon i. Tapainte ma sanga na ro si Elia paluahon Ia!"
40027050	Dung i mangulahi ma pio-pio Jesus. Dung i tos ma hosaNia.
40027051	Dung i manigor masibak ma tire na di Bagas Ni Debata bola dua sian ginjang lalu tu toru. Humutur ma tano i, mangkabola ma angka dolok batu.
40027052	Marmungkapan ma angka kuburan. Bahat halak ni Debata na dung mate mulak mangolu.
40027053	Dung mulak mangolu Jesus sian hamatean, marruaran ma halahi sian kuburan i masuk tu Kota Na Badia. Bahat do halak na midaan halahi.
40027054	Mabiar ma komandan i rap dohot angka parajurit i na manjagoi Jesus dung diida halahi lalo i dohot sude na masa i. Didok halahi ma, "Tutu do Ia on Anak Ni Debata!"
40027055	Laing adong do disi angka dadaboru na manatap-natap sian na dao. Halahi ma angka dadaboru na dohot mamungka sian Galilea mangihutkon Jesus laho mangurupi Ia.
40027056	I ma angka si Maria Magdalena, si Maria inang ni si Jakobus dohot si Josep dohot inang ni dakdanak ni si Zebedeus.
40027057	Dung potang ari ro ma sada halak na mora sian Arimatea na margoar si Josep. Laing anak sisean ni Jesus do ia.
40027058	Didapotkon ia ma si Latus mangido bangke ni Jesus i. Gabe diparentahon si Latus ma anso dipasahat tusia bangke ni Jesus i.
40027059	Dung i dibuat si Josep ma bangke i. Dibalut ia ma dohot kopen na nibaen sian abit linen na ias.
40027060	Dipayakkon si Josep ma bangke ni Jesus i di bagasan kuburan, ia puna sandiri. Na baru dituhil dope i, i ma di sada dolok batu. Digulang ia ma sada batu na godang tu baba ni kuburan i, kehe ma ia.
40027061	Anggo si Maria Magdalena dohot si Maria na asing i laing juguk do halahi disi paadop-adop kuburan i.
40027062	Ancogotna i, na mangihut tu ari parkobasan i kehe ma angka Sintua Ni Malim dohot angka Parise mangadop tu si Latus.
40027063	Didok halahi ma, "On dope anso hami ingot tuan, taran mangolu pargabus i unjung do didok Ia songon on, 'Dung tolu ari, mulak mangolu ma Au mangulahi.'
40027064	Jadi hara ni i, suru ma halak manjago kuburan i tangkas lalu tu ari patoluhon. Anggo inda songon i, ro ma angka anak siseanNia i manangkosa gabe dohonon ni halahi ma tu halak, 'Ma mulak mangolu Ia mangulahi.' Gabe gumodang dope gabus na parpudi on sian na parjolo."
40027065	"Antong palagut ma angka tentara na manjagoi," ning si Latus tu halahi, "anso kehe halahi manjagoi kuburan i sajago-jagona."
40027066	Jadi kehe ma halahi tu kuburan i. Disegel halahi ma batu panutupna i. Dung i disuru halahi ma angka tentara na manjagoi disi.
40028001	Dung salpu Ari Sabat, andostorang ni Ari Mingguna i kehe ma si Maria Magdalena dohot si Maria na asing mangaligi kuburan i.
40028002	Jadi tompu ma masa lalo na gogo. Na mijur do sada surusuruan sian banua ginjang manggulang batu panutup ni tanoman i. Dung i juguk ma ia diginjang batu i.
40028003	Songon hilap do idaon bohi ni surusuruan i. Pakeanna i pe bontar songon hapas.
40028004	Hara ni biarna angka tentara na manjagoi i, lopus hitir-hitir halahi. Langan be bohi i songon bangke.
40028005	Didok surusuruan i ma tu angka dadaboru i, "Ulang hamu mabiar! Huboto do na manjalahi Jesus na diparsilangkon i do hamu.
40028006	Nada dison be Ia. Madung ngot Ia songon na nidokNia hian tu hamu. Ligi hamu ma inganan hapayahanNa.
40028007	Ompoti hamu ma saonnari kehe paboahon tu angka anak siseanNia. 'Madung mulak mangolu Ia mangulahi. Dijoloi Ia ma hamu tu Galilea. Disi ma Ia idaonmunu!' Ingot hamu ma na hudok on tu hamu."
40028008	Diompoti dadaboru i ma maninggalkon kuburan i. Mabiar marcampur jop ni roha, dilojongi halahi ma laho paboahon pangalaho i tu angka anak sisean ni Jesus.
40028009	Jadi ompot ma ro Jesus mandapotkon dadaboru i. Didok ma tu halahi, "Horas ma di hamu!" Dipadonok halahi ma tuSia, dihaol halahi ma patna i. Disomba halahi ma Ia!
40028010	Jadi didok Jesus ma tu halahi, "Ulang hamu mabiar, kehe ma hamu, baritahon hamu ma i tu angka kahanggingKu anso kehe halahi tu Galilea, disi ma diida halahi Au."
40028011	Dung kehe dadaboru i, kehe muse ma deba angka tentara na manjago kuburan i tu kota paboahon sude na masa i tu angka Sintua Ni Malim.
40028012	Martahi ma angka Sintua Ni Malim i dohot angka bagian hatobangon ni halak Jahudi. Putus ma tahi ni halahi, lehenon ni halahi ma hepeng sanga na sadia tu tentara panjago i.
40028013	Didok halahi ma tu tentara i, "Angkon dokkononmunu ma na ro angka anak siseanNia i borngin-borngin hatiha modom hamu, manangko bangkeNia i.
40028014	Jadi muda diboto gubernur i pangalaho i, hami elek pe ia anso ulang pola adong sanga aha na manyusahon hamu."
40028015	Jadi dijagit tentara i ma hepeng i, dibaen halahi ma songon na nidok ni angka Sintua Ni Malim i dohot hatobangon ni halak Jahudi i. Lopus tu sadari on sar ma barita i di tonga-tonga ni halak Jahudi.
40028016	Kehe ma anak siseanNia na sabolas i tu Galilea. Manangkok ma halahi tu dolok na nipaboa ni Jesus hian tu halahi.
40028017	Dung i diida halahi ma Jesus disi, tungkap ma halahi manyomba Ia. Tapi adong dope deba sian halahi na ganggu dope rohana.
40028018	Gabe dipadonok Jesus ma tu halahi, didok Ia ma hata, "Sude kuaso na di banua ginjang dohot di tano on, madung dipasahat tu Au.
40028019	Jadi hara ni i, kehe ma hamu tu sude bangso, baen hamu ma halahi gabe halak na mangihutkon Au. Didi hamu ma halahi di bagasan goar ni Ama, goar ni Anak dohot goar ni Tondi Parbadia.
40028020	Laing ajari hamu ma halahi anso burju mangoloi sude na Huparentahon tu hamu. Botoonmunu ma. Au ma tongtong rap dohot hamu lopus tu hasidungan ni tano on."
41001001	Songon on do Jamita Na Denggan taringot tu Jesus Kristus, Anak Ni Debata.
41001002	Na mamungka do Jamita Na Denggan i songon na nisuratkon ni Panurirang Jesaya na mandok: "Ligi ma, Husuru do suruanKu manjoloi Ho, paradeonnia ma dalan di Ho.
41001003	Adong ma halak na pio-pio di halongonan, 'Pauli hamu ma dalan di Tuhan. Pahornop hamu ma dalan na giot sibolusonNia.' "
41001004	Songon na tarsurat i, laing songon i ma haidaan si Johannes di halongonan i. Dididihon ia do halak jana dipabolkas ia ma jamita na sian Debata. "Pauba hamu ma rohamunu sian angka dosamunu, dung i angkon nipandidihon do hamu anso diampuni Debata dosamunu," ning si Johannes.
41001005	Markehean ma halak sian Judea dohot sian Jerusalem laho manangihon si Johannes. Dioku halahi ma dosa ni halahi, dung i dididihon si Johannes ma halahi di Batang aek Jordan.
41001006	Sian imbulu ni unto do pakean na nipake ni si Johannes. Bobak do bobatnia. Siapor dohot aer ni loba do panganonnia.
41001007	Dibaritahon ia ma songon on, "Saulahon dung salpu au, ro ma Sahalak na gumodang sian au. Hum unduk pe dijoloNia laho mangkarhari tali ni sipatuNia inda tumbuk dope au.
41001008	Aek do hupake mandidi hamu, tapi anggo Ia didionNia ma hamu dohot Tondi Parbadia."
41001009	Jadi ro ma hatiha i Jesus sian Nasaret na di Luat Galilea, dung i dididi si Johannes ma Ia di Batang aek Jordan.
41001010	Disi haruar Jesus sian batang aek i, diida Ia ma mungkap langit i. Dung i mijur ma Tondi Parbadia tuSia songon sada darapati.
41001011	Dung i tarbege ma sada sora sian langit mandok, "Ho do Anak haholongan ni rohangKu. Tu Ho ma Jop ni rohangKu."
41001012	Dung i torus ma dioban Tondi i Jesus kehe tu halongonan.
41001013	Opat pulu ari ma Ia disi, diuji Sibolis i. Angka binatang riar pe adong do na rap dohot Ia disi, jana ro do angka surusuruan mangoloi Ia.
41001014	Dung tarhurung si Johannes, kehe ma Jesus tu Galilea. Dijamitahon Ia ma disi Jamita Na Denggan na sian Debata.
41001015	Ning Ia ma, "Ma dapot hatihana, pungkaon ni Debata ma padalankon pangarajaionNia. Pauba hamu ma rohamunu sian angka dosamunu. Haporsayai hamu ma Jamita Na Denggan na sian Debata!"
41001016	Jadi dompak mardalan Jesus manopi-nopi Dano Galilea, diida Ia ma dua halak parihan, i ma si Simon dohot anggina si Andreas. Topet do halahi manjala ihan di dano i.
41001017	Didok Jesus ma tu halahi, "Ihutkon ma Au! Anso Hubaen hamu sipanjala jolma."
41001018	Jadi, torus ditinggalkon halahi ma jala ni halahi i, kehe mangihutkon Jesus.
41001019	Dung mardalan Jesus saotik nari, diida Ia ma si Jakobus, anak ni si Zebedeus dohot anggina si Johannes, hatiha mambubuli jala ni halahi di parau i.
41001020	Manigor dipio Jesus ma halahi, jadi ditinggalkon halahi ma si Zebedeus ama ni halahi rap dohot halak na diupaan i, dung i diihutkon halahi ma Ia.
41001021	Dung i lalu ma halahi tu kota Kapernaum. Di Ari Sabatna i, masuk ma Jesus tu bagas paribadatan jana mamungka ma Ia mangajari.
41001022	Homang-homang ma halak na manangihon pangajarNia i. Marsahala idaon Ia na mangajar i. Inda songon angka Siboto Surat i.
41001023	Jadi hatiha i ro ma sahalak na nisonggopan ni tondi na jahat masuk tu bagas paribadatan i. Marsurak ma ia,
41001024	"Na giot mambaen bia do Ho tu hami, o Jesus halak Nasaret? Betak na giot mamatehon hami do Ho? Hutanda do sanga ise Ho: Suruan na badia ni Debata do Ho!"
41001025	Disonggakkon Jesus ma tondi i. Ninna Jesus ma, "Sip, morot ho sian ia!"
41001026	Diparambalkon tondi na jahat i ma na marnyae i gogo-gogo, dung i haruar ma ia sian i huhut marsurak.
41001027	Homang ma roha ni halahi sude jabat marsipandohonan halahi sama halahi, "Aha dehe na masa on? Pangajaran na imbaru do on! Marsahala do Ia jana margogo paorot angka tondi na jahat, jana mangoloi do tuSia!"
41001028	Gabe manigor tarbonggal ma barita taringot tuSia tu sude Luat Galilea.
41001029	Kehe ma Jesus dohot angka anak siseanNia i, torus ma halahi tu bagas ni si Simon dohot si Andreas. Dohot do si Jakobus dohot si Johannes rap dohot halahi.
41001030	Topet do hatiha marun di podoman nantulang ni si Simon. Jadi dung masuk Jesus dohot angka anak siseanNia tu bagas i, dipaboa ma tu Jesus taringot tu na marun i.
41001031	Didapotkon Jesus ma nantulang ni si Simon i. Ditogu Ia ma tanganna i laho mangurupi jongjong. Mago ma arun i, ia pe markobas ma paturehon panganan ni halahi.
41001032	Potang arina i dung lusut mataniari, diparobani halak ma tu Jesus sude halak na marnyae dohot angka na hona setan.
41001033	Marrongoman ma na sakota i di jolo ni bagas i.
41001034	Gabe dipamalum Jesus ma disi marragam-ragam nyae, dipaorot Ia ma angka setan. Umpe dipatola Ia mandok hata setan i. Harana ditanda angka setan i do Ia.
41001035	Ancogotna i taran golap dope ari, ngot ma Jesus. Kehe ma Ia tu balian tu inganan na lungun. Martangiang ma Ia disi.
41001036	Gabe dijalak-jalahi si Simon dohot angka donganna ma Ia.
41001037	Dung marsuo halahi dohot Ia didok halahi ma, "Ma sude halak manjalahi Guru i."
41001038	Tapi dialusi Jesus ma, "Beta ma tatoruskon pardalananta tu angka kota na humaliang on. Harana, tusi pe angkon jamitahononKu do Jamita Na Denggan i, na sian Debata. Angke hara ni i do umbaen na ro Au."
41001039	Gabe diebati Jesus ma sude Galilea. Dipararat Ia ma Jamita Na Denggan i di angka bagas paribadatan jana mangusir angka begu.
41001040	Dung i ro ma sahalak na puruon tu Jesus, tungkap ma ia di joloNia mangido, jana didokkon ia ma, "Muda ra Guru i, tarbaen Guru i do pamalum au."
41001041	Ibo ma roha ni Jesus mida bayo i. Gabe dipahortang Ia ma tanganNia manjamasa. Didok Ia ma, "Ra do Au. Antong malum ma ho!"
41001042	Manigor mago ma nyaenia i, malum ma dihilala ia.
41001043	Dung i disuru Jesus ma mulak bayo i dung jolo digogohon Ia,
41001044	"Bagi na bia pe nada tola paboaonmu pangalaho on sanga na tu ise pe. Torus tu malim ma ho kehe, pangido ma anso dipareso ia ho. Jadi dung dipareso ia ho, lehen ma haulmu tu Debata mangihutkon sapanjang aturan na nipasahat ni si Musa. I ma tandana na dung malum ho."
41001045	Jadi kehe ma bayo i. Tapi dipupu ia ma na paboa-boahon barita i tu jae tu julu, gabe nada tarbaen Jesus be torang masuk tu kota i. Di balian noma Ia di inganan na lungun-lungun i. Tapi haru songon i pe, laing marroan do halak mandapotkon Ia sanga na sian dia i.
41002001	Dung adong piga-piga ari, mangulahi ma Jesus tu Kapernaum. Tarboto ma tu halak hape na dung di bagasan bagas do Ia.
41002002	Marroan ma bahat halak. Marrongoman halahi sude disi lopus gabe so adong be na hasiatan. Lalu tu pintu i pe sompit sude halak. Dung i dipabolkas Jesus ma tu halahi barita na sian Debata.
41002003	Hatiha mangkobari Jesus, ro ma opat halak tuSia maroban sada halak na onyangon.
41002004	Tapi hara ni bahat ni jolma i, gabe nada tarbaen siopat halak i be maroban na onyangon i donok tu Jesus. Jadi, dibungkar halahi ma tarup ni bagas i di ginjang ni juguhan ni Jesus. Dung i, ditantan halahi ma na onyangon i, di lagena i.
41002005	Dung diida Jesus marsitutu do haporsayaan ni halahi, didok Ia ma tu na onyangon i, "Ale anakKu, madung sesa sude dosami!"
41002006	Jadi adong ma sanga piga-piga halak angka Siboto Surat na topet juguk disi. Mulai ma halahi marpikir-pikir di bagasan roha ni halahi,
41002007	"Na puluk ma antong bayo on mangincahi Debata songon i! Ise ma he na tarbaen manyesa dosa, anggo so Debata sandiri?" ning roha ni halahi.
41002008	Manigor diboto Jesus do pikiran ni halahi i. Didok Ia ma tu halahi, "Biasi songon i pikiranmunu?
41002009	Dia do gumonan mandok tu na onyangon on, 'Madung disesa sude dosamu' sanga mandok, 'Jongjong ma ho, oban lagemi, mardalan ho?'
41002010	Anso Hupatidahon di hamu bahaso na markuaso do Anak Ni Jolma i, laho manyesa dosa di ginjang tano on." Didok Jesus ma tu na onyangon i,
41002011	"Au mandok tu ho, jongjong ma ho, oban ma lagemi, mulak ma ho!"
41002012	Di jolo ni halak na bahat i, jongjong ma manigor halak na onyangon i, dioban ia lagenia i kehe ma ia mardalan. Homang-homang ma sude halak na disi i, dipuji halahi ma Debata. Didok halahi ma, "Inda unjung dope hami ida tarjadi na songon on!"
41002013	Mangulahi ma Jesus tu topi ni Dano Galilea. Marroan ma bahat halak mandapotkon Ia. Diajari Ia ma halahi.
41002014	Hatiha na mardalan i Ia disi, tarpaida Ia ma sahalak sipanjagit pajak na margoar si Levi anak ni si Alfeus. Topet do hatiha juguk si Levi di kantornia. Didok Jesus ma tusia, "Ihutkon ma Au!" Jongjong ma ia, gabe diihutkon Jesus.
41002015	Dung i dijamu si Levi ma Jesus di bagasnia. Bahat do angka sipanjagit pajak dohot angka jolma na so ture dietong roha ni halak, na rap dohot Jesus di hatiha i. Bahat sian halahi na mangan rap dohot Jesus dohot angka anak siseanNia i.
41002016	Jadi adong ma deba angka Siboto Surat na sian halak Parise na marnida Jesus, hatiha na mangan i Ia rap dohot angka sipanjagit pajak i songon i dohot halak na so ture i. Jadi disapai halahi ma angka anak siseanNia i, "Biasi mangan Jesus rap dohot angka sipanjagit pajak dohot angka halak na so ture?"
41002017	Dibege Jesus do sapa-sapa ni halahi i. Gabe dialusi Ia ma, "So na porlu doktor di halak na torkis. Hum di halak na marnyae do i. Ro pe Au, nada bagi na giot mamiohon angka halak na burju, tapi mamiohon halak pardosa do," ning Ia.
41002018	Di sada hatiha topet puaso angka anak sisean ni si Johannes Pandidi dohot halak Parise. Jadi adong ma halak na ro tu Jesus manyapai, "Biasi puaso angka anak sisean ni si Johannes Pandidi dohot angka na mangihutkon halak Parise? Hape anggo angka anak siseanMu inda puaso?"
41002019	Dialusi Jesus ma, "Tarbaen dehe na so mangan angka tamu di pesta parbagason? Sapanjang rap bayo pangoli i dohot halahi, tontu mangan halahi.
41002020	Tapi adong do hatihana dibuat bayo pangoli i sian halahi. Anggo i, baru ma nada mangan be halahi.
41002021	Nada adong halak mambaen abit na imbaru gabe pandungkap tu abit na buruk. Muda songon i dibaen ia, sibakkonon ni pandungkap na imbaru i do abit na buruk i. Mur bidang ma parsibakna i.
41002022	Laing songon i muse do, nada diusehon halak anggur na imbaru tu inganan na buruk. Muda dibaen songon i, puntarkonon ni anggur i do ingananna i. Ujungna gabe dua-dua rap so marguna. Anggo anggur na imbaru angkon tu inganan ni anggur na imbaru do baenon."
41002023	Di na sanoli topet Ari Sabat, mamolus ma Jesus di kobun ni halak. Jadi hatiha na mardalan i Ia, digotili angka anak siseanNia na dohot i ma burir ni gandum i.
41002024	Gabe didok halak Parise ma tuSia, "Ligi ma! Biasi dilanggar angka anak siseanMi Tona ni ugamonta? Dipambaeni halahi do na so tola baenon di Ari Sabat!"
41002025	-
41002026	Dialusi Jesus ma, "Na so jungada do disise hamu na nibaen ni si Daud, di hatiha ni si Abyatar gabe Malim Godang. Di na male ia rap dohot parangannia i taran so adong panganon ni halahi. Masuk do ia tu Bagas Ni Debata, dipangankon ia ma roti na dung dihaulkon tu Debata, dilehen ia muse dope di parangannia i. Hape mangihutkon ugamonta, hum malim do na tola mangankon roti i."
41002027	Didok Jesus dope muse, "Dibaen pe Ari Sabat i, na porlu di jolma do i. Nada jolma i dibaen porlu di Ari Sabat.
41002028	Antong, markuaso do Anak Ni Jolma i di ginjang ni Ari Sabat."
41003001	Dung i kehe ma Jesus mangulahi tu bagas paribadatan. Adong ma disi sahalak na mate tanganna sabariba.
41003002	Topet muse adong disi halak na giot manjalahi hasalaan ni Jesus, anso taraduhon halahi Ia. Jadi torus ma sai diparate-atehon halahi Jesus sanga na ra do Ia pamalumkon hatiha Ari Sabat.
41003003	Didok Jesus ma tu na mate i tanganna sabariba, "Di tonga-tonga on ma ho jongjong."
41003004	Jadi disapai Ia ma angka halak na disi i, "Mangihutkon ugamonta, aha do na tola baenonta di Ari Sabat? Mambaen na denggan do sanga mambaen na jahat? Manolong halak do sanga mangago halak?" Tapi sip sajo do halahi.
41003005	Marsak ma Jesus hara ni pir ni roha ni halahi. Jadi muruk ma Jesus marnida halahi na humaliang i, didok Ia ma tu bayo i, "Pahortang ma tanganmi!" Dipahortang ia ma tangannia i dung i gabe malum ma.
41003006	Marmorotan ma angka halak Parise i, ditinggalkon halahi ma bagas paribadatan i. Manigor marpokat ma halahi dohot angka halak na saroha dohot si Herodes laho mamunu Jesus.
41003007	Mandao ma Jesus dohot angka anak siseanNia tu Dano Galilea. Tapi bahat sajo do halak sian Galilea na kehe mangihutkon Jesus.
41003008	Bahat muse do na ro sian Judea, sian Jerusalem, sian Luat Idumea dohot angka na sian ipar ni Batang aek Jordan dohot sian kota Tirus dohot Sidon. Marroan ma halahi tu Jesus hara ni na dung dibege halahi sude taringot tu angka pambaenanNia.
41003009	Hara ni bahat ni jolma i, gabe disuru Jesus ma angka anak siseanNia paradehon parau diSia, anso ulang mur disosak halak na bahat i Ia.
41003010	Ma songon i bahatna dipamalum Ia halak, jana sanga ise na adong nyaena marsiadu ma laho manjama Ia.
41003011	Angka halak na hona setan pe muda marsuo dohot Ia, angkon manigor manungkap marsomba-somba di joloNia mangangguhi, "Anak Ni Debata do Ho!" ninna be.
41003012	Tapi dipaksa Jesus do anso ulang dipaboa-boa tu halak, sanga ise Ia.
41003013	Dung i manangkok ma Jesus tu sada dolok, dipiohon Ia ma sanga ise na giot sipioonNia. Marroan ma halahi,
41003014	dipili Ia ma dua bolas halak sian halahi. Digoari Ia ma halahi angka rasul, "Au do mamili hamu, anso rap hamu dohot Au." Songon i ma pandok ni Jesus tu halahi. "SuruonKu ma hamu laho paboahon Jamita Na Denggan na sian Debata,
41003015	jana dapotan kuaso ma hamu laho mangusir angka setan."
41003016	Angka on ma goar-goar ni halahi na dua bolas, na nitodo ni Jesus i: Si Simon (na nigoar ni Jesus si Petrus).
41003017	Si Jakobus dohot angginia si Johannes, i ma angka anak ni si Zebedeus. (Digoari Jesus do halahi na dua na markaha-maranggi on, Boanerges. Boanerges astuanna "halak na songon ronggur".)
41003018	Si Andreas, si Pilipus, si Bartolomeus, si Mateus, si Tomas, si Jakobus anak ni si Alfeus, si Tadeus, si Simon sian Kana,
41003019	dohot si Judas Iskariot na manjehehon Jesus.
41003020	Dung i masuk ma Jesus tu sada bagas. Tapi laing marlagut dope halak na bahat i, jabat inda sanga mangan Jesus rap dohot angka anak siseanNia i.
41003021	Jadi tarbege ma tu sisolkotNia na masa i, gabe ro ma halahi laho mangalap Ia. Harana didok halahi, "Ma rintik Ia!"
41003022	Didok angka Siboto Surat na sian Jerusalem i ma, "Na susur do sibolis tuSia!" Adong muse na mandok, "Kapala ni setan i do na mangalehen kuaso tuSia laho mangusir setan i."
41003023	Dung i dipiohon Jesus ma halak na bahat i, dicaritohon Ia ma piga-piga umpama tu halahi. "Bia ma pangusir ni Sibolis di Sibolis?
41003024	Muda so adong hasadaon di sada harajaan, sai marbadai rayat sama rayat disi, na giot maronco ma harajaan i.
41003025	Laing songon i muse do, muda so adong hasadaon di tonga-tonga ni na sabagas, sai marmusu na sada tu na sada nari, sego ma na sabagas i.
41003026	Songon i muse ma di bagasan harajaan ni Sibolis i. Muda masa parbolat-bolatan dohot parbadaan disi, paboa na so pola honok be kuaso ni i. Angkon mago noma i.
41003027	Nada tarbaen halak masuk tu bagas ni na gogo laho mangarampas sinadonganna i anggo so jolo ditambat ia na gogo i. Dung i pe, baru tarrampas ia sude sinadonganna i.
41003028	Tutu do na Hudok on! Sude dosa na nibaen ni jolma dohot sude hata na jahat na nipardokkonan, tarsesa do i.
41003029	Tapi anggo na mangalayasi Tondi Parbadia, bagi na bia pe, nada tarsesa i! Angke dosa na manongtong do dosa na nibaennia i."
41003030	Hara ni na nidok ni halak do, adong tondi ni setan di bagasan Jesus umbaen na nidokNia songon i.
41003031	Dung i ro ma inang ni Jesus dohot angka kahanggiNia. Dipainte halahi ma di ruar dung disuru halahi halak na asing mamiohon Jesus.
41003032	Jadi topet hatiha i bahat halak na mangarongomi Jesus. Didok halahi ma tuSia, "Di ruar do inanta dohot angka angginta. Giot marsuo dohot Ho."
41003033	Dialusi Jesus ma, "Ise dehe Dainang? Ise ma he lakna kahanggingKu?"
41003034	Dung i diligi Ia ma tu angka na marjuguhan i na humaliang Ia, ning Ia ma, "On do Dainang dohot angka kahanggingKu!
41003035	Halak na mambaen lomo ni roha ni Damang, angka i do kahanggingKu dohot ibotongKu dohot Dainang."
41004001	Mangajari ma Jesus mangulahi di topi ni Dano Galilea. Na bahatan halak mangarongomi Ia. Hara ni bahat ni jolma i, kehe ma Ia juguk di bagasan sada parau na di aek i. Di topi ma marjongjongan halak na bahat i.
41004002	Bahat do na niajarkon ni Jesus tu halahi mardongan umpama. Angka songon on ma na niajarkonNia i,
41004003	"Tangihon hamu ma! Adong ma sada halak na kehe manyabur same.
41004004	Jadi hatiha na manyabur i ia, adong ma same i na madabu tu topi-topi ni dalan i. Jadi marroan ma angka unggas abis ma dipapangani angka same i.
41004005	Adong muse ma same i na madabu tu tano na marbatu-batu, na so sadia tanona jana sigop sajo do tubu eme i,
41004006	tapi dung mamungka manaek mataniari, gabe malos ma suan-suanan na baru tubu i lopus mahiang. Harana, nada jabat bagas dope uratna boti hara ni na so sadia i tanona.
41004007	Adong muse ma same i na madabu tu tonga-tonga ni duri-duri. Mur magodang ma angka duri i, mur tarhapit ma same na dung tubu i gabe nada ra marbatu.
41004008	Tapi adong muse do na madabu tu tano na napu. Martubuan ma same i, lopus magodang lalu marbatu ramos. Adong na tolu pulu lompit suhana, adong na onom pulu, adong muse dope na saratus lompit."
41004009	Dung sidung dipaboa Jesus umpama i, didok Ia ma, "Sanga ise na marpinggol laho marbinege, ditangihon ia ma!"
41004010	Hatiha punjung Jesus, marroan ma tuSia angka na dung umbege pangajaranNia i rap dohot angka anak siseanNia i. Dipangido halahi ma anso dipatorang Ia astuan ni umpama sinangkinan i.
41004011	Dung i didok Jesus ma tu halahi, "Anggo tu hamu madung dilehen do mangartihon simo-simo ni Harajaan Ni Debata, tapi anggo tu halak na asing sian hamu, markite-hite umpama do i nipaboa.
41004012	Dibaen Debata pe songon i, anso 'Torus do bolnang halahi mangaligi, tapi umpe diidasa, torus do halahi manangihon, tapi umpe mangarti, angke sugari diida jana diastui halahi gabe ro ma halahi tu Debata dung i gabe ampunan ni Debata ma halahi.' "
41004013	Dung i didok Jesus ma tu halahi, "Anggo inda diastui hamu be umpama sinangkin, bia muse ma pangastuimunu di angka umpama na asing?
41004014	Si panyabur i, i do na manyaburkon hata i.
41004015	Huhul mardabuan di topi-topi ni dalan do hata i, tarsongon i ma angka halak na manangihon hata i. Disi dibege halahi manigor jalop ma ro Sibolis i mambuat hata na dung nisabur i di roha ni halahi.
41004016	Same na nisabur tu inganan na marbatu-batu i, tarsongon i ma angka na mambege hata i, manigor sonang roha ni halahi manjagitsa.
41004017	Tapi nada jabat bagas dope di roha ni halahi, gabe nada tahan honok disi. Muda masa hasusaan sanga siksaan hara ni hata i, manigor marbalik ma halahi.
41004018	Same na madabu tu tonga ni duri-duri, i ma tarsongon halak na manangihon hata i,
41004019	tapi disegohon pangkilalaan na humolos ma taringot tu ngolu ni halahi. Sai giot maradong. Marragam ma hagiot na mangganggui roha ni halahi. Gabe mate ma hata i na sian Debata, inda marguna be di roha ni halahi.
41004020	Same na nisabur di tano na napu i, i ma tarsongon angka na manangihon hata i, jana laing dijagit rohana. Tarida ma parbatuna. Adong na tolu pulu lompit, adong muse na onom pulu lompit. Jana adong ma na sampe saratus lompit suhana."
41004021	Dipaudut Jesus ma mangulahi hataNia, "Unjung dehe halak pagara lampu dung i ditutupi dohot ampang sanga dipayakkon ia di toru ni podoman? Inda he di inganan ni lampu do dipayakkon ia i?
41004022	Nada he paruaron do muse barang na nisimpan? Nada he angkon tarboto do muse sudena rahasia?
41004023	Barang ise na marpinggol laho marbinege, ditangihon ia ma!"
41004024	Didok Jesus dope muse. "Parrohahon hamu ma sanga aha na nibegemunu on! Muda bahat do dikarejohon hamu, laing bahat muse ma lehenon ni Debata di hamu. Lobi dope sian na nihalojahonmunu. Tapi muda otik do dikarejohon hamu, otik muse ma jagitonmunu.
41004025	Angke, tu halak na maradong, lehenon dope disia umbahat. Tapi anggo sian halak na so mardiha-diha, hum sisaotik nari na tinggal i disia, dibuat muse dope i sian ia."
41004026	Dipaudut Jesus ma mangulahi pangkataionNia i, "Harajaan Ni Debata, tarumpamahon do i songon sada halak na manyabur same di ladangna.
41004027	Modom ma ia borngin, ngot ma ia arian. Jadi disi ma same i martumbur lopus magodang. Tapi sanga na tarbia partumburna dohot parsimburna magodang same i, nada diboto ia.
41004028	Gogo ni tano i sandiri do na mambaen i tubu. Parjolo ro pusukna, dung i burirna lalu tu batuna.
41004029	Jadi dung masak eme i, aha dope, dipungka bayo i ma manyabisa. Harana ma dapot hatihana manyabi."
41004030	"Tar tu aha ma antong umpamahononta Harajaan Ni Debata?" ninna Jesus manyapai halahi. "Aha ma tabaen tiruan laho patorangkonsa?
41004031	Anggo Harajaan Ni Debata tarsongon batu ni sabi do i na disaburkon tu tano, i ma boni na ummenek sian sude boni na adong di tano on.
41004032	Dung disuan batuna i di tano, tubu ma i jana gabe gumodang sian sude suan-suanan na targoar simarata. Songon i ma rumbun ni angka dangkana i jabat marroan angka unggas jana tarbaensa marasar di toru ni angka dangkana i."
41004033	Songon i ma dibaen Jesus pabolkaskon jamita na sian Debata tu angka jolma i mamake angka umpama na songon i, na mura astuan ni halak.
41004034	Sai marumpama do Jesus muda mangajari Ia tu halak na bahat i. Tapi anggo Ia dohot angka siseanNia i sajo, dipatorang Ia do sude tu halahi.
41004035	Laing andospotangna i didok Jesus ma tu angka anak siseanNia i, "Beta ma marparau hita tu ipar an."
41004036	Gabe marmasuhan ma angka anak siseanNia i tu parau i angke madung parjolo Jesus masuk tu bagasan. Tinggal ma halak na bahat i di darat, di topi ni dano i. Kehe ma halahi na marparau i. Tapi laing adong do disi parau na asing.
41004037	Nada sadia honok, ro ma haba-haba na gogo. Disosak angka ombak ma parau i, mamungka ma masuk aek tu bagasan, jabat giot gok ne ma parau i.
41004038	Tapi anggo Jesus modom do di podoman na di buritan ni parau i. Disungguli angka anak siseanNia i ma Ia. Didok halahi ma, "O, Guru! Na so parduli be Guru i di hita? Mate ma hita on!"
41004039	Ngot ma Jesus, digorahon ia ma alogo i. Didok Ia ma, "So ma ho, pasonang ma!" Jadi so ma alogo i, manigor sonang sajo ma sude.
41004040	Dung i didok Jesus ma tu angka anak siseanNia i, "Biasi mabiar hamu? Adong he laing na so porsaya dope hamu?"
41004041	Gabe mabiar be ma angka anak siseanNia i. Marsipandohonan ma halahi sama halahi, "Ise do satutuna bayo on? Alogo dohot ombak pe mangoloi do tu parentaNia!"
41005001	Dung i lalu ma Jesus rap dohot angka anak siseanNia i tu ipar ni Dano Galilea, i ma tu Gerasa.
41005002	Disi mijur Jesus sian parau i manigor dialo-alo sada bayo na ruar sian liang ni angka kuburan ma Ia.
41005003	Na nisonggopan ni tondi na jahat do bayo i. Hum na di liang ni kuburan do ia tinggal. Inda tartambat be, dohot rante bosi pe inda bisa.
41005004	Ma jotjot dibayangkon ia, dirante patna i dohot tanganna i tapi marpupu do digotapkon ia rante i. Bosi na di patnia i pe ditipulkon ia. Songon i ma gogona gabe umpe sahalak tarbaen patunduk ia.
41005005	Arian na borngin do ia malat-alat di kuburan i dohot di dolok-dolok i jana marsurahi, dibalbali ia pamatangnia i dohot batu.
41005006	Jadi dung diida ia sian na dao ro Jesus, manigor marlojongi ma ia mangalo-alo Jesus marsomba di joloNia.
41005007	Gogo ma didokkon ia, "Jesus, Anak Ni Debata Na Gumincat! Na giot mambaen bia do Ho tu au? Mangasahon Debata, mangido au, ulang ma parkanciti au!" (
41005008	Umbaen na nidok ni bayo i pe songon i, hara ni na dung nidok ni Jesus do tusia, "Ho tondi na jahat, morot ma ho sian bayo on!")
41005009	Dung i disapai Jesus ma tusia, "Ise dehe goarmu?" Dialusi bayo i, " 'Legiun' do goarku, harana na bahatan do hami on!"
41005010	Dung i gomos ma dipangido ia, anso ulang disuru Jesus angka setan i morot sian inganan na humaliang disi.
41005011	Jadi bahat do babi na topet mangugei manjalahi panganonna disi di robean ni dolok i.
41005012	Dipangidohon setan i ma anso dipaloas Jesus halahi masuk tu bagasan angka babi i.
41005013	Gabe dipaloas Jesus ma. Jadi ruar ma angka setan i sian bayo i, masuk ma halahi tu babi i. Gabe mangambur ma babi na sahulanan i sian rahis-rahis i tu dano, gabe marmogapan. Adong ma hira-hira dua ribu sude babi i.
41005014	Marlojong ma na marmahan babi i paboahon barita i tu kota dohot tu halak na humaliang i. Gabe marroan ma halak mangaligi na masa i.
41005015	Didapotkon halahi ma Jesus, diida halahi ma dohot bayo nangkin na nisonggopan ni setan i juguk disi. Ma marpakean ia, pikirannia pe ma denggan. Gabe mabiar ma halahi sude.
41005016	Dicaritohon angka na marnida na masa i ma sasude na tarjadi tu bayo i dohot tu babi na sahulanan i.
41005017	Jadi hara ni i, gabe dipangido halahi ma anso kehe Jesus sian luat i.
41005018	Hatiha masuk Jesus tu parau, dipangidohon bayo na nisonggopan ni setan nangkin ma, anso dipatola ia rap dohot Jesus nian.
41005019	Hape inda dipatola Jesus. Didokkon Jesus dope tusia, "Mulak ma ho tu tonga-tonga ni angka sisolkotmu. Paboa ma tu halahi taringot tu sude na nibaen ni Tuhan tu ho dohot sude hadengganan na nibaenNia tu ho!"
41005020	Jadi kehe ma bayo i. Dipungka ia ma paboahon di Luat Sisampulu Kota, sude sanga aha na nibaen ni Jesus tusia. Homang ma roha ni halak sude na mambegesa.
41005021	Mangulahi ma Jesus manaripari dano i. Dung di topi dano i, bahat ma halak mangarongomi Jesus.
41005022	Ro ma sahalak na margoar si Jairus, i ma sada pamimpin ni bagas paribadatan na di kota i. Dung diida ia Jesus, tungkap ma ia marsomba tu Jesus,
41005023	mangidohon dohot gomos anso ro jolo Jesus pamalum anaknia. Didok ia ma tu Jesus, "Marnyae do borungku. Tolong ma jolo ro Ho mamayakkon tanganMu tusia anso malum ia, jana ulang mate!"
41005024	Kehe ma Jesus rap dohot si Jairus. Na bahatan halak mangihutkon Ia jabat hona sosak Ia dibaen halahi.
41005025	Adong muse ma disi sada anak boru na dung dua bolas taon marnyae hara ni na sai torus ro pantang ni abitna.
41005026	Ma bahat nian angka pangubati na mangubati ia, hartonia pe ma bahat abis hara ni i. Hape inda ra malum, mur martamba noma nyae i.
41005027	Ma bahat dibege anak boru i taringot tu Jesus. Jadi ro ma ia di tonga-tonga ni halak na ribur i masuk laho padonokkon tu Jesus sian pudi.
41005028	Harana ninna rohania, "Muda tarjama au naron pakeanNia sajo pe angkon malum ma huhilala!"
41005029	Dijama ia ma baju juba ni Jesus, manigor mantak ma na marmudar i. Inda adong be dihilala ia nyae di pamatangnia i.
41005030	Laing di hatiha i taraso ma di Jesus, adong gogo na haruar sian pamatangNia. Manaili ma Ia di tonga-tonga ni halak na bahat i manyapai, "Ise nangkin manjama pakeanKu?"
41005031	Dialusi anak siseanNia i ma, "Diida Ho sandiri do songon on ma ribur jolma na marsisosahan hape disapai Ho dope sanga ise na manjama Ho i?"
41005032	Tapi laing torus ma diligi-ligi Jesus manjalahi sanga ise halakna na manjama i.
41005033	Diboto anak boru i ma sanga aha na masa tusia. Humitir ma ia mabiar sajo. Ro ma ia marsomba-somba tu Jesus, dipaboa ia ma sude.
41005034	Gabe didok Jesus ma tu anak boru i, "Ale anakKu, haporsayaanmi do na paluahon ho. Kehe ma ho di bagasan hahorasan, jana malum ma dihilala ho!"
41005035	Taran mangkobari dope Jesus, ro ma angka suruan sian bagas ni si Jairus, mandok tu si Jairus, "Ma jumolo boru ni tuan i." "Aha dope gunana lojaan Guru i?"
41005036	Nada pola ditangihon Jesus na nipardokkonan ni halahi i, didok Ia dope tu si Jairus, "Ulang pola sak rohamu, tapi porsaya sajo ma!"
41005037	Ditoruskon Jesus ma mardalan. Tapi inda dipatola Ia sanga ise mangihutkon Ia asing ni si Petrus, si Jakobus dohot si Johannes anggi ni si Jakobus i.
41005038	Ujungna lalu ma halahi di bagas ni si Jairus pamimpin ni bagas paribadatan i. Diida Jesus ma, ma gaor disi, dibege Ia ma angka na tangis dohot na mangandungi.
41005039	Masuk ma Jesus tu bagasan didok Ia ma tu halahi, "Biasi gaor, jana martangisan hamu? Nada na mate dakdanak i, na modom sajo do i!"
41005040	Dipartatai halahi ma Jesus. Jadi disuru Jesus ma halahi haruar sude. Dipiohon Jesus ma simatobang ni dakdanak i dohot anak siseanNia na tolu halak i anso masuk tu bilik ni dakdanak i.
41005041	Digolom Jesus ma tangan ni dakdanak i, "Talita kum," ning Ia. Talita kum astuanna: "O, Inang, Hudok ma di ho, ngot ma ho!"
41005042	Manigor ngot ma anak boru i, mardalan-dalan ma ia disi. Marumur dua bolas taon ma ia. Gabe homang ma roha ni halak na marnida i sude!
41005043	Tapi gomos ma dipaingot Jesus halahi sude anso ulang dipaboa-boa pangalaho na masa i sanga na tu ise pe. Dung i disuru Ia ma anso dilehen halahi mangan dakdanak i.
41006001	Mulak ma Jesus rap dohot angka anak siseanNia, tu huta hagodanganNia.
41006002	Mamungka ma Ia mangajari di Ari Sabat di bagas paribadatan. Bahat do halak na ro disi. Jadi hatiha na mangajari i Jesus, homang ma roha ni halahi. Didok halahi ma, "Sian dia do diboto Ia sudena i? Hamaloon na bia do na diSia i? Na bia do umbaen na malo Ia mambaen hahomangan i? Bagian parbagasan di bagas paribadatan (6:2)
41006003	Na he tukang hayu do Ia, i ma anak ni si Maria i? Angka si Jakobus, si Joses, si Judas dohot si Simon na he anggiNia do i? Jana nada he rap dohot hita do angka ibotoNia i?" Hara ni i ma umbaen na so ra halahi manjagit Ia.
41006004	Dung i didok Jesus ma tu halahi, "Sude do panurirang dipasangap sanga na di dia pe, asing sian di huta hagodanganna dohot di tonga-tonga ni kahanggina dohot sisolkotna sandiri."
41006005	Jadi inda tarbaen Jesus disi hahomangan. Hum piga-piga halak do na nipamalumNia na marnyae dung diampehon Ia tanganNia tu halahi.
41006006	Homang ma rohaNia hara ni na so ra i halahi porsaya. Dung i gabe kehe ma Jesus tu angka huta na donok-donok disi mangajari halak.
41006007	Dipiohon Ia ma anak siseanNia na dua bolas i, disuruhon Ia ma halahi mardua-dua. Dilehen Ia muse ma kuaso di halahi mangusir angka setan.
41006008	Ditonai Ia hian ma halahi, "Ulang oban hamu bagi aha na hasaya di pardalanan asing ni sada tungkot. Ulang maroban roti sanga huncang ni sidoka sanga pe hepeng di bobat.
41006009	Marsipatu hamu, tapi ulang pola mardua baju."
41006010	Dung i laing ditonai Jesus dope tehe, "Muda dijagit hamu di sada bagas, laing di bagas i ma hamu lopus kehe hamu sian kota i.
41006011	Tapi muda lalu hamu tu sada inganan hape inda ra halak na disi i manjagit hamu dohot manangihon hamu, morot ma hamu sian inganan i. Paspaskon hamu ma abuan na di palakpak ni patmunu i gabe songon parningotan di halahi!"
41006012	Anak sisean na dua bolas i pe, kehe ma. Dijamitahon halahi ma angkon tinggalkonon ni halak do angka dosana.
41006013	Bahat do angka setan diayak halahi. Laing bahat muse do na marnyae dimiahi halahi gabe malum.
41006014	Lalu do angka barita na songon i tu Raja Herodes. Harana ma tarbonggal do goar ni Jesus sanga na di dia. Adong halak na mandok, "Madung mulak mangolu si Johannes Pandidi sian na mate. I do umbaen na margogo Ia mambaen angka tanda hahomangan i."
41006015	Tapi angka na asing mandok si Elia do Ia, deba nari mandok, "Panurirang do Ia, sarupa dohot angka panurirang narobi."
41006016	Hatiha dibege si Herodes barita i didok ia ma, "Aropku si Johannes Pandidi na husuru ponggol uluna i do on. Mulak mangolu ia mangulahi!"
41006017	Angke si Herodes sandiri do marsuru halak manangkup si Johannes anso dipamasuk tu hurungan. Hara ni si Herodias anggi borunia ma dibaen ia songon i. Angke ma dibuat ia si Herodias haru pe dadaboru ni angginia si Pilipus do i.
41006018	Jadi taringot tusi ma, marpupu digorahon si Johannes si Herodes. Ning ia, "Mardosa do ho muda dibuat ho dadaboru ni anggimu!"
41006019	Hara ni i ma umbaen na gabe hosom roha ni si Herodias mida si Johannes. Tapi inda tarbaen ia na di rohania i, angke sai disundati si Herodes.
41006020	Anggo si Herodes disuruhon ia do anso denggan dijagoi ngolu ni si Johannes. Harana, mabiar do ia mida si Johannes. Angke diboto ia na tigor do si Johannes on, i ma suruan ni Debata. Tutu do nian, muda mangkobari si Johannes, sai tabo do dihilala si Herodes manangihon haru pe gabe marhusari sajo rohania hara ni i.
41006021	Ujungna dapot si Herodias ma ari na tumbuk, i ma di ari parningotan hatutubu ni si Herodes. Dibaen raja i ma pesta di angka kapala ni parpangkat na di harajaan i dohot angka komandan dohot di angka harajaon, hatobangon ni halak na di Galilea.
41006022	Manortor ma di pesta i boru ni si Herodias. Sonang sajo ma roha ni raja i dohot angka tamu i dibaen panortorna i. Gabe didok raja i ma tu bujing-bujing i, "Pangido ma sanga aha por ni rohamu. Hulehen pe i di ho!"
41006023	Marsumpa ma si Herodes tu anak boru i, ning ia, "Marjanji ma au, lehenonku ma di ho sanga aha na nipangidomu. Sugari harajaanku pe dipangido ho satonga, lehenonku ma i!"
41006024	Dung i haruar ma anak boru i manyapai inangnia i, "Ate he inang! Aha do na dumenggan sipangidoonku?" ning ia. Dialusi inangnia i ma, "Ulu ni si Johannes Pandidi i ma pangido."
41006025	Manigor mangulahi ma anak boru i mandapotkon raja i mandok, "Hupangido ma di raja i anso dilehen di au manigor saonnari ulu ni si Johannes Pandidi, dibaen di ginjang ni sada talam!"
41006026	Marsak situtu ma raja i mambege pangidoan i. Tapi inda tarjua ia be pangidoan i hara ni na dung tarsung marsumpa ia dijolo ni angka tamunia i.
41006027	Jadi manigor disuru ia ma sahalak pangawalnia mangalap ulu ni si Johannes Pandidi. Kehe ma tentara i tu hurungan. Digotapkon ia ma ulu ni si Johannes i.
41006028	Dung i dioban ia ma uluna i di ginjang talam laho pasahatkon tu anak boru i. Dilehen anak boru i muse ma tu inangnia i.
41006029	Dung diboto angka anak sisean ni si Johannes taringot tu pangalaho i, kehe ma halahi mangalap bangke ni si Johannes i, anso dikuburkon halahi.
41006030	Jadi marmulahan ma angka rasul na nisuru ni Jesus i. Marlagut ma halahi rap dohot Jesus. Dipaboa halahi ma tuSia sudena na nibaen ni halahi dohot na niajarkon ni halahi.
41006031	Salaku na bahatan halak na ro jana na kehe. Hum mangan pe inda jabat tarbaen Jesus dohot angka anak siseanNia i. Didokkon Jesus ma tu angka anak siseanNia i, "Beta ma hita, tu inganan na lungun, hita sajo disi jolo, anso tarbaen maradian santongkin."
41006032	Halahi pe kehe ma marparau tu inganan na lungun.
41006033	Tapi sanga do bahat halak marnida halahi kehe sian inganan i, jana ditanda halak do halahi. Diboto halahi muse do sanga na giot tu dia halahi. Gabe markehean ma halak kota na humaliang i sude marlojongi sian darat laho manjoloi Jesus dohot angka anak siseanNia i.
41006034	Jadi dung mijur Jesus sian parau i, diida Ia ma, hape ma disi halak na bahat i. Ibo ma rohaNia mida halahi angke songon biri-biri na so diparmahani do halahi diida Ia. Ia pe antong mamungka ma mangajari halahi. Bahat do na niajarkonNia tu halahi.
41006035	Dung potang ari ro ma anak siseanNia i mandok tu Jesus, "Ma potang ari, hape lungun do inganan on.
41006036	Dumenggan ma sugari disuru halak on kehe tu angka pagaran sanga huta na humaliang on anso marsitobusi panganonna be halahi."
41006037	Tapi dialusi Jesus ma, "Angkon lehenonmunu do halahi mangan!" "Jadi angkon kehe noma hami manobusi roti arga dua ratus hepeng perak baen panganon ni halahi sude?" ninna anak sisean ni Jesus i.
41006038	Jadi ninna Jesus ma tu halahi, "Piga kibung dehe roti adong di hamu? Ligi hamu ma jolo." Dung diligi halahi, didok halahi ma, "Lima roti dohot dua ihan."
41006039	Dung i disuru Jesus ma marjuguhan sude halak na bahat i marturpuk-turpuk di ruput na mangarata i.
41006040	Jadi marjuguhan ma halahi taratur marturpuk-turpuk. Adong na saratus halak santurpuk, adong muse na lima pulu halak.
41006041	Dung i dibuat Jesus ma roti na lima i dohot ihan na dua i. Mandorgak ma Ia adop langit mandok tarimakasi tu Debata. Dung i diponggoli Ia ma roti i diparleheni Ia ma tu angka anak siseanNia i anso dibagi-bagi tu halak na bahat i. Dohot ihan na dua i pe dibagi-bagi Ia muse ma di halahi sude.
41006042	Mangan ma halahi sude lopus butong be.
41006043	Dung sidung halahi na mangan i, dipalagut anak siseanNia i ma lobi-lobi ni roti dohot ihan i, adong ma gok dua bolas ampang sude.
41006044	Hira-hira lima ribu halak ma hum halaklahi sajo na mangan roti i.
41006045	Diompoti Jesus ma marsuru angka anak siseanNia i kehe marparau parjolo sian Ia tu Betsaida na di ipar ni dano i, jana disuru Ia ma halak na bahat i marmulahan.
41006046	Dung dipakehe Ia angka anak siseanNia i, manangkok ma Ia tu dolok i laho martangiang.
41006047	Jadi dung borngin, ma lalu parau i di tonga-tonga ni dano i, hape laing di darat dope Jesus.
41006048	Diida Jesus ma halahi loja sajo mandayung parau i hara ni haroro ni alogo na maralo tu pardalan ni parau i. Jadi gabe ro ma Jesus mandapotkon halahi dompak samon dope ari, mardalan di ginjang ni aek i. Tar dipaula-ula Ia ma songon na giot manyalpui halahi.
41006049	Tapi dung diida halahi Ia na mardalan di ginjang aek i, diambang halahi begu do Ia.
41006050	Gabe manyongkir ma halahi hara ni biarna. Harana sude do halahi marnida Ia, jana sude rap tarsonggot. Tapi manigor dipangkulingkon Jesus ma halahi, "Ulang hamu mabiar! Au do i.
41006051	Dung i masuk ma Ia tu parau i, alogo i pe so ma. Laing homang sajo ma roha ni angka anak sisean ni Jesus i.
41006052	Inda diastui halahi dope taringot tu roti na lima i na gabe hahomangan. Na maolan halahi anso mangarti.
41006053	Jadi dung taripar halahi, bolkas ma halahi tu Luat Genesaret.
41006054	Disi haruar halahi sian parau i manigor ditanda halak do Jesus.
41006055	Manigor marsilojongkon lojongna be do halahi na humaliang luat i. Mamungka ma halahi maroban angka na marnyae di podomanna be mandapotkon Jesus. Sanga na di dia pe Jesus dibege halahi, dioban halahi be ma angka na marnyae tusi.
41006056	Sanga na tu dia pe Ia kehe, tu angka kota, angka huta, sai marroan do halak marobani angka na marnyae. Gomos ma dipangido halahi anso dipatola Ia angka na marnyae i, hum manjama rambu ni baju ni Jesus. Jadi sude na manjama i, malum do.
41007001	Adong ma sapunguan halak Parise dohot piga-piga halak Siboto Surat ro sian Jerusalem mandapotkon Jesus.
41007002	Ma diida halahi anak sisean ni Jesus, nada ias dope tanganna hape ma mangan. Inda jolo marbasu tangan halahi songon na nidok ni angka aturan ni halak Parise.
41007003	Anggo halak Parise dohot sude halak Jahudi tongtong do halahi mangihutkon adat dohot hasomalan na nipungka ni ompu ni halahi. Na so ra do halahi mangan anggo so jolo marbasu tangan hombar tu aturan-aturan na tontu.
41007004	Muda mulak halahi sian poken, nada mangan halahi muda so jolo mambasu dirina. Bahat dope angka aturan na sian ompu ni halahi na laing togu ditiop halahi, umpamana songon na mamasu galas, gendi dohot parkokas-parkokas na sian tumbaga.
41007005	Jadi gabe disapai angka halak Parise dohot Siboto Surat i ma Jesus, "Hara ni aha dehe dibaen na so diihutkon angka anak siseanMi adat dohot hasomalan na nilehen ni angka ompunta sijolo-jolo tubu i? Biasi manigor marmanganan halahi so jolo ias tanganna?"
41007006	Dialusi Jesus ma, "Tutu do na nidok ni si Jesaya hian di bukunia i taringot tu halak sipangalancap songon hamu on. Nada he ma didok ia do songon on: 'Songon on didok Debata, Hum di pamanganna do angka jolma on pasangap Au, hape anggo roha ni halahi dao do sian Au.
41007007	Parcuma do halahi marsomba tu Au, harana diajarkon halahi do aturan ni jolma songon aturan na sian Au!'
41007008	Dipasiding hamu do angka parenta ni Debata, hape anggo angka aturan ni jolma togu sajo ditiop hamu."
41007009	Dung i didok Jesus dope, "Na maloan hamu pasidingkon na nidok ni Debata anso tarbaen hamu patuluskon podamunu sandiri.
41007010	Na he ma didok si Musa hian do, 'Pasangap ma amangmu dohot inangmu,' jana 'Sanga ise na palayaskon amangna dohot inangna, angkon mate ma niuhuman i.'
41007011	Tapi anggo hamu songon on do diajarkon hamu: Muda adong sada-sada halak na mandok tu amangna dohot tu inangna: Aha na adong di au, na patut baenonku tu ho, madung huhaulkon i tu Debata.
41007012	Gabe malua ma ia sian na patut baenonnia tu amangna dohot tu inangna.
41007013	Jadi hara ni angka aturan na nilehenmunu tu halak na bahat, gabe inda mardalan be angka aturan na nidok ni Debata dibaen hamu. Na bahatan dope angka na songon i dipambaeni hamu."
41007014	Dung i dipiohon Jesus ma sanoli nari halak na bahat i. Didok Ia ma tu halahi, "Hamu sude, tangihon hamu ma na Hudok on! Astui hamu ma!
41007015	Inda gabe hodar halak hara ni na masuk sian duru tu bagasan halahi. Tapi hara ni na haruar sian sada-sada halak do na mambaen ia hodar. [
41007016	Sanga ise na marpinggol laho marbinege, ditangihon ia ma.]"
41007017	Jadi dung ditadingkon Jesus halak na bahat i masuk ma Ia tu bagas. Disapai angka anak siseanNia i ma sanga aha astuan ni pandohan nangkin.
41007018	Didok Jesus ma tu halahi, "Na sarupa do bodomunu hape dohot halak na asing i? Nada he diboto hamu sude na masuk sian duru tu bagasan ni sada-sada halak inda gabe pahodarkon halahi i?
41007019	Angke inda tu bagasan roha na masuk i, tapi tu butuha do. Dung i ambung ma sian pamatang." (Jadi sian pangkataion i didok Jesus, halal do sude sipanganon.)
41007020	Dung i didok Jesus dope mangulahi, "Na ruar sian sada-sada halak do na pahodarkon ia.
41007021	Angke sian bagasan ni sada-sada halak, i ma na sian rohania, marroan angka pikiran na jahat na mambaen ia gabe mambaen na rogon, manangko, mamunu,
41007022	na markarosuan, ahut tu diri dohot sude hajahatan; na paoto-otohon, na so maraturan, gutgut, manilakoi halak, ginjang ni roha dohot na so tarajar.
41007023	Sude na songon i na ruar sian bagasan diri ni jolma, jana angka sisongon i ma na pahodarkon ia."
41007024	Dung ditinggalkon Jesus inganan i, kehe ma Ia tu luat na donok tu kota Tirus. Masuk ma Ia tu sada bagas. Tapi inda por rohaNia diboto halak, na disi Ia. Tapi bagi na bia pe inda tarbaen Ia manabunihon diriNia tu halak.
41007025	Adong ma sahalak ina-ina disi. Hona setan borunia. Dibege ina-ina i ma taringot tu Jesus. Jadi ro ma ia mandapotkon Jesus marsomba tu joloNia.
41007026	Satutuna nada bagi halak Jahudi ina-ina i. Halak Siro Penisia do. Manigor dipangidohon ia ma tu Jesus, anso dipaorot Jesus setan i sian pamatang ni borunia i.
41007027	Tapi dialusi Jesus ma, "Angkon parjolo do dakdanak nilehen mangan. Harana inda patut nibuat indahan ni dakdanak gabe nilehen di anjing," ning Ia.
41007028	"Tutu do i Tuhan," ning ina-ina i, "Salang sopa-sopa ni panganan ni dakdanak i pe dipangan angka anjing i do di toru ni meja i!"
41007029	Dung i ninna Jesus ma tusia, "Hara ni haporsayaanmu, mulak ma ho! Madung haruar setan i sian dakdanakmi!"
41007030	Mulak ma ina-ina i. Dung lalu di bagas, didapot ia ma borunia hatiha modom di podomanna i. Ma tutu morot setan i sian borunia i.
41007031	Dung i ditinggalkon Jesus ma Luat Tirus mangulahi, dipatorus Ia ma pardalananNia sian Sidon laho tu Dano Galilea. Mangaliati ma Ia sian Luat Sisampulu Kota.
41007032	Dioban halak ma disi tuSia sada halak na maingol na so malo muse mangkatai. Dipangidohon halahi ma anso dipayakkon Jesus tanganNia tu ginjang ni bayo i.
41007033	Dioban Jesus ma bayo i punjung sian halak na bahat i. Dibaen Jesus ma tanganNia tu pinggol ni bayo i. Dung i marsitijur ma Jesus, dijama Ia ma dila ni bayo i.
41007034	Dung i manatap ma Jesus adop langit marhosa na ginjang, didok Ia ma tu bayo i, "Efata," astuanna, "Mungkap ma ho!"
41007035	Mungkap ma pinggol ni bayo i, dilania i pe gabe harkar ma, mamungka ma malo ia mangkobari.
41007036	Dung i dirarang Jesus ma halahi sude anso ulang dipaboa pangalaho i sanga na tu ise pe. Tapi mur dirarang Jesus, mur dipaboa-boa halahi do.
41007037	Sude halak na mambege carito i gabe homang-homang. Ninna halahi ma, "Na hebat ma sude na nibaenNia i! Tarbaen Ia marbinege na maingol, na haldang gabe mangkobari!"
41008001	Nada sadia honok dung i, ro ma sapunguan halak marlagut. Hara ni na so adong panganon ni halahi dipiohon Jesus ma angka anak siseanNia i, didok Ia ma tu halahi,
41008002	"Ibo do rohangKu mida halak on. Ma pola tolu ari halahi dison rap dohot Au, hape saonnari so adong be panganon ni halahi.
41008003	Muda Husuru halahi mulak male-malean, tangkuraparon ma halahi naron di dalan i. Hape adong do i na ro sian huta na dao."
41008004	Dialusi angka anak siseanNia ma, "Sai dao hita di padang-padang on, sian dia ma tarpatuk panganon di halak na songon on bahatna?"
41008005	"Sadia adong roti di hamu?" ninna Jesus manyapai. "Pitu do," ninna halahi.
41008006	Dung i disuru Jesus ma halak na bahat i anso marjuguhan di tano i. Dibuat Ia ma roti na pitu i didok Ia ma tarimakasi tu Debata. Dung i diponggoli Ia ma roti na pitu i anso diparbagihon tu angka halak i. Dioloi anak siseanNia i ma songon i.
41008007	Dapot halahi muse ma sanga na piga ihan na menek-menek. Laing didok Jesus ma tarimakasi hara ni ihan i. Disuru Ia muse ma anak siseanNia i mambagi-bagi ihan i.
41008008	Jadi mangan ma halahi lopus butong. Dung i dipalagut halahi ma teba-teba i gok pitu ampang.
41008009	Adong ma na mangan i hira-hira opat ribu halak. Dung i disuru Jesus ma halahi mulak,
41008010	tapi anggo Ia dohot angka anak siseanNia i torus kehe ma halahi marparau tu Dalmanuta.
41008011	Marroan ma angka Parise mandapotkon Jesus. Dipungka halahi ma marsoal dohot Ia laho manjalahi hasalaanNia. Dipangido halahi ma anso dibaen Jesus jolo hahomangan songon tanda bahaso na tutu jop roha ni Debata diSia.
41008012	Humolos ma Ia, ning Ia ma, "Biasi angkon sai pangidoon ni halak sisaonnari on anso Hubaen tanda hahomangan? Inda! Na so ra do Au mangalehen tanda na songon i di halahi!"
41008013	Ditinggalkon Ia ma halahi, kehe ma Ia masuk tu parau i, torus manyiborangi dano i.
41008014	Lupa anak sisean ni Jesus maroban roti. Gabe hum sangkibung roti do adong di halahi na di bagasan parau i.
41008015	"Manat-manat ma hamu maradopkon ragi ni halak Parise dohot ragi ni si Herodes," ninna Jesus tu halahi.
41008016	Gabe i ma sihataan ni angka anak siseanNia i. Didok halahi, "Hara ni na so taoban i do roti umbaen na nidokNia songon i."
41008017	Diboto Jesus ma na nihataan ni halahi i. Gabe disapai Ia ma halahi, "Biasi na so maroban roti dihatai hamu? Na so diboto hamu dope, jana laing na so mangarti dope hamu? Na dung bia do majal ni pikiranmunu?
41008018	Na he adong do matamunu! Biasi inda marnida hamu? Na he adong do dohot pinggolmunu! Biasi inda marbinege hamu? Na so diingot hamu be
41008019	roti na lima i na Huponggoli di silima ribu halak i? Piga ampang nari na lobi i disi?" "Dua bolas ampang," ninna halahi.
41008020	"Dung i di na Huponggoli roti na pitu i di siopat ribu halak i, piga ampang nari teba-teba na nipalagutmunu i?" "Pitu ampang," ninna halahi mangalusi.
41008021	"Antong, laing na so mangarti dope hamu?" ninna Jesus mangulahi.
41008022	Lalu ma halahi tu Betsaida. Dioban halak ma disi sahalak na mapitung tu Jesus. Dipangidohon halahi ma anso dijama Ia nian na mapitung i.
41008023	Gabe ditiop Jesus ma tangan ni na mapitung i, dung i ditogu Ia ma tu balian ni kota i. Dung i ditijuri Jesus ma mata ni na mapitung i, dipayakkon Ia ma tanganNia tu ginjang ni uluna i. Disapai Ia ma tu bayo i, "Ma adong he diida ho sanga aha saonnari?"
41008024	Diligi bayo i ma adop jolo, didok ia ma, "Olo, adong huida jolma tapi songon hayu na mardalan-dalan do."
41008025	Dung i dipayakkon Jesus ma mangulahi tanganNia tu mata ni bayo i, jadi tutu ma bayo i marnida, jana madung malum, jadi bisa ma ia marnida dohot torang.
41008026	Manigor disuru Ia ma bayo i mulak dung didok Ia, "Ulang mulak ho tu kota."
41008027	Mardalan ma Jesus rap dohot angka anak siseanNia i di angka huta na humaliang Kaisarea Pilippi. Di tonga dalan i disapai Jesus ma halahi, "Ise do Au didok halak?"
41008028	Jadi dialusi halahi ma, "Adong na mandok, si Johannes Pandidi do Ho. Adong muse na mandok si Elia. Tapi deba nari mandok, sahalak sian angka panurirang i do Ho."
41008029	"Tapi mangihutkon pandapotmunu sandiri, tarbia do antong?" ninna Jesus manyapai. "Ise do Au mangihutkon pandokmunu?" Dialusi si Petrus ma, "Kristus do Ho!"
41008030	Dung i dipaingot Ia ma halahi, anso ulang dipaboa-boa halahi sanga na tu ise pe taringot tu diriNia.
41008031	Dung i dipungka Jesus ma mangajarkon tu angka anak siseanNia paboahon angkon bahat parkancitan taonon ni Anak Ni Jolma i. Dialo angka pamimpin dohot angka sintua ni malim dohot angka Siboto Surat i ma Ia. Bunuon ni halahi ma Ia, tapi dung tolu ari, mulak mangolu ma Ia mangulahi.
41008032	Torang sajo dipaboa Jesus tu anak siseanNia i sude taringot tusi. Dung i dipiohon si Petrus ma Jesus hum Ia sajo laho paingot Ia.
41008033	Tapi dihudukkon Jesus ma si Petrus, tu anak siseanNia na asing i ma diligi Ia. Dimuruhi Ia ma si Petrus, ning Ia, "Morot ho sian on, Sibolis do ho! Inda pikiran ni Debata pikiranmi, pikiran ni jolma do i!"
41008034	Dung i dipiohon Jesus ma halak na bahat na disi rap dohot angka anak siseanNia i. Didok Ia ma tu halahi, "Muda adong sanga ise na giot mangihutkon Au, angkon disoadahon ia do dirina. Dung i diporsan ia ma parsilangnia baru pe anso diihutkon ia Au.
41008035	Angke anggo halak na giot mampartahankon ngoluna, gabe agoan ngolu do. Tapi anggo halak na mangalehen ngoluna hara ni Au dohot hara ni Jamita Na Denggan i na sian Debata, i do na paluahonsa.
41008036	Aha ma he labona di halak, muda gabe ia puna sudena tano on hape mago tondinia? Aha muse ma labonia disi!
41008037	Sanga na aha pe inda tarlehen jolma laho manobus tondina muda dung jabat mago.
41008038	Angke sanga ise na maila hara ni Au dohot hatangKu di tonga-tonga ni halak na so setia dohot pardosa, maila muse ma Anak Ni Jolma i mida ia muda ro Ia di bagasan hasangapan ni AmangNia rap dohot surusuruanNia na badia i."
41009001	"Satutuna do na Hudok on tu hamu," ninna Jesus, "Adong do sanga na piga halak na dison on na so jabat mate, anggo so jolo diida halahi Harajaan Ni Debata di bagasan kuaso!"
41009002	Dung adong onom ari, dipiohon Jesus ma si Petrus, si Jakobus dohot si Johannes. Dioban Ia ma halahi rap dohot Ia mamunjung tu sada dolok na gincat. Maruba ma disi diida halahi tompa ni Jesus gabe marsinondang.
41009003	PakeanNia i pe gabe bontar sajo marlinang-linang. Nada adong sahalak pe di tano on na malo mangalantang lopus songon i bontarna.
41009004	Dung i diida angka siseanNia ma mangkobar-kobari Jesus rap dohot si Elia dohot si Musa.
41009005	Gabe didok si Petrus ma tu Jesus, "Tabona i hita na dison on, Guru! Bia hami baen ma tolu undung-undung dison, sada ma di Ho, sada di si Musa, sada nari muse di si Elia."
41009006	Satutuna, na so diboto si Petrus do sanga aha na giot dohononnia, hara ni na dung santak biar ni roha ni halahi.
41009007	Dung i ro ma ombun mangkolipi halahi, jana tarbege muse ma sora sian ombun i mandok, "On ma AnakKu, na Huhaholongi, tangihon ma Ia!"
41009008	Manigor dipamanat halahi ma humaliang halahi. Hape umpe sahalak pe na disi rap dohot halahi asing ni Jesus sandiri.
41009009	Dung i manuat ma halahi sian dolok i. Dompak na manuat i halahi didok Jesus ma songon on tu halahi, "Anggo so mulak mangolu dope Anak Ni Jolma i sian hamatean, ulang paboa hamu sanga na tu ise pe sude na niidamunu nangkin."
41009010	Dioloi halahi do na nidok ni Jesus i. Tapi anggo halahi sama halahi sajo mamungka ma dihata-hatai halahi sanga aha maksud ni Jesus di na nidokNia nangkin, "Mulak mangolu sian hamatean."
41009011	Dung i disapai halahi ma tu Jesus, "Biasi didok angka Siboto Surat i angkon jolo ro do si Elia?"
41009012	Dialusi Jesus ma, "Tutu do i nian, angkon jolo ro do si Elia laho paradehon nasa na porlu. Tapi tarbia ma pangalahona taringot tu Anak Ni Jolma i? Biasi tarsurat di Buku Na Badia i angkon bahat taononNia parkancitan jana dipalayas halak Ia?
41009013	Hudok ma di hamu! Satutuna, ma ro anggo si Elia tapi roha-roha ni halak do dipambaeni tusia. Jadi tutu do na tarsurat di Buku Na Badia i taringot tu si Elia sandiri."
41009014	Jadi dung rap halahi dohot anak sisean na asing i, ma bahat diida halahi halak disi. Martongkari topet angka Siboto Surat dohot angka anak siseanNia i.
41009015	Disi diida halahi Jesus, homang ma roha ni halahi. Manigor marlojong ma halahi mangalo-alo Ia.
41009016	"Aha ma na nihataanmunu dohot angka Siboto Surat i?" ninna Jesus manyapai angka siseanNia i.
41009017	Adong ma sahalak sian halak na bahat i mangalusi, "Songon on do ning Guru i. Na maroban anakku do au tu Guru i. Na hona setan do anggo anakki gabe ngungu.
41009018	Muda hatiha manombo dibaen setan i, dipartombomkon ma songon i pamatangna i tu tano i. Margubo-gubo ma pamanganna i, patutaktak ma iponnia i gabe jogal ma sude pamatangna i. Hupangidohon do nian anso dipaorot angka anak siseanMon setan i, tapi inda tarpaorot halahi."
41009019	Dung i didok Jesus ma tu halahi, "O hamu angka pomparan na so porsaya, angkon sadia honok nari Au rap dohot hamu? Intap ni andigan angkon sobar Au paida-ida hamu? Oban ma dakdanak i tuson!"
41009020	Dung i dioban halahi ma dakdanak i tu Jesus. Hum diida setan i Jesus, manigor martoltolan ma pamatang ni dakdanak i dibaen setan i gabe tinggang ma margiling-giling di tano i. Margubo ma pamanganna i.
41009021	Dung i disapai Jesus ma amangna i, "Ma sadia honok dung songon on dakdanak on?" "Mulai sian na menek do!" ning amangna i.
41009022	"Ma jotjot dicubo setan i laho mamatehon ia. Sai ditinggangkon setan i ia tu api dohot tu aek. Tapi anggo tartolong Ho do, laing ibo ma jolo rohaMu mida hami. Urupi ma jolo hami!"
41009023	"Dialusi Jesus ma: "Didok ho: Anggo tartolong Ho? Nada adong na so tarbaen di halak na porsaya!"
41009024	Manigor mangangguk ma ama-ama i, "Porsaya do au. Urupi ma au na hurang porsaya on!"
41009025	Dung diida Jesus, ma mamungka mur ribur halak, dipaorot Ia ma setan i haruar. Ning Ia ma, "Ho tondi na mambaen maingol jana na mambaen ngungu, Hudok tu ho, haruar ma ho sian dakdanak on, ulang be masuk ho tusia sanga andigan!"
41009026	Mangarar ma setan i, dipatoltol ia ma pamatang ni dakdanak i, haruar ma ia sian dakdanak i. Songon tompa ni bangke noma idaon dakdanak i jabat didok halahi sude, "Ma mate i!"
41009027	Tapi ditogu Jesus ma tanganna i laho pajongjong ia. Jadi jongjong ma dakdanak i.
41009028	Jadi dung di bagas Jesus, disapai angka siseanNia i ma tuSia, "Hara ni aha do ulaning umbaen na so tarpaorot hami setan i?"
41009029	Dialusi Jesus ma, "Nada tarpaorot setan na songon i, bagi na bia pe dibaen dalanna, hum tangiang do na bisa paorot i."
41009030	Jadi kehe ma Jesus rap dohot angka siseanNia i maninggalkon inganan i dipatorus halahi ma mardalan mamolus sian Galilea. Ninna roha ni Jesus, ulang nian diboto halak sanga na di dia Ia,
41009031	hara ni na mangajari anak siseanNia do Ia, jana didok Ia ma tu halahi, "Anggo Anak Ni Jolma i angkon pasahaton ma tu kuaso ni jolma. Bunuon ni halahi ma Ia, tapi mulak mangolu ma Ia dung tolu ari muse!"
41009032	Nada diastui angka sisean ni Jesus i na niajarkonNia i, tapi mabiar halahi marsapa tuSia.
41009033	Lalu ma halahi di Kapernaum. Dung masuk tu bagas, disapai Jesus ma angka siseanNia i, "Aha do na diparsoalkonmunu nangkin di tonga dalan i?"
41009034	Tapi nada dialusi halahi. Harana di tonga dalan i ma martangkangi halahi, taringot tu sanga ise na gumodang sian halahi.
41009035	Juguk ma Jesus. Jadi dipiohon Ia ma anak siseanNia na dua bolas halak i. Didok Ia ma tu halahi, "Sanga ise na giot parjolo, angkon ia ma parpudi jana na gabe pangoloi ni sude halak."
41009036	Dung i dipio Jesus ma sada dakdanak na menek. Disuru Ia ma jongjong dakdanak i di jolo ni halahi sude. Dihaol Jesus ma dakdanak i jana didok Ia ma tu angka siseanNia i,
41009037	"Sanga ise na manjagit dakdanak na songon on hara ni Au, na manjagit Au do i. Dung i, sanga ise na manjagit Au, nada Au sajo na nijagitnia disi tapi dohot muse do dijagit ia Debata na marsuru Au."
41009038	Dung i didok si Johannes ma tu Jesus, "Guru, adong hami ida sada halak na paorot setan mamake goarMu. Hami antahi do halahi harana nada bagi na tarmasuk donganta ia."
41009039	Tapi didok Jesus ma, "Ulang pola antahi hamu ia. Angke anggo halak na baru mambaen hahomangan mamake goarKu, inda ra ia manigor santongkin i mangkobari na jat taringot tu Au.
41009040	Anggo halak na so maralo do tu hita, donganta do i.
41009041	Satutuna do! Sanga ise na mangalehen hamu minum hum hara ni na gabe siihutkon Kristus i hamu, angkon jagitonnia do upania."
41009042	"Sanga ise na mambaen gabe nada porsaya be tu Au sada sian angka halak na menek on, gumonan ma ditambatkon losung batu tu rungkung ni halak sisongon i anso niambungkon i tu laut.
41009043	Muda hara ni tanganmu do gabe mambaen so tama ho masuk tu hangoluan i, gotapkon ma tanganmi! Gumonan do ho mangolu so martangan sabariba, ulang pado mardua tangan ho masuk tu narako, api na manongtong i. [
41009044	Anggo disi nada ra mintop api, binga pe disi nada ra mate.]
41009045	Dung i, muda hara ni patmu do mambaen ho mardosa, gotapkon ma patmi! Gumonan ma ho mangolu rap dohot Debata na so marpat sabariba, ulang pado mardua pat ho diambungkon tu narako. [
41009046	Anggo disi nada ra mintop api, binga pe disi nada ra mate.]
41009047	Muda hara ni matamu do gabe mardosa ho, pulsikkon ma mata i! Gumonan ma ho masuk tu Harajaan Ni Debata marmata sada sajo, ulang pado diambungkon ho marmata dua tu narako.
41009048	Nada ra mintop api disi jana binga pe nada mate.
41009049	Ganop halak sipapitaon do dohot api, songon haul na nipaias dohot sira.
41009050	Jeges do sira i, tapi muda hambar daina, bia ma baenon paancimkon sira i? Antong, sai gabe songon sira ma hamu -- rap mardame-dame ma hamu sama hamu."
41010001	Dung i morot ma Jesus sian i, kehe ma Ia tu Luat Judea dohot tu luat na di bariba ni Batang aek Jordan. Marroan ma mangulahi halak na bahat marrongom humaliang Jesus. Dung i diajari Jesus ma halahi songon na somal.
41010002	Jadi ro muse ma halak Parise tusi laho manjalahi hasalaan ni Jesus. Dibaen halahi ma sapa-sapa ni halahi on, "Dokkon ma jolo di hami, tola do halak manyirangkon dadaboruna?"
41010003	Dialusi Jesus ma dohot sapa-sapa muse. Ning Ia ma, "Aha do ditonahon si Musa tu hamu?"
41010004	"Anggo si Musa, dipatola ia do manyirangkon dadaboru, asal ma jolo dibaen surat sirangna," ninna halahi mangalusi.
41010005	"Disurat si Musa pe tona i hara ni maolna do hamu ajaran," ninna Jesus tu halahi.
41010006	"Tapi anggo di mulana di na manompa jolma Debata didok do, 'Halaklahi dohot dadaboru do halahi dibaen Debata.
41010007	Hara ni i ma umbaen na nitinggalkon ni halaklahi amangna dohot inangna, kehe ma ia marsada dohot dadaborunia i,
41010008	anso gabe sada na dua i.' Antong inda dua be halahi. Tapi sada noma.
41010009	Hara ni i ma umbaen na so tola sirangon ni jolma halak na dung dipadomu ni Debata!"
41010010	Jadi dung mulak halahi tu bagas, disapai angka siseanNia i ma tuSia taringot tusi.
41010011	Didok Jesus ma tu halahi, "Sanga ise halaklahi na manyirangkon dadaboruna gabe marbagas ia dohot dadaboru na asing, na markarosuan do ia maradopkon dadaborunia i.
41010012	Laing songon i muse do dadaboru na maninggalkon halaklahina gabe marbagas ia tu halaklahi na asing, ia pe na markarosuan do i."
41010013	Jadi adong ma na maroban angka dakdanak mandapotkon Jesus anso dipasupasu Ia angka dakdanak i. Tapi dimuruhi angka sisean ni Jesus i ma halahi.
41010014	Jadi marnida i muruk ma Jesus didok Ia ma tu angka anak siseanNia i, "Padiar hamu ma marroan angka dakdanak i tu Au! Ulang rarang hamu halahi. Angka halak sisongon i do na gabe nampuna Harajaan Ni Debata.
41010015	Tutu do na Hudok on! Sanga ise na so manjagit Harajaan Ni Debata songon panjagit ni sada dakdanak, inda tarbaen halahi gabe anggota ni Harajaan Ni Debata i."
41010016	Dung didok Jesus songon i, dihaol Ia ma angka dakdanak i, diampehon Ia ma tanganNia jana dipasupasu Ia ma halahi.
41010017	Jadi laho patoruskon pardalananNia Jesus, ro ma sada bayo marlojong-lojong mandapotkon Ia. Marsomba ma bayo i di jolo ni Jesus manyapai, "O Guru na burju, angkon aha do sibaenonku anso dohot au manean ngolu na so mantak i?"
41010018	"Biasi didok ho Au na burju? Nada adong sahalak pe na burju, asing sian Debata sandiri.
41010019	Tontu diboto ho do tona ni Debata na mandok, 'Ulang ho mamunu, ulang markarosuan, ulang manangko, ulang margabus, ulang paoto-otohon, pasangap ma amangmu dohot inangmu!' "
41010020	"Anggo i do, sian naposo dope au madung hudalankon do sude tona i."
41010021	Dipanotnoti Jesus ma bayo i hara ni holong ni rohaNia midasa. Didok Ia ma, "Hum sada nari noma pangalaho na porlu di ho. Kehe ma ho manggadis sude sinadonganmu. Lehen ma hepengna i tu angka halak na pogos, dung i gabe adong ma dapot ho arta na di banua ginjang. Dung i ro ma ho mangihutkon Au!"
41010022	Umbege hata ni Jesus na songon i marsak ma pangkilalaan ni bayo i. Ditinggalkon ia ma inganan i kehe ia, marsak sajo rohania angke na kayo situtu do ia.
41010023	Dung i dipanotnoti Jesus ma angka siseanNia i didok Ia ma tu halahi, "Na maol do anggo halak na kayo masuk tu Harajaan Ni Debata!"
41010024	Homang ma roha ni angka siseanNia i umbege na nidok ni Jesus i. Hape didok Jesus muse, "Hamu angka dakdanakKu! Tutu do i, na maol do laho masuk tu Harajaan Ni Debata!
41010025	Ummura dope unto masuk tu lubang ni jait ulang pado halak na kayo masuk tu Harajaan Ni Debata."
41010026	Tarsonggot ma angka sisean ni Jesus i umbege hata na nidokNia i. Gabe marsisapa-sapaan ma halahi sama halahi, "Anggo songon i do, ise noma na tarbaen malua?"
41010027	Jadi dipanotnoti Jesus ma halahi sude, dialusi Ia ma, "Anggo di jolma do, inda tarbaen i. Tapi anggo di Debata tarbaen do i. Angke nada adong sanga aha pe na so tarbaen Debata."
41010028	Dung i didok si Petrus ma, "Madung hami tinggalkon sasudena jana hami ihutkon Ho."
41010029	"Tutu do i," ninna Jesus, "antong ingot hamu ma on: Halak na dung maninggalkon dongan saripena, sanga kahanggina sanga ibotona, sanga inangna bope amangna, sanga dakdanakna, sanga pe sabana, hara ni Au dohot hara ni Jamita Na Denggan na sian Debata,
41010030	jagiton ni halahi ma umbahat sian di hatiha saonnari. Dapot ia ma saratus noli umbahat bagas, kahanggi, iboto, dakdanak, saba dohot ladang, dohot parkancitan. Dung i di hatiha na giot ro jagiton ni halahi ma hangoluan na so mantak.
41010031	Tapi bahat do halak na parjolo saonnari gabe parpudi, jana bahat do na parpudi saonnari gabe parjolo."
41010032	Hatiha di tonga dalan Jesus rap dohot angka siseanNia i laho tu Jerusalem. Di jolo ni angka anak siseanNia i ma Jesus mardalan. Madung songon na adong biar ni angka siseanNia i, jana angka halak na mangihutkon i pe sian pudi madung mabiar. Dung i dipio Jesus ma angka siseanNia i sajo laho paboahon tu halahi sanga aha na giot masa tuSia.
41010033	"Tangihon hamu ma, saonnari manangkok ma hita tu Jerusalem. Pasahaton ma disi Anak Ni Jolma tu angka sintua ni malim dohot angka Siboto Surat. Dabuhonon ni halahi ma uhuman mate tuSia. Dung i pasahaton ni halahi ma Ia tu tangan ni angka halak na so Jahudi.
41010034	Incahan ni halahi ma Ia, tijuranna, loncinganna baru ma dibunu. Tapi dung tolu ari, mulak mangolu ma Ia mangulahi."
41010035	Jadi ro ma si Jakobus dohot si Johannes, i ma angka anak ni si Zebedeus mandapotkon Jesus, "Gurunami! Pangidoan ni rohanami patulusonMu ma na hami pangido sian Ho!"
41010036	"Aha ma por ni rohamunu sibaenonKu di hamu?" ninna Jesus manyapai.
41010037	Dialusi halahi ma, "Muda dung lalu Ho saulahon juguk marsangap di karosi harajaan i di Harajaan Ni Debata, sugari nian patola ma hami rap juguk dohot Ho. Sahalak di siamun, dung i sahalak nari di siambirangMu."
41010038	Tapi didok Jesus ma, "So diboto hamu sanga aha na nipangidomunu. Tarinum hamu ma lakna siinumon parkancitan na giot inumonKi? Tolap hamu do lakna masuk tu sitaonon na giot sitaononKi?"
41010039	"Tarbaen hami do i," ning halahi. Dung i didok Jesus ma mangulahi tu halahi, "Tutu do i nian angkon inumonmunu do siinumon parkancitan na giot inumonKi, jana angkon masuk do hamu tu bagasan sitaonon na giot taononKi.
41010040	Tapi anggo na manontuhon sanga ise na juguk di siamunKu sanga di siambirangKu, inda marguru di Au i. Debata do na manontuhon sanga na ise do na juguk disi."
41010041	Jadi dung tarboto pangalaho i tu anak sisean na sampulu halak nari, dimuruhi halahi ma si Jakobus dohot si Johannes.
41010042	Jadi, gabe dipalagut Jesus ma halahi sude. Didok Ia ma tu halahi, "Diboto hamu do angka na nidok pamarenta ni angka bangso, na mamarenta rayatna marhite tangan bosi, jana angka parkuasona mandalankon karejona marhite hakejamon.
41010043	Tapi anggo hamu, nada tola songon i! Sanga ise na giot godang sian hamu, angkon gabe pangoloimunu ma ia.
41010044	Dung i halak na giot sumangap di tonga-tongamunu, angkon gabe pangoloi ma ia di hamu sude.
41010045	Angke Anak Ni Jolma i pe, nada na giot dioloi Ia umbaen na ro. Tapi na giot mangoloi do, dohot mangalehen hosaNia gabe dalan laho paluahon bahat halak."
41010046	Lalu ma halahi di Jeriko. Jadi dung laho kehe Jesus rap dohot angka anak siseanNia i, songon i dohot halak na bahat i, adong ma sada halak na mapitung juguk di topi dalan i mangido-ido. Si Bartimeus do goarna, i ma anak ni si Timeus.
41010047	Jadi dung dibege ia Jesus halak Nasaret i do na mamolus i, marsurak ma ia, "O Jesus Anak ni si Daud! Ibo ma rohaMu mida au!"
41010048	Digorahon halak ma ia anso sip. Tapi mur dipagogo ia dope marsurahi, "O, Anak ni si Daud, ibo rohaMu di au!"
41010049	Gabe maradian ma Jesus, didok Ia ma, "Piohon hamu jolo ia." Jadi dipiohon halak ma bayo na mapitung i. Didok halahi ma tusia, "Patogu ma rohamu! Madung dipio Jesus ho. Jongjong ma ho!"
41010050	Dung i ditalduskon ia ma gobak-gobaknia i, diompoti ia ma jongjong, kehe ma ia mandapotkon Jesus.
41010051	"Aha do lakna dipangido rohamu baenonKu tu ho?" ninna Jesus manyapai ia. Dialusi bayo na mapitung i ma, "Marnida ma nian au, Guru!"
41010052	"Kehe ma ho," ninna Jesus. "Madung dipamalum haporsayaanmi ho." Manigor marnida ma bayo i. Lalu diihutkon ia ma Jesus di dalan i.
41011001	Jadi dung marayak Jerusalem, kehe ma halahi tu kota Betpage dohot tu kota Betania na di pat ni Dolok Zetun. Disuru Jesus ma dua halak siseanNia i anso parjolo sian Ia. Kota Betania (11:1)
41011002	"Kehe ma hamu tu huta na di jolo an," ninna Jesus tu halahi. "Disi masuk hamu tu huta i manigor tarpaida hamu ma tambat sada anak ni halode na so unjung dope dilombut halak. Harkari hamu ma halode i, dung i oban hamu ma tuson.
41011003	Ompot adong halak na manyapai hamu sanga hara ni aha umbaen diharkari hamu halode i, dok hamu ma, 'Na porlu di Tuhan i do. Manigor disuru oban ia do i tuson.' "
41011004	Jadi kehe ma anak sisean na dua i, dapot halahi ma tambat sada anak ni halode di topi ni dalan haroroan tu huta i. Diharkari halahi ma talina i.
41011005	Jadi disapai halak na marjongjongan i ma halahi, "Na mahua do hamu! Biasi diharkari hamu tali ni halode i?"
41011006	Dialusi halahi ma songon pandok ni Jesus nangkin tu halahi. Gabe dipadiar angka halak na disi i ma, dioban halahi halode i.
41011007	Dung lalu tu jolo ni Jesus, dilapihi halahi ma tangguru ni halode i dohot pakean ni halahi, jana dilombut Jesus ma.
41011008	Jadi bahat ma halak marsipahembang abitna di dalan i, adong muse ma na manyerakkon angka ranting-ranting ni hayu di tonga dalan i, i ma na niparrampingkon ni halahi sian kobun-kobun i.
41011009	Angka na mardalan di jolo dohot na sian pudi, sude ma halahi marsurak-surak, "Hosana! Dipasupasu ma Ia na ro di bagasan goar ni Tuhan!
41011010	Dipasupasu ma HarajaanNia na giot ro i, i ma harajaan ni si Daud ompunta i! Hosana di Inganan Na Gumincat i!"
41011011	Dung i lalu ma Jesus tu Jerusalem, masuk ma Ia tu Bagas Ni Debata. Dipareso Ia ma disi humaliang. Dung i kehe ma Ia tu Betania rap dohot siseanNia na dua bolas i, harana ma golap ari.
41011012	Ancogotna i dung kehe halahi sian Betania malean ma Jesus.
41011013	Sian na dao dope diida Ia ma sangkambona gala-gala, sarmak bulungna i. Jadi kehe ma Ia mangaligi gala-gala i betak na adong batuna. Hape dung lalu Ia tu bonana i, hum bulungna sajo do. Angke nada musim marbatu gala-gala hatiha i.
41011014	Dung i didok Jesus ma tu gala-gala i, "Mamungka saonnari, umpe sahalak na mangankon batu ni gala-gala sian ho salolot ni lolotna!" Dibege angka anak sisean i ma pandohan i.
41011015	Jadi lalu ma halahi tu Jerusalem. Masuk ma Jesus tu Bagas Ni Debata. Dipaorot Ia ma disi angka halak na marjagal di inganan i. Angka meja ni panukar-nukar hepeng dohot angka bangku-bangku ni parjagal darapati dipartunggalingkon Ia sude.
41011016	Sahalak pe nada dipatola Ia maroban sanga aha pe mamolus sian alaman ni Bagas Ni Debata i.
41011017	Dung i mangajar ma Jesus tu halak na disi i. Didok Ia ma, "Nada he tarsurat do di Buku Na Badia songon on: Didok Debata do, 'Digoari ma BagasKu inganan partangiangan ni sude bangso?' Hape gabe dibaen hamu do i gabe liang ni panyamun!"
41011018	Dibege angka sintua ni malim rap dohot angka Siboto Surat do na nidokNia i. Gabe mamungka ma dijalahi halahi dalan laho mamunu Jesus. Tapi mabiar do halahi mida Ia, angke sude halak na bahat na disi i mangkilala, tabo pangajaranNia i.
41011019	Potangna i kehe ma Jesus rap dohot angka siseanNia sian kota i.
41011020	Manyogotna i di na mamolus halahi sian lambung ni gala-gala i, diida halahi ma hape madung mate gala-gala i lopus tu uratna i.
41011021	Jadi diingot si Petrus ma sanga aha na nidok ni Jesus tu hayu i. Gabe didok si Petrus ma tu Jesus, "Diligi Guru i ma jolo! Ma pungguron gala-gala na niburaanMi!"
41011022	Dialusi Jesus ma, "Ingot hamu ma! Muda porsaya hamu tu Debata
41011023	tardok hamu do tu dolok an, 'Morot ma ho, jana ambung ma ho tu laut!' gabe tulus ma songon i di hamu, asal ma ulang ganggu rohamunu. Dung i pos ma rohamunu angkon tutu situtu tulus na nidokmunu i.
41011024	Antong ingot hamu ma! Muda martangiang hamu mangido sanga na aha pe, pos ma rohamunu na dung dilehen Debata do na nipangidomunu i.
41011025	Dung i muda martangiang hamu, hape inda sonang rohamu mida sada halak, angkon jolo sesaonmu hasalaan ni halakna i anso disesa Amangmunu na di banua ginjang i muse dosamunu." [
41011026	Anggo so ra do hamu manyesa hasalaan ni halak na asing, Amangmunu na di banua ginjang i pe nada ra Ia manyesa angka dosamunu.]
41011027	Mangulahi ma halahi tu Jerusalem. Hatiha mardalan-dalan Jesus di bagasan Bagas Ni Debata, ro ma mandapotkon Ia angka sintua ni malim, angka Siboto Surat dohot angka bagian hatobangon ni halak Jahudi.
41011028	Disapai halahi ma Jesus, "Markite-hite kuaso dia do lakna dibaen Ho patupahon angka na songon on? Ise do na mangalehen kuaso di Ho laho mambaen songon i?"
41011029	Dialusi Jesus ma, "Adong sada sapaanKu tu hamu. Muda dialusi hamu annon sapa-sapangKon, baru pe anso Hupaboa tu hamu taringot tu kuasongKu mambaen songon i.
41011030	Paboa hamu ma jolo tu Au, ise do na mangalehen kuaso tu si Johannes Pandidi laho mandidihon halak. Sian banua ginjang do sanga sian jolma?"
41011031	Jadi marpokat ma halahi. "Muda tadok, 'Sian banua ginjang' gabe dohononNia ma tu hita, 'Biasi inda porsaya hamu di si Johannes?'
41011032	Tapi songon na so tardok do, 'Sian Jolma.' " Harana, mabiar do halahi mida halak na bahat, angke panurirang do si Johannes dietong roha ni halak na bahat i.
41011033	"Inda hami boto!" gabe ninna halahi ma mangalusi. Dung i didok Jesus ma tu halahi, "Antong anggo songon i, Au pe inda ra paboahon tu hamu sanga na sian ise kuasongKu mambaen songon i."
41012001	Dung i dipungka Jesus ma marumpama laho mandok hata tu angka sintua ni malim i dohot angka Siboto Surat bope tu angka hatobangon ni halak Jahudi i. Ning Ia ma, "Adong ma sada bayo na markobun anggur. Dihandang ia ma kobun anggurnia i humaliang. Dung i dihuar ia ma pamoroan ni anggur i, dipajongjong ia muse ma sada tuhu-tuhu inganan ni panjago. Dung i dipabolahon ia ma kobun anggurnia i, ia pe kehe ma tu luat na asing. Tuhu-tuhu inganan ni panjago di kobun anggur (12:1)
41012002	Jadi dung dapot hatihana mamutik batu ni anggur i, disuruhon nampuna i ma sahalak naposonia mandapotkon angka na markarejo i laho manjagit bagiannia sian suha ni kobun i.
41012003	Tapi ditangkup angka halak na markarejo kobun i ma naposo i. Dibalbali halahi ma ia, dung i disuru halahi ma mulak umpe maroban bagi-aha.
41012004	Gabe disuru nampuna kobun i ma sahalak nari naposonia na asing. Tapi dipotuk angka na markarejo i ma ulu ni naposo i. Jana dipaila halahi.
41012005	Disuru nampuna kobun i ma mangulahi sahalak naposonia na asing. Tapi dibunu halahi ma naposonia i. Laing songon i ma pambaen ni halahi tu angka naposo na asing i muse. Adong ma na dibalbali ni halahi, adong na dibunu.
41012006	Ise noma na tarsuru nampunaan i? Hum sahalak sajo noma, i ma anaknia sandiri haholongan ni rohania i. Jadi ujungna laing disuru ia ma anaknia i mandapotkon angka na markarejo i. 'Tontu argahonon ni halahi do anakki,' ning rohania.
41012007	Tapi marsipandohonan ma angka na markarejo i sama halahi, 'On ma halakna na giot manean i. Tabunu ma on dison anso di hita sude siteanonnia i!'
41012008	Jadi ditangkup halahi ma anaknia i lalu dibunu halahi ma. Diambungkon halahi ma bangkena i tu balian ni kobun i."
41012009	Dung i disapai Jesus ma, "Antong, aha noma sibaenon ni nampuna kobun i? Ro ma ia laho mangabiskon angka na mamola i, anso dipasahat ia kobunnia i tu angka pamola na asing.
41012010	Tontu ma disise hamu ayat on di Buku Na Badia i, 'Batu na niambungkon ni pande bagas, madung gabe batu parsuhi.
41012011	I ma na nibaen ni Tuhan; sada tanda hahomangan di matanta!' "
41012012	Jadi sude angka pangituai ni halak Jahudi na umbege umpama nangkin, rap manjalahi dalan ma laho manangkup Jesus. Harana diboto halahi do, halahi sandiri do na nidok ni Jesus di umpamana i. Tapi mabiar do halahi di halak na bahat i, gabe ditinggalkon halahi ma Jesus.
41012013	Disuru ma sanga na piga halak Parise dohot angka anggota ni si Herodes laho manjalahi hasalaan ni Jesus marhite angka sapa-sapa.
41012014	Didapotkon halahi ma Jesus. Didok halahi ma, "Guru, hami boto do, halak na tigor do Ho. Nada parduli Ho sanga na bia pikiran ni halak tu Ho. Hum na marojahan tu hasintongan do diajarkon Ho, taringot tu sanga aha hagiot ni Debata. Harana inda meol-eol rohaMu sanga na bia pe didok halak. Antong, paboa ma jolo tu hami, 'Muda tagarar pajakta tu Kesar ni halak Rom, sala dehe i tu ugamonta sanga nada? Angkon gararonta dehe pajak i sanga nada?' "
41012015	Diboto Jesus do na mangakali halahi. Dialusi Ia ma, "Biasi pola diuji hamu Au? Patidahon hamu ma jolo tu Au hepeng perak i sada."
41012016	Dilehen halahi ma sada hepeng perak i. Dung i disapai Jesus ma, "Gambar dohot surat ni ise do on?" "Kesar i!" ning halahi mangalusi.
41012017	"Antong anggo songon i do, pasahat hamu ma mangulahi tu Kesar sanga aha nampuna ni Kesar i. Laing pasahat hamu ma mangulahi tu Debata sanga aha nampuna ni Debata!" Jadi homang ma roha ni halahi umbege Ia.
41012018	Adong ma sanga na piga halak sian halak Saduse ro mandapotkon Jesus. (Mangihutkon pandapot ni halak on, anggo jolma nada be mulak mangolu muda dung mate.)
41012019	"Guru, ditonahon si Musa do tu hita: 'Muda mate sada bayo maninggalkon sada dadaboru ia, tapi nada jabat maruntungan halahi, angkon gabe patugincaton ni anggi ni na mate i ma na mabalu i anso mardakdanak ia. I ma na gabe pomparan di na mate i.'
41012020	Jadi jungada ma adong pitu halak na martinadohon. Mambuat boru ma siangkaan i tapi mate ma ia so jolo adong dope untungannia.
41012021	Jadi dipatugincat na paduahon i ma angkangna na mabalu i, tapi ia pe laing mate do so jolo adong dakdanak. Laing songon i ma na masa tu na patoluhon i,
41012022	dohot tu na paopatkon lopus tu na papituhon i. Sude halahi madung rap marbagas tu anak boru i, marmatean be do halahi so jolo adong dakdanakna. Ujungna mate muse ma anak boru i.
41012023	Jadi mulak mangolu ma halahi sude saulahon di ari parpudi, gabe dadaboru ni ise do anak boru i? Harana, halaklahi na pitu i madung mardadaboruhon ia!"
41012024	Dialusi Jesus ma, "Madung lilu hamu hara ni na so diastui hamu Buku Na Badia i dohot kuaso ni Debata.
41012025	Angke anggo dung mulak mangolu do mangulahi angka na mate i, nada marbagas be halahi. Songon ngolu ni surusuruan noma halahi di banua ginjang i.
41012026	Dung i anggo taringot tu angka na mate i na dipangolu mangulahi, adong he na so jungada dope disise hamu di buku ni si Musa taringot tu ramba na gor i? Di angka ayat i adong do tarsurat na nidok ni Debata tu si Musa songon on, 'Au do Debata ni si Abraham, Debata ni si Ishak dohot Debata ni si Jakob.'
41012027	Tapi anggo Debata, nada Debata ni na mate; Debata ni na mangolu do. Na lilu do hamu!"
41012028	Jadi ro ma sahalak Siboto Surat manangihon pangkataion ni Jesus dohot halak Saduse i. Denggan do pangalusi ni Jesus diida ia maradopkon angka halak Saduse i. Dung i disapai ia ma tu Jesus, "Sian sude angka tona na adong, tona dia do na ummarga?"
41012029	Dialusi Jesus ma, "Anggo tona na ummarga, i ma: 'Tangihon hamu ma, hamu halak Israel! Tuhan Debatanta, i ma Tuhan na sada.
41012030	Angkon haholonganmu do Tuhan Debatamu sian sude tondi dohot pamatangmu dohot sude pikiranmu dohot sian sude gogo na adong di ho.'
41012031	Jana na paduahon na ummarga i ma: 'Angkon holong do rohamunu di halak na asing songon panghaholongimu di dirimu sandiri.' Nada adong be tona na ummarga asing sian na dua i."
41012032	Dung i didok Siboto Surat i ma mandok tu Jesus, "Inda adong hurangna alus ni Guru i! Tutu do na nidokMi: Hum sada Debata sajo do Debata, nada adong be Debata na asing.
41012033	Dung i, angkon holong do roha ni jolma mida Debata sian sude rohana, dohot sian sude pikiranna dohot sian sude na adong disia. Dung i muse angkon holong do roha di halak na asing songon na mangkaholongi diri niba sandiri. Dumengganan dope na songon i ulang pado na manghaulkon pahan-pahanan sanga angka haul na asing tu Debata di ginjang ni inganan parkaulan i."
41012034	Diida Jesus, ma denggan sajo do alus ni Siboto Surat i. Didok Jesus ma tusia, "Saotik nari noma anso gabe anggota di Harajaan Ni Debata ho." Dung i inda adong be halak na puluk manyapai tu Jesus.
41012035	Jadi dompak na mangajari i Jesus di Bagas Ni Debata, disapai Ia ma, "Bia do pandok ni angka Siboto Surat i paboa na pinompar ni si Daud do Kristus i?
41012036	Si Daud sandiri, marhite panuturi ni Tondi Parbadia mandok: 'Madung didok Tuhan i do tu Tuanku: Juguk ma Ho di siamunKu lopus Hubaen sude angka musuMu tunduk tu Ho.'
41012037	Si Daud sandiri mamiohon Ia 'Tuanku': Jadi tarbia ma parjadina gabe pomparan ni si Daud muse Ia?" Tabo dihilala halak na marroan i tu Bagas Ni Debata umbege Jesus na mangajar i.
41012038	Didok Ia disi, "Jamot ma hamu adop angka Siboto Surat i. Na torus do halahi mardalan-dalan mamake baju na ginjang. Na jopan do muse roha ni halahi muda ditabi halak di poken.
41012039	Ulang so di juluan halahi juguk muda ro tu bagas paribadatan dohot di angka pesta.
41012040	Angka na mabalu dipaoto-oto halahi muse laho mambuat bagasna i. Ginjang-ginjang dibaen halahi hata ni tangiang ni halahi laho manutup-nutupi hajahatan ni halahi i. Na boratan do saulahon uhuman tu halahi!"
41012041	Dung i juguk ma Jesus satongtang ni poti ni hepeng na di Bagas Ni Debata. Diparrohahon Ia ma angka halak na pamasukkon hepengna tu poti i. Bahat do halak na maradong pamasukkon hepengna bahat-bahat.
41012042	Ro muse ma sada ina na mabalu boti pogos muse. Dipamasuk ia ma dua hepeng tumbaga. I ma tukaran ni hepeng na ummenek argana.
41012043	Dung i dipio Jesus ma angka siseanNia i didok Ia ma tu halahi, "Parrohahon hamu ma jolo on: Umbahat do hepeng na nipamasuk ni ina na mabalu i sian na nipamasuk ni sude angka halak na asing i.
41012044	Angke sian halobian ni halahi do na dilehen i, tapi anggo na mabalu i, sian hahuranganna do, sude na adong disia, i ma na porlu tu hangoluannia."
41013001	Dung i kehe ma Jesus sian Bagas Ni Debata i. Jadi adong ma sahalak sian angka siseanNia i na mandok tuSia, "Guru, ligima togu ni angka batu i jana jeges ni angka bangunan i!"
41013002	Dialusi Jesus ma, "Angka bagas na godang-godang i dehe na niidamu? Umpe sada batu sian angka bagas i sude na tola tarsusun di ingananna humani. Angkon disargehon sude."
41013003	Dung lalu halahi tu Dolok Zetun, juguk ma Jesus di sada juguhan na topet paadop-adop dohot Bagas Ni Debata. Dung i ro ma si Petrus, si Jakobus, si Johannes dohot si Andreas giot mangkatai dohot Ia.
41013004	"Paboa ma jolo di hami, sanga na andigan ma tulus sudena i! Angka aha ma tandana paboahon na giot dapot hatihana masa sudena i?"
41013005	"Angkon jonggor do hamu anso ulang jabat ditipu halak, ninna Jesus.
41013006	Bahat do halak marroan mamake goarKu. Dohonon ni halahi ma, 'Au do ibana!' Gabe hona tipu ma bahat halak.
41013007	Muda dibege hamu sora ni na marporang dohot angka barita ni porang, ulang mabiar hamu. Angkon masa do sisongon i. Tapi nada podo hasidunganna.
41013008	Marporang ma bangso na sada mangalo bangso na asing, bope sada harajaan dohot harajaan na asing. Masa ma lalo sanga na di dia dohot haleon potir. Tapi sasudena i parmulaan ni parhancitan marayak jaman na imbaru do.
41013009	Angkon jamot do hamu, angke tangkupon do hamu, obanon tu rapot ugamo. Dibalbali halahi ma hamu di angka bagas paribadatan. Obanon ma hamu mangadop tu jolo ni angka parkuaso dohot raja-raja hara ni Au. Anso gabe hasaksian ma i taringot tu goarKu di halahi sude.
41013010	Angke anggo Jamita Na Denggan i na sian Debata angkon jolo dijamitahon do tu sude bangso.
41013011	Jadi muda tartangkup hamu dioban tu paruhuman, ulang pola sak rohamunu taringot tu sidohononmunu. Muda dung dapot hatihana mandok hata hamu, dok hamu ma disi sanga aha na nipaboa tu hamu. Harana nada hatamunu sandiri sidohononmunu. Sian Tondi Parbadia do sude marroan hata sidohononmunu i.
41013012	Jadi pasahaton ni halak ma kahanggina sandiri anso dibunu. Songon i muse ma baenon ni ama tu dakdanakna. Angka dakdanakna pe tuhason ni halahi ma amang ni halahi dohot inangna anso dibunu.
41013013	Sude ma halak margoyak ni roha mida hamu hara ni Au. Tapi sanga ise na tahan lopus tu ujungna, i do na dapotan haluaon."
41013014	"Muda diida hamu 'Hajahatan Na Mangaroncohon' jongjong di inganan na so patut. (Sanga ise na mamasa on: Astui hamu ma sanga aha na nidok on!) Angka halak na di Judea di hatiha i, gumonan ma marlojong tu dolok.
41013015	Sanga ise na topet di tarup ni bagas, indangkon sai mijur ia mambuat sanga aha sian bagas i.
41013016	Sanga ise na topet di ladang, indangkon be sai mulak ia mangalap abitna.
41013017	Marjaya ma di hatiha i angka ina na topet denggan pamatangna sanga na topet patagukkon.
41013018	Tangiangkon hamu ma tu Debata anso ulang di musim ngali ni ari hamamasa ni i.
41013019	Harana anggo di hatiha i masa ma hasusaan na godang situtu na so unjung masa dope i di tano on dung ditompa Debata tano on lopus tu sadari on, jana nada masa be songon i tu pudi on.
41013020	Sugari na so dipapendek Debata na masa i, umpe sahalak na tarbaen malua. Tapi hara ni halak na nitodoNia i, gabe dipapendek Debata ma na masa i."
41013021	"Jadi muda adong halak na mandok tu hamu di hatiha i, 'Beta taligi, ma dison Kristus i!' sanga 'Ma disadu Ia!' -- ulang ma hamu porsaya tu halahi.
41013022	Harana marroan do angka kristus pargabus dohot angka panurirang pargabus. Baenon ni halahi ma angka tanda hahomangan dohot angka na ganjil-ganjil laho paoto-otohon angka halak ni Debata. Salang sugari tarbaen dohot tu angka na ditodo i dope.
41013023	Antong jonggor ma hamu! Madung Hupaboa hian sudena i tu hamu dompak so tulus dope."
41013024	"Dung salpu hasusaan i, manggolap ma mataniari. Bulan i pe nada marsinondang be.
41013025	Mardabuan ma angka bintang sian langit i, gabe sursar ma sude angka pangalaho ni parlangitan.
41013026	Jadi tarida ma disi Anak Ni Jolma i ro di bagasan ombun mardongan kuaso dohot hasangapan.
41013027	SuruhononNia ma angka surusuruanNia laho palagutkon bangso na nipiliNia sian na opat panjuru ni tano on, sian angka ujung ni tano lalu tu angka ujung ni langit."
41013028	"Denggan ma baen hamu parsipodaan sian bona ni gala-gala. Muda rata angka dangkana i boti loyok, mulai ma i martunas, gabe diboto hamu ma na giot dapot ne ma logo ni ari.
41013029	Songon i muse ma muda diida hamu angka pangalaho sinangkinan i tarjadi, gabe botoonmunu ma na dung dapot harorona.
41013030	Situtu do na Hudok on tu hamu! Sude na Hupardokkoni nangkin angkon sanga dope idaon ni angka halak na mangolu saonnari on.
41013031	Sego pe langit dohot tano on, tapi anggo na Hudokkon i inda na mago i."
41013032	"Tapi haru pe songon i, nada adong sahalak pe na umboto sadihari hatihana. Angka surusuruan na di banua ginjang i pe dohot Anak i pe nada diboto i. Hum Ama i sajo do na umboto i.
41013033	Jadi angkon jonggor do hamu tongtong, angke nada diboto hamu sanga andigan hatihana.
41013034	Tarsongon sada halak na kehe tu na dao maninggalkon bagasna do pangalaho ni i. Dipasahat ia ma tu angka naposonia laho mangurus bagasnia. Dipasahat ma karejona be. Tu sijago pintu ditonahon ia hian do anso tangkas ia na manjagoi i.
41013035	Hara ni i angkon jonggor ma hamu angke nada diboto hamu sanga na andigan nampuna bagas i mulak. Sanga na andospotang, betak na tonga borngin, ra do andostorang sanga di hananaek ni mataniari.
41013036	Jadi muda ompot ia ro, ulang sanga tardapot ia hamu hatiha tarpodom.
41013037	Sude na Hudok on tu hamu, laing Hupaboa do tu halak sudena: Jonggor ma hamu!"
41014001	Dua ari nari noma anso Ari Pesta Paskah -- dohot Roti Na So Marragi. Manjalak-jalahi dalan ma angka sintua ni malim dohot angka Siboto Surat laho manangkup Jesus sip-sip anso dibunu halahi Ia.
41014002	"Tapi ulang ma di ari pesta on tabaen, anso ulang masa hagaoron," ninna halahi.
41014003	Hatiha di Betania Jesus, di bagas ni si Simon na huliton i hian do Ia. Dompak mangan Jesus disi, ro ma sada dadaboru mandapotkon Ia maroban sada botol pualam na marisi miak na huskus. Sigodang arga do miak na huskus i, i ma na nitanak ni halak sian urat-urat na huskus. Ditaporkon anak boru i ma botol i laho mangusehon miak na huskus i tu ulu ni Jesus. Angka barang na dibaen sian pualam (14:3)
41014004	Jadi adong ma halak na disi i muruk-muruk. Didok halahi ma sama halahi, "Aha ma he gunana diparsayang miak na huskus i?
41014005	Harana sugari nigadis miak i, ma mararga i lobi tolu ratus hepeng perak. Madung tarlehen hepengna i tu angka halak na pogos!" Gabe dimuruhi halahi ma anak boru i.
41014006	Tapi didok Jesus ma, "Padiar hamu ma songon i! Biasi diarsahi hamu ia? Na denggan do na nibaennia tu Au. Sipujion do ia disi.
41014007	Anggo halak na pogos tongtong do adong di tonga-tongamunu. Sanga sadihari anggo na ra do hamu, tarurupi hamu do halahi. Tapi anggo Au nada tongtong di lambungmunu.
41014008	Anggo anak boru on, ma dibaen ia intap ni na lobas gogonia. Dompak so dapot dope hatihana ma dihobasi ia hian Au dohot miak na huskus i tu hatiha hatatanomKu.
41014009	Tutu do na Hudok on tu hamu! Sanga na di dia pe di tano on dibaritahon Jamita Na Denggan na sian Debata, angkon dibaritahon muse ma na nibaen ni anak boru on gabe songon parningotan tusia."
41014010	Si Judas Iskariot, i ma sahalak sian sisean ni Jesus sidua bolas halak i. Kehe ma ia mandapotkon angka sintua ni malim laho manghianati Jesus.
41014011	Jadi dung dibege halahi na songon i jop ma roha ni halahi. Marjanji ma halahi mangalehen hepeng tu si Judas. Si Judas pe antong dipungka ia ma manjalahi dalan laho manghianat tu Jesus.
41014012	Ari parjolo di Ari Pesta Ni Roti Na So Marragi, didapotkon angka siseanNia i ma Jesus. Somalna di na sadari i ma disambol halak biri-biri Paskah. Jadi disapai angka siseanNia i ma Jesus, "Di dia do dipangido rohaMu paradeonnami panganon Paskah di Ho?"
41014013	Dung i disuru Jesus ma dua halak sian halahi. "Kehe ma hamu tu kota, marsuo ma hamu annon disi rap dohot sada bayo na maroban gunci. Ihutkon hamu ma bayo i
41014014	sanga tu bagas dia ia masuk. Dok hamu ma tu nampuna bagas i songon on, 'Disapai Guru i, sanga na di dia do ingananNia rap dohot angka siseanNia mangankon sipanganon Paskah i.'
41014015	Patuduhononnia ma tu hamu sada bilik na bidang di loteng parginjang di bagas i. Ma taratur hian disi singkop dohot angka juguhanna. Parade hamu ma sude disi di hita."
41014016	Dung i kehe ma siseanNia sidua halak i tu kota. Dapot halahi ma songon na nidok ni Jesus tu halahi. Diparade halahi ma panganon Paskah i.
41014017	Jadi dung potang ari, ro ma Jesus rap dohot anak siseanNia na dua bolas halak i.
41014018	Jadi hatiha na mangan i halahi di meja na disi didok Jesus ma, "Tangihon hamu ma on! Sahalak sian hamu na rap mangan dohot Au saonnari giot manghianat tu Au."
41014019	Gabe marsak ma angka anak sisean ni Jesus i. Pasada-sada ma halahi marsapa tu Jesus, "Tontu nada au na nidok ni Guru i, atehe?" ninna halahi.
41014020	Dialusi Jesus ma, "Anggo halakna, sahalak sian hamu na dua bolas on. Na mangan sapinggan dohot Au, i ma ibana.
41014021	Tutu do nian, angkon mate do Anak Ni Jolma i songon na dung tarsurat hian di Buku Na Badia i. Tapi na jorbut do hamamago ni halak na manghianat tu Anak Ni Jolma i! Dumenggan hian do sugari indangkon sai jungada ia sorang!"
41014022	Jadi hatiha na mangan i halahi, dibuat Jesus ma roti, didok Ia ma tarimakasi tu Debata. Diponggoli Ia ma roti i, dung i dilehen Ia ma tu angka siseanNia i, didok Ia hataNa, "Pangan hamu ma, on ma pamatangKu."
41014023	Jadi dung sidung i dibuat Ia muse ma sada panginuman ni anggur. Didok Ia ma tarimakasi tu Debata, dilehen Ia muse ma panginuman i tu angka siseanNia i. Dung i sude ma halahi manginum anggur i.
41014024	Dung i didok Jesus ma tu halahi, "On ma mudarKu, na niduruskon di halak na bahat, i ma mudar na mambaen tulus parjanjian ni Debata.
41014025	Tutu do na Hudok di hamu, inda inumonKu be anggur on. Tapi saulahon inumonKu ma anggur na imbaru muda dung dipajongjong Damang HarajaanNia."
41014026	Dung i diendehon halahi ma sada ende puji-pujian. Torus kehe ma halahi tu Dolok Zetun.
41014027	Dung i didok Jesus ma tu halahi, "Ganggu ma haporsayaanmunu sude. Angke adong do tarsurat di Buku Na Badia i, 'BunuonKu ma parmahan i, gabe marserak ma angka biri-birina.'
41014028	Tapi dung dipangolu mangulahi, kehe ma Au tu Galilea manjoloani hamu."
41014029	"Nada!" ning si Petrus, "Haru sude pe halahi maninggalkon Ho anggo au bagi na bia pe inda."
41014030	"Tutu do na Hudok on, laing di borngin on painte so tahuak manuk padua nolihon, ma tolu noli diporso ho na so nitandamu Au," ninna Jesus.
41014031	Ninna si Petrus dope manggogohon mangulahi, "Haru pe angkon gabe mate au rap dohot Ho, bagi na bia pe nada parsoonku Ho!" Jadi sude ma anak siseanNia na asing i mangihut mandok songon i.
41014032	Lalu ma halahi tu sada inganan na margoar Getsemane. Didok Jesus ma disi tu angka anak siseanNia i, "Dison ma hamu juguk anso kehe Au martangiang santongkin."
41014033	Dung i dipiohon Jesus ma si Petrus, si Jakobus dohot si Johannes kehe rap dohot Ia. Mamungka ma digohi biar dohot gamang rohaNia.
41014034	Dung i didok Ia ma, "Marsak sajo do rohangKu, songon na giot mate pangkilalaanKu. Dison ma hamu jolo, jonggor ma hamu!"
41014035	Dipadao Jesus ma kehe saotik, manungkap ma Ia tu tano laho martangiang. Dipangido Ia di bagasan tangiang sugari tarbaen indangkon sai ditaon Ia parkancitan i.
41014036	Didok Ia ma, "Abba, o Amang, inda adong na so tarpatupa Ho ale Amang. Buat ma parkancitan on sian Au. Tapi, ulang ma marguru tu lomo ni rohangKu tapi lomo ni rohaMu ma Amang."
41014037	Dung i mulak ma Jesus, hape didapot Ia ma tarpodom anak siseanNia i. Dung i didok Ia ma tu si Petrus, "O, Simon! Na tarpodom do ho? Hum sajom sajo pe inda tarbaen ho be jonggor?"
41014038	Dung i didok Jesus ma tu halahi, "Jonggor ma hamu, tangiangkon hamu ma anso ulang talu hamu di ujian i. Tutu do nian sai giot mambaen na sintong do anggo tondimunu tapi nada margogo hamu patuluskonsa hara ni bako ni jolma na gale i."
41014039	Kehe ma Jesus sanoli nari martangiang, laing hata ni tangiangNia sinangkinan i do didokkon Ia.
41014040	Dung i mangulahi ma didapotkon Ia angka anak siseanNia i. Laing tarpodom do halahi didapot Ia. Dokdok sajo mata ni halahi na mondok-ondok i. Gabe so diboto halahi be sanga aha sidohonon ni halahi tu Jesus.
41014041	Dung i ro ma Ia patolunolihon, jana didokkon Ia ma tu halahi, "Modom ma hamu santongkin nari jana maradian. Tuk ma i, madung ro hatiha i. Ligi ma nipasahat ma Anak Ni Jolma tu tangan ni halak pardosa.
41014042	Ngot ma hamu anso kehe hita. Ligi ma madung ro indi na manghianat i tu Au!"
41014043	Jadi taran mandok hata dope Jesus, ompot ma si Judas ro. Sahalak sian sisean ni Jesus na dua bolas i do si Judas on. Ro muse do rap dohot ia halak na bahat marsioban podangna dohot umban-umban. I ma angka na nisuruhon ni angka sintua ni malim, angka Siboto Surat dohot hatobangon ni halak Jahudi.
41014044	Madung dipaboa panghianat i hian sanga aha tandana tu halahi. "Sanga ise na huumma, i ma ibana halakna. Tangkup hamu ma manigor, togu oban hamu."
41014045	Jadi hatiha na ro i si Judas, manigor didapotkon ia ma Jesus, didok ia ma, "Gurunami!" dung i diumma ia ma Jesus.
41014046	Dung i ditangkup angka halak na bahat na rap dohot si Judas i ma Jesus, dirante halahi ma Ia.
41014047	Tapi adong ma sahalak na disi i, manyintak podangnia ditampul ia ma pinggol ni naposo ni Malim Godang i lopus ramping.
41014048	Didok Jesus ma tu halahi, "Adong he parjahat Au umbaen na maroban umban-umban hamu ro laho manangkup Au?
41014049	Ganop ari do Au mangajari di Bagas Ni Debata di jolomunu hape inda ditangkup hamu Au. Tapi angkon songon i do anso tulus na tarsurat di bagasan Buku Na Badia i."
41014050	Kehe ma sude martabuni anak siseanNia i.
41014051	Adong ma sahalak doli-doli na paihut-ihut Jesus, na mamake sada abit lenan sajo di pamatangnia i. Jadi giot ditangkup halak ma ia,
41014052	tapi disarsarkon ia ma abitnia i, kehe ia marlojongi marsaemara.
41014053	Dioban ma Jesus tu bagas ni Malim Godang. Madung marlagut hian disi angka sintua ni malim, hatobangon ni halak Jahudi dohot angka Siboto Surat.
41014054	Sian na dao dipaihut-ihut si Petrus ma Jesus lopus tu alaman ni bagas ni Malim Godang i. Disi ma ia marsisudu rap dohot angka na mangawal i.
41014055	Sude angka sintua ni malim dohot angka parrapot godang i, sude ma manggogo be laho padapotkon hasalaan ni Jesus anso bisa didabuhon halahi uhuman mamatehon Ia. Hape inda adong bagi aha dapot halahi.
41014056	Sude saksi na nipiohon i, hum gabus do bahat dipardokkoni halahi taringot tu Jesus. Hasaksian ni halahi i pe marsialoan ma i na sada tu na asing.
41014057	Dung i jongjong ma deba nari saksi na asing na mangalehen hatorangan na so tutu taringot tu Jesus.
41014058	Didok halahi, "Hami bege do didok bayo on, 'Hurumpakkon ma Bagas Ni Debata na nibaen ni jolma on, dung tolu ari Hupajongjong ma mangulahi Bagas Ni Debata na so nibaen ni jolma.' "
41014059	Tapi taringot tusi pe laing marsialoan do hatorangan ni angka saksi i na sada tu na asing.
41014060	Dung i jongjong ma Malim Godang i di jolo ni halahi sude manyapai Jesus, "Na so taralusi Ho dehe hum sandok hata, sude angka na nipardokkoni ni halak i manuhas Ho?"
41014061	Sip sajo Jesus. Sandok inda dialusi Ia. Dung i disapai Malim Godang i ma tuSia sanoli nari, "Tutu dehe Ho Kristus Anak Ni Na Tarpuji i?"
41014062	"Olo!" ninna Jesus. "Sude hamu angkon marnida Anak Ni Jolma i juguk di siamun ni Na Markuaso i. Dung i idaonmunu ma Ia ro di bagasan ombun sian langit an!"
41014063	Manigor disibakkon Malim Godang i ma pakeannia i. Didok ia ma, "Inda pola porlu be saksi.
41014064	Madung sude hamu sandiri umbege hataNia na jahat i. Saonnari, aha ma haputusanna?" Sude halahi mamutuskon bahaso marsala Jesus. Patut mate uhumon.
41014065	Jadi adong ma deba na mamungka manijuri Jesus. Adong muse ma na manutup mataNia, dung i dibalbali ma Ia. Didok ma tuSia, "Cubo ma jolo paboa sanga ise na mamukul Ho?" Angka pangawal i pe dohot do mambalbali Jesus.
41014066	Dompak na di alaman i si Petrus ro ma tusi sahalak anak boru, i ma naposo ni Malim Godang i.
41014067	Jadi dung diida ia si Petrus na marsisudu di lambung api i dipamanat ia ma bohi ni si Petrus. Didok ia ma, "Na he dohot do ho dongan ni Jesus halak Nasaret i?"
41014068	Tapi diporso si Petrus do. "Nada huboto jana nada mangarti au na nidokmi." Dung i jongjong ma si Petrus tu horbangan ni bagas ni Malim Godang i. Jadi martahuak ma manuk disi.
41014069	Dung i diida naposo sinangkinan i ma mangulahi si Petrus disi, didok ia ma tu angka halak na disi, "Tutu do bayo on sahalak sian angka dongan ni Jesus i!"
41014070	Tapi laing diporso si Petrus do mangulahi. Inda sadia honok dung i, didok angka halak na disi i ma mangulahi tu si Petrus, "Tutu do ho sahalak sian halahi. Angke halak Galilea do ho!"
41014071	Si Petrus pe marsumpa-sumpa ma ia. Didok ia, "Sai mate ma au muda tutu hutanda bayo na nidokmunu i!"
41014072	Martahuak muse ma manuk disi paduanolihon. Diingot si Petrus muse ma na jungada didok Jesus tusia, "Dompak so martahuak manuk paduanolihon dope ma tolu noli didok ho, na so ditanda ho Au." Dung i kehe ma si Petrus sian i tangis panguncombopon.
41015001	Jadi sogot dope diompoti parrapot Godang i ma sude, dohot angka sintua ni malim, bagian hatobangon ni halak Jahudi dohot angka Siboto Surat mambaen partahian. Dirante halahi ma Jesus, dung i dioban ma Ia tu si Latus laho pasahatkon Ia tu si Latus.
41015002	Disapai si Latus ma Jesus, "Tutu do Ho Raja ni halak Jahudi?" ning ia. "Olo, tutu do songon na nidokmi," ninna Jesus mangalusi.
41015003	Bahat ma tuhas-tuhas na nipardokkonan ni sintua ni malim i salaho tu Jesus.
41015004	Dung i disapai si Latus ma Jesus mangulahi, "Na so ra dehe Ho mangalusi? Ligi ma, sai bahat angka pangaduan ni halahi taringot tu Ho."
41015005	Tapi sanga na bia pe inda ra be Jesus mangalusi. Gabe homang ma roha ni si Latus.
41015006	Ganop Ari Pesta Paskah, dihasomalkon si Latus do paluahon sada halak na tarhurung hombar tu pangidoan ni halak na bahat.
41015007	Adong do sada bayo di hurungan, na tarhurung rap dohot angka donganna pamberontak, i ma na mamunu jolma laho mambaen gaor, na margoar si Barabbas.
41015008	Marroan ma halak mandapotkon si Latus laho mangidohon tusia anso dipalua ia ma sahalak na tarhurung, songon na somal.
41015009	Disapai si Latus ma halahi, "Ra do hamu muda hupalua Raja ni halak Jahudi i di hamu?"
41015010	Angke diboto si Latus do tangkas, hum hara ni gutgut do umbaen na dipasahat ni angka sintua ni malim i Jesus.
41015011	Tapi dijajang angka sintua ni malim i ma halak na bahat i anso si Barabbas dipangido halahi tu si Latus.
41015012	Dung i mandok hata ma si Latus tu halak na bahat i, "Antong anggo songon i, aha ma sibaenonku tu bayo na nigoaranmunu on, Raja Ni Halak Jahudi?"
41015013	Marsurak ma halahi, "Parsilangkon ma Ia!"
41015014	"Aha ma salaNia lakna?" ning si Latus manyapai. Tapi mur gogo ma halahi marsurak, "Parsilangkon ma Ia!"
41015015	Gabe dipalua si Latus ma si Barabbas di halahi laho pasonangkon roha ni halahi. Dung i disuru ia ma halak mangaloncing Jesus, dipasahat ia ma anso diparsilangkon.
41015016	Dioban angka tentara i ma Jesus tu emper ni bagas godang inganan ni gubernur. Dung i dipio ma marlagut sude pasukan i. Sahalak tentara Rom (15:16)
41015017	Dipamasuk halahi ma baju juba na ungu tu Jesus. Dibaen halahi muse ma tuku sian ranting-ranting na marduri, dipamasuk halahi ma i tu ulu ni Jesus.
41015018	Dung i ditabi halahi ma Ia, "Daulat i, Raja ni halak Jahudi!" ninna halahi.
41015019	Dilibaskon halahi ma bulu tu ulu ni Jesus, ditijuri halahi ma Ia. Dung i marsomba ma halahi di joloNia.
41015020	Dung sidung diincahi halahi Jesus, dibuka halahi ma juba na ungu i dibaen halahi ma mangulahi bajuNia humani. Dioban ma Ia tu balian anso diparsilangkon.
41015021	Di tonga dalan i dipaksa halahi ma sada halak maroban hayu parsilang ni Jesus i. Na ro sian huta-huta do bayo i topet giot tu kota. (Si Simon goarna, i ma halak Kirene. Amang ni si Aleksander dohot si Rufus.)
41015022	Dioban ma Jesus tu sada inganan na margoar Golgota astuanna "Partangkurahan".
41015023	Dilehen halahi ma diSia anggur na marcampur mur tapi nada giot Ia manginum i.
41015024	Ujungna diparsilangkon halahi ma Ia. Dibagi-bagi halahi ma pakeanNa i. Diundi halahi ma laho manontuhon sanga na dia bagianna be.
41015025	Pukul sambilan manyogot diparsilangkon halahi ma Jesus.
41015026	Di ginjang ni parsilang i disuratkon do hasalaan na dituhaskon tuSia. On ma na disuratkon disi, "Raja Ni Halak Jahudi."
41015027	Diparsilangkon halahi muse do rap dohot Jesus dua halak panyamun. Sada di siamunNia, na sada nari di siambirangNia. [
41015028	Jadi di bagasan ni i tulus ma tarjadi na tarsurat di Buku Na Badia i na mandok: "Nietong ma Ia sarupa tu halak na jahat."]
41015029	Sude halak na mamolus sian i, marsiincahi ma tu Jesus, mangalayasi. Mopeng-openg be ma ulu ni halahi mandok, "O, ale Ho na giot mangarumpakkon Bagas Ni Debata jana na giot pajongjongkonna di bagasan tolu ari,
41015030	mijur ma Ho sian parsilang i, palua ma diriMu!"
41015031	Laing songon i ma angka sintua ni malim i dohot angka Siboto Surat na disi, marsiincahi ma tu Jesus. Didok halahi ma sama halahi, "Anggo halak na asing dipalua Ia, hape anggo diriNia sandiri so tarpaluasa!
41015032	Anggo na tutu ma Ia raja ni Israel, Kristus i, mijur ma Ia sugari sian i. Anso porsaya hami diSia!" Halak na diparsilangkon i pe rap dohot Jesus laing mangincahi do tuSia.
41015033	Dung tonga ari gabe golap ma sude luat i tolu jom honokna.
41015034	Di pukul tolu andospotang i mangangguk ma Jesus marsora na gogo, "Eloi, Eloi, lama sabakhtani?" astuanna, "O DebatangKu, DebatangKu biasi ditinggalkon Ho Au?"
41015035	Didok halak na umbege angguk-angguk i ma, "Ligi ma, dipio Ia si Elia!"
41015036	Adong ma sahalak sian halahi mangompoti mambuat lumut. Disornomkon ma lumut i tu anggur na mancom i. Dibaen ia ma lumut i tu ujung ni bulu, disurduhon ia ma tu pamangan ni Jesus. Didok ia ma, "Painte! Taligi ma jolo sanga na ro do si Elia paijurkon Ia sian parsilang i."
41015037	Dung i mangangguk ma Jesus dohot sora na gogo, jana tos ma hosaNia.
41015038	Masibak ma tire na gantung di bagasan Bagas Ni Debata sian ginjang lopus tu toru.
41015039	Dipanotnoti komandan na jongjong di jolo ni parsilang i do sanga tarbia pangangguk ni Jesus dohot parmateNia i. Didok komandan i ma, "Tutu do bayo on Anak Ni Debata!"
41015040	Adong muse do disi angka dadaboru na mangaligi Ia sian na dao. I ma si Salome, si Maria Magdalena dohot si Maria inang ni si Jakobus na poso dohot si Joses.
41015041	Halahi ma angka dadaboru na mangihut-ihut dohot na mangurupi Jesus taran di Galilea Ia, jana bahat dope angka dadaboru na asing disi na ro rap dohot Jesus tu Jerusalem.
41015042	-
41015043	Jadi dung potang ari ro ma si Josep na sian Arimatea. Halak na diparsangapi do ia di Rapot Godang ni Ugamo. Laing na tarpainte-inte ma ia sanga andigan do pungkaon ni Debata PangarajaionNa. Ari parkobasan do topet sadari i (i ma ari na mandapotkon Ari Sabat). Jadi dihabaranihon si Josep ma mangadop tu si Latus laho mangido bangke ni Jesus.
41015044	Homang ma roha ni si Latus umbege, na dung mate Jesus. Disuru ia ma sahalak laho marpio komandan i anso disapai ia sanga na dung honok Jesus mate.
41015045	Dung dibege ia hatorangan ni komandan i, diisinkon ia ma si Josep laho mambuat bangke ni Jesus i.
41015046	Dung i ditobusi si Josep ma kopenna linen na halus. Dung dipaijur ia bangke ni Jesus i dibalut ia ma dohot kopen nangkinan i. Dung i dipamasuk ia ma bangke ni Jesus i tu bagasan sada kuburan na imbaru na nituhil di sada dolok batu. Dung i digulang ia ma sada batu na godang tu baba ni tanoman i, panutupna.
41015047	Jadi anggo si Maria Magdalena dohot si Maria inang ni si Joses laing dipardimata halahi do sanga na di dia do dibaen Jesus.
41016001	Dung salpu Ari Sabat kehe ma si Maria Magdalena, si Maria inang ni si Jakobus dohot si Salome manobusi ramu-ramuan na huskus silapuhononkon tu bangke ni Jesus.
41016002	Andostorang dope ari parjolo di minggu i kehe ma halahi tu kuburan i. I dope giot bincar mataniari.
41016003	-
41016004	Di tonga dalan i dihatai halahi ma sama halahi, "Ise ma donganta manggulang batu panutup ni kuburan i? Harana na godangan do i." Tapi dung lalu disi, diida halahi ma, hape ma magulang batu i.
41016005	Dung i masuk ma halahi tu bagasan kuburan i. Di bagasan, sabola siamun, diida halahi ma juguk sada doli-doli. Mamake baju juba na bontar bayo i, gabe tarsonggot ma halahi.
41016006	Didok doli-doli i ma, "Ulang mabiar hamu! Huboto do na manjalahi Jesus halak Nasaret na diparsilangkon i do hamu. Inda dison be Ia. Madung dipangolu Ia mangulahi! Ligi hamu ma, disindi hian do bangkeNia dipayakkon.
41016007	Jadi saonnari, kehe ma hamu paboahon barita on tu angka siseanNia i dohot tu si Petrus. Paboa hamu ma, 'JoloananNia ma hamu tu Galilea. Disi ma idaonmunu Ia songon na dung dipaboaNia i hian.' "
41016008	Dung i ruar ma halahi sian tanoman i, manigor dilojongi halahi ma hara ni songgotna dohot biarna. Nada adong dipaboa halahi sanga na tu ise pe, hara ni biarna halahi. UJUNG NI SURATAN NI SI MARKUS MANGIHUTKON PUSTAHA NA PARJOLO [
41016009	Dung mulak mangolu Jesus, di Ari Minggu manyogot disi ma parjolo dipatidahon Ia diriNia tu si Maria Magdalena. (Sian si Maria on ma unjung dipaorot Ia pitu setan.)
41016010	Jadi kehe ma si Maria Magdalena paboahon tu angka ale-ale ni Jesus. Topet ma hatiha tangis halahi marsak.
41016011	Tapi dung dibege halahi carito ni si Maria na mangolu do Jesus jana si Maria sandiri madung marnida Jesus, inda porsaya halahi.
41016012	Dung i dipataridahon Jesus ma diriNia tu anak siseanNia dua halak di bagasan pangalaho na asing. I ma na tarjadi dompak mardalan halahi na dua tu sada huta.
41016013	Jadi mulak ma halahi laho paboahon i tu angka na asing i. Tapi halahi pe laing inda ra porsaya.
41016014	Ujungna dipataridahon Jesus ma diriNia tu angka siseanNia na sabolas halak i, hatiha mangan halahi. Digorahon Ia ma halahi hara ni na so pos i roha ni halahi dohot hara ni na so ra i halahi porsaya di na nidok ni angka na dung tangkas midaan, na tutu do Jesus mangolu.
41016015	Dung i didokkon Jesus ma tu halahi, "Kehe ma hamu tu sude portibi on. Baritahon hamu ma Jamita Na Denggan na sian Debata i tu sudena jolma.
41016016	Malua ma angka na porsaya jana na nididi. Tapi anggo halak na so ra porsaya hona uhum do.
41016017	Anggo tu angka na porsaya lehenon ma angka tanda-tanda ni kuaso sisongon on: Usiron ni halahi ma angka setan mamake goarKu. Mangkobari ma halahi dohot hata na so binoto ni halahi.
41016018	Muda ditiop halahi ulok sanga tarinum halahi rasun, inda pola bagi mahua halahi. Muda diampehon halahi tanganna tu ginjang ni halak na marnyae, gabe malum ma dilala halahi."
41016019	Dung sidung Jesus mandok hata tu halahi, manaek ma Jesus tu banua ginjang. Juguk ma Ia disi, di siamun ni Debata.
41016020	Dung i kehe ma angka siseanNia i pararatkon barita na sian Debata i. Tuhan i pe dohot do markarejo rap dohot halahi laho mangurupi parjamitaon ni halahi. Laing dipatupa Tuhan i muse ma angka tanda ni kuaso dohot angka hahomangan sanga na di dia dibaritahon halahi jamita na sian Debata i.] UJUNG NA ASING SIAN PUSTAHA NA HONOK [ (v 9) Kehe ma dadaboru i mandapotkon si Petrus rap dohot angka dongannia i, manigor dipaboa halahi ma bope hum saotik, sude na nipaboa ni doli-doli i tu halahi. (v 10) Tapi dung salpu i, Jesus sandiri do marsuru angka siseanNia i, anso kehe halahi sian Habincaran tu Hasundutan paboahon barita na badia jana na manongtong i salaho tu haluaan na so ra mantak i.]
42001001	Ale Teofilus, na niparsangapan! Madung bahat nian angka dongan mangusahohon sadenggan-dengganna laho manyuratkon taringot tu angka na tarjadi di tonga-tonganta.
42001002	Sarupa do na nisurat ni halahi i dohot carito na dung lalu tu hita sian angka na midaan sandiri sude na masa i sian mulana jana na manjamitahon Hata i.
42001003	Tapi saonnari, dibaen madung tangkas hupamanat sudena i sian mulana, gabe laing denggan ninna rohangku laho manyuratkon sada laporan na taratur di ho.
42001004	Nibaen pe songon i, anso singkop do diboto Tuan i sude na sintong na dung diajarkon tu ho.
42001005	Hatiha si Herodes gabe raja di Luat Judea, adong ma sada malim na margoar si Zakaria. Masuk tu horong ni Malim Abia do ia. Dadaborunia margoar si Elisabet, laing sian pomparan ni malim muse.
42001006	Jop do roha ni Debata marnida ngolu ni halahi na saripe. Rap sipangoloi do halahi na dua di parenta dohot paraturan ni Tuhan.
42001007	Nada mardakdanak halahi angke na so maruntungan do si Elisabet, boti rap matobang do halahi.
42001008	Jadi di na sanoli, topet ma si Zakaria mandalankon karejo hamalimon di jolo ni Tuhan.
42001009	Jadi songon dia na somal dibaen angka malim, laing dipadalan ma undian. Gabe si Zakaria ma hona undi masuk tu Bagas Ni Debata laho manutung hamonyan disi.
42001010	Jadi dompak na manutung hamonyan i, martangiang ma halak na bahat di ruar, marjongjongan.
42001011	Jadi ro ma hatiha i sahalak surusuruan mandapotkon si Zakaria. Jongjong ma surusuruan i sabola siamun ni meja panutungan ni hamonyan i.
42001012	Jadi dung diida si Zakaria surusuruan i, tarsonggot ma ia boti gabe mabiar.
42001013	Tapi ninna surusuruan i ma tusia, "Ulang ho mabiar Zakaria! Madung dijagit Debata tangiangmi. Sorang ma sada anakmu sian dadaborumu si Elisabet. Angkon si Johannes do goarna baenonmu.
42001014	Gabe jop sajo ma rohamu boti halak pe bahat do na marjop ni roha muda dung sorang dakdanak i sanoli on!
42001015	Gabe halak na godang do dakdanak i mangihutkon parnidaan ni Tuhan. Nada tola ia minum anggur, sanga siinumon na koras. Mamungka di bortian dope ia, Tondi Parbadia do mangarajai ia.
42001016	Toguonnia do bahat halak Israel anso mulak tu Debata, Tuhan ni halahi.
42001017	Angkon gabe suruan ni Debata do ia, na gogo jana markuaso songon si Elia. Padameonnia ma ama tu anakna, toguonnia ma halak na so pangoloi anso mulak tu dalan na sintong. Dibaen ia pe sudena i, na laho paradehon sada bangso do na dung singkop di Tuhan i."
42001018	"Bia do parbinotongku taringot tusi bahaso na tutu do i tarjadi?" ning si Zakaria manyapai surusuruan i. "Ma matobang au, songon i muse dadaborungku na dung matobang muse do."
42001019	Dialusi surusuruan i ma, "Si Gabriel do au. Mangoloi Debata do karejongku. Ia do na marsuru au paboahon Jamita Na Denggan on tu ho.
42001020	Sude na hudokkon on, pasti do angkon tarjadi muda dung dapot hatihana songon na dung ditontuhon Debata. Tapi hara ni na so porsaya ho, nada tarbaen ho be annon mangkatai. Torus noma ho ngungu lopus tu hatihana tulus sude na hupaboa i."
42001021	Jadi laing tarpainte-inte ma halak i di si Zakaria. Homang ma halahi biasi songon i honokna ia di bagasan Bagas Ni Debata.
42001022	Jadi ujungna di na ruar ia, nada malo be ia mangkobari tu halahi. Dohot tangannia sajo noma ia mambaen tanda-tanda, jana laing ngungu. Gabe tarboto ma tu angka halahi na niidania do sanga aha parnidaan di bagasan Bagas Ni Debata.
42001023	Dung abis hatihania markarejo di Bagas Ni Debata, mulak ma si Zakaria tu bagasnia.
42001024	Inda sadia honok nari, denggan ma pamatang ni si Elisabet dadaborunia i. Sai di bagas ma ia lima bulan honokna.
42001025	Didok ia ma, "Ujungna hape ditolong Tuhan do au jana dibuat Ia habileanku."
42001026	Dung onom bulan denggan pamatang ni si Elisabet, disuru Debata ma surusuruan Gabariel kehe tu sada kota na margoar Nasaret di Luat Galilea. Sada sumur di Nasaret (1:26)
42001027	Na laho maroban barita tu sada bujing-bujing do umbaen na disuru si Gabariel tusi, i ma tu na margoar si Maria. Na dung martunangan do anak boru i tu sada bayo na margoar si Josep sian pomparan ni si Daud.
42001028	Jadi ro ma surusuruan i tu si Maria mandok, "Horas ma di ho, bujing-bujing na nipasupasu ni Tuhan! Sai rap do Tuhan i dohot ho!"
42001029	Tarsonggot ma si Maria umbege hata ni surusuruan i. Gabe sapa-sapa ma si Maria di bagasan rohania sanga aha do arti ni hata horas-horas i.
42001030	Dung i didok surusuruan i ma tusia, "O, Maria, ulang ho mabiar dibaen jop do roha ni Debata mida ho.
42001031	Denggan ma pamatangmu jana sorang ma sada anakmu, jana angkon Jesus do baenonmu goarNa.
42001032	Gabe magodang ma Ia jana digoari ma Ia Anak Ni Debata Na Gumincat. Gabe raja ma Ia baenon ni Debata songon si Daud ompuNa i.
42001033	Jadi gabe raja ma Ia di angka pomparan ni si Jakob ro di salolot ni lolotna. Nada marujung be HarajaanNia."
42001034	"Bia ma tarjadi ni i, salangkan au bujing-bujing dope?" ning si Maria tu surusuruan i.
42001035	Dialusi surusuruan i ma, "Tondi Parbadia do mangarajai ho jana kuaso ni Debata ma manggohi ho. Hara ni i ma da umbaen nigoaran Dakdanak i na Badia i, Anak Ni Debata.
42001036	Jana parate-atehon ma on: Si Elisabet edami pe madung pola onom bulan denggan pamatangnia haru pe didok halak ia na so maruntungan boti umurnia pe madung ginjang.
42001037	Angke nada adong na so tarpatupa anggo di Debata."
42001038	Dung i ninna si Maria ma, "Naposo ni Tuhan do au, sai tulus ma di au songon na nidokmi." Dung i kehe ma surusuruan i maninggalkon ia.
42001039	Dung i manigor kehe ma si Maria manangkok tu sada kota di Luat Juda.
42001040	Kehe ma ia tu bagas ni si Zakaria. Di na masuk ia tu bagas i ditabi ia ma si Elisabet.
42001041	Disi dibege si Elisabet hata horas-horas ni si Maria i, manggulot ma manigor dakdanak na di bagasan pamatangnia i. Gabe digohi Tondi Parbadia ma si Elisabet.
42001042	Dung i mangkuling ma ia marhite sora na gogo, "Dipasupasu do ho sian sude dadaboru jana dipasupasu muse ma parbatu ni butuhamu.
42001043	Ise dehe au on umbaen na ro ina ni Tuhanku mandapotkon au?
42001044	Disi hubege nangkin hata horas-horas na nidokmi, manigor manggulot ma dakdanak na di bagasan pamatangku hara ni mogana.
42001045	Martua ma ho, hara ni na porsaya ho angkon tulus do na nidok ni Tuhan i tu ho!"
42001046	Ning si Maria ma, "Dipuji rohangku do Tuhan i,
42001047	marmoga-moga rohangku hara ni Debata Sipatorkiskonku.
42001048	Angke diingot Ia do au, naposoNa na bile on! Mamungka saonnari sude ma halak mandokkon au na martua,
42001049	hara ni Na Markuaso i, na dung mambaen angka pangalaho na godang tu au. Na Badia do goarNa.
42001050	Sian sundut tu sundut do holong ni rohaNia maradopkon halak na mabiar tuSia.
42001051	Dohot tanganNia na gogo i diparsuakkon Ia angka halak na sombong, jana dipasarsar Ia tahi ni halahi.
42001052	Dipaijur Ia angka raja sian juguhanna jana dipagincat Ia angka halak na bile.
42001053	Dipabutong Ia angka halak na male marhite angka na denggan, tapi anggo halak na kayo dipaorot Ia mardongan tangan na rumar.
42001054	Dilehen Ia pangurupion tu Israel, naposoNia i, angke giot digohi Ia janjiNia tu angka ompunta.
42001055	I ma janji na patuduhon haburjuonNia tu si Abraham dohot tu sude pomparannia sapanjangna."
42001056	Adong tolu bulan si Maria tinggal rap dohot si Elisabet, i pe anso mulak ia tu bagasnia.
42001057	Dapot ma hatihana hipas si Elisabet. Sorang ma sada anaknia.
42001058	Dibege angka hombar bagasnia i ma songon i dohot koum sisolkotnia, songon i ma hape dengganna roha ni Tuhan maradopkon si Elisabet, gabe dohot ma halahi sude marjop ni roha.
42001059	Dung marumur dakdanak i salapan ari ro ma halahi laho pasunatkonsa. Ninna roha ni halahi si Zakaria ma baenon goar ni dakdanak i, mangihutkon goar ni amangna,
42001060	tapi ninna inangna i ma, "Nada le! Angkon si Johannes do goarna baenon."
42001061	"Nada adong koum sisolkotmu na margoar songon i," ning halahi tusia.
42001062	Dung i dihilap halahi ma si Zakaria laho manyapai sanga ise do baenon goar ni dakdanak i.
42001063	Dipangido si Zakaria ma sada batu tulis, disuratkon ia ma disi, "Si Johannes do goarna." Homang ma roha ni halahi sude.
42001064	Laing di hatiha i manigor malo ma si Zakaria mangulahi mangkatai jana dipuji-puji ia ma Debata.
42001065	Gabe mabiar ma sude angka hombar bagasnia, jana sar ma barita i tu sude luat dolok ni Judea.
42001066	Sude halak na umbege pangalaho i mamungka ma marpikir-pikir jana sapa-sapa di bagasan rohana, "Gabe aha ma ulaning dakdanak on saulahon?" Angke tangkas do kuaso ni Tuhan adong disia.
42001067	Digohi Tondi Parbadia ma si Zakaria amang ni dakdanak i gabe dipaboa ia ma tona ni Tuhan. Ning ia ma,
42001068	"Pinuji ma Tuhan Debata ni bangso Israel Madung ro Ia manopot bangsoNa, jana paluahon halahi.
42001069	Dilehen Ia do di hita tanduk haluaan, di bagasan pomparan ni si Daud, naposoNia.
42001070	Songon na dung dihatahonNia narobi markite-hite angka panurirang na nipiliNia,
42001071	Na giot paluaonNia ma hita sian angka musunta dohot sian kuaso ni halak na magigi mida hita.
42001072	Anso markite-hite i ma dipatuduhon Ia haburjuon ni rohaNia tu angka ompunta jana digohi Ia do janjiNia na badia i.
42001073	-
42001074	Na dung marsumpa do Ia tu ompunta si Abraham, jana marjanji Ia laho paluahon hita sian musunta, anso taoloi Ia mardongan biar ni roha,
42001075	di bagasan habadiaan dohot hatigoran di adopanNia, salolot ni lolotna.
42001076	O, ale anakku, goaron ma ho panurirang ni Debata Na Gumincat i. Jumolo do ho disuru Tuhan giot manastas dalan sibolusonNia.
42001077	Jana patuduhon tu bangsoNia pangastuion taringot tu haluaan, marhite na dung disesa angka dosa ni halahi,
42001078	hara ni asi dohot holong ni roha na sian Debatanta, jana marhite i do bincar di hita sinondang manyogot sian inganan na gincat.
42001079	Songon i ma dilehen Ia sinondangNia tu sude halak na mangolu di bagasan hagolapan dohot biar. Togu-toguonNia ma hita di dalan hadameon."
42001080	Mur magodang ma anak ni si Zakaria i, tondinia pe mur margogo. Di halongonan do ia tinggal lopus dapot hatihana laho patidahon diri ia tu bangso Israel.
42002001	Diparentahon Kesar Agustus ma hatiha i anso marsidaftarkon dirina be sude rayat na nirajaannia.
42002002	On ma pandaftaran na parjolo dompak si Kirenius na gubernur di Siria.
42002003	Markehean ma hatiha i sude halak tu kotana be laho mandaftar.
42002004	Si Josep pe kehe ma sian Nasaret na di Galilea tu Betlehem na di Judea kota hasorangan ni Raja Daud. Harana pomparan ni si Daud do si Josep.
42002005	Mandaftar ma si Josep rap dohot si Maria tunangannia i na dung denggan pamatangna.
42002006	Jadi dung lalu halahi tu Betlehem, dapot ma hatihana mardiapi si Maria.
42002007	Ditubuhon ia ma sada Anak halaklahi, i ma panggoarannia. Dibalut ia ma Dakdanak i dohot lampin, dipayakkon ia di palangka ni pahan-pahanan, angke nada dapotan inganan be halahi di parbornginan.
42002008	Adong do angka parmahan di humaliangna i, na marborngin manjagoi angka biri-biri ni halahi.
42002009	Ompot ma ro surusuruan tu halahi, jana marsinondang ma hasangapan ni Tuhan manorangi halahi, gabe mabiar ma halahi.
42002010	Tapi didok surusuruan i ma, "Ulang hamu mabiar! Angke na maroban barita na denggan do au di hamu, barita na pajopkon roha ni sude bangso.
42002011	Madung sorang sadari on di Kota Ni si Daud, Sipalua i, i ma Kristus Tuhan i.
42002012	Songon on ma tandana: Dapot hamu ma disi Dakdanak na baru sorang dibungkus dohot lampin, dipapodom di bagasan palangka ni pahan-pahanan."
42002013	Ompot muse ma ro bahat surusuruan na asing mandongani surusuruan i, mamuji Debata. Ninna halahi ma,
42002014	"Hasangapan ma di Debata na di ginjang, dame ma di tano on di angka jolma halomoan i!"
42002015	Dung ditinggalkon surusuruan i angka parmahan i giot mulak halahi tu banua ginjang, marsipandohonan ma angka parmahan i sama halahi, "Beta ma hita tu Betlehem anso taida na masa i, na nipaboa ni Tuhan i tu hita."
42002016	Manigor kehe ma halahi, dapot halahi ma antong si Josep dohot si Maria dohot Dakdanak i na topet hatiha modom di palangka ni pahan-pahanan i.
42002017	Dung diida angka parmahan i Dakdanak i, dicaritohon halahi ma sude na dung dipaboa tu halahi taringot tu Dakdanak i.
42002018	Halak pe homang ma rohana umbege carito ni angka parmahan i.
42002019	Tapi anggo si Maria disimpan ia ma sudena i di bagasan rohania mamikirkon sanga aha arti ni sudena i.
42002020	Mulak ma parmahan i huhut mamuji jana dipasangap halahi ma Debata, hara ni sude na niida dohot na nibege ni halahi, songon na dung dipabotohon tu halahi.
42002021	Dung marumur salapan ari, angkon nisunat ma Dakdanak i. Dibaen halahi ma goarNia Jesus, i ma goar na nilehen ni surusuruan tuSia dompak so di kandungan dope Ia.
42002022	Jadi dung salpu angka ari pangiasan ni halahi, mangihuthon Tona Ni si Musa, dioban halahi ma Dakdanak i tu Jerusalem pasahatkon Ia tu Tuhan.
42002023	Harana tarsurat do antong di Tona Ni Tuhan songon on: "Sude anak halaklahi panggoaran, angkon nipasahat do tu Tuhan."
42002024	Dohot na giot pasahatkon haul songon na dung di Tona Ni Tuhan i ma sapasang balom dohot dua darapati na poso.
42002025	Jadi di hatiha i adong ma sahalak di Jerusalem na margoar si Simeon. Halak na burju do ia, na mabiar tu Debata jana na sai paintehon hatihana paluaon ni Debata halak Israel. Didongani Tondi Parbadia do ia.
42002026	Madung dijagit ia baga-baga sian Tondi Parbadia, na paboahon tusia bahaso na so mate dope ia anggo so jolo diida ia Kristus na nimiahan ni Tuhan.
42002027	Hara ni panyosoi ni Tondi Parbadia ro ma ia tu Bagas Ni Debata. Topet ma hatiha i dioban natorasna Jesus Dakdanak i laho patuluskon tuSia mangihutkon na dung niaturkon ni Tona i.
42002028	Dijagit si Simeon ma Dakdanak i jana diabing ia. Torus dipuji ia ma Debata ning ia ma,
42002029	"Saonnari ma o Tuhan dipatulus Ho baga-bagaMu. Padiar ma mate naposoMon di bagasan sonang.
42002030	Angke madung diida matangku sandiri haluaan na sian Ho.
42002031	Na dung nipasingkopMu hian di sude bangso,
42002032	i ma sinondang na manyondangi angka bangso na asing, jana gabe hamuliaan di bangsoMu, Israel."
42002033	Homang ma roha ni natoras ni Dakdanak i umbege na nidok taringot tu Dakdanak i.
42002034	Dipasupasu si Simeon ma halahi jana didok ia tu si Maria inang ni Dakdanak i, "Na dung ditodo Debata do Dakdanak on laho mangarorak dohot pajongjongkon bahat halak Israel. Baen sada tanda na parohon partangkangan,
42002035	jana sada podang na giot manusuk rohamu sandiri, anso gabe tangkas pikiran ni roha ni halak na bahat."
42002036	Adong muse do sahalak panurirang dadaboru na dung matobang situtu, i ma na margoar si Hanna. Boru ni si Panuel do i Marga Aser. Dung adong pitu taon ia marbagas
42002037	mabalu ma ia torus mardangol salapan pulu opat taon honokna. Nada jungada ditadingkon ia Bagas Ni Debata. Arian na borngin disi sajo ma ia marsomba tu Debata martangiang dohot puaso.
42002038	Topet ma hatiha i laing ro ia mamuji Debata bope mangkobari taringot tu Dakdanak i tu sude halak na sai painte-intehon sanga andigan hatihana paluaon ni Debata Jerusalem.
42002039	Dung sidung dipatulus sude na niaturkon ni Tona Ni Tuhan, mulak ma halahi tu kota Nasaret na di Galilea.
42002040	Mur magodang ma Dakdanak i, jana mur gogo, gok hapistaran, asa didongani asi ni roha ni Debata do Ia.
42002041	Ganop taon sai kehe do simatobang ni Jesus tu Jerusalem laho mamestahon Ari Pesta Paskah.
42002042	Jadi di na marumur dua bolas taon Jesus, laing kehe ma halahi songon na somal tu pesta i.
42002043	Dung abis pesta mulak be ma halahi, tapi anggo Jesus laing tinggal dope Ia di Jerusalem di na so pamotoan ni simatobangNia.
42002044	Diambang halahi madung rap dohot halak na asing i do Ia, i ma rombongan na mulak sian Jerusalem i. Dung parsadarian halahi na mardalan i baru pe anso dijalahi halahi Ia di tonga-tonga ni angka koum dohot sitandaan ni halahi.
42002045	Hape nada marsuo halahi tuSia. Gabe mulak ma halahi tu Jerusalem manjalahi Ia.
42002046	Dung tolu ari dijalahi halahi, dohot halahi ma Ia juguk-juguk manangihon dohot manyapa-nyapai angka Siboto Surat Jahudi di Bagas Ni Debata.
42002047	Homang-homang do sude halak na disi umbege angka alusNia na topet-topet.
42002048	Homang ma roha ni simatobangNia i midasa. Didok inangNia i ma tuSia, "Amang! Biasi songon on dibaen Ho tu hami? Ma jabat sak rohangku dohot amangMu manjalak-jalahi Ho!"
42002049	Dialusi Jesus ma, "Biasi pola jalak-jalahan ni amang dohot inang Au? Inda diboto amang dohot inang lakna paboa na angkon di bagas ni Damang Au?"
42002050	Tapi nada mangarti si Josep dohot si Maria sanga aha maksud ni Jesus.
42002051	Dung i mulak ma Jesus rap dohot halahi tu Nasaret, mangoloi tu halahi. Sudena i disimpan inangNa i ma di bagasan rohania.
42002052	Mur honok mur magodang ma Jesus jana mur marbisuk boti jop roha ni Debata dohot jolma diSia.
42003001	Di taon palima bolaskon dung mamarenta Kesar Tiberius, si Pontius Pilatus ma na gabe gubernur di Judea, jana si Herodes mamarenta di Galilea. Si Pilipus dongan saama ni si Herodes mamarenta di Luat Iturea dohot Trakhonitis, jana si Lisanias mamarenta di Abilene.
42003002	Na gabe Malim Godang, i ma si Hanas dohot si Kayafas. Hatiha i ma mangkatai Debata tu si Johannes anak ni si Zakaria di halongonan i.
42003003	Si Johannes pe kehe ma mandalani sude angka luat na di Batang aek Jordan pabolkaskon barita na sian Debata disi. Didok si Johannes ma, "Pauba hamu ma rohamunu sian angka dosamunu, jana lehen ma dirimu nididi anso disesa Debata hamu."
42003004	Tarsurat do di buku ni Panurirang Jesaya songon on: "Adong do sora na pio-pio di halongonan, 'Pahornop hamu ma dalan ni Tuhan, patigor hamu ma dalan diSia.
42003005	Angkon nibuta ma sude holbung, sudena dolok dohot tor nipahornop. Angkon nipatigor ma dalan na so tigor, jana nipahornop ma dalan na manangkok-manuat.
42003006	Idaon ni halak na satano on ma haluaan na sian Tuhan!' "
42003007	Bahat do halak marroan mandapotkon si Johannes anso dididi. Didok si Johannes ma tu halahi, "Hamu angka pomparan ni ulok! Ise ma he na mandok tu hamu laho palua diri sian hamumuruk ni Debata na giot ro i?
42003008	Patidahon hamu ma jolo pangalahomunu paboa na dung muba hamu sian angka dosamunu i! Dung i ulang pola dok hamu di bagasan rohamunu, 'Si Abraham do ompungnami! Angke angkon ingotonmunu do: Sian angka batu on pe tarbaen Debata do pinompar di si Abraham!'
42003009	Madung singkop kampak laho manaba angka hayu lopus tu angka uratna i. Angkon tabaon noma sandok hayu na so marbatu na denggan jana ambungkononkon tu bagasan api."
42003010	"Antong, aha noma sibaenonnami?" ning halahi tu si Johannes.
42003011	Ning si Johannes ma mangalusi, "Halak na marbaju dua angkon lehenonnia ma sada tu halak na so adong bajuna; songon i muse halak nampuna sipanganon, angkon bagihononnia ma i tu halak na asing."
42003012	Ro muse angka sitagi pajak mandapotkon si Johannes anso dipandidihon. Disapai halahi ma si Johannes, "Aha dehe sipatupaonnami ninna guru i?" Ning si Johannes ma mangalusi,
42003013	"Ulang pangido hamu lobi sian na dung diaturkon."
42003014	Adong muse do tentara na manyapai, "Bia do taringot tu hami? Aha do sibaenonnami?" Dialusi si Johannes ma, "Ulang jagiti hamu hepeng sanga sian ise pe hara ni na nipaksa bope markite-hite adu-aduan na so tutu tusia. Gajimi ma hangoluhon!"
42003015	Sai dipainte-inte halak do haroro ni Kristus i. Jadi mamungka ma sapa-sapa roha ni halahi betak na si Johannes on do Kristus i.
42003016	Hara ni i ma umbaen didok si Johannes tu halahi sude, "Dohot aek do hudidi hamu, tapi ro ma sanoli on Sada halak na gumodang sian au. Mangkarhari tali sipatuNa pe nada tarpake dope au. DidihononNia ma tu hamu Tondi Parbadia dohot api.
42003017	Madung rade Ia mamiari, laho paiaskon eme sian lapung. PalagutonNia ma eme tu talobat, tapi anggo lapungNa i tutungonNia ma tu api na so ra mintop!"
42003018	Songon i ma marragam-ragam dalanna dibaen si Johannes paingotkon angka halak, di na nijamitahonnia Jamita Na Denggan na sian Debata tu halahi.
42003019	Bope si Herodes, gubernur ni Galilea i laing digorahon si Johannes do hara ni na nibuatnia si Herodias dadaboru ni anggina bope hara ni sude hajahatannia na asing na nibaennia.
42003020	Hape mur jumahat muse dope si Herodes, dipamasuk ia ma si Johannes tu hurungan.
42003021	Dung dipandidihon sudena halahi, dipandidihon muse ma Jesus. Jadi hatiha martangiang Ia, mungkap ma langit,
42003022	jadi mijur ma Tondi Parbadia tuSia songon darapati. Dung i tarbege ma sora sian banua ginjang na mandok, "Ho do Anak haholonganKu. Jop do rohangKu mida Ho."
42003023	Di na baru mamungka karejoNia Jesus, marumur ma Ia tar tolu pulu taon. Anggo pandok ni halak, anak ni si Josep do ia, i ma anak ni si Eli,
42003024	anak ni si Matat, anak ni si Levi, anak ni si Malkhi, anak ni si Janai, anak ni si Josep,
42003025	anak ni si Mattatia, anak ni si Amos, anak ni si Nahum, anak ni si Hesli, anak ni si Nagai,
42003026	anak ni si Maat, anak ni si Mattatia, anak ni si Simei, anak ni si Josek, anak ni si Joda,
42003027	anak ni si Johanan, anak ni si Resa, anak ni si Zerubabel, anak ni si Sealtiel, anak ni si Neri,
42003028	anak ni si Malkhi, anak ni si Adi, anak ni si Kosam, anak ni si Elmadam, anak ni si Er,
42003029	anak ni si Josua, anak ni si Elieser, anak ni si Jorim, anak ni si Matat, anak ni si Levi,
42003030	anak ni si Simeon, anak ni si Juda, anak ni si Josep, anak ni si Jonam, anak ni si Elyakim,
42003031	anak ni si Melea, anak ni si Mina, anak ni si Matata, anak ni si Natan, anak ni si Daud,
42003032	anak ni si Isai, anak ni si Obed, anak ni si Boas, anak ni si Salmon, anak ni si Nahason,
42003033	anak ni si Aminadab, anak ni si Admin, anak ni si Arni, anak ni si Hesron, anak ni si Peres, anak ni si Juda,
42003034	anak ni si Jakob, anak ni si Ishak, anak ni si Abraham, anak ni si Terah, anak ni si Nahor,
42003035	anak ni si Serug, anak ni si Rehu, anak ni si Peleg, anak ni si Eber, anak ni si Salmon,
42003036	anak ni si Kenan, anak ni si Arpaksad, anak ni si Sem, anak ni si Noak, anak ni si Lamekh,
42003037	anak ni si Metusala, anak ni si Henokh, anak ni si Jaret, anak ni si Mahalalel, anak ni si Kenan,
42003038	anak ni si Enos, anak ni si Set, anak ni si Adam, anak ni Debata.
42004001	Digohi Tondi Parbadia ma Jesus di na mulak Ia sian Batang aek Jordan. Dioban Tondi i ma Ia tu halongonan.
42004002	Diuji Sibolis i ma Ia disi opat pulu ari honokna. Nada mangan bagi aha Ia salolot disi. Jadi gabe male ma dihilala Ia.
42004003	Didok Sibolis i ma tuSia, "Muda Anak Ni Debata do Ho, baen ma batu on anso muba gabe roti."
42004004	Dialusi Jesus ma, "Tarsurat do di Buku Na Badia i, 'Nada hara ni roti sajo umbaen na mangolu jolma.' "
42004005	Dung i dioban Sibolis i ma Jesus tu inganan na gincat. Dipatidahon Sibolis i ma santongkin tu Jesus sude harajaan na di tano on.
42004006	"Sude kuaso dohot hamoraon on hulehen pe di Ho angke madung dipasahat i sude tu au jana marguru di au do mangalehen i sanga na tu ise pe giotku.
42004007	Gabe Ho ma nampuna i sude muda tunduk Ho marsomba tu au."
42004008	Dialusi Jesus ma, "Tarsurat do di Buku Na Badia i, 'Somba ma Tuhan, Debatamu jana Ia sajo do sioloanmu!' "
42004009	Dung i dioban Sibolis i ma Jesus tu Jerusalem, dibaen ia ma Jesus tu bungkulan ni Bagas Ni Debata. Didok Sibolis i ma tu Jesus, "Muda Anak Ni Debata do Ho, mangambur ma Ho sian on.
42004010	Angke tarsurat do di Buku Na Badia i, 'Suruhonon ni Debata do angka surusuruanNia manjagohon Ho.'
42004011	Dung i muse, 'Dijagit angka surusuruan i do Ho dohot tangan ni halahi anso ulang antuk patMi tu batu.' "
42004012	Dialusi Jesus ma, "Tarsurat do di Buku Na Badia i, 'Ulang uji Tuhan Debatamu.' "
42004013	Dung sidung diuji Sibolis i Jesus markite-hite ragam-ragam cobaan, ditadingkon ia ma Jesus painte ro hatiha na denggan muse.
42004014	Dung i mangulahi ma Jesus tu Galilea. Jana gok Tondi do Ia, gabe tarsar ma barita taringot tuSia di luat i sude.
42004015	Mangajari do Ia di angka bagas paribadatan jana sude do halak mamuji Ia.
42004016	Dung i kehe ma Jesus tu Nasaret kota hagodanganNia. Hatiha Ari Sabat songon na somal dohot ma Ia tu bagas paribadatan. Hatiha jongjong Ia laho mamasa Buku Na Badia i,
42004017	dilehen ma tuSia buku ni Panurirang Jesaya. Dibuka Ia ma buku na margulung i gabe dapot Ia ma disi ayat on, Sada gulungan ni buku (4:17)
42004018	"Tondi Ni Tuhan do na adong di Au, angke madung dimiahi Ia do Au laho mamaritahon Jamita Na Denggan na sian Debata tu halak na pogos, jana disuru Ia do Au paboahon haluaan tu angka na tartangkup dohot parnidaan tu angka na mapitung; laho paluahon halak na marhancit,
42004019	dohot paboahon taon na denggan na sian Tuhan."
42004020	Dibalun Jesus ma mangulahi buku i laho paulakkon tu parkobas na disi, dung i juguk ma Ia. Sude ma halak na disi marsiligi tuSia.
42004021	Dung i dipungka Ia ma mandok tu halahi, "Sadari on ma hasongtian surat on, taran dibege hamu dope!"
42004022	Di parhatutu halahi do Ia jana homang do roha ni halahi hara ni dengganna sude hata na nidokNia i. Didok halahi ma, "Inda he anak ni si Josep on?"
42004023	Dung i didok Jesus ma tu halahi, "Tontu didok hamu do umpama on tu Au: 'Ale, pangubati, pamalum ma jolo diriMu sandiri. Angka na nipatupaMu di Kapernaum, laing songon i ma jolo baen di huta hagodanganMon.' "
42004024	Dung i didok Jesus dope tu halahi, "Porsaya ma hamu, nada adong sada panurirang na dipasangap di hutana sandiri.
42004025	Tapi ingot hamu ma: Di hatiha ni si Elia, di na so ro udan tolu satonga taon honokna, jabat masa haleon potir di luat i sude, bahat sajo do na mabalu di tonga-tonga ni halak Israel.
42004026	Haru pe songon i nada disuru Debata si Elia tu sada sian angka na mabalu i. Hum tu sahalak na mabalu di kota Sarfat na di Luat Sidon i sajo do disuru Debata si Elia.
42004027	Songon i muse do di hatiha ni Panurirang Elisa, bahat do halak na hona panyakit kusta di Israel, hape umpe sahalak sian halahi na dipamalum; hum si Naaman halak Siria i sajo do."
42004028	Muruk ma sude halak na di bagas paribadatan i umbege hata ni Jesus na songon i.
42004029	Jongjong ma halahi manyarat Jesus tu balian ni kota. Dioban ma Ia tu puncut ni dolok. (Di dolok i do parkotaan ni halahi dibaen.) Umbaen na tusi pe Ia dioban anso dionjarkon do Ia tu rahis godang i.
42004030	Hape kehe ma Ia mamolus sian tonga-tonga ni halak na bahat i.
42004031	Dung i kehe ma Jesus tu Kapernaum na di Galilea. Hatiha Ari Sabat diajari Ia ma halak disi.
42004032	Homang do roha ni halahi mida pangajaranNia i, harana gok kuaso do angka pandohanNia.
42004033	Adong ma di bagas paribadatan i sada halak na hona setan. Sai mangangguhi ma bayo i.
42004034	"O Jesus halak Nasaret, na giot mambaen bia do Ho tu hami? Adong he na giot mangagohon hami do Ho? Huboto do sanga ise Ho: Na Badia do Ho sian Debata!"
42004035	Disonggakkon Jesus ma tondi i. "Sip!" ninna Jesus, "Morot ma sian bayo on!" Dung i diompaskon setan i ma bayo i di jolo ni halahi sude, dung i ruar ma ia sian bayo i. Nada jabat mahua bayo i nian.
42004036	Homang ma halahi sude. Marsipandohonan ma halahi sama halahi, "Marhagogoan do hataNia. Mardongan sahala dohot kuaso, dipaorot Ia angka tondi na jahat i, morot muse do angka tondi i!"
42004037	Gabe sar ma barita ni Jesus di luat i sude.
42004038	Ditinggalkon Jesus ma bagas paribadatan i, kehe ma Ia tu bagas ni si Simon. Topet marun nantulang ni si Simon, jana dipaboa halak ma i tu Jesus.
42004039	Jadi, jongjong ma Ia di lambung ni dadaboru i, jana disonggak Ia ma nyae i. Dung i ditadingkon nyae i ma ia, manigor jongjong ma dadaboru i mangoloi halahi.
42004040	Dung lusut mataniari, sude halak na adong na marnyaena sanga na nyae aha pe, diparobani be ma i tu Jesus. Dipayakkon Jesus ma tanganNia tu halahi pamalumkonsa.
42004041	Angka setan pe marmorotan ma sian pamatang ni bahat halak, huhut marsurak-surak, "Anak Ni Debata do Ho!" Tapi disonggak Jesus ma halahi jana nada dipaloas Ia halahi mangkatai, angke diboto halahi do bahaso Ia do Kristus i.
42004042	Jadi di na mamungka torang ari, kehe ma Jesus sian kota i tu balian, tu sada inganan na lungun. Jalak-jalak ma halak na bahat i diSia. Jadi dung dapot halahi Ia, digogohon halahi ma anso ulang kehe Ia maninggalkon halahi.
42004043	Tapi didok Jesus ma tu halahi, "Tu kota na asing pe angkon pabotohononKu do Jamita Na Denggan taringot tu Harajaan Ni Debata, angke hara ni i do umbaen na disuru Au!"
42004044	Jadi marjamita do Ia di sude bagas paribadatan na di Luat Judea.
42005001	Di sada hatiha dompak jongjong Jesus di topi ni Dano Genesaret marsosak do bahat halak laho manangihon jamita na sian Debata.
42005002	Diida Jesus ma dua parau di topi ni dano i. Madung mandarat nampuna parau i paiaskon jala ni halahi. Sada jala dohot parau panangkup ihan (5:2)
42005003	Masuk ma Jesus tu sada parau, i ma parau ni si Simon, laing disuru Ia ma si Simon mangonjar parau i dumao saotik sian topi ni dano i. Juguk ma Jesus di bagasan parau i, gabe sian i ma diajari Ia halak na bahat i.
42005004	Dung sidung Ia mandok hata didok Ia ma tu si Simon, "Oban ma paraumon tu inganan na umbagas jana sampakkon ma jalami manangkup ihan."
42005005	"Saborngin maningting ma hami marloja-loja, umpe bagi aha dapot hami, tapi hara ni hataMi na marsuru, denggan ma, husampakkon pe mangulahi jala i," ning si Simon.
42005006	Dung disampakkon ia jala i dapot halahi ma na lobi bahat ihan, jabat masibak jala ni halahi i.
42005007	Gabe mangido tolong noma halahi hara ni i tu angka dongan ni halahi na di parau na asing i. Ro ma dongan ni halahi i, dipamasuk halahi ma tu parau na dua i lopus bubung jabat giot bonom parau i dua-dua.
42005008	Dung diida si Simon songon i, marsomba ma ia di jolo ni Jesus mandok hata, "Ulang donok Ho tu au, Tuhan! Pardosa do au!" ning ia.
42005009	Homang ma si Simon dohot halak na rap dohot Ia marnida ihan songon i bahatna dapot halahi.
42005010	Laing songon i muse ma angka dongan ni si Simon, i ma si Jakobus dohot si Johannes dakdanak ni si Zebedeus. Didok Jesus ma tu si Simon, "Ulang ho mabiar! Mamungka saonnari gabe sijala jolma noma ho."
42005011	Ditarik halahi ma parau i tu topi, ditinggalkon halahi ma i sude laho mangihutkon Jesus.
42005012	Di sada hatiha, dompak di kota Jesus, adong ma disi sada bayo, sap sude pamatangna i hona huliton. Di na niidania Jesus, ro ma ia manungkap tu joloNia marsomba-somba mangido. Didok ia, "Sugari ra Tuan i tarpamalum Tuan i do au!"
42005013	"Ra do Au: Antong malum ma ho!" ning Jesus manyurduhon tanganNia manjama bayo i. Laing di na santongkin i mago ma manigor panyakit huliton i sian bayo i.
42005014	Dung i dilarang Jesus ma bayo i anso ulang dicaritohon ia taringot tusi sanga na tu ise pe. Torus tu malim do disuru Jesus bayo i. "Pangido ma anso dipareso malim ho, dung i kehe ma ho pasahatkon haul hombar tu na nitontuhon ni si Musa laho patandahon tu halak na bahat, bahaso na dung malum ho."
42005015	Tapi mur tarbarita ma taringot tu Jesus, bahat muse ma halak marroan manangihon Ia, songon i muse na mangido hamalumon sian nyae ni halahi be.
42005016	Dung i kehe ma Jesus tu inganan na buni giot martangiang.
42005017	Di sada hatiha, dompak mangajari Jesus, ro ma halak Parise dohot angka Siboto Surat juguk disi. Sian angka kota na di Galilea, Judea dohot Jerusalem do halahi ro. Adong do kuaso ni Tuhan Jesus laho pamalumkon angka na marnyae.
42005018	Jadi ro ma hatiha i halak maroban sada bayo na pangpangon payak di ginjang ni podomanna. Diusahahon halahi ma maroban na pangpangon i tu bagasan bagas i anso tarpayakkon nian di jolo ni Jesus.
42005019	Tapi hara ni bahat ni halak disi, gabe nada taroban halahi bayo i tu bagasan. Jadi dioban halahi ma ia tu tarup ni bagas i. Diluak halahi ma tarup i, sian i ma ditantan halahi ia rap dohot podomanna i tu jolo ni Jesus di tonga-tonga ni halak na bahat i.
42005020	Marnida godang ni haporsayaan ni halahi, didok Jesus ma tu bayo i, "Madung disesa dosami, dongan!"
42005021	Mamungka ma mangkatai na sada tu na asing angka Siboto Surat dohot angka Parise i, ninna ma, "Ise dehe na mangincahi Debata on? Ise ma he lakna na tarbaen manyesa dosa ia so hum Debata?"
42005022	Diboto Jesus do na di bagasan roha ni halahi. Gabe ning Ia ma, "Aha dehe dipikiri hamu di bagasan rohamunu?
42005023	Dia do ummomo dohonon, 'Madung nisesa dosami', sanga, 'Jongjong ma ho jana mardalan!'?
42005024	Tapi anso diboto hamu, na markuaso do Anak Ni Jolma i di tano on manyesa angka dosa." Dung i didok ma tu na pangpang i, "Au mandok tu ho, jongjong ma ho, oban ma podomanmi, mulak ma ho tu bagasmu!"
42005025	Manigor jongjong ma bayo i di jolo ni halahi sude, diangkat ia podomannia i, mulak ma ia lalu mamuji-muji Debata.
42005026	Homang sajo ma halahi sude hara ni mogana. Mardongan biar ni roha didok halahi ma, "Hahomangan na tutu situtu ma na taida sadari on!"
42005027	Dung i kehe ma Jesus, diida Ia ma sada halak sitagi pajak na margoar si Levi na juguk di parbeoan. Didok Jesus ma tusia, "Ihutkon ma Au."
42005028	Jongjong ma si Levi manadingkon sudena i, torus diihutkon ia ma Jesus.
42005029	Dung i dipatupa si Levi ma pesta di bagasnia hara ni Jesus. Bahat do sitagi pajak songon i dohot halak na asing mangan rap dohot halahi.
42005030	Jadi mungut-ungut ma angka halak Parise dohot angka Siboto Surat, gabe didok halahi ma tu angka anak sisean ni Jesus, "Biasi rap mangan minum hamu sudena dohot sitagi-pajak dohot angka na nietong ni halak jolma na so ture?"
42005031	Dialusi Jesus ma, "Nada diporluhon halak na torkis pangubati; hum halak na marnyae do.
42005032	Nada giot mamiohon halak na tigor umaben na ro Au, tapi mamiohon si pardosa do anso di pauba rohana."
42005033	Didok halahi ma tu Jesus, "Anggo anak sisean si Johannes jotjot do puaso dohot martangiang, songon i muse angka sisean ni Parise. Hape angka anak siseanMu mangan minum do halahi."
42005034	Dialusi Jesus ma, "Tarbaen ma he puaso angka tamu di horja ni na marbagas salolot rap dohot halahi bayo pangoli i?
42005035	Tapi dapot do hatiha ni i, dibuat bayo pangoli i sian tonga-tonga ni halahi. Anggo disi baru ma puaso halahi."
42005036	Dung i dipaboa Jesus ma umpama on tu halahi, "Nada adong sada halak pe na ra mangaribahi abit na imbaru giot mandungkapkonsa tu abit na dung buruk, muda binaen songon i sego ma abit na imbaru i, angke nada mardomu pandungkap na imbaru dohot abit na buruk i.
42005037	Songon i muse do, nada adong halak na mangusehon anggur na imbaru tu bobak na buruk, angke muda songon i sabur ma anggur i boti sego ingananna i.
42005038	Anggo anggur na baru angkon di inganan na imbaru do nisimpan!
42005039	Nada adong muse halak na manigor manginum anggur na baru dung jolo diinum ia anggur na honok. Harana dokkononnia ma, 'Tumabo do na honok i.' "
42006001	Di sada hatiha, dompak Ari Sabat, mamolus ma Jesus di ladang gandum, jadi digotil anak siseanNia ma angka gandum, di puyu-puyu jana dipangan halahi ma i.
42006002	Jadi didokkon deba sian halak Parise ma tu halahi, "Biasi dehe dibaen hamu na so jadi baenon di Ari Sabat i?"
42006003	Dialusi Jesus ma, "Na so unjung dope disise hamu taringot tu na nibaen ni si Daud hatiha malean ia dohot angka dongannia i?
42006004	Masuk ia tu Bagas Ni Debata, dibuat ia roti na dung dihaulkon tu Debata, dipangan ia. Dung i dilehen ia muse do roti i tu angka dongannia i. Hape nian anggo mangihutkon Tona ni ugamonta hum malim sajo do na tola mangankon roti i. Anggo halak na asing, nada tola."
42006005	Dung i didok Jesus ma tu halahi, "Anggo Anak Ni Jolma i Tuhan ni Ari Sabat do!"
42006006	Di Ari Sabat na asing muse, kehe ma Jesus mangajari di bagas paribadatan. Adong ma disi sada halak na mate tangan siamunna.
42006007	Tangkas ma diparrohahon deba Siboto Surat dohot halak Parise sanga na dipamalum Jesus do na marnyae i di Ari Sabat. Angke na manjalahi hasalaan ni Jesus do halahi anso taraduhon halahi Ia.
42006008	Hape diboto Jesus do pikiran ni halahi i. Gabe didok Ia ma tu na mate tanganna sabariba i, "Ngot ma ho jana, jongjong ma ho di tonga-tonga!" Jongjong ma bayo i disi.
42006009	Dung i didok Jesus ma tu halahi, "Saonnari Husapai ma hamu: Aha do na tola baenon di Ari Sabat mangihutkon Tona ni ugamonta i? Mambaen na denggan do sanga mambaen na jat? Paluahon jolma do sanga mangago?"
42006010	Diligi Ia ma halahi sude humaliang, didok Ia ma tu bayo i, "Pahortang tanganmi!" Dipahortang ia tangannia i, gabe malum ma tangannia i.
42006011	Tapi anggo halak Parise i dohot angka Siboto Surat na disi, milas sajo ma roha ni halahi, martahi ma halahi sanga songon dia baenon ni halahi tu Jesus.
42006012	Jadi manangkok ma Jesus hatiha i tu sada dolok laho martangiang. Martangiang ma Ia saborngin i tu Debata.
42006013	Dung torang ari dipiohon Ia ma angka anak siseanNia i, dipili Ia ma sian halahi dua bolas halak. Digoari Ia ma na dua bolas i, rasul. I ma:
42006014	Si Simon (na nigoarannia muse si Petrus), dohot si Andreas anggi ni si Simon; si Jakobus dohot si Johannes, si Pilipus dohot si Bartolomeus,
42006015	si Mateus dohot si Tomas, si Jakobus anak ni si Alfeus dohot si Simon (na nigoaran halak Zelot),
42006016	si Judas anak ni si Jakobus dohot si Judas Iskariot na manghianat i.
42006017	Dung i manuat ma Jesus sian dolok i rap dohot angka rasul i, maradian ma halahi jongjong di sada inganan na hornop. Adong muse do disi angka anak siseanNia na asing songon i muse angka halak na marroan sian Judea, sian Jerusalem dohot na sian Tirus dohot Sidon dohot sian angka kota na di topi laut.
42006018	Marroan ma halahi laho manangihon hata ni Jesus, boti anso dipamalum nyae ni halahi be. Sanga na hona setan pe halahi, laing dipamalum.
42006019	Sude halak na disi marusaho be laho manjama Jesus, harana adong do kuaso na haruar sian pamatangNia na pamalumkon halahi.
42006020	Ditailihon Ia ma angka anak siseanNia i didok Ia ma, "Martua ma hamu angka halak na dangol, harana hamu do nampuna Harajaan Ni Debata!
42006021	Martua ma hamu na male saonnari, harana pabutongon ma hamu muse! Martua ma hamu angka na tangis saonnari, harana gabe martata ma hamu muse!
42006022	Martua ma hamu muda goyak roha ni halak mida hamu jana nada dijagit hamu, boti dipalayas-layas jana didok halak na jahat hamu, hara ni Anak Ni Jolma i!
42006023	Muda masa songon i, angkon jop ma nian rohamunu manortori marmoga-moga, angke adong do upamunu na godang di banua ginjang. Angka panurirang pe najolo songon i do dibaen angka ompung ni halak on.
42006024	Tapi marjaya ma hamu na kayo saonnari on; harana madung didai hamu na tabo!
42006025	Marjaya ma hamu na butong saonnari on; harana, malean ma hamu! Marjaya ma hamu na martata saonnari on; harana, marsak ma rohamunu jana tangis.
42006026	Marjaya ma hamu muda sude halak mamuji hamu; angke songon i do angka panurirang panipu najolo dipapuji-puji angka ompung ni halahi."
42006027	"Tapi anggo tu hamu angka na umbege hatangKu saonnari on, on ma tonangKu tu hamu: Haholongi ma angka musumu, jana denggan ma pangalahomu tu angka na mangkagigihon ho.
42006028	Pasupasu ma na mamurai ho. Jana tangiangkon ma angka na mambaen na so patut tu ho.
42006029	Muda ditampeleng halak sabariba hurummi, padiar muse ma ditampeleng ia hurummu na sabariba nari. Muda dirampas abitmu, lehen muse ma dohot bajumi.
42006030	Muda dipangido halak sanga aha tu ho, lehen ma i disia; muda dirampas sinadonganmu, ulang pola pangido be i mulak.
42006031	Sanga aha por ni rohamu baenon ni halak tu ho, baen ma songon i tu halahi."
42006032	"Muda hum na mangkaholongi hamu sajo do dihaholongi hamu, aha ma he labomu disi? Angke pardosa i pe dihaholongi do angka na mangkaholongi halahi!
42006033	Jana muda hum tu angka na mambaen na denggan tu hamu sajo do denggan dibaen hamu, aha ma he labomu disi? Halak pardosa pe malo do mambaen songon i!
42006034	Muda hum tu halak na tarbaen manggarar sajo do dipainjamkon hamu hepengmunu, aha ma he labomu disi? Halak pardosa pe dipainjamkon do hepengna tu angka pardosa, dung i ditunggu halahi mangulahi!
42006035	Anggo sapatutna nada songon i! Anggo hamu angkon suhar-suhar ni i do. Angkon haholonganmunu do musumunu jana baen hamu ma na denggan tu halahi. Angkon lehenonmunu do manginjam jana ulang pola arop rohamunu dapotan garar mangulahi. Godang do dapot hamu upa ni i jana gabe anak ni Debata Na Gumincat i ma hamu. Angke anggo Debata, denggan do dibaen Ia maradopkon angka na so malo mandok tarimakasi, songon i muse laing denggan do dibaen Debata maradopkon halak na jahat.
42006036	Gabe parasi roha ma hamu, laing songon Amangmunu na marasi roha i!"
42006037	"Ulang ma hamu manguhumi, anso ulang diuhumi Debata hamu muse. Ulang ma pasalahon halak, anso ulang dipasala hamu: Sesa ma, anso disesa hamu.
42006038	Lehen hamu ma tu halak na asing, anso laing dilehen Debata muse tu hamu; jagiton ni tanganmunu ma silehen-lehen maruse-use na dung nisuhat di hamu. Angke parsuhatan na nipakemunu tu halak na asing, laing i do parsuhatan na nipake tu hamu."
42006039	Dung i dicaritohon Jesus ma tu halahi umpama on, "Tarbaen ma he na mapitung manogu na mapitung? Nada he madabu ma halahi na dua tu bagasan lubang?
42006040	Nada adong sisean na gumodang sian guruna. Tapi muda dung tammat marsiajar sisean i, na giot sarupa ma i dohot gurunia i."
42006041	"Biasi sai diparrohahon hamu silbak-silbak na di mata ni donganmu, hape na sabalok na di matamunu sandiri so diida hamu?
42006042	Bia ma pandokkonmu tu donganmu, 'Santabi jolo dongan, anso hubuat na sansilbak na menek na di matami', salang balok na godang na di matami sandiri so diida ho? O, pangalancap! Paruar ma jolo balok na godang na di matami sandiri, i pe anso tangkas diida ho laho mambuat na sansilbak na di mata ni donganmu."
42006043	"Anggo hayu na denggan nada diparbatuhon i parbatu na so hasaya. Songon i muse hayu na jatjat nada diparbatuhon i parbatu na denggan.
42006044	Sude hayu, sian parbatuna do nitanda. Nada diputik halak gala-gala sian tadatada sanga pe anggur sian sihupi.
42006045	Sada halak na denggan sai pangalaho na denggan do ro sian i, i ma simpan-simpanan na adong di bagasan ate-ate na denggan. Tapi sada halak na jahat sai pangalaho na jat do ruar sian i, i ma simpan-simpanan na di bagasan ate-ate na jat i. Angke sanga aha na manggohi roha ni jolma di bagasan ate-atena, sai i do dipardokkoni."
42006046	"Biasi dipio hamu Au, 'Tuhan, Tuhan,' hape so dioloi hamu na Hudok tu hamu?
42006047	Tu ise ma patudoson angka na ro tu Au jana na umbege hatangKu jana na patuluskonsa? Padiar ma Hupatuduhon tu hamu.
42006048	Songon na pajongjong bagas do i: Na mangkuar tano i bagas-bagas jana mambaen ojahanna di batu. Di na ro banjir ditondong aek magodang ma bagas i, nada tarunggalkon banjir bagas i, harana di ginjang ni ojahan na denggan do dipajongjong bagas i.
42006049	Tapi anggo halak na umbege hatangKi hape nada dipatulus ia, tudos ma halak sisongon i tu na pajongjong bagas di ginjang ni tano na so marojahan. Muda masa banjir manondong bagas i, nada pola maol unggal bagas i jana manigor ropuk do parsegona!"
42007001	Dung sidung didok Jesus hataNia sudena i tu halak na bahat i, kehe ma Ia tu Kapernaum.
42007002	Adong ma disi sahalak tentara Rom na pangkat. Adong muse do sahalak naposonia jana holong sajo do rohania midasa. Jadi marnyae ma naposonia i jabat giot mate.
42007003	Jadi dung dibege parpangkat i taringot tu Jesus, disuru ia ma angka hatobangon ni halak Jahudi mandapotkon Jesus laho mangidohon anso ro Jesus pamalumkon naposonia i.
42007004	Ro ma halahi tu Jesus, gomos ma dipangido halahi pangurupion sian Ia, ninna ma, "Tama do urupanMu ia,
42007005	"harana dihaholongi ia do bangsonta jana madung dipajongjong ia bagas paribadatan di hami."
42007006	Jadi kehe ma Jesus rap dohot halahi. Di na marayak lalu Jesus tu bagas i, disuru parpangkat i ma angka dongannia mandapotkon Jesus mandok tuSia, "Ulang pola jabat loja Tuan i! Hurang tama do au dapotkonon ni Tuan i di bagasku.
42007007	Hara ni i au pe nada tama ro manopotkon Tuan i, tapi hum sahata pe dokkon anso malum naposongki.
42007008	Harana au sandiri pe tunduk do tu parenta ni atasan, songon i muse adong do di torungku angka soridadu na tunduk tu parentangku. Muda huparentahon tu sada soridadu, 'Kehe!' angkon kehe do: Jana muda hudok tu soridadu na asing, 'Ro tuson!' ia pe angkon ro do. Jana muda hudok tu naposongku, 'Baen on!' angkon dibaen ia i."
42007009	Homang ma roha ni Jesus umbege i. Ditailihon Ia ma tu halak na bahat i na mangihutkon Ia, ning Ia ma, "Na hebat do bayo on. Salang di halak Israel nada unjung dope marsuo Au tu haporsayaan na songon haporsayaan ni bayo on!"
42007010	Jadi dung lalu angka na disuru i mulak tu bagas ni parpangkat i, madung malum naposo ni parpangkat i.
42007011	Nada sadia honok dung i, kehe ma Jesus tu kota Nain. Dohot angka anak siseanNia, songon i muse dohot halak na bahat kehe rap dohot Ia.
42007012	Di na lalu Jesus di horbangan ni kota i, adong ma halak na maroban sada na mate tu balian. Anak sasada ni na mabalu do na jumolo i. Bahat do marroan halak kota i mangudurkon ina na mabalu i.
42007013	Dung diida Jesus anak boru i, gabe ibo ma rohaNia midasa ning Ia ma, "Ulang be sai tangis ho inang!"
42007014	Dung i mangalangka ma Jesus saotik tu jolo manjama poti ni bangke i. Halak na maroban poti i pe gabe so ma halahi. Dung i didok Jesus ma, "O doli-doli, Au marsuru, ngot ma ho!"
42007015	Ngot ma doli-doli na mate i, juguk ia mangkobari. Dung i dipasahat Jesus ma ia tu inangna i.
42007016	Sude ma halak mabiar, dipuji halahi ma Debata. Ninna halahi, "Madung tarida sada panurirang na godang di tonga-tonganta! Madung ro Debata laho paluahon bangsoNia!"
42007017	Tarbonggal ma barita taringot tu Jesus di sude Luat Judea dohot di luat na humaliang i.
42007018	Dipaboa angka sisean ni si Johannes ma sude na masa i tu si Johannes. Gabe dipiohon si Johannes ma dua halak anak siseanNia i,
42007019	disuru ia ma halahi kehe mandapotkon Tuhan Jesus laho manyapai, "Ho do ulaning na giot ro i sanga adong dope halak na asing sipainteonnami?"
42007020	Sisean ni si Johannes na dua i pe kehe ma mandapotkon Jesus, jana didok halahi ma, "Na nisuru ni si Johannes Pandidi do hami manopot Ho, giot manyapai, Ho dehe na giot ro i, sanga halak na asing dope sipainteonnami?"
42007021	Jadi hatiha i topet ma Jesus pamalumkon bahat halak sian nyaena be. Dipaorot Jesus angka tondi na jahat, na mapitung pe gabe marnida dibaen Ia mangulahi.
42007022	Jadi dialusi Jesus ma suruan ni si Johannes i, ning Ia ma, "Kehe ma hamu, paboa hamu ma tu si Johannes sanga aha na niida dohot na nibegemunu: Marnida do angka na mapitung, mardalan na pangpangon, malum na huliton, marbinege na maingol, na dung mate mulak dipangolu jana Jamita Na Denggan dibaritahon tu angka na pogos.
42007023	Jana martua ma halak na so marganggu ni roha marnida Au!"
42007024	Dung kehe suruan ni si Johannes i gabe dipungka Jesus ma marcarito taringot tu si Johannes tu halak na bahat i. Didok Ia ma, "Na giot mangaligi aha dehe dibaen na kehe hamu mandapotkon si Johannes di halongonan? Arung na dumaol-daol na ni ombus ni alogo dehe?
42007025	Na mangaligi aha dehe hamu di balian i? Halak na marpakean na halus dehe? Anggo halak na marpakean na jeges dohot halak na mangolu marsonang-sonang di bagas godang ni raja do i.
42007026	Antong mangaligi aha do hamu umbaen na kehe hamu tu balian i? Sada panurirang do na niligimunu? Tutu, Hudok ma di hamu, na sumurung dope sian panurirang.
42007027	Angke taringot tusia adong do tarsurat, 'Ida ma, suruonKu ma suruanKi patujoloMu, na pauli dalanMu.' "
42007028	"Ingot hamu ma on, sian sude halak na jungada mangolu di tano on, nada adong be na gumodang sian si Johannes Pandidi. Tapi halak na ummenek di bagasan Harajaan Ni Debata, gumodangan dope i sian si Johannes Pandidi."
42007029	Sude halak na disi, na umbege na nidok ni Jesus i, dohot ma i angka sitagi pajak, dihaporsayai halahi do hatigoran ni Debata, harana madung dilehen halahi dirina dipandidihon si Johannes.
42007030	Tapi anggo halak Parise dohot angka Siboto Surat nada ra be halahi manjagit sangkap ni Debata tu halahi. Nada ra halahi dipandidihon si Johannes.
42007031	Dung i mandok hata ma Jesus mangulahi. Ning Ia ma, "Tu aha ma ulaning Hupatudos halak na sasundut on? Tudos tu aha ma halahi?
42007032	Tudos tu angka dakdanak do halahi na juguk di onan jana na pio-pio tu donganna mandok, 'Madung hami endehon ende ni na marbagas di hamu, hape so ra hamu manortori! Hami endehon pe ende ni na matean, hape so ra hamu tangis mangandungi!'
42007033	Ro ma si Johannes Pandidi -- ia ma na puaso -- jana na so minum anggur -- hape didok hamu, 'Na nisonggopan ni Sibolis do ia!'
42007034	Dung i ro ma Anak Ni Jolma i -- mangan do Ia jana minum -- gabe didok hamu, 'Ligi ma jolo Ia, na songkal, parminum, dongan ni sitagi pajak jana dongan ni halak pardosa.'
42007035	Tapi diparhatutu sude halak na manjagitsa do hapistaran i."
42007036	Adong ma sada halak Parise mangontang Jesus tu bagasnia. Kehe ma Jesus tu bagas ni halak Parise i jana juguk Ia jana mangan disi.
42007037	Adong muse do di kota i sada dadaboru pardosa. Jadi dung tarbege tusia ro Jesus jana topet mangan di bagas ni halak Parise, ro ma ia maroban sada galas pualam na marisi miak na huskus.
42007038	Jongjong ma ia di pudi ni Jesus di lambung patNa i, tangis ma ia disi, ditombur ia ma pat ni Jesus dohot ilunia, asa diapusi ia ma i dohot obukna, dung i diumma ia ma i jana diusehon ia ma miak na huskus i.
42007039	Dung diida halak Parise na mangontang Jesus i pangalaho i didok ia ma di bagasan rohania, "Sugari tutu panurirang Ia, tontu angkon diboto Ia do sanga ise satutuna dadaboru na manjama Ia i; tontu diboto Ia muse do ngolu ni dadaboru on, na mardosa sajo!"
42007040	Dung i ninna Jesus ma tu si Simon, "Adong na giot dohononKu tu ho Simon." "Denggan, didok Guru i ma," ning si Simon.
42007041	Ninna Jesus ma, "Adong ma dua halak na marutang tu bayo parutangan. Na sada marutang ma tusia lima ratus hepeng perak, jana na sahalak nari lima pulu hepeng perak.
42007042	Nada targarar halahi na dua utang ni halahi i. Gabe disesa bayo parutangan i ma utang ni halahi na dua. Antong, ise ma sian halahi na dua na humolong rohana mida na painjamkon hepeng i?"
42007043	"Anggo ninna rohangku, bayo na umbahat i utangna!" ning si Simon mangalusi. "Tutu do na nidokmi," ninna Jesus.
42007044	Dung i ditailihon Jesus ma tu dadaboru i, didok Ia ma tu si Simon, "Diida ho dehe anak boru on? Di na ro Au tu bagasmon, umpe adong aek diparade ho parbasuan ni patKu; hape anggo anak boru on madung dibasu ia patKu dohot ilu ni matania, jana dipahiang ia dohot obuknia.
42007045	Nada diumma ho Au, hape anggo anak boru on nada maradian ia mangummai patKu dung do ro Au tuson.
42007046	So adong dibaen ho miak tu ulungKu, hape anggo anak boru on miak na huskus do diusehon ia tu patKu.
42007047	Hudok ma di ho: Holong ni rohania na songon i godang na nipatuduhonnia, i ma tandana bahaso na dung disesa dosania na bahat i! Muda nisesa dosa ni sada halak jana otik sajo do dosania, laing otik muse do holong ni roha tarpatuduhon ia."
42007048	Dung i didok Jesus ma tu dadaboru i, "Madung disesa sude dosami."
42007049	Mamungka marsipandohonan ma angka halak na asing na dohot juguk mangan disi, "Ise dehe Indon jabat tarsesa Ia dosa?"
42007050	Tapi didok Jesus ma tu dadaboru i, "Haporsayaanmu do na paluahon ho, kehe ma ho di bagasan hahorasan!"
42008001	Nada sadia honok dung i, mardalani ma Jesus tu angka kota dohot huta-huta i. Dijamitahon Ia ma disi Jamita Na Denggan taringot tu Harajaan Ni Debata. Dohot ma dua bolas halak siseanNia i laho mandongani Ia.
42008002	Songon i muse angka dadaboru na dung dipamalum sian angka tondi na jahat dohot nyae. I ma si Maria na nigoaran muse si Magdalena (pitu begu dipaorot sian ia);
42008003	dohot si Johanna daboru ni si Khusa, bendahara ni Raja Herodes; si Susanna, bahat dope tehe daboru na asing. Halahi sandiri do na pasingkop na hasaya di Jesus rap dohot angka siseanNia i.
42008004	Torus do marroan halak mandapotkon Jesus sian angka kota na marragam. Dung bahat sajo halak marlagut, dicaritahon Jesus ma umpama on tu halahi.
42008005	Ning Ia ma, "Adong ma sada halak, na kehe manyabur same. Jadi hatiha na manyabur i ia, adong ma same i na madabu di dalan i, gabe didege-dege halak ma i jana dipapangani unggas.
42008006	Adong muse ma na madabu tu tano na marbatu-batu. Di na mamungka haruar tumburna manigor malos ma suan-suanan i, angke mahiang do tanona i.
42008007	Adong muse ma same i na madabu tu tonga-tonga ni angka duri. Mur magodang ma angka duri i rap dohot angka same na tubu i.
42008008	Tapi adong muse do same na madabu tu tano na napu, gabe tubu ma i jana marsuha ma saratus lompit." Dung i dipaujung Jesus ma umpamania i songon on, "Sanga ise na marpinggol laho marbinege, ditangihon ia ma!"
42008009	Disapai angka siseanNia i ma tu Jesus astuan ni umpama i.
42008010	Ninna Jesus ma mangalusi, "Madung dilehen anggo di hamu parbinotoan laho umboto sibunian ni Harajaan Ni Debata. Tapi anggo tu halak na asing mamake umpama do dipaboa taringot tusi, anso ulang diida halahi haru pe nian manaili halahi; haru pe marbinege halahi tapi nada mangarti."
42008011	"Ondo astuan ni umpama i: Same i, i ma hata ni Debata.
42008012	Same na madabu tu dalan i, manggambarkon angka halak na manangihon hata i. Tapi ro ma Sibolis mangarampas hata i sian roha ni halahi anso ulang porsaya jana nipalua halahi.
42008013	Same na madabu tu tano na marbatu i, i ma manggambarkon angka halak na manangihon hata i jana na manjagitsa mardongan sonang ni roha. Tapi nada jabat marurat di bagasan roha ni halahi. Hum santongkin sajo do halahi porsaya hape di na ro pandugaan, marbalik ma halahi.
42008014	Same na madabu tu tonga-tonga ni duri i, manggambarkon angka halak na manangihon hata i tapi ganggu do roha ni halahi jana por roha ni halahi di sinadongan boti lungun roha ni halahi marsonang-sonang di tano on. Sudena ma i mangkapit halahi mambaen halahi nada marbatuhon parbatu na matoras. Angka duri (8:14)
42008015	Same na madabu tu tano na napu i, i ma manggambarkon angka halak na umbege hata i, jana na manjagohon sadenggan-dengganna di bagasan roha ni halahi. Burju do halahi jana sobar, gabe tulus ma marbatuhon parbatu na denggan."
42008016	"Nada adong halak manutung lampu, dung i ditungkupi muse dohot ampang, sanga pe dipayakkon di toru ni podoman. Di inganan ni lampu do dibaen lampu, anso diida na ro tu bagas i sondangna i.
42008017	Angke nada adong bagi aha na buni, na so haidaan muse, jana nada adong na simo na so diboto halak muse, angkon tarboto do i jana dipapatar.
42008018	Antong parrohahon hamu ma tangkas sanga songon dia parbinegemunu. Angka halak na dung marnampuna, nitambaan muse dope disia. Tapi halak na so adong diha-dihana, dibuat muse dope sian ia sanga aha na nietongnia adong disia."
42008019	Ro ma inang ni Jesus dohot angka anggiNia mandapotkon Jesus. Tapi nada tarbaen halahi marsuo dohot Ia hara ni bahat ni halak.
42008020	Dung i adong ma sada halak paboahon tu Jesus. "Di ruar an do inaMu dohot anggiMu. Giot marsuo halahi dohot Ho."
42008021	Tapi didok Jesus ma tu halahi sude, "Angka halak na umbege hata ni Debata jana na mamarangehonsa, i do Dainang dohot anggingKu."
42008022	Di na sadari marparau ma Jesus dohot angka siseanNia i. Ning Jesus ma tu halahi, "Taripar ma jolo hita tu bariba ni dano on." Dung i kehe ma halahi marparau.
42008023	Hatiha na marparau i halahi tarpodom ma Jesus, jana mangombus ma alogo na gogo di dano i. Masuk muse ma aek tu bagasan parau i gabe di parmaraan ma halahi sude.
42008024	Kehe ma angka siseanNia i mandapotkon Jesus mangngoti Ia. Ning halahi ma, "O, Guru! Guru! Marmara ma hita on!" Ngot ma Jesus, digorahon Ia ma alogo dohot aek ni dano na marombak i. Alogo i pe dohot aek ni dano i nada marombak be jana gabe so ma sudena.
42008025	Dung i ninna Jesus ma tu angka siseanNia i, "Di dia do haporsayaanmunu?" Mabiar ma halahi boti homang-homang sajo. Didok halahi ma sama halahi, "Ise do ulaning on? Alogo dohot ombak pe tarparenta Ia. Patu muse do alogo dohot ombak i tuSia!"
42008026	Ditoruskon Jesus ma dohot angka siseanNia i marparau lopus tu Luat Gerasa di ipar ni Dano Galilea sabola Habincaran.
42008027	Dung mijur Jesus tu darat, didapotkon sada bayo na hona tondi na jahat ma Ia. Na ro sian kota i do bayo i. Honok ma nada ra marpakean jana nada ra tinggal di bagas bayo i. Hum na di liang ni kuburan ma ia.
42008028	Di na niidania Jesus, mangangguhi ma ia jana marsomba di jolo ni Jesus, marsurak ma ia, "O, Jesus Anak Ni Debata Na Guminjang! Na giot mahua do Ho tu au? Gomos ma hupangidohon, ulang ma parkanciti au!"
42008029	Umbaen na nidok ni bayo i pe songon i, hara ni na dung dipaorot Jesus do tondi na jahat i ruar sian ia. Bahat sajo tondi na jahat i na manggosa-gosa bayo i. Jadi haru dirante pe tangannia dohot patna i jana dijagoi dope ia, laing tarruntaskon ia do rante i gabe dioban setan i ma ia tu halongonan.
42008030	Disapai Jesus ma tu bayo i, "Ise goarmu?" " 'Legion' do goarku," ning bayo i -- angke bahat do tondi na jahat na masuk tusia.
42008031	Gomos ma dipangido angka tondi na jahat i, anso ulang dipaisir Jesus halahi tu banua toru.
42008032	Donok tu inganan i, adong do babi bahat sajo, na topet mangugei di dolok i. Gomos ma dipangido angka tondi na jahat i anso dipaloas Jesus halahi masuk tu angka babi i. Gabe dipaloas Jesus ma.
42008033	Dung i ruar ma angka tondi na jahat i sian bayo i, masuk ma halahi tu angka babi i. Maturubus ma angka babi i sian rahis-rahis i tu dano an, gabe mate marmogapan sudena.
42008034	Diida angka parmahan babi i ma na masa i. Gabe marlojongi ma halahi tu kota dohot tu huta na humaliang i, dicaritohon halahi ma sudena i.
42008035	Markehean ma halak giot mangaligi sanga aha na masa i. Didapotkon halahi ma Jesus, dung i diida halahi ma disi bayo na nitadingkon ni tondi na jahat i juguk di lambung pat ni Jesus. Madung denggan ia marpakean, pikirannia pe madung torang. Gabe mabiar ma halahi sude.
42008036	Jadi dicaritahon halak na midaan i ma tu angka jolma i pangalahona parmalum ni bayo i.
42008037	Dung i gomos ma dipangido sude halak na di Luat Gerasa i tu Jesus, anso morot Ia sian inganan i, hara ni santakna biar ni halahi sude. Dung i marparau ma Jesus laho mulak.
42008038	Dung i gomos ma dipangido bayo na nitadingkon ni tondi na jahat i anso laing tola ia rap dohot Jesus. Tapi disuru Jesus ma ia kehe, ninna ma,
42008039	"Kehe ma ho mulak tu bagasmu jana baritahon ma sanga aha na dung dipatupa ni Debata tu ho." Jadi kehe ma bayo i paboahon sanga na tudia di kota i sude, taringot tu na nibaen ni Jesus tusia.
42008040	Jadi dung mulak Jesus bahat do halak mangalo-alo Ia, dibaen madung tarpainte-inte halahi diSia.
42008041	Dung i ro ma sahalak kapala ni bagas paribadatan di kota i, si Jairus goarna. Marsomba ma ia di jolo ni Jesus jana dipangido ia ma gomos tu Jesus anso ro nian Jesus tu bagasnia,
42008042	dibaen giot mate ne ma borunia na dung marumur dua bolas taon. Hum sada i muse do borunia. Tapi di na mardalan Jesus laho tu bagas ni si Jairus, marsisosak di ibana ma halak tuSia.
42008043	Adong ma disi sahalak anak boru na sai ro bulanna ma jabat dua bolas taon. Madung abis sinadongannia dipake ia manggarari pangubati hape nada adong na tolapsa pamalumkon ia.
42008044	Disolat anak boru i ma sian tonga-tonga ni halak na bahat i lopus lalu ia tu pudi ni Jesus. Jadi dijama ia ma topi ni baju juba ni Jesus. Ompot ma pantan bulanan ni anak boru i.
42008045	Dung i didokkon Jesus ma, "Ise dehe, na manjama Au i?" Dung sude halak mansoadahon, ninna si Petrus ma, "Guru, bahat do halak mangarongomi jana marsisosak be tu Guru i!"
42008046	Ninna Jesus ma, "Tapi adong do halak na manjama Au. Huboto do i, angke adong hagogoon na ruar sian Au."
42008047	Diboto anak boru i ma na dung tarboto pangalahonia i. Jadi ro ma ia tu jolo ni Jesus hitir-hitir marsomba. Dipaboa ia ma di jolo ni halahi sude sanga hara ni aha umbaen dijama ia Jesus, dohot nyaenia sanga tarbia parmalumna manigor santongkin i.
42008048	Didok Jesus ma tusia, "Madung dipamalum haporsayaanmi ho da inang. Kehe ma ho, dibagasan sonang!"
42008049	Dompak na mangkatai i dope Jesus, lalu ma suruan sian bagas ni si Jairus kapala ni bagas paribadatan i. Didok Ia ma tu si Jairus, "Indangkon be nipasusa Guru i, harana madung jumolo dakdanak ni bapa i."
42008050	Dibege Jesus do na nidok ni bayo i. Gabe didok Jesus ma tu si Jairus, "Ulang ho mabiar, salaku porsaya sajo ma ho, malum do dakdanakmi."
42008051	Dung lalu Jesus tu bagas ni si Jairus, nada dipatola Jesus umpe sahalak masuk rap dohot Ia; hum si Petrus, si Johannes, si Jakobus dohot natoras ni dakdanak i sajo ma na dipaloas masuk.
42008052	Martangisan ma sude halak jana marsak be rohana hara ni parmate ni dakdanak i. Mandok hata ma Jesus, "Ulang hamu tangis. Inda na mate dakdanak on. Hum na modom do i!"
42008053	Gabe dipartatai halahi ma Jesus, angke tangkas do diboto halahi na dung mate dakdanak i.
42008054	Dung i digolom Jesus ma tangan ni dakdanak i, ning Ia ma, "Ngot ma ho inang!"
42008055	Mangolu ma dakdanak i, jana manigor jongjong. Dung i disuru Jesus ma halahi mangalehen mangan tu dakdanak i.
42008056	Homang sajo ma roha ni natoras ni dakdanak i. Tapi dirarang Jesus ma halahi anso ulang dipaboa-boa na masa i sanga na tu ise pe.
42009001	Dipiohon Jesus ma siseanNia sidua bolas halak i marlagut. Dilehen Ia ma gogo dohot kuaso tu halahi giot mangusir tondi na jahat dohot pamalum nyae.
42009002	Dung i disuru Ia ma halahi anso kehe pasarkon barita taringot tu Harajaan Ni Debata dohot pamalumkon halak na marnyae.
42009003	Jadi ninna Jesus ma tu halahi, "Ulang oban hamu sanga aha di pardalananmunu, sanga tungkot, sanga huncang, sanga sipanganon, sanga hepeng, sanga dua pakean pe.
42009004	Jana muda dijagit do hamu di sada-sada bagas, tinggal ma hamu disi lopus tu na kehe hamu muse.
42009005	Dung i, muda nada dijagit halak hamu, paspaskon hamu ma abuan na di patmunu i di na laho morot hamu sian kota i anso gabe tanda ma i laho paingotkon halahi."
42009006	Kehe ma halahi mangaliati angka huta laho manjamitahon Jamita Na Denggan, jana pamalum angka na marnyae.
42009007	Dibege si Herodes, gubernur ni Galilea ma taringot tu sude na masa i, gabe sak ma rohania. Harana adong do halak na mandok, "Madung mulak mangolu si Johannes Pandidi!"
42009008	Adong muse halak na asing mandok, madung tarida si Elia mangulahi. Na asing muse mandok, sahalak sian angka panurirang narobi madung mulak mangolu.
42009009	Ning si Herodes ma, "Madung hugotap ulu ni si Johannes. Tapi ise do satutuna Indon? Madung bahat nian na hubege taringot tuSia." Gabe diusahahon ia ma giot marnida Jesus.
42009010	Mulak ma angka rasul ni Jesus i jana dicaritohon halahi ma tu Jesus sude na dung dikarejohon halahi. Dung i dioban Jesus ma halahi tu sada kota na margoar Betsaida.
42009011	Jadi di na tarboto pangalaho i di halak na bahat, diihutkon halahi ma Jesus. Dijagit Jesus ma halahi, lalu dihobarkon Ia ma taringot tu Harajaan Ni Debata tu halahi. Laing dipamalum Ia muse dope angka halak na marnyae.
42009012	Jadi dung marayak borngin ari, ro ma siseanNia sidua bolas halak i tu Jesus jana didok halahi ma, "Suru ma halak na bahat i kehe, anso marsijalahi panganonna dohot parbornginanna be halahi di angka huta dohot pagaran na humaliang on. Angke inganan na lungun do on."
42009013	Didok Ia ma, "Nada, angkon lehenonmunu do halahi mangan." Dialusi sisean ni Jesus sidua bolas halak i ma, "Hum limang kibung roti dohot dua ihan do na adong di hami; lobi sian i inda adong be. Asing ma rupani muda angkon kehe hami manobusi panganon di halak on sude!" (
42009014	Adong do hira-hira lima ribu halaklahi disi.) Didok Jesus ma tu angka siseanNia i, "Suru hamu ma halahi juguk marsasapunguan, lima pulu halak sapunguan."
42009015	Dibaen sisean ni Jesus i ma songon na nidok ni Jesus i. Disuru halahi ma sude angka jolma i marjuguhan.
42009016	Dibuat Jesus ma roti na lima i dohot ihan na dua i, ditatap Ia ma tu langit jana didok Ia ma tarimakasi tu Debata. Dibolai Ia ma dohot tanganNia roti i, songon i dohot ihan i, dung i dilehen Ia ma tu angka siseanNia i anso dibagihon tu halak na bahat i.
42009017	Mangan ma halahi sude lopus butong be. Dung i dipalagut angka siseanNia i ma teba-teba na nitinggalkon ni halak na bahat i. Bubung ma dua bolas ampang sude.
42009018	Di sada ari hatiha martangiang Jesus sada Ia, ro ma angka siseanNia mandapotkon Ia. Disapai Jesus ma tu halahi, "Ise dehe Au, didok halak?" ning Ia.
42009019	Dialusi halahi ma, "Si Johannes Pandidi do Ho. Tapi adong muse do na mandok, si Elia do Ho. Laing adong muse dope na mandok, sahalak sian angka panurirang narobi na mulak mangolu do Ho."
42009020	"Muda pandokmunu ise ma Au?" ning Jesus manyapai. Dialusi si Petrus ma, "Ho do Kristus i na sian Debata!"
42009021	Dung i didok Jesus ma tu angka siseanNia i, "Ulang paboa-boa hamu sanga aha taringot tusi sanga na tu ise pe.
42009022	Anggo Anak Ni Jolma i, tutu do Ia angkon markancit jana dialo angka pamimpin dohot angka sintua ni malim, songon i angka Siboto Surat Jahudi. Dibunu ma Ia, tapi mulak mangolu do Ia di ari patoluhon."
42009023	Dung i mandok hata ma Jesus tu halak na bahat i, ning Ia ma, "Sanga ise na giot mangihutkon Au, angkon porsoonnia do dirina, angkon porsanonnia ma hayu parsilangnia ganop ari, jana torus mangihutkon Au.
42009024	Harana agoan ngolu do sanga ise na giot mampartahankon ngoluna. Tapi halak na agoan ngolu hara ni Au, i do na dapotan ngolu.
42009025	Aha ma he gunana di halak, muda sude portibi on gabe nampunania, hape gabe hararugi jana mambaen mago ia sandiri?
42009026	Muda adong na maila hara ni Au jana maila hara ni pangajaranKu di adopan ni halak na asing, maila muse ma Anak Ni Jolma i mangokui halak sisongon i di haroroNia saulahon mardongan hasangapanNia, jana mardongan hasangapan ni Amangnia, songon i dohot hasangapan ni angka surusuruan na badia!
42009027	Na tutu do na Hudok on tu hamu: Adong do sian angka na jongjong dison na so mate anggo so jolo marnida Harajaan Ni Debata."
42009028	Dung adong tar sapoken dung diajarkon Jesus taringot tusi, dioban Ia ma si Petrus, si Johannes dohot si Jakobus tu ginjang ni sada dolok laho martangiang.
42009029	Dompak na martangiang Jesus disi muba ma tompaNia jana pakeanNia gabe bontar marsinondang.
42009030	Ompot ma tarida dua halak mangkatai dohot Jesus, i ma si Musa dohot si Elia.
42009031	Di bagasan hamuliaonna do halahi na dua mangkatai, i ma taringot tu parkeheNa, na giot patulusonNia di Jerusalem.
42009032	Sinok do modom anggo si Petrus dohot angka dongannia. Jadi dung tarsunggul halahi, diida halahi ma hasangapan ni Jesus dohot bayo sidua halak i na jongjong dohot Ia.
42009033	Dung i di na laho kehe sidua halak i maninggalkon Jesus, didok si Petrus ma tu Jesus, "Gurunami, sonangna i hita dison! Hami baen ma tolu undung-undung; sada di Ho sada di si Musa jana sada nari di si Elia." (Nada diboto si Petrus sanga aha na nidoknia i.)
42009034	Dompak na mangkatai songon i dope si Petrus, tarida ma ro ombun na mangalinggomi si Petrus, si Johannes dohot si Jakobus. Santak biar ni halahi di na nilinggoman ni ombun i halahi.
42009035	Dung i tarbege ma sian ombun i sada sora na mandok, "On ma AnakKu na Hutodo i. Tangihon ma Ia!"
42009036	Jadi, di na tarbege sora i, hum sasada Jesus do tarida. Dipahohom angka anak sisean i ma i, nada dipaboa halahi dompahi tu barang ise pe na niida ni halahi. Dipahohom halahi do taringot tusi.
42009037	Dung torang ari manuat ma halahi sian dolok i, marroan muse ma halak na bahat mandapotkon Jesus.
42009038	Adong ma sian tonga-tonga ni halak na bahat i sada bayo na marsurahi, mandok, "O Guru, tolong ma jolo ligi dakdanakku, angke hum sasada i do anakku!
42009039	Adong do begu manggosa ia, gabe sai ompot ma mangangguhi, martoltolan ma pamatangna i lopus margubo-gubo pamanganna i. Hancit dihilala ia. Nada ra morot begu i sian anakki!
42009040	Madung nian hupangido anso diusir anak siseanMi begu i, tapi nada tolap halahi."
42009041	Dialusi Jesus ma, "O, hamu angka pomparan na so porsaya jana na lilu! Olat ni andigan pe angkon rap Au dohot hamu jana sai sobar tu hamu? Oban ma tuson anakmi!"
42009042	Jadi hatiha mardalan dakdanak i laho mandapotkon Jesus, digosa setan i ma ia, dung i martoltolan ma pamatangna i. Tapi disonggak Jesus ma begu i jana dipamalum Ia ma dakdanak i. Dung i dipasahat ma dakdanak i mangulahi tu amangna i.
42009043	Homang-komang ma sude halak marnida kuaso ni Debata na songon i godangna. Jadi hatiha homang-komang dope halahi marnida sude na nibaen ni Jesus i, didok Jesus ma tu angka siseanNia i,
42009044	"Tangkas ma parrohahon hamu na Hudok on: Pasahaton ma Anak Ni Jolma i tu kuaso ni jolma."
42009045	Nada diastui halahi i sanga aha maksud ni Jesus. Nian na dirahasiahon do tu halahi taringot tusi umbaen na so diastui halahi maksudna. Tapi halahi pe mabiar laho manyapaisa tu Jesus.
42009046	Masa ma partongkaran di sisean ni Jesus taringot tu sanga ise na gumodang sian halahi.
42009047	Diboto Jesus do pikiran ni halahi, jadi dipiohon Ia ma sada dakdanak, dipajongjong Ia ma di lambungNia.
42009048	Dung i didok Ia ma tu halahi, "Sanga ise na manjagit dakdanak on hara ni Au, dos do i dohot na manjagit Au. Dung i, sanga ise na manjagit Au, sarupa do i na manjagit na marsuru Au muse. Angke sanga ise na ummenek sian hamu, ia do na gumodang!"
42009049	Didok si Johannes ma, "Hami ida adong halak na mangusir setan mamake goarMu, dung i hami antahi anso ulang didatdati ia, harana nada donganta ia."
42009050	Didok Jesus ma, "Ulang antahi hamu halahi, angke halak na so mangalo hamu, na mamihak tu hamu do i."
42009051	Dung donok hatihana giot manaek Jesus tu banua ginjang, diadopkon Ia ma bohiNia tu Jerusalem laho kehe tusi.
42009052	Dung i disuru Ia ma angka suruan di joloNia, jadi dung kehe halahi, bolkas ma halahi tu sada huta ni halak Samaria laho mangkobasi sandok na porlu di Jesus.
42009053	Tapi nada ra halak huta i manjagit Jesus, hara ni na giot tu Jerusalem do Ia.
42009054	Jadi dung diboto angka sisean ni Jesus, i ma si Jakobus dohot si Johannes pangalaho na songon i, gabe didok halahi ma, "Bia do Tuhan, ra do Ho muda hami pangido anso madabu api sian langit manyurbu sude halak na sahuta on?"
42009055	Ditailihon Jesus ma tu pudi, dimuruhi Ia ma halahi.
42009056	Dung i gabe tu huta na asing ma halahi kehe.
42009057	Dompak na patoruskon sidalanan i Jesus dohot angka siseanNia i, adong ma sada halak na mandok tu Jesus. "Ihutkononku do Guru i, sanga tu dia pe kehe Guru i!"
42009058	Dialusi Jesus ma, "Marliang do sorigala, unggas pe adong do asarna, tapi anggo Anak Ni Jolma i, nada adong inganan hapayahan ni uluNa."
42009059	Dung i didok Jesus ma muse tu sada bayo na asing, "Ihutkon ma Au." Tapi didok bayo i ma, "Paloas ma au jolo mulak, laho mananom damang."
42009060	Dialusi Jesus ma, "Padiar ma halak na mate mananom na matena sandiri. Tapi anggo ho, kehe ma ho pararatkon Harajaan Ni Debata."
42009061	Adong muse ma sahalak na asing mandok, "Au pe ra do mangihutkon Tuan i, tapi paloas ma jolo au markata partinggal tu dongan sabagasku."
42009062	Tapi didok Jesus ma: "Halak na mangaluku, tapi huhut mangaligi tu pudi nada patut ia tu Harajaan Ni Debata."
42010001	Dung i dipili Jesus ma muse pitu pulu halak nari. Disuru Ia ma halahi mardua-dua halak manjoloi Ia tu sude kota dohot inganan na giot topotonNia.
42010002	Jadi didokkon Ia ma tu halahi, "Bahat do nian sisabion, tapi otik do anggo parkarejo, hara ni i pangido hamu ma di Nampuna sabion i anso disuru Ia parkarejo tu sabionNa i.
42010003	Antong kehe ma hamu. Songon biri-biri na nisuru tu tonga-tonga ni sorigala do Husuru hamu.
42010004	Ulang oban hamu huncang sanga inganan ni hepeng, sanga pe sipatu. Ulang pola jalang hamu halak di tonga dalan.
42010005	Muda masuk hamu tu sada bagas manigor dokkononmunu ma, 'Hasonangan ma di bagas on.'
42010006	Jadi muda adong disi na patut manjagit hasonangan i, jadi tinggal ma hata horas-horasmunu i disi. Tapi muda nada, mulak do hata horas-horas i tu hamunu.
42010007	Di bagas i ma hamu tinggal. Jagit hamu ma sanga aha na niparade tu hamu disi, harana angkon dilehen do upa ni halak na markarejo. Ulang kehe hamu sian bagas na sada tu bagas na asing.
42010008	Muda masuk hamu tu sada kota, denggan panjagitonna tu hamu disi, pangan hamu ma sanga aha na diparade tu hamu.
42010009	Pamalum hamu ma angka na marnyae na di kota i, jana dokkon hamu ma tu angka halak na disi, 'Madung donok tu hamu, Harajaan Ni Debata.'
42010010	Tapi muda masuk hamu tu sada kota hape nada dijagit hamu disi, kehe ma hamu tu angka dalan godang na di kota i jana dok hamu ma,
42010011	'Abuan ni hutamunu on pe na lohot di patnami, hami paspaskon ma di jolomunu. Tapi ingot hamu ma bahaso madung donok Harajaan Ni Debata!'
42010012	Hudok ma di hamu: Umnayang do uhum na tu halak Sodom di ari parpudi, ulang pado kota na songon i!"
42010013	"Marjaya do ho Khorasim! Marjaya do ho ale Betsaida! Sugari di kota Tirus dohot Sidon dipamasa angka hahomangan na di pamasa di tonga-tongamunu pasti madung tibu halahi pauba rohana jana marsak angka jolma na disi di hatiha i.
42010014	Tapi umnayang do uhum na tu Tirus dohot Sidon di ari parpudi ulang pado tu hamu.
42010015	Dohot Kapernaum! Ning rohamu paginjangon ma ho lakna lalu tu banua ginjang? Nada! Ambungkonon noma ho tu banua toru!"
42010016	Dung i mandok hata ma Jesus tu angka siseanNia, "Angka halak na manangihon na nidokmunu sarupa do i tu na manangihon sanga aha na Hudok tusia. Halak na so ra manjagit hamu, laing na so ra manjagit Au do i. Jana halak na so ra manjagit Au, sarupa do i tu na so ra manjagit na marsuru Au."
42010017	Mulak ma sisean ni Jesus sipitu pulu halak i marjop ni roha situtu. "Tuhan, sudena, lopus tu angka setan gabe mangoloi do tu hami muda hami parenta halahi mangasahon goarMu!"
42010018	Dialusi Jesus ma, "Huida do madabu Sibolis sian langit songon hilap.
42010019	Ingot hamu ma! Madung dijagit hamu kuaso sian Au laho mandegei ulok dohot hala, songon i muse kuaso laho manaluhon sude kuaso ni musu. Jana umpe sada na tarbaen mangkahua hamu. Hala (10:19)
42010020	Haru pe songon i, ulang marjop ni roha hamu hara ni na nioloan ni angka tondi na jahat hamu, tapi gumonan ma marjop ni roha hamu hara ni na dung tarsurat goarmunu di banua ginjang."
42010021	Laing di hatiha i muse, marjop ni roha ma Jesus di bagasan Tondi Parbadia, jana mandok, "Hupuji do Ho Amang, Tuhan ni langit dohot tano, dibaen dibunihon Ho do i adop angka na pistar dohot na marroha, tapi dipapatar Ho do i tu angka halak na menek. Olo, ale Amang, songon i ma antong hagiot ni Damang sandiri."
42010022	"Madung dipasahat Damang do sudena tu Au. Jana umpe adong sahalak na mananda Anak i, hum Damang do na manandasa. Songon i muse ma, nada adong na mananda sanga ise Ama i, hum Anak i do na manandaSa; dohot halak na gabe lomo ni roha ni Anak i laho patandahon Damang tu halahi."
42010023	Dung i manaili ma Jesus tu angka siseanNia i lalu didok Ia ma tu halahi sajo, "Martua ma mata na marnida sanga aha angka na dung niidamunu on.
42010024	Hara ni i ingot ma: Bahat do angka panurirang dohot raja na malungun marnida na niidamunu saonnari on hape nada tarbaen halahi marnidasa. Lungun sajo do roha ni halahi umbege on, hape nada tarbaen halahi be umbegesa."
42010025	Dung i jongjong ma sahalak Siboto Surat laho mangunjuni Jesus, ning ia ma manyapai, "Guru, aha ma he sibaenonku anso dapot au ngolu na manongtong?"
42010026	Dialusi Jesus ma, "Bia dehe tarsurat di Buku Na Badia i? Aha do disise ho disi?"
42010027	Mangalusi ma bayo i, "Angkon holong do rohamu di Tuhan Debatamu sian sandok ate-atemu, sian sandok rohamu, sian sude gogomu, dohot sian sandok pikiranmu. Jana, angkon holong do rohamu di donganmu jolma songon pangkaholongimu di dirimu sandiri."
42010028	Didok Jesus ma, "Tutu do alusmi. Baen ma songon i, gabe mangolu ma ho."
42010029	Tapi na giot patigor diri do Siboto Surat i. Marsapa ma ia, "Ise do satutuna na tardok, dongan jolma?"
42010030	Dialusi Jesus ma, "Adong ma sada bayo manuat sian Jerusalem tu Jeriko. Di tongan dalan ro ma panyamun manangkup ia. Dipupusi panyamun i ma ia, dibalbali lopus giot mate, dung i ditinggalkon ma ia songon i sajo.
42010031	Jadi topet ma mamolus sada halak malim disi. Dung diida malim i bayo i, manopi-nopi ma ia jana dilaosi ia.
42010032	Songon i muse ma sada halak Levi. Mamolus muse ma ia sian i jana diida ia do bayo na tarsamun i. Laing dilaosi ia muse do bayo i, dibolus ia sian ipar ni dalan i.
42010033	Tapi adong muse ma sada halak Samaria na mamolus disi. Dung diida ia bayo i gabe ibo ma rohania midasa.
42010034	Dipadonok ia ma tu bayo i, dung i dibaen ia ma miak dohot anggur tu bugang ni bayo i, jana dibaluti ia ma na mabugang i. Dung i dipajuguk ia ma bayo i tu halodenia sandiri, laho maroban tu bagas parbornginan, disi ma dipature-ture ia.
42010035	Ancogotna i diparuar ia ma dua hepeng perak, dilehen ia ma i tu nampuna bagas parbornginan i. 'Pature-ture ma jolo,' ning ia tu nampuna parbornginan i. 'Muda mulak au muse tuson hugarari pe harugian na nipakemu laho pature-ture ia.' "
42010036	Dung i dipaujung Jesus ma carito i songon on, "Sian sitolu halak i, na dia ma ninna rohamu, dongan jolma di bayo na tarsamun i?"
42010037	Dialusi ia ma, "Halak na maribo ni roha tu bayo i." "Antong, kehe ma ho jana baen muse ma songon i!" ninna Jesus tusia.
42010038	Sanoli, hatiha mardalan Jesus rap dohot angka siseanNia i, masuk ma Jesus tu sada huta. Adong ma disi sada anak boru na margoar si Marta mangontang Jesus tu bagasna.
42010039	Adong do anggi ni si Marta, na margoar si Maria. Juguk sajo ma si Maria di lambung pat ni Jesus manangihon pangajaranNia.
42010040	Tapi si Marta bahat sajo karejonia laho mangkobasi angka tamu i. Kehe ma si Marta tu Tuhan Jesus mandok, "O Tuhan, ligi ma jolo anggingkon! Dipadiar ia do sada au sajo karejo. Suru ma anso ditolong ia au!"
42010041	Dialusi Tuhan i ma, "O Marta, Marta! Mabahattu do dipasari-sari rohamu jana sude dihasusahon ho.
42010042	Hape hum sada do na porlu! Jana madung ditodo si Maria na denggan i, na so buaton be sian ia."
42011001	Sanoli di sada inganan martangiang ma Jesus. Dung sidung Ia na martangiang i, didok sahalak sian anak siseanNia i ma tuSia, "Tuhan, ajari ma hami martangiang songon si Johannes diajari Ia do martangiang angka anak siseanNia i."
42011002	Dung i didok Jesus ma tu halahi, "Muda martangiang hamu songon on ma dok hamu, 'Ale Amangnami. Pinarbadia ma goarMu. Ro ma HarajaanMu.
42011003	Lehen ma ganop ari sipanganon na porlu di hami.
42011004	Sesa ma angka dosanami, songon hami manyesa dosa ni sude na marsala di hami. Ulang pamasuk hami tu bagasan pandugaan.' "
42011005	Didok Jesus ma tu halahi, "Sugari adong sian hamu na kehe tu bagas ni donganna tonga borngin, mandok tusia, 'Painjamkon ma jolo dongan tu au tolu kibung roti,
42011006	harana ro do donganku sian pardalanan, on dope lalu di bagasnami, hape nada adong sipanganon lehenonku disia!'
42011007	Sugari didok donganmu na nitopotmi songon on, 'Ulang ho pasusa-susahon tu au! Madung nigoruk pintu jana madung modom au dohot angka dakdanakku. Nada tarbaen au be ngot laho mangalehen sanga na aha di ho.' "
42011008	Hudok ma di hamu: "Haru pe dongannia ho, nada ra be ia ngot laho mangalehen bagi aha di ho. Tapi hara ni sai torus do ho mangido tusia, gabe ngot muse ma ia laho mangalehen tu ho sanga aha na nihaporluhonmi.
42011009	Jadi, Au pe Hudok ma di hamu: Pangido hamu ma, lehenon do di hamu; jalahi hamu ma, dapotan do hamu; tektehi hamu ma, ungkapon do pintu tu hamu.
42011010	Angke sai manjagit do sude halak na mangido; dapotan do halak na manjalahi, jana ungkapon do pintu di na manektek pintu.
42011011	Ise ma he sian hamu angka ama, na mangalehen ulok tu anakmunu, muda dipangido ihan?
42011012	Sanga, ra ma he hamu mangalehen hala tu dakdanakmunu, muda dipangido ia pira?
42011013	Haru na bia pe jahatmunu, laing diboto hamu do patupa na denggan tu dakdanakmunu, mur ma hape Ama na di banua ginjang i. Laing na lehenonNia do tondiNia di halak na mangido diSia!"
42011014	Sanoli dipaorot Jesus ma tondi na jahat na mambaen ngungu sada halak. Dung ruar tondi na jahat i, mamungka ma na ngungu i mangkatai. Homang-komang ma halak,
42011015	tapi adong ma deba mandok, "Umbaen na tarpaorot Ia pe tondi na jahat i, hara ni na dung dilehen si Beelsebul kapala ni angka setan i do kuaso diSia."
42011016	Adong muse do angka jolma i na giot manguji Jesus. Dipangido halahi ma tu Jesus anso dibaen Ia jolo hahomangan tanda na sian banua ginjang.
42011017	Tapi diboto Jesus do maksud ni halahi. Gabe didok Ia ma tu halahi, "Harajaan na marsalisi di bagasan, nada sadia honok tahan i. Songon i muse ma parsaripeon na marbadai sarsar ne ma i.
42011018	Muda masa parbadaan di bagasan harajaan ni Sibolis, na sada tu na asing, tarbia ma partahanna harajaan i? Didok hamu, hara ni pangurupi ni si Beelsebul do Hupaorot begu i.
42011019	Jadi, muda marhite kuaso ni si Beelsebul do Hubaen i, antong mangasahon kuaso na sian ise do angka na mangihutkon hamu paorotkon angka setan i? Hara ni i, halahi do na gabe panguhumimu!
42011020	Tapi muda Huusir tondi na jahat markite-hite kuaso ni Debata, i ma tandana bahaso na dung ro do Harajaan Ni Debata tu hamu.
42011021	Muda dijagoi sada halak na gogo na singkop sinjatana do bagasnia sandiri, nada mahua sinadongannia i.
42011022	Tapi muda adong sada halak na gumogo sian ia jana manaluhon ia, buatonnia ma sandok sinjata na dipakenia i, jana bagi-bagionna ma sude tabanna i.
42011023	Sanga ise na so mandongani Au, alongKu do i, jana sanga ise na so rap dohot Au palagutkon na paserakkon do i."
42011024	"Muda dung ruar tondi na hodar sian sada-sada halak mardalani ma tondi na hodar i di inganan na hiang laho manjalak-jalahi inganan paradianan. Jana muda nada dapot di inganan i, ning ia ma di bagasan rohania, 'Mulak noma au mangulahi tu inganan na hutinggalkon i!'
42011025	Jadi dung mulak ia mangulahi tu bagas i, madung ias jana maratur bagas i didapot ia.
42011026	Dung i dipio ia ma pitu nari tondi na hodar na dao jumahat sian ia. Dung i ro ma halahi jana maringanan di bagasan halakna i mangulahi. Ujungna mur jumatjat ma pangalahona sian na parjolo i."
42011027	Dung didokkon Jesus songon i, mangkatai ma sada anak boru sian halak na bahat i. Didok ia ma tu Jesus, "Martua ma dadaboru na manubuhon dohot na pasusuhon Ho!"
42011028	Tapi dialusi Jesus ma, "Sanga ise na umbege hata ni Debata jana na mandalankonsa, halahi do na martua situtu!"
42011029	Hatiha dirongomi angka jolma i Jesus, laing ditoruskon Jesus ma pangkataionNia. Ning Ia ma, "Na lobi jahat do angka jolma sisaonnari on. Dipangido halahi ma antong giot mida tanda hahomangan. Hape sada tanda hahomangan pe indangkon na lehenon di halahi, asing sian hahomangan ni Panurirang Junus sajo.
42011030	Tarsongon Panurirang Junus na gabe sada hahomangan di halak Ninive, laing songon i muse ma Anak Ni Jolma i angkon gabe sada hahomangan tu angka jolma sisaonnari on.
42011031	Saulahon di na manguhumi tano on Debata, jongjong ma ratu na sian Selatan pajojorkon hasalaan ni angka jolma sisaonnari on; angke na ro do ia sian suhi ni tano on manangihon hapistaran ni si Salomo. Ligi ma, adong do dison na gumodang ulang pado si Salomo!
42011032	Di ari paruhuman i jongjong ma halak kota Ninive patuduhon hasalaanmunu, angke dipauba halahi do rohana hara ni jamita ni si Junus. Ligi ma, adong do dison na gumodang ulang pado si Junus."
42011033	"Nada adong halak na manutung lampu, jana ditabunihon ia lampu i sanga ditutupi dohot ampang. Tontu tu inganan parlampuan do i dibaen anso torang idaon ni halak, muda masuk halahi.
42011034	Mata, i ma na gabe lampu ni pamatang. Muda torang matamu, pamatangmi pe gabe torang do. Tapi muda rambon matamu, gabe golap situtu ma sude pamatangmi.
42011035	Antong hara ni i manat-manat ma hamu anso ulang sanga golap na torang na di bagasan ho i.
42011036	Muda sude pamatangmi hona sinondang jana nada adong be deba na golap, gabe torang sajo ma sude pamatangmi, sarupa ma i tu hatiha na nisondangan ni cahaya ni lampu ho."
42011037	Dung sidung Jesus mandok hata, diontang sada halak Parise ma Ia mangan tu bagasna; dung i masuk ma Ia, juguk jana mangan.
42011038	Homang ma roha ni halak Parise i dung diida Ia manigor mangan Jesus so jolo marbasu tangan.
42011039	Gabe didok Jesus ma tusia, "Tutu do i anggo halak Parise somal do dipaias hamu mangkuk dohot pingganmunu sian duru sajo tapi anggo di bagasan dirimunu sandiri gok dohot na nisamun dohot hajahatan do.
42011040	Na oto do hamu! Nada he Debata do manompa parduru i, jana laing Debata muse do na manompa bagian parbagasan i?
42011041	Na adong di bagasan mangkuk dohot pingganmunu i, i ma nian silehenonmunu tu angka halak na pogos. Di pangalaho na songon i ma gabe ias sudena i di hamu.
42011042	Marjaya ma hamu angka halak Parise, dibaen dilehen hamu do parsampuluan sian angka suan-suanan na menek, inggu dohot ragam-ragaman ni simarata, tapi dilaosi hamu do tona dohot holong ni roha ni Debata. Angkon sikarejohonon do i, tapi ulang nitinggalkon na asing i.
42011043	Marjaya ma hamu halak Parise, harana jop do rohamunu manjuguhi juguhan na sumurung di bagas paribadatan dohot diparsantabi ni halak na di poken.
42011044	Marjaya ma hamu! Songon tanoman na so martanda do hamu, di dege-dege halak sian na so binotona!"
42011045	Jadi adong ma sahalak sian Siboto Surat i na mandok, "Guru, madung diincahi Ho hami markite-hite na nidokMi."
42011046	Dialusi Jesus ma, "Marjaya ma dohot hamu angka Siboto Surat! Dipaporsankon hamu do boban na dokdok tu abara ni halak, hape hamu sandiri umpe ra mangantul boban i, hum mandaiskon jari-jarimunu sajo pe nada.
42011047	Marjaya ma hamu! Dibaen di pauli hamu do tanoman ni angka panurirang na nimatehon ni angka ompungmunu.
42011048	Hamu sandiri pe dioku hamu do na satuju hamu tu angka pambaenan ni angka ompungmunu i. Angke halahi ma antong na mamatehon angka panurirang i jana hamu ma na pajongjong angka tugu di ginjangna.
42011049	Hara ni i didok habisukon ni Debata i ma, 'Husuru ma angka panurirang dohot angka rasul tu halahi, jana deba sian angka panurirang dohot sian angka rasul i bunuon jana parkancitan ni halahi ma.'
42011050	Anso tuntuton ma tu halak sisaonnari on mudar ni sude panurirang, na dung durus mamungka sian parmulaan ni tano on.
42011051	Mamungka sian hamamate ni si Abel lopus tu hamamate ni si Zakaria, na nibunu di holang-kolang ni langgatan dohot Inganan Na Badia. Olo tutu, 'Hudok ma tu hamu angkon tuntuton ma i tu halak sisaonnari on.
42011052	Marjaya ma hamu angka Siboto Surat, angke madung dibuat hamu anak kunci ni parbinotoan, hape hamu sandiri pe nada ra masuk tu bagasan, gariada tehe diolat hamu do angka na giot masuk tu bagasan!' "
42011053	Jadi dung ruar Jesus sian inganan i, disosak angka Siboto Surat dohot halak Parise i ma Ia, marragam do angka sapa-sapa dibaen halahi tuSia.
42011054	Jana manat ma dibaen halahi laho padapotkon sanga aha na sala sian pandohan ni Jesus.
42012001	Marribu halak na marsisohan jabat adong na tardege-dege patna i. Jadi taran marrongoman jolma i mandok hata ma Jesus, lumobi tu angka siseanNia i, "Jago ma hamu maradopkon ragi ni halak Parise, i ma pangalancapon ni halahi.
42012002	Nada adong bagi aha na tutup na so ungkap muse, sanga na buni na so binoto muse.
42012003	Na nihobarkonmunu di na golap, habegean do i di na torang; jana na nihusipkonmunu tu pinggol ni halak di bagasan bilik na nitutup, nibaritahon ma i sian bungkulan ni bagas."
42012004	"Ingot hamu ma ale angka dongan! Ulang pola mabiar hamu mida halahi sibunu pamatang jana na so bisa mambaen sanga aha pe dung i.
42012005	Denggan ma Hupatuduhon di hamu, sanga ise do na angkon sihabiaranmunu. Habiari hamu ma Debata! Angke dung mamunu Ia markuaso muse dope Ia mangambungkon tu narako! Denggan ma ingot hamu; angkon habiaranmunu do Ia!
42012006	Nada he digadis halak do lima amporik arga dua sen? Haru pe songon i, umpe sada sian i na ni halupahon ni Debata.
42012007	Obuk na di ulumunu i pe madung dietong i sude, hara ni i ulang hamu mabiar; dao do ummarga hamu sian angka amporik!"
42012008	"Tapi Hudok ma di hamu: Ganup halak na mangoku Au di adopan ni halak, okuan ni Anak Ni Jolma ma ia di adopan ni angka surusuruan ni Debata.
42012009	Tapi barang ise na mamorso Au di jolo ni jolma, porsoon do ia di adopan ni angka surusuruan ni Debata.
42012010	Halak na mandok sanga aha na maralo tu Anak Ni Jolma i, tarsesa do halakna i; tapi anggo halak na mangincahi Tondi Parbadia nada tarsesa be halahi.
42012011	Muda dioban hamu tu angka bagas paribadatan anso diuhumi di jolo ni pamarenta sanga parkuaso, ulang ma humolos rohamunu taringot tu alusmunu, sanga pe taringot tu hata sidokkononmunu,
42012012	angke ajaran ni Tondi Parbadia do hamu sanga aha sidokkononmunu di hatiha i."
42012013	Adong ma sahalak sian halak na bahat i na mandok tu Jesus, "O Gurunami, dokkon ma jolo tu dangkang anso dilehen ia di au deba arta tean-teanan sian simatobangnami na nitadingkonnia di hami."
42012014	Dialusi Jesus ma, "Ise ma he dongan, na mambaen Au gabe panguhum sanga gabe pambagi arta tean-teanan ni hamu na dua?"
42012015	Dung i didok Jesus ma hata tu sude halak na disi, "Manat jana jagohon hamu ma dirimunu, angke haru bahat sajo pe arta ni halak, nada marguru tu sinadonganna i anggo ngoluna."
42012016	Dung i dipaboa Jesus ma umpama on tu halahi, "Adong ma sada halak na kayo. Adong tanonia na napu na parohon suha bahat sajo.
42012017	Marpikir ma ia di bagasan rohania, 'Aha ma ulaning sibaenonku saonnari? So adong inganan panyimpanan ni sude suha ni artangki.
42012018	Songon on noma hubaen: Hubungkar ma sude angka gudang i jana hupajongjong ma na gumodang. Disi ma husimpan suha ni tanongki dohot sude ni artangku na asing i.
42012019	Dung sidung i hudok ma tu rohangku sandiri: Na maruntung ma da ho! Madung bahat angka na denggan disimpan ho; madung tuk i martaon-taon. Nada pola bahat be sipikiranmu! Aha dope, mangan minum ma ho marsonang-sonang!'
42012020	Tapi didok Debata ma tusia, 'O na oto! Laing borngin on mate ma ho! Jana sude na dung dipasingkopmi giot di ho, gabe ise ma nampuna i?' "
42012021	Laho paujungkon carito i didok Jesus ma, "Songon i ma pangalaho ni halak na sai torus palagut arta tu dirina sandiri sajo, tapi nada mamora di adopan ni Debata."
42012022	Dung i didok Jesus ma tu angka siseanNia, "I do umbaen na Hudok, 'Ulang humolos rohamunu hara ni angka parngoluonmunu, i ma taringot tu sanga aha na giot panganonmunu annon, sanga aha na giot pakeonmunu annon.'
42012023	Umporluan dope ngolu sian sipanganon, jana umporluan dope pamatang sian pakean.
42012024	Parrohahon hamu ma jolo unggas si gawak i! Nada manyabur same halahi, nada manyabi, nada adong muse gudang sanga talobat ni halahi. Hape dijagohon Debata do halahi! Ummargaan dope hamu sian angka unggas!
42012025	Ise ma he sian hamu na tarbaen patamba umurna sadari markite-hite holosna?
42012026	Muda so tarpatupa hamu do salang na songon i menekna, biasi ra hamu mangholoskon angka na asing-asing i?
42012027	Parrohahon hamu ma sanga na bia angka bunga singkut ari na tubu di padang-padang i, inda markarejo angka bunga-bunga i, nada martonun muse. Tapi Hudok ma di hamu, salang si Salomo di bagasan sude hasangapanna nada marabit ia songon jeges ni sada sian angka bunga i.
42012028	Jadi, muda diabiti Debata do angka duhut na di padang i, na jeges sadari on tapi ancogot diambungkon tu api, tarlumobi ma hamu, ale angka na hurang porsaya!
42012029	Antong hara ni i, ulang ganggu rohamunu taringot tu sipanganon sanga siinumonmunu; ulang ma humolos rohamunu taringot tusi. (
42012030	Halak na so mananda Debata do na tongtong parayakkon angka na songon i.) Diboto Amangmunu i do na porlu di hamu angka na songon i.
42012031	Tapi jalahi hamu ma HarajaanNia, dung i tambahononNia do sudena i tu hamu."
42012032	"Ulang hamu mabiar, haru pe hum saotik sajo bilanganmunu! Angke jop do roha ni Amangmunu mangalehen HarajaanNia i tu hamu.
42012033	Gadis ma sude sinadonganmunu, jana lehen hamu ma i gabe asi-asi. Pature hamu ma di hamu angka huncang na so ra buruk, arta parbanua ginjang na so ra abis, na so hadonohan ni panangko jana nada tarpasego ngitngit.
42012034	Angke sanga di dia adong artamunu disi muse do dohot rohamunu!"
42012035	"Marjago-jago ma hamu mangadopi sanga aha na ro. Angkon totop do marhohos gontingmu jana gara palitomunu,
42012036	jana tudos ma hamu tu halak na painte-inte hamumulak ni tuanna sian horja haroan boru. Muda dung mulak tuanna i manektek pintu, manigor dibuka halahi ma pintu i.
42012037	Martua do angka naposo na nidapot ni tuanna sai painte-intehon harorona. Na tutu do na Hudokkon tu hamu, dihohosi ia ma gontingna, dung i dipajuguk ia ma halahi jana ro ma ia mangoloi halahi.
42012038	Jana muda ro ia di tonga borngin, sanga di andostorang, laing tong rade paintehonsa, jadi martua ma halahi.
42012039	Ingot hamu ma i! Anggo diboto nampuna bagas do sanga sadihari ro panangko, jago ma ia di bagasnia i, nada loasonnia buharon bagas i.
42012040	Hamu pe angkon tongtong do hobas, angke di hatiha na so panagamanmunu ro Anak Ni Jolma i, hape disi ma Ia ro."
42012041	"Tu hami do na nidokmu pangajaran i, Tuhan, sanga tu sude halak?" ning si Petrus manyapai.
42012042	Dialusi Jesus ma, "Ise ma he naposo na burju jana na marroha i! I ma da naposo na nisuru ni tuanna gabe pangarajai di angka naposo na asing i laho mangalehen halahi mangan di hatiha na ditontuhon.
42012043	Martua ma antong naposo na patulus karejona didapot tuanna na baru ro i.
42012044	Tutu do na Hudok on tu hamu: Pabangkitonnia ma ia mangarajai artania sasudena.
42012045	Tapi muda didok naposo i do di bagasan rohania, 'Honok dope anso mulak tuanki,' gabe dipungka ia ma mambalbali angka naposo halaklahi dohot dadaboru, gabe mangan minum ma ia lopus mabuk.
42012046	Di na sadari, hatiha na so ditagam roha ni naposo i, ompot ma mulak tuannia i. Gabe sijaljalan ni tuanna noma naposo i jana sarupa do bagiannia dibaen dohot angka halak na so porsaya.
42012047	Naposo na umboto hagiot ni tuanna, hape nada hobas ia jana nada dibaen ia hagiot ni tuannia i, sisambohon do i sagogona.
42012048	Tapi anggo naposo na so umboto hagiot ni tuanna, dung i dibaen ia na sala mambaen angkon nisambok ia, asok do panyambokna tu naposo i. Angke halak na dung dilehen bahat, bahat muse do dituntut sian ia. Jana halak na dung gabe hasahatan ni bahat pos ni roha, bahat muse do dituntut sian ia."
42012049	"Madung ro Au maroban api tu portibi on, giot ni rohangKu nian gara ma apina i!
42012050	Laing adong dope pandidion na angkon sidalananKu. Jana susa sajo dope rohangKu salolot so tulus dope i.
42012051	Ning rohamunu lakna na giot maroban dame Au tu tano on? Nada! Parbadaan do.
42012052	Mulai saonnari, muda adong lima halak di sada bagas, maralo ma na sada dohot na asing; tolu mangalo dua, sanga dua mangalo tolu.
42012053	Aloon ni amangna ma anakna jana anakna maralo tu amangna. Inangna maralo tu boruna jana boruna maralo tu inangna. Namboruna maralo tu parumaenna jana parumaenna maralo tu namboruna."
42012054	Didok Jesus muse ma tu halak na bahat i, "Muda diida hamu ombun i manaek sabola Hasundutan, manigor didok hamu ma, 'Na giot ro ma udan.' Jana tutu do ro udan i.
42012055	Muda dihilala hamu ro alogo sian sabola Selatan, didok hamu do, 'Milas ma ari.' Jana tutu do malogo.
42012056	Hamu angka pangalancap! Diboto hamu do mangaligi tanda-tanda di langit an dohot di tano on. Biasi nada tarbaen hamu marnida angka tanda ni hatiha on?"
42012057	"Biasi nada ditontuhon hamu sandiri sanga aha na tutu?
42012058	Muda adong halak na mangaduhon hamu jana maroban hamu tu pangadilan, usahahon hamu ma da manyalosehon parkaro i dohot ia taran di tonga dalan hamu. Anggo inda songon i, saratonnia ma hamu tu jolo ni panguhum jana pasahatonnia ma hamu tu bagasan hurungan.
42012059	Porsaya ma hamu! Nada tarbaen hamu ruar sian hurungan i salolot so digarar hamu dope sudena."
42013001	Hatiha i, ro ma piga-piga halak mandapotkon Jesus, paboahon taringot tu halak Galilea, i ma na nicampur ni si Latus mudar ni halahi tu mudar na giot sihaulkonon.
42013002	Umbege carito i didok Jesus ma, "Hara ni na nibunu songon i halak Galilea i, diambang hamu ma i gabe tanda paboahon na bahatan dosa ni halahi sian halak Galilea na asing i?
42013003	Nada! Tapi ingot hamu ma, anggo so muba do hamu sian angka dosamunu, hamu pe laing mate do sude songon halahi.
42013004	Bia muse ma sisalapan bolas halak na mate di Siloam, na nitinggang ni palas-palas halahi? Ning rohamunu i ma patuduhon na bahatan dosa ni halahi sian pado sude angka halak na asing na maringanan di Jerusalem?
42013005	Nada! Tapi ingot hamu ma, hamu pe angkon laing mate do sude sarupa dohot halahi, muda so muba hamu sian angka dosamunu i."
42013006	Dung i didokkon Jesus ma umpama on tu halahi, "Adong ma sada halak nampuna gala-gala di kobunnia. Ro ma nampuna i manjalahi batu ni hayu i hape umpe sada dapot ia.
42013007	Jadi didok ia ma tu panjago kobun i, 'Ligi ma, madung tolu taon honokna ro au tuson laho manjalahi batu ni gala-gala on, hape sada pe nada adong dapot au. Aha dope, taba ma bonana i. Aha gunana laing torus ia disi mangolu mangabiskon napu ni tano i!'
42013008	Tapi dialusi tukang kobun i ma, 'Tuan, padiar ma jolo sataon on laing mangolu hayu i. Huhuar ma jolo lubang humaliang bonana i anso ninapuan.
42013009	Betak marbatu ia di taon na ro. Tapi muda nada be, taba ma.' "
42013010	Di sada hatiha mangajari ma Jesus di bagasan Sinagoge, topet di Ari Sabat.
42013011	Adong ma disi sada dadaboru na jabat salapan bolas taon honokna marnyae hara ni tondi na jahat ro tusia. Puhung noma pamatangna i jana nada tarbaen ia be tigor jongjong.
42013012	Dung diida Jesus anak boru i, dipiohon ma ia. Didok Jesus ma tusia, "O inang, malum ma ho saonnari!"
42013013	Dung i dipayakkon Jesus ma tanganNia tu anak boru i, jana laing di na santongkin i manigor tigor ma pamatang ni anak boru i, jana dipuji-puji ia ma Debata.
42013014	Muruk ma kapala ni bagas paribadatan i, hara ni na nipamalum ni Jesus halak di Ari Sabat. Didok ia ma tu angka halak na disi, "Onom ari honokna markarejo hita, marroan ma di angka ari i na giot sipamalumon, ulang ma hatiha di Ari Sabat!"
42013015	Dialusi Tuhan i ma kapala ni bagas paribadatan i songon on, "Angka pangalancap do hamu! Nada he dipalua hamu do lombu dohot halodemunu sian barana di Ari Sabat jana dioban hamu tu balian, mangaleheni minum?
42013016	Antong, saonnari dison adong sada halak anak boru pinompar ni si Abraham, na dung pola salapan bolas taon honokna dirahuti Sibolis i. Na so tola dehe ia dipalua sian ihot-ihotnia di Ari Sabat?"
42013017	Gabe maila ma sude angka alo ni Jesus hara ni alusNia i, tapi anggo halak na asing i jop do rohana mida sude hahomangan na nibaen ni Jesus i.
42013018	Dung i didokkon Jesus ma, "Tudos tu aha ma Harajaan Ni Debata i? Tu aha ma patudosonKu?
42013019	Songon batu ni sabi do i na nibuat ni sada halak jana disuan ia di ladangnia. Jadi tubu ma i gabe hayu na godang, dung i ro ma angka pidong marasar di ginjang ni dangkana i."
42013020	Dung i didokkon Ia ma mangulahi, "Tu aha ma Hupatudos Harajaan Ni Debata?
42013021	Tudos ma i songon ragi na nibuat ni sada dadaboru jana digaorkon ia ma i dohot opat pulu liter topung, lopus nipamancom sudena."
42013022	Di pardalanan laho tu Jerusalem dibolusi Jesus do angka kota dohot angka huta jana mangajari disi.
42013023	Jadi adong ma halak na manyapai tuSia, "Otik dehe Tuhan halak na giot paluaon i?" Dialusi Jesus ma,
42013024	"Angkon usahahononmunu do masuk mamolus sian pintu na sompit. Angke ingot hamu ma! Bahat do halak na marusaho giot masuk mamolus pintu i tapi nada tarbaensa.
42013025	Sada hatiha jongjong ma nampuna bagas i jana ditutup ia ma pintuna i. Dung i jongjong ma hamu di ruar manektehi pintu i jana mandok, 'Dibuka Tuan i ma jolo di hami pintu on!' Alusan ni Tuan i ma, 'Nada Huboto sanga sian dia hamu ro!'
42013026	Alusanmunu ma, 'Madung mangan dohot minum do hami rap dohot Tuan i. Jana madung mangajari do Tuan i di kotanami!'
42013027	Tapi ulahan ni Tuan i ma mandok, 'Nada Huboto sanga na sian dia hamu. Kehe ma hamu sian on, sude hamu na mambaen hajahatan!'
42013028	Dung diida hamu si Abraham dohot si Ishak dohot si Jakob dohot sude angka panurirang marsonang-sonang di Harajaan Ni Debata, gabe tangis ma hamu jana mardangol situtu angke anggo hamu sandiri ambungkonon do tu ruar!
42013029	Marroan ma halak sian Habincaran dohot Hasundutan, sian Utara dohot sian Selatan jana juguk ma halahi marsipanganon di Harajaan Ni Debata.
42013030	Angka halak na parpudi i ma na gabe na parjolo. Jana halak na parjolo saonnari, i ma na gabe parpudi."
42013031	Laing di hatiha i, adong ma marroan angka halak Parise tu Jesus, mandok, "Ulang Ho maringanan dison! Morot ma Ho tu inganan na asing, angke giot bunuon ni si Herodes ma Ho."
42013032	Dialusi Jesus ma, "Kehe ma ho paboahon tu sorigala i, 'Sadari on lopus tu ancogot mangusir setan do Au dohot pamalum angka na marnyae, tapi pasidungonKu ma i di ari patoluhon.'
42013033	Haru pe songon i angkon laing patorusonKu do pardalananKu sadari on, ancogot dohot haduan, angke nada denggan sada panurirang dibunu di ruar ni kota Jerusalem.
42013034	O ale Jerusalem, Jerusalem! Dibunu ho do angka panurirang dohot angka na nisuru tu ho, didangguri ho dohot batu! Madung jotjot sai giot paluhutonKu sude halak na mangingani ho songon sada inang ni manuk na manggobak angka anakna di toru ni habongna, hape nada ra hamu!
42013035	Angkon tarulang noma sude bagasmunu. Jana nada idaonmunu be Au, lopus tu hatihana dokkononmu, 'Dipasupasu ma na ro markite-hite goar ni Tuhan.' "
42014001	Sanoli topet Ari Sabat, kehe ma Jesus mangan tu bagas ni sada pamimpin ni angka Parise. Sai torus do dipamanat halak Jesus disi.
42014002	Ompot ma ro sada halak na sigurbahon jongjong di adopanNia.
42014003	Marsapa ma Jesus tu angka Siboto Surat dohot angka halak Parise na adong disi, "Mangihutkon ugamo Jahudi, tola dehe halak pamalum na marnyae di Ari Sabat?"
42014004	Nada adong sanga aha pe alus ni angka Siboto Surat dohot halak Parise i. Mangkohom be halahi. Dipio Jesus ma bayo i jana dipamalum Ia, dung i disuru Ia kehe.
42014005	Dung i didok Jesus ma tu halahi, "Muda adong sahalak sian hamu, adong dakdanakna sada, sanga lombuna sada, madabu tu sumur di Ari Sabat, nada he diompoti hamu do mangela tu ruar dakdanak i sanga lombu i laing di ari i muse?"
42014006	Nada haalusan halahi hata i.
42014007	Diida Jesus, adong sian angka na nipio i na marsiadu tu inganan na dumenggan. Jadi marumpama ma Ia tu halahi sude.
42014008	"Muda diontang halak ho tu horja haroan boru, ulang ma kehe ho juguk tu karosi hasangapan. Harana betak na dung diontang halahi do na asing na dao sumangap ulang ho.
42014009	Dung i ro ma tu ho suhut na mangontang hamu na dua mandok, 'Lehen ma inganan on di halak on.' Gabe ila ma rohamu kehe tu inganan na tumoruk.
42014010	Jadi muda diontang halak ho, dumenggan ma juguk di inganan na tumoruk hian ho, jadi muda ro suhutna i mandok tu ho, 'Tu juluan ma ho dongan juguk,' gabe sangap ma ho di jolo ni tamu na asing i sude.
42014011	Angke sude halak na pagincatkon dirina sipatoruhon do, jana sude halak na patutoru dirina sipagincaton do."
42014012	Dung i didok Jesus ma tu suhut i, "Muda diontang ho halak mangan arian sanga mangan borngin, ulang ma ontang angka dongan-donganmunu sanga angka kahanggimunu sanga pe angka koum-koummunu sanga angka hombar bagasmu na kayo-kayo. Angke ontangon ni halahi do ho muse jadi dapotan balos do pambaenanmi muda songon i.
42014013	Tapi muda mambaen pesta ho, halak na pogos ma da ontang, angka na martihas, angka na pangpang dohot halak na mapitung,
42014014	jadi martua ma ho hara ni i. Angke nada tarbalos angka halak na songon i denggan ni rohami. Harana angkon dapotan balosna ma ho di ari hangongot ni angka na tigor roha i."
42014015	Umbege hata i mangkuling ma sahalak sian na niontang i tu Jesus, "Martua ma halak na mangan di Harajaan Ni Debata!"
42014016	Tapi didok Jesus ma tu bayo i, "Sada hatiha adong ma sada halak na mambaen karejo na godang jana diontang ia ma bahat halak.
42014017	Jadi mandapotkon ari na nitontuhon mamungka horja i, disuruhon ia ma angka naposonia mandapotkon angka tamu na niontang i mandok, 'Ro ma hamu, madung singkop sude!'
42014018	Tapi sude halahi, pasada-sada marsibaen sidalianna. Didok na parjolo i ma tu naposo i, 'Na baru manobusi saba dope au. Jadi angkon ligionku jolo tano i. Mangido maap ma jolo au.'
42014019	Na asing mandok, 'Na baru hutobusi dope lima pasang lombu, jana giot mancubo angka lombu i jolo au. Mangido maap ma da au.'
42014020	Na asing muse mandok, 'On dope au mambuat boru, jadi nada tarbaen au ro.'
42014021	Jadi mulak ma naposo i paboahon sudena i tu tuannia. Muruk sajo ma tuan i. Didok ia ma tu naposonia i, 'Antong ompoti ma kehe tu angka dalan dohot tu suhi-suhi ni kota on, oban ma tuson angka halak na pogos, angka na pangpang, angka na mapitung dohot angka na martihas.'
42014022	Didok naposo i ma, 'Madung nipalalu parenta ni tuan i, tapi laing bahat dope inganan na so marisi.'
42014023	Jadi didok tuan i ma tu naposo i, 'Kehe ma ho tu dalan godang dohot tu angka dalan na sompit di ruar ni kota, jana hara ma halak marroan anso gok sude bagaskon.
42014024	Ingot ma! Umpe sahalak sian tamu na dung niontang i hian mandai sipanganon na di horjangkon!' "
42014025	Bahat do halak na rap mangudurkon Jesus. Manaili ma Jesus tu halahi ning Ia ma,
42014026	"Muda adong halak na ro tu Au, hape holongan do rohania mida inangnia, amangnia, dadaborunia, dakdanaknia, kahangginia, angka ibotonia dohot dirinia sandiri pe tehe, nada tarbaen halak na songon i gabe siihutkon Au.
42014027	Barang ise na so mamorsan hayu parsilangna jana mangihutkon Au nada tarbaensa gabe anak siseanKu.
42014028	Muda adong sahalak sian hamu na giot pajongjong palas-palas, tontu jolo juguk do ia maretong harugiannia anso diboto ia sanga na dung tuk hepengnia pasidungkon palas-palas i sanga nada.
42014029	Angke muda inda tulus tarpasidungsa muse, hape madung sidung dibaen ojahanna, gabe sude ma halak mampartatai ia.
42014030	Dokkonon ni halak ma, 'O ale, pajongjong bagas halak on hape so tarpasidungsa!'
42014031	Muda adong sada raja na martentara sampulu ribu halak giot marporang mangalo raja na asing na martentara dua pulu ribu halak, tontu angkon juguk jolo raja i manimbang sanga na tuk do gogonia laho mangalo musunia i.
42014032	Anggo diboto ia do na so margogo ia, tontu tongosonnia do suruannia mangido mardame dompak dao dope musunia i."
42014033	Ujungna ninna Jesus ma, "Laing songon i ma hamu. Umpe sahalak sian hamu tarbaen gabe siihutkon Au, anggo so tartinggalkon ia do sasude na adong disia."
42014034	"Na marguna situtu do sira. Tapi muda hambar sira, nada adong be dalan laho paancimkon sira i mangulahi.
42014035	Nada adong muse be guna ni i. Tu ladang pe nada marguna, jana gabe napu pe nada marguna. Ambungkonon ni halak sajo noma sira na songon i. Barang ise na marpinggol laho marbinege, ditangihon ia ma!"
42015001	Di sada ari, marroan ma bahat angka sitagi pajak dohot angka halak na so ture dietong masarakat manangihon Jesus.
42015002	Jadi mungut-ungut ma halak Parise dohot angka Siboto Surat i. Didok halahi, "Dipardongan Ia do angka halak na so ture, mangan muse dope Ia rap dohot halahi!"
42015003	Jadi hara ni i dicaritohon Jesus ma tu halahi umpama on:
42015004	"Ise dehe sian hamu nampunaan saratus biri-biri, jana muda mago sada sian i nada ditadingkon ia na sambilan pulu sambilan i jana kehe ia manjalahi na lilu i lopus dapot ia? Biri-biri na lilu (15:4)
42015005	Jadi muda dung dapot ia biri-biri i tontu marjop ni roha ma ia jana diporsan ia ma i diabarania,
42015006	marobansa mulak. Dung i dipiohon ia ma angka dongannia, didokkon ia ma tu halahi, 'Majop sajo rohangku dung dapot au mangulahi biri-biringku na mago i. Hara ni i tole ma marjop ni roha hita mamestahonsa!'
42015007	Laing songon i ma pangalahona di banua ginjang i, tangkas ma Hupaboa di hamu! Jumop do roha ni Tuhan hara ni sada halak na jahat na pauba rohana sian angka dosana ulang pado sisambilan pulu sambilan halak na denggan roha na so porlu paubahon roha."
42015008	"Sanga sugari rupani adong ma sahalak dadaboru nampuna sampulu kamata hepeng perak, hape mago sangkamata -- aha ma baenonnia? Tontu tutungonnia ma lampu jana disapu ia bagasnia i laho manjalahi hepeng i tangkas lopus dapot.
42015009	Jadi dung dapot ia hepeng i, pioonnia ma angka dongannia dohot angka hombar bagasnia jana dokkononnia ma tu halahi, 'Jop sajo do rohangku dung dapot au mangulahi hepengku na mago i. Beta ma tapestahon!'
42015010	Hudok ma di hamu! Laing songon i ma angka surusuruan ni Debata. Marjop ni roha ma halahi muda adong sada halak na jahat paubahon rohana."
42015011	Mandok hata ma Jesus muse. Ning Ia ma, "Adong ma sada bayo, dua anaknia.
42015012	Didok sianggian i ma tu amangna, 'Lehen ma tu au saonnari da amang bagianku sian artanta i.' Gabe dibagi amangna i ma arta i tu anakna na dua i.
42015013	Nada sadia honok dung i, digadis sianggian i ma sude arta bagiannia i jana kehe ma ia tu sihadaoan, dioban ia ma sude hepengnia i. Disi ma ia marroha-roha mangabur-aburkon hepengnia i.
42015014	Dung abis sude hepengnia i, masa ma haleon potir di luat i, gabe mamungka ma ia marhancit.
42015015	Jadi kehe ma ia markarejo tu sada halak na di kota i, jana disuru ma ia manjago babi di ladang.
42015016	Dung i por ma rohania mangankon panganon ni babi i, tapi umpe adong halak na mangalehensa.
42015017	Ujungna sadar ma ia, didok ia ma, 'Sai bahat angka parkarejo na lobian sipanganon di jolo ni damang hape anggo au mate tangkuraparon ma dison!
42015018	Jongjong noma au kehe manopot damang jana dokkononku ma tusia: Madung mardosa au adop Debata bope maradopkon damang.
42015019	Na so tama be dohononmu au anakmu. Etong ma au amang songon sada parkarejomu.'
42015020	Dung i jongjong ma ia, torus mulak mandapotkon amangna. Sian na dao dope madung diida amangnia i ia. Ibo sajo ma roha ni amangna i midasa, marlojong ma amangna i mangalo-alo ia, dihaol jana diumma ma ia.
42015021	Didok ia tu amangnia i, 'O amang, madung mardosa au adop Debata bope maradopkon damang. Nada tama be didok au anak ni damang.'
42015022	Tapi dipiohon amangna i ma angka naposona jana didok ma, 'Pasigop buat pakean na dumenggan jana pakehon manigor tusia. Baen tintin tu jari-jarina i dohot sipatu tu patna i.
42015023	Dung i buat ma anak ni lombu na nipamokmok, sambol ma i anso mangan hita jana marjop ni roha.
42015024	Angke madung mate do anakkon, saonnari mulak mangolu, madung lilu ia, hape mulak ia saonnari.' Jadi dipungka halahi ma na marpesta marjop ni roha.
42015025	Topet do di ladang hatiha i anakna siangkaan i. Jadi di na mulak ia, dung donok tu lambung ni bagas i, dibege ia ma na marende dohot angka na manortor.
42015026	Dipiohon ia ma sahalak naposona i manyapai, sanga aha na masa i.
42015027	Dialusi naposo i ma, 'Madung mulak anggi ni tuan i, jadi disamboli simatobangmu do anak ni lombu na nipamokmok i, hara ni na dung dapot ia mangulahi horas anaknia i!'
42015028	I noma murukna anak siangkaan i, gabe nada ra ia masuk tu bagas. Jadi ruar ma simatobangnia i laho mangkatai dohot ia.
42015029	Tapi didok ia ma tu amangnia i, 'Martaon-taon ma honokna huoloi damang, na so jungada dope hulaosi parentamu. Tapi nada unjung dilehon damang di au umpe sada hambeng anso marpesta au dohot angka donganku!
42015030	Anggo anakmi, madung diabiskon ia sude artami rap dohot angka dadaboru na so ture, hape disi mulak ia manigor disambol ho ma lombu na nipamokmok i disia.'
42015031	Dialusi amangna i ma, 'O amang, anggo ho tongtong do dison rap dohot au. Sudena na adong di au, laing ho do nampuna i.
42015032	Tapi anggo saonnari na patut do hita mambaen pesta jop ni roha, angke na dung mate do anggimi, hape saonnari mulak mangolu; madung lilu ia, hape saonnari madung mulak.' "
42016001	Dung i didokkon Jesus ma tu angka siseanNia i, "Adong ma sada halak na kayo, na marbendahara. Jadi adong ma na paboahon tusia, bahaso na marroha-roha do bendahara i laho pangabiskon artonia.
42016002	Jadi dipio ia ma bendahara i jana didok ia ma, 'Aha dehe na hubege taringot tu ho? Saonnari, pasahat ma jolo tu au paretonganmu taringot tu sudena hartongki. Mamungka saonnari nada tola be ho gabe bendahara.'
42016003	Jadi marpikir ma bendahara i, 'Aha do ulaning sibaenonku saonnari? Angke antahon ni tuanki ma au. Muda giot mamangkur, inda margogo be au, dung i mangido-ido maila au.
42016004	Madung huboto sibaenonku saonnari. Muda dung diantak au, angkon bahat ma nian donganku na ra manjagit au di bagas ni halahi!'
42016005	Jadi dipiohon bendahara i ma sude halak na marutang tu tuannia i. Tu na parjolo didok ia ma, 'Sadia utangmu tu tuanki?'
42016006	Dialusi halahi ma, 'Saratus gunci miak zetun.' Didok bendahara i ma tusia, 'Antong, indon ma surat ni utangmi. Juguk ma ho disi jana suratkon ma tibu lima pulu.'
42016007	Dung i didok ia ma tu na paduahon, 'Jadi hamu, sadia ma utangmu?' Dialusi halahi ma, 'Saratus harung eme.' Didok bendahara i ma tusia, 'Indon ma surat ni utangmi, suratkon ma salapan pulu.'
42016008	Dung i dipuji tuan ni bendahara i ma habisuhon ni bendahara na geduk i; angke umbisuk do angka jolma portibi on taringot tu angka urusan ni halahi ulang pado anak ni hatorangan i."
42016009	Dung i mandok hata ma Jesus mangulahi. Didok Ia ma, "Tangihon hamu ma jolo on: Pargunahon hamu ma mammon na geduk laho manjalahi dongan, anso dijagit hamu di inganan na hot muda dung so adong be sinadongan na di tano on.
42016010	Sanga ise haposan di angka pangalaho na menek, haposan muse ma ia di angka pangalaho na godang. Tapi anggo halak na so jujur di angka pangalaho na menek, nada jujur muse i di angka pangalaho na godang.
42016011	Muda so haposan be hamu taringot tu sinadongan na di tano on, ise ma he na ra mangalehen pos ni roha di hamu taringot tu sinadongan na sian banua ginjang?
42016012	Muda tardapot na so haposan hamu taringot tu barang ni halak na asing, ise ma he na ra mangalehen tu hamu nampunamunu sandiri?"
42016013	"Umpe adong sada halak naposo, na bisa gabe naposo ni dua tuan rap sanoli mangoloi; angke goyak do rohania tu tuannia na sada jana dihaholongi ia na sada nari, sanga pe dipasangap ia na sada hape na sada nari diapasi ia. Nada tarbaen jolma gabe pangoloi tu Debata dohot muse pangoloi tu mammon."
42016014	Dibege angka halak Parise do sude na nidok ni Jesus. Tapi dipartatai halahi ma ia hara ni por ni roha ni halahi di hepeng.
42016015	Tapi didok Jesus ma tu halahi, "Hamu ma angka na mandok di jolo ni halak, sai na tigor hamu. Tapi diboto Debata do isi ni rohamunu. Angke sanga aha na nietong ni roha ni jolma na gincat, i ma na toruk di panatapan ni Debata.
42016016	Olat ni si Johannes Pandidi laing margogo do Tona ni ugamo na nipasahat ni si Musa, dohot angka pangajaran na adong di buku ni angka panurirang. Mamungka sian i torus ma dijamitahon Jamita Na Denggan taringot tu Harajaan Ni Debata.
42016017	Tapi ummura dope mago langit dohot tano, ulang pado mago sada hurup sian Tona i.
42016018	Angka halak na manyirangkon dadaboruna jana mambuat boru na asing ia, na mangalangkup do i. Jana halaklahi na mambuat dadaboru na dung disirangkon i pe, na mangalangkup muse do i."
42016019	"Adong ma sada halak na kayo na mamake pakean surto, jana na marsonang-sonang ganop ari.
42016020	Adong muse sada halak na pogos si Lasarus goarna, na baro-baroon sap pamatangna i. Somal do ia dioban tu pintu ni bagas ni na kayo i,
42016021	anso tarbaen ia manggohi butuhana sian teba-teba ni panganon na mardabuan sian meja ni na kayo i. Ro muse ma anjing mandilati angka baronia i.
42016022	Dung i jumolo ma halak na pogos i jana dioban surusuruan ma ia tu inganan na dumenggan di lambung ni si Abraham di banua ginjang i. Halak na kayo i pe jumolo muse ma jana ditanom.
42016023	Mardangol situtu ma ia di inganan ni angka na mate i. Jadi di na manatap ia tu ginjang, diida ia ma si Abraham di sihadaoan, jana di lambung ni si Abraham ma si Lasarus.
42016024	Dung i marsurak ma halak na kayo i, 'Jo amang Abraham! Ibo ma rohamu di au, suruhon ma jolo si Lasarus mangaronjomkon jari-jarinia tu aek anso ro ia palambokkon dilangkon. Markancit sajo do au di bagasan api on!'
42016025	Tapi dialusi si Abraham ma, 'Ingot ma amang: Dompak di ngolumu madung dijagit ho sude angka na denggan, hape anggo si Lasarus hum na jat do. Saonnari sonang ma ia dison, tapi anggo ho markancit ma.
42016026	Tamba ni i, madung dibaen lung na bidang mangkolangi ho dohot hami, anso ulang tarbaen sian hami on kehe tusi, songon i muse halak na sian i nada tarbaen ro tuson!'
42016027	'Anggo songon i do amang,
42016028	gomos ma pangidoanku tu ho, anso suruhon ma si Lasarus kehe tu bagas ni damang, angke adong dope lima nari kahanggingku. Ibo rohana nian, anso ulang ro be halahi tu inganan pardangolan on!'
42016029	Dung i dialusi si Abraham ma, 'Na he adong do angka buku ni si Musa dohot na nidok ni angka panurirang, na tarsurat di buku i ma diihutkon halahi!'
42016030	Tapi dialusi halak na kayo i ma, 'Nada tuk i, amang Abraham. Tapi sugari adong ma halak na mate na mulak mangolu jana ro mandapotkon halahi, baru pe anso muba halahi sian angka dosa ni halahi.'
42016031	Tapi didok si Abraham ma tusia, 'Muda so diampirkon halahi do si Musa dohot angka panurirang i, indangkon na ra halahi porsaya haru pe adong halak na mate mulak mangolu.' "
42017001	Didok Jesus ma tu angka siseanNia i, "Angkon sai adong do angka pangalaho na mambaen jolma gabe mardosa. Tapi marjaya ma na mambaen pangalaho sisongon i!
42017002	Na dumenggan do nitambatkon losung batu tu rungkungna, anso diambungkon tu bagasan laut. Dumenggan ma songon i ulang pado dibaen ia gabe mardosa sahalak sian angka jolma na menek on.
42017003	Manat ma hamu! Muda mardosa donganmu, paingot ia antong. Muda manyosal do ia hara ni na dung mardosa ia, ampuni ma.
42017004	Muda pitu noli ia mardosa tu ho di bagasan sadari jana ganop noli ia ro tu ho mandok, 'Mangido maap ma au,' ampuni ma ia."
42017005	Didok angka rasul i ma tu Tuhan i, "O Tuhan, patogu ma haporsayaannami."
42017006	Dialusi Tuhan i ma, "Muda adong haporsayaanmunu sagodang ni batu ni sabi, tardok hamu ma tu bona ni gala-gala on, 'Mumpat ma ho jana di laut ma panyuananmu,' musti angkon mangoloi hayu i tu parentamunu."
42017007	"Sugari adong sada sian hamu nampuna naposo na mambajak sanga na marmahan biri-biri. Muda muli ma naposo i sian ladang, adong he didok hamu tusia, 'Ompoti ma ro tuson anso mangan hita!'
42017008	Tontu inda! Tapi suhar-suhar ni i do dohononmunu tusia, 'Parade ma pangananku. Pakean na ias ma pake jana jagoi au hatiha mangan minum au; dung sidung, i pe anso mangan ho.'
42017009	Adong ma he mandok tarimakasi ia tu naposo i hara ni na dung dikarejohon ia sikarejohononnia?
42017010	Songon i muse ma hamu. Muda dung dioloi hamu sude na niparentahon tu hamu, dok hamu ma, 'Anggo hami hum naposo na somal-somal i do hami; hum na patut baenon do na hami karejohon i.' "
42017011	Di na patoruskon pardalananNia Jesus tu Jerusalem mamolus ma ia sian parbalohan ni Samaria dohot Galilea.
42017012	Laho masuk tu sada huta, ro ma tuSia sampulu halak na huliton. Jongjong ma halahi sian na dao,
42017013	jana marsurak, "Jesus! Gurunami! Ibo ma rohaMu mida hami!"
42017014	Dung diida Jesus halahi, didok Ia ma, "Kehe ma hamu patidahon dirimunu tu angka malim." Dompak na mardalan i halahi malum ma nyaena i.
42017015	Dung diida sada halak sian halahi na dung malum ia, mulak ma ia, dipuji-puji ia ma Debata marsora na gogo.
42017016	Dung lalu di jolo ni Jesus, marsomba ma ia mandok tarimakasi tuSia. Halak Samaria do bayo i.
42017017	Dung i didok Jesus ma, "Nada he sampulu halak do na nipamalum i? Ma di dia na sambilan halak nari?
42017018	Biasi hum halak na asing on na mulak mandok tarimakasi tu Debata?"
42017019	Dung i didok Jesus ma tu bayo i, "Jongjong ma ho, jana mulak ma ho. Haporsayaanmu do na palua ho."
42017020	Jadi dung disapai halak Parise i Jesus, sanga andigan ma pajongjongon ni Debata HarajaanNia. Jadi dialusi Ia ma, "Nada adong tanda-tanda na bisa idaon ni jolma paboa na dung jongjong Harajaan Ni Debata."
42017021	Nada tarbaen halak mandokkon, "Ligi ma, dison do i sanga disi do i, harana di bagasan hamu do Harajaan Ni Debata."
42017022	Dung i didok Jesus ma tu angka anak siseanNia, "Na ro ma hatihana, na malungun hamu sugari idaonmunu ma sada sian angka ari ni Anak Ni Jolma i, tapi nada idaonmunu i.
42017023	Jana dokkonon ni halak ma tu hamu, 'Ligi da, disadu do i!' sanga, 'Ligi ma, disi do i!', ulang kehe hamu tusi, ulang ihutkon i.
42017024	Songon parsinondang ni hilap di langit, na torang sian ujung tu ujung, songon i ma pangalaho ni Anak Ni Jolma i di ariNa i.
42017025	Tapi anggo mula-mulana angkon bahat do sitaononNia jana nada dijagit halak sisaonnari on Ia.
42017026	Jana songon pangalaho na masa di hatiha ni si Noak narobi, laing songon i muse ma pangalahona saulahon di hatiha ni Anak Ni Jolma i.
42017027	Na mangan minum do halahi, marbagas dohot na pabagaskon lopus di ari hamamasuk ni si Noak tu bagasan parau i; dung i ro ma aek na oto mangagohon halahi sudena.
42017028	Laing songon na tulus di hatiha ni si Lot, na mangan minum do halahi, na manobusi dohot manggadisi, na manyuan dohot pajongjong bagas halahi.
42017029	Tapi di na kehe si Lot manadingkon Sodom, mijur ma di ari i api dohot barerang sian langit manutung halahi sude.
42017030	Songon i ma pangalahona saulahon muda di ari hataridaan ni Anak Ni Jolma i."
42017031	"Jadi anggo di ari i, halak na topet di tarup ni bagasna, indangkon be mijur ia tu bagas i mambuat barang-barangnia na adong disi. Songon i halak na topet di balian, ulang pola mulak be ia tu bagas.
42017032	Ingot hamu ma na masa tu dadaboru ni si Lot!
42017033	Barang ise na manjagohon hosana, na mangago hosana do i; tapi barang ise na magoan di hosana, i do na pangoluhonsa.
42017034	Hudok ma di hamu: Di bornginna i, sian dua halak na sapodoman, sada ma i dioban jana sahalak nari ditadingkon.
42017035	Sian dua halak na rap manduda eme, sada ma halahi dioban, jana sahalak nari ditadingkon. [
42017036	Sian dua halak bayo na topet di ladang, sada ma i dioban jana sahalak nari ditadingkon.]"
42017037	Disapai angka sisean ni Jesus ma, "Di dia ma i Tuhan?" Dialusi Jesus ma, "Sanga na di dia adong bangke, disi do marlagut halihi."
42018001	Dung i dipaboa Jesus muse ma sada umpama laho mangajar angka siseanNia anso tongtong martangiang halahi jana ulang mandele.
42018002	Ninna Jesus ma, "Di sada kota adong ma sada panguhum na so mabiar mida Debata, jana na so mangargahon jolma.
42018003	Di kota i laing adong muse do sada halak ina na mabalu na sai ro tu panguhum i, mangidohon anso dibela parkaronia. 'Tolong ma au maradopkon alongku,' ninna ina na mabalu i.
42018004	Tarhonok do inda ra panguhum i manolong na mabalu i. Tapi ujungna didok panguhum i ma di bagasan rohania, 'Haru so mabiar pe au tu Debata jana inda huargahon jolma,
42018005	tapi dibaen sai ro na mabalu i mangganggu au, dumenggan ma hubela parkaronia i, anso ulang sai ro be ia mangganggu au.' "
42018006	Jadi didok Jesus ma, "Parrohahon hamu ma pandohan ni panguhum na geduk i!
42018007	Anggo sai pio-pio do bangso ni Debata arian dohot borngin tu Debata nada he belaon ni Debata muse parkaro ni bangsoNa i? Adong he dipalolot-lolot Ia laho manolong halahi?
42018008	Hudok ma di hamu! Manigor belaonNia do parkaro ni halahi! Tapi laing adong dope he haporsayaan di portibi on saulahon muda ro Anak Ni Jolma i."
42018009	Dicaritohon Jesus muse dope umpama on tu halak na mangetong hum dirina sajo do na nihalomohon ni Debata jana halak na asing i siapasanna.
42018010	Didok Jesus, "Adong ma dua halak na kehe tu Bagas Ni Debata giot martangiang disi. Halak Parise do sada jana na sada nari sijagit pajak.
42018011	Jadi tanda sajo ma dibaen Parise i parjongjongnia jana martangiang ma ia, 'O ale Debata, mandok tarimakasi ma au tu Ho, angke nada sarupa au dohot angka halak na asing i, na manyamun, na so jujur dohot na mangalangkup. Tarimakasi ma hudok dibaen nada tudos au dohot halak sitagi pajak indi.
42018012	Puaso do au dua noli di bagasan saminggu, jana hulehen do saparsampulu sian pangomoanku.'
42018013	Tapi anggo sitagi pajak i jongjong ma ia mandao-dao jana inda puluk ia mardongak adop langit. Ditompuhi ia andorania i didok ia ma, 'O ale Debata, ibo ma rohaMu mida au pardosa on!' "
42018014	Jadi Hudokkon ma tu hamu: "Mulak ma halak on songon halak na nipatigor ni Debata jana halak na asing i nada. Dibaen barang ise na paginjangkon dirina, nipatutoru do muse; tapi na patutoruhon dirina, dipatuginjang do muse."
42018015	Adong ma halak na maroban dakdanakna be tu Jesus anso diampehon Jesus tanganNia tu angka dakdanak i. Jadi dung diida angka sisean ni Jesus songon i, digorahon halahi ma angka jolma i.
42018016	Tapi dipio Jesus ma angka jolma i didok Ia ma tu halahi, "Padiar hamu ma marroan angka dakdanak i tu Au! Ulang larang hamu halahi, angke halak sisongon on ma na gabe anggota ni Harajaan Ni Debata.
42018017	Tutu do na Hudokkon di hamu: Barang ise na so manjagit Harajaan Ni Debata songon dakdanak on, nada tarbaensa masuk tu bagasanna."
42018018	Ro ma sahalak pamimpin marsapa tu Jesus, "Guru na denggan roha, aha dehe na angkon baenonku anso hutean hangoluan na so mantak i?"
42018019	Disapai Jesus ma tusia, "Biasi didokkon ho Au na denggan roha? Nada adong halak na denggan roha asing sian Debata.
42018020	Madung diboto ho sude parenta ni Debata i: 'Ulang ho markarosuan; ulang ho mamunu; ulang ho manangko; ulang ho margabus mangalo donganmu; jana pasangap ma amangmu dohot inangmu.' "
42018021	Dialusi bayo i ma, "Sian na poso dope, madung huoloi sude parenta i."
42018022	Umbege na songon i, didok Jesus ma tusia, "Laing adong dope sada nari na angkon sibaenonmu: Gadis ma sude na adong di ho, jana lehen ma i tu halak na pogos; anggo i dapot ho ma arta na di banua ginjang. Dung i beta ma ihutkon Au."
42018023	Umbege na songon i, gabe marsak ma bayo i angke halak na kayo situtu do ia.
42018024	Dung i diligi Jesus ma ia, jana didok, "Na maol ma sahalak na mora masuk tu Harajaan Ni Debata!
42018025	Ummomoan do sada unto mamolus sian lubang ni jait ulang pado sada halak na kayo masuk tu Harajaan Ni Debata."
42018026	Disapai angka halak na umbege na nidok ni Jesus i ma, "Anggo songon i, ise ma na tarbaen malua?"
42018027	Dialusi Jesus ma, "Na so tarbaen di jolma, tarbaen do anggo di Debata."
42018028	Dung i didok si Petrus ma, "Madung hami tinggalkon sude na adong di hami; jana mangihutkon Ho."
42018029	"Tutu do i!" ninna Jesus, "Tutu do na Hudok on tu hamu! Ganop halak na manadingkon bagasna sanga dadaboruna, sanga kahanggina sanga natorasna, sanga pe angka dakdanakna hara ni Harajaan Ni Debata,
42018030	angkon baloskonon do tu halahi marlompit ganda saonnari on jana lehenon ma ngolu na so mantak di hatiha na giot ro."
42018031	Dioban Jesus ma siseanNia sidua bolas halak i sajo, jana didok Ia ma tu halahi, "Saonnari manangkok ma hita tu Jerusalem, jana tarjadi ma sudena na nisuratkon ni angka panurirang taringot tu Anak Ni Jolma i.
42018032	Pasahaton ma Ia tu angka halak na so mananda Debata, jana incahan ni halahi ma Ia, pabileonna jana tijurkononna.
42018033	Loncingan ni halahi ma Ia jana bunuonna; tapi di ari patoluhon, mulak mangolu ma Ia mangulahi."
42018034	Tapi sudena i saotik pe nada diastui angka siseanNia i. Nada tardodo halahi angka pandohan ni Jesus i. Nada diboto halahi sanga tudia lapatna na nidokkonNia i.
42018035	Dung lalu Jesus marayak Jeriko, adong ma sada halak na mapitung na juguk mangido-ido di topi dalan i.
42018036	Dung dibege bayo na mapitung i adong mamolus halak na bahat disi, disapai ia ma, "Aha dehe na masa?" ning ia.
42018037	Didok halahi ma, "Mamolus Jesus, halak Nasaret i."
42018038	Dung i marsurak ma ia, "O Jesus Anak Ni si Daud! Ibo ma rohaMu mida au!"
42018039	Tapi digorahon angka halak na di jolo i ma ia, jana di pasip ma ia. Hape mur digogoi ia muse do na marsurahi i, "O Anak Ni si Daud! Ibo ma rohaMu mida au!"
42018040	Dung i maradian ma Jesus jana disuru alap Ia ma bayo na mapitung i tuSia. Dung lalu, disapai Jesus ma tusia,
42018041	"Aha ma he giotmu baenonKu tu ho?" Dialusi bayo na mapitung i ma, "Giotku, sugari marnida ma au nian Amang."
42018042	Didok Jesus ma tusia, "Marnida ma ho! Madung dipamalum haporsayaanmi ho."
42018043	Jadi manigor marnida ma ia, asa diihutkon ia ma Jesus jana dipuji-puji ia ma Debata. Sude halak na midaan pangalaho i dohot muse ma mamuji-muji Debata.
42019001	Lalu ma Jesus tu Jeriko, masuk ma Ia jana torus mardalan manyalpui kota i.
42019002	Adong do di kota i sada halak kapala ni sitagi pajak na kayo, i ma na margoar si Zakeus.
42019003	Sai por rohania mangaligi sanga na ise Jesus. Hape halak na pendek do ia gabe inda tarbaen ia mangaligi Jesus hara ni bahat ni halak.
42019004	Jadi marlojong ma ia manjoloi angka jolma i, dipanaek ia ma sada hayu gala-gala, anso tarida ia Jesus na giot mamolus sian i. Ranting ni hayu ara (19:4)
42019005	Dung lalu Jesus disi, ditailihon Ia ma tu ginjang jana didok Ia ma tu si Zakeus, "O Zakeus, pasigop ma mijur! Angke giot ro do Au tu bagasmu sadari on."
42019006	Diompoti si Zakeus ma mijur, jop ma rohania manjagit Jesus.
42019007	Mungut-ungut ma sude halak marnida pangalaho i. Didok halahi ma, "Kehe do Ia masuk tu bagas ni halak pardosa!"
42019008	Jongjong ma si Zakeus didok ia ma tu Tuhan i, "O Tuhan, satonga sian artangku hulehen ma tu halak na pogos; jana sanga ise na unjung hutipu, hugarar pe mangulahi tusia opat noli lompit!"
42019009	Didok Jesus ma tusia, "Mamungka sadari on dapotan haluaon do pangisi ni bagas on, harana pinompar ni si Abraham do ia.
42019010	Angke na giot manjalahi dohot paluahon angka halak na lilu do umbaen na ro Anak Ni Jolma i."
42019011	Dompak manangi-nangihon pangkataion ni Jesus dope halak na bahat i, dicaritohon Jesus ma sada umpama. Jadi hatiha i, marayak lalu ma Ia tu Jerusalem jana ning roha ni halak manigor tarida ma Harajaan Ni Debata.
42019012	Jadi didok Jesus ma tu halahi, "Adong ma sada halak na mora na kehe tu luat na dao manjagit pangangkatannia gabe raja disi, dung i mulak ma ia.
42019013	Tapi dompak so kehe ia, dipiohon ia ma sampulu halak naposonia jana dilehen ia ma tu halahi sada be hepeng sere. 'Marjagal ma hamu, hepeng on ma pake hamu salolot so dison au,' ning ia tu halahi.
42019014	Tapi goyak ma roha ni halak luat i tusia jana dung kehe ia, disuru halahi ma suruan tusia laho paboahon, 'Nada ra hami anggo bayo on do gabe rajanami.'
42019015	Tapi dung diangkat bayo i gabe raja mulak ma ia tu luatnia. Dung i dipiohon ia ma angka naposonia na dung manjagit hepeng i sian ia jana disuru ia ma halahi mangadop, harana giot botoonnia do sanga sadia labo na dapot ni halahi ganop be.
42019016	Ro ma naposonia na parjolo i mandok, 'Tuan dapotan labo do au sampulu hepeng sere sian na nilehenmi.'
42019017	Didok tuan i ma, 'Ma denggan i, ho ma naposo na burju! Angke haposan do ho di bagasan pangalaho na menek pe, hubaen noma ho gabe pangarajai tu sampulu kota.'
42019018	Ro ma naposo na paduahon mandok, 'Tuan, dapotan labo do au lima hepeng sere sian na nilehenmi.'
42019019	Didok pangarajai i ma tu naposona i, 'Gabe pangarajai ma ho di lima kota.'
42019020	Ro ma naposo na asing mandok, 'Tuan indon ma hepengmi, hubungkus do di sapu tangan.
42019021	Mabiar situtu do au di tuan i, angke huboto do tangkas parmuruk do tuan i. Dibuat tuan i do salang na so nampuna ni tuan i, jana disabi ho do na so nisuanmu.'
42019022	Didok raja i ma tusia, 'Naposo na jahat do ho! Hombar tu hata na nipardokkonanmi, uhumanku ma ho. Diboto ho do antong parmuruk au; hubuati do angka na so au puna jana husabi angka na so jongada husuan.
42019023	Antong anggo songon i, biasi nada dilehen ho hepengki tu na padalankon hepeng? Jadi dung mulak au bisa ma i buatonku rap dohot anakna i.
42019024	Dung i didok raja i ma tu angka halak na marjongjongan disi, 'Buat ma hepeng i sian ia jana lehen ma i tu naposo na maniop sampulu hepeng sere i.'
42019025	Didok angka jolma i ma tu raja i, 'Tapi madung sampulu kibung hepeng sere disia.'
42019026	Dialusi raja i ma, 'Hudok ma di hamu: Halak na maradong, lehenon muse dope tusia umbahat. Tapi anggo halak na so maradong, dibuat muse dope sian ia na adong disia.
42019027	Jana oban hamu ma tuson angka musungku na so ra manjagit au gabe raja ni halahi. Sambol hamu ma halahi di jolongku!' "
42019028	Dung didok Jesus sudena i, parjolo ma Ia sian halahi tu Jerusalem.
42019029	Dung marayak Betpage dohot Betania na di Dolok Zetun, disuru Ia ma parjolo dua halak siseanNia.
42019030	Didok Ia ma, "Kehe ma hamu tu huta na di jolomunu an. Muda dung lalu hamu disi, dapotonmunu ma sada anak ni halode na tambat jana na so jungada dope dilombut halak. Harkari hamu ma halode i jana oban hamu ma tuson. Sada anak ni halode (19:30)
42019031	Muda disapai halak hamu, 'Biasi diharkari hamu halode i?' Dok hamu ma tu na manyapai i, 'Na porlu do i di Tuhan.' "
42019032	Kehe ma sisean sidua halak na disuru parjolo i. Jana didapot halahi ma sudena songon na dung dipaboa ni Jesus.
42019033	Taran na mangharkari tali ni halode i halahi, didok nampuna i ma tu halahi, "Biasi diharkari hamu halode i?"
42019034	Dialusi halahi ma, "Na porlu do di Tuhan i."
42019035	Dung i dioban halahi ma anak ni halode i tu Jesus. Dung i dibaen halahi ma pakean ni halahi tu tanggurung ni halode i jana dipalombutkon halahi ma Jesus tu tanggurungna i.
42019036	Jadi hatiha mamolus Jesus na marhalode i, diparpahembang angka jolma i ma pakean ni halahi di dalan i.
42019037	Jadi dung marayak lalu Jesus tu Jerusalem, di panuatan na di Dolok Zetun, marsurahi ma halak na bahat angka na mangihutkon Jesus mamuji-muji Debata dohot sora na gogo, hara ni sude hahomangon na niida ni halahi.
42019038	Jana didokkon halahi ma, "Dipasupasu ma Raja i na ro markite-hite goar ni Tuhan! Hasonangan ma di banua ginjang jana hamuliaon ma di inganan na gumincat i!"
42019039	Dung i adong ma halak Parise sian tonga-tonga ni halak na bahat i, didok halahi ma tu Jesus, "O Guru, pasip ma da angka siseanMi."
42019040	Tapi dialusi Jesus ma tu halahi, "Hudok ma di hamu, muda sip halahi, marsurahi ma angka batu on."
42019041	Dung mur donok Jesus tu Jerusalem, diligi Ia ma kota i, tangis ma Ia marnidasa.
42019042	Humolos ma Ia, "Dengganna i sugari diboto hamu sadari on sanga aha na porlu di hamu laho manjagit hadameon i! Hape saonnari buni do i di jolo ni matamu.
42019043	Saulahon ro do hatihana, baenon ni angka musumu ma rungga humaliang ho, hobuhon ni halahi ma ho jana sosahanna ma ho humaliang.
42019044	Roncohonon ni halahi ma ho, songon i sude halak na adong di bagasan tembok ni kotami; nada dipadiar halahi umpe sada batu di ginjang ni donganna, hara ni na so diparrohahon ho sanga andigan Debata ro giot paluahon ho!"
42019045	Masuk ma Jesus tu Bagas Ni Debata jana manigor dipaorot Ia ma angka parjagal na disi.
42019046	Didok Ia ma, "Di Buku Na Badia i, adong do tarsurat, 'Anggo bagasKu angkon gabe bagas partangiangan do.' Tapi madung dibaen hamu i gabe inganan ni panyamun!"
42019047	Ganop ari do mangajari Jesus di bagasan Bagas Ni Debata. Tapi anggo kapala ni malim dohot angka Siboto Surat, songon i angka bagian hatobangon ni halak Jahudi i, dijalahi halahi do dalan laho mamunu Jesus.
42019048	Tapi nada dapot halahi sanga songon dia pambaenna, angke sude rayat tuSia do rohana jana por do rohana manangihon Ia.
42020001	Di sada ari dompak mangajari Jesus di Bagas Ni Debata, jana dijamitahon Ia Jamita Na Denggan tu halak na bahat i, ro ma angka kapala ni malim dohot Siboto Surat dohot hatobangon tusi,
42020002	jana didokkon halahi ma tu Jesus, "Paboa ma di hami markite-hite kuaso ni ise do dibaen Ho na songon i? Sanga ise do na mangalehen kuaso i di Ho?"
42020003	Dialusi Jesus ma, "Au pe adong sada sisapaanKu tu hamu. Paboa hamu ma jolo tu Au,
42020004	ise dehe na mangalehen kuaso tu si Johannes Pandidi laho mandidihon halak. Debata do sanga jolma?"
42020005	Dung i rap dihatai halahi ma taringot tusi. "Aha ma alusta tuSia?" ninna halahi sama halahi. "Muda tadok, 'Sian Debata,' dohononNia ma tu hita, 'Antong biasi nada porsaya hamu tu si Johannes?'
42020006	Tapi muda tadok, 'Sian jolma,' sude ma halak na bahat on mandanggur hita, harana dihaporsayai halahi sudena do, sada panurirang do anggo si Johannes."
42020007	Jadi dialusi halahi ma, "Nada hami boto!"
42020008	Dung i didok Jesus ma tu halahi, "Antong anggo songon i do, Au pe nada paboaonKu di hamu sanga dohot kuaso ni ise Hubaen i sudena."
42020009	Dipaboa Jesus dope umpama on tu angka jolma i, "Adong ma sada bayo nampuna kobun anggur. Dipabolahon ia ma kobun i tu piga-piga halak pamola di na laho kehe ia tu inganan na asing jana disi ma ia maringanan honok sajo.
42020010	Dung dapot hatihana mamutik batu ni anggur i, disuru nampuna kobun anggur i ma naposonia mandapotkon angka na mamola kobun i, laho manjagit suha ni kobun i sian halahi. Tapi dibalbal angka na mamola kobun i ma naposo i jana disuru halahi ma ia mulak umpe bagi aha diobansa.
42020011	Dung i disuru nampuna kobun i muse ma sada nari naposonia na asing, tapi laing dibalbali muse do naposo i jana dipabile, dipaila angka pamola i, baru disuru halahi mulak umpe maroban bagi aha.
42020012	Dung i disuru nampuna kobun i ma naposonia na patoluhon. Naposo on pe dibalbali angka pamola i muse dope baru dipamorot halahi sian kobun i.
42020013	Ujungna didok nampuna kobun i ma, 'Bia noma ulaning baenonku tusi? Anak haholongan ni rohangki noma da husuru tusi. Tontu anggo i pasangapon ni halahi ma!'
42020014	Tapi dung diida angka na mamola kobun i anaknia i, didok halahi ma sama halahi, 'On ma da ibana anak ni nampuna kobun on. Tamatehon ma on anso di hita artania i.'
42020015	Dung i disarat halahi ma ia tu balian ni kobun i, dibunu halahi ma." "Antong, aha dope sibaenon ni nampuna kobun anggur i maradopkon angka na mamola i?" ninna Jesus manyapai halak na manangihon umpama i.
42020016	"Tontu ro ma ia, jana matehononnia ma sude angka na mamola i. Jana tu halak na asing noma pabolahononnia kobun i." Dung dibege angka halak i na songon i, didok halahi ma tu Jesus, "Ah, sai dao ma na songon i!"
42020017	Dipamanat Jesus ma halahi, ning Ia ma, "Anggo songon i, aha do astuan ni ayat na di Buku Na Badia on? 'Anggo batu na niambungkon ni angka tukang bagas i, madung gabe batu parsuhi.'
42020018	Sude halak na madabu tu batu i gabe maropuk, jana barang ise na didondoni ni batu i, maropuk ma halakna i baenon ni batu i."
42020019	Diboto angka Siboto Surat ni Jahudi dohot angka kapala ni malim i do na tu halahi tujuan ni Jesus di umpama i. Hara ni i giot tangkupon ni halahi ma Jesus, tapi mabiar halahi mida angka jolma i.
42020020	Jadi sai dijalahi halahi ma hatiha na denggan. Dilehen halahi ma hepeng sogok tu halak na gabe kaki tangan ni halahi jana disuru halahi ma angka kaki tangan i mangalancap songon halak na burju laho mangonjap Jesus markite-hite sapa-sapa, anso tarpasahat halahi Jesus tu toru ni kuaso ni gubernur.
42020021	Jadi disapai halahi ma Ia ninna ma, "Ale Guru, madung hami boto sintong do hataMu dohot pangajaranMu, nada na mangaligi bohi Ho, tapi dipodahon Ho do dalan ni Debata mangihutkon hasintongan i.
42020022	Tola dehe hami manggarar pajak tu Kesar sanga nada?"
42020023	Hape diboto Jesus do tipu akal ni halahi gabe didok Ia ma,
42020024	"Patidahon hamu ma jolo tu Au sangkibung hepeng perak. Gambaran ni bohi ni ise dohot goar ni ise do di hepeng i?" "Kesar i!" ning halahi mangalusi.
42020025	Dung i didok Jesus ma tu halahi, "Anggo songon i, lehen hamu ma tu Kesar i sanga aha na patut lehenon tu Kesar i, jana lehen ma tu Debata sanga aha na patut lehenon tu Debata."
42020026	Jadi tangkas ma di jolo ni halak na bahat i, na so tarbaen halahi padapot hasalaan ni Jesus. Tarkohom jana homang be roha ni halahi hara ni alusNia.
42020027	Jadi ro ma sian golongan Saduse tu Jesus. (Nada porsaya halak Saduse on na mulak mangolu muse halak na dung mate.) Disapai halahi ma tu Jesus,
42020028	"O, Guru! Disuratkon si Musa do tu hita tona on: Muda maninggal sada bayo jana ditadingkon ia ma daborunia, jana nada adong dakdanakna, angkon patugincaton do i anso adong pomparan ni kahangginia i.
42020029	Jadi adong ma pitu halak na martinadohon. Mambuat boru ma siangkaan i hape mate ma ia so jolo mardakdanak.
42020030	Dung i dibuat na nitadohonnia i ma dadaboru na nitadingkon ni angkangnia i hape mate muse ma ia so mardakdanak.
42020031	Dung i angginia na patoluhon pe laing dibuat ma dadaboru i jana laing songon i ma lopus tu na papituhon; sude halahi mambuat dadaboru i, jana mate punu.
42020032	Na parpudi situtu, mate muse ma dadaboru i.
42020033	Antong, di na nipangolu mangulahi halak na mate i, dadaboru ni ise ma anak boru i saulahon? Angke madung pitu-pitu halahi mambuat ia."
42020034	Dialusi Jesus ma, "Anggo halak na mangolu saonnari marbagas do jana dipabagas,
42020035	tapi anggo angka jolma na patut dipangoluon mangulahi dung mate jana na mangolu saulahon, nada marbagas halahi jana nada dipabagas.
42020036	Songon surusuruan noma pangalaho ni halahi jana nada ra be mate. Gabe dakdanak ni Debata ma halahi, angke madung dipangolu halahi mangulahi, sian hamatean.
42020037	Si Musa pe tangkas do dipaboa ia, mulak dipangolu do mangulahi halak na mate. Di suratnia i, i ma taringot tu ramba-ramba na mosok i dipaboa ia do, anggo Tuhan i, i ma, 'Debata ni si Abraham, Debata ni si Ishak dohot Debata ni si Jakob.'
42020038	Nada Debata ni halak na mate Tuhan i tapi Debata ni halak na mangolu do i! Harana anggo di Debata, na mangolu do sude jolma."
42020039	Adong ma deba sian angka Siboto Surat i na mandok, "Denggan sajo do pangalusi ni Guru i."
42020040	Gabe nada puluk be halahi manyapai bagi aha tu Jesus.
42020041	Disapai Jesus ma tu halahi, "Biasi ma he didok halak pinompar ni si Daud Kristus i?
42020042	Hape si Daud sandiri mandok di Buku Masmur i, 'Didok Tuhan do tu Tuanki: Juguk ma Ho di siamunKu,
42020043	lopus Hubaen sude angka musuMu gabe sidegean ni patMu.'
42020044	Muda 'Tuhan' do Ia didok si Daud, tarbia ma parjadina Kristus i pinompar ni si Daud muse?"
42020045	Jadi taran manangihon pangkataion ni Jesus dope angka jolma i, didok Jesus ma tu angka siseanNia i,
42020046	"Manat ma hamu maradopkon angka Siboto Surat. Na jopan roha ni halahi mardalani mamake baju juba na gabar gebur, na jopan muse roha ni halahi ditabi halak di pasar an. Na tagian halahi mamili-mili angka inganan ni halak na godang di angka bagas paribadatan dohot angka karosi ni halak na sangap di angka pesta.
42020047	Dirugii halahi do angka na mabalu jana dirampas halahi angka bagasna i, hape dipaula-ula halahi ma lolot-lolot martangiang! Musti angkon hona uhum na dokdok halahi!"
42021001	Diida Jesus ma di Bagas Ni Debata angka halak na kayo pamasukkon hepeng tu poti parhaulan na di Bagas Ni Debata i.
42021002	Laing diida Jesus muse do sahalak dadaboru na mabalu pamasukkon dua rimis tu poti parhaulan i.
42021003	Dung i didok Jesus ma, "Tutu do na Hudok on tu hamu: Umbahat do na nilehen ni dadaboru na mabalu i sian sude halak na asing i.
42021004	Angke sude halahi na mangalehen i nada gabe marhahurangan. Tapi anggo anak boru on, na pogos situtu do nian hape dilehen ia muse dope sudena na nihaporluhonnia di ngolunia."
42021005	Adong ma halak na manaringoti sanga na bia jegesna Bagas Ni Debata, na nibaen sian angka batu na jeges-jeges dohot angka barang-barang sihaulkonon. Gabe didok Jesus ma tu halahi,
42021006	"Saulahon adong do hatihana, sudena na niidamunu on angkon segohononkon jana umpe adong sada batu pe na dison on na laing di ingananna hian!"
42021007	Disapai angka sisean i ma Jesus, "Andigan ma i tarjadi Guru? Jana aha ma tandana paboa na dung dapot hatihana pangalaho i tarjadi?"
42021008	Didok Jesus ma, "Jago ma hamu anso ulang tarpaoto-oto hamu. Angke bahat do halak na giot marroan mamake goarKu. Dokkonon ni halahi ma, 'Au ma da Ia!' dohot 'Madung dapot hatihana.' Ulang ihutkon hamu halahi.
42021009	Ulang pola mabiar muse hamu umbege barita taringot tu angka porang dohot hagaoran. Angke angkon jolo masa do sudena i. Tapi i pe nada na giot ari parpudi dope."
42021010	Dung i didatdati Jesus ma pangkataionNia. Didok Ia ma, "Marsiporangan ma bangso na sada tu na asing jana marsiporangan ma harajaan na sada tu harajaan na asing.
42021011	Sanga di dia pe masa ma angka lalo na gogo. Masa ma haleon dohot nyae bala. Masa muse ma angka pangalaho na jorbut dohot angka hahomangan sian langit.
42021012	Tapi taran so tarjadi dope i sudena, tangkupon ma hamu jana parkancitan. Adilan ma hamu di angka bagas paribadatan jana dipamasuk ma hamu tu hurungan. Jana saraton ma hamu tu jolo ni angka raja dohot angka parkuaso hara ni goarKu.
42021013	Jadi i ma hatiha na denggan di hamu laho manyaksihon Jamita Na Denggan na sian Debata i.
42021014	Paputus ma di bagasan rohamu, paboa na so humolos be ho hara ni angka hata sialuskononmu.
42021015	Au sandiri do mangalehen angka hata sidokkononmu dohot habisuhon, lopus nada tarbaen sahalak pe sian angka musumunu i mangalo dohot mangalusi sanga aha na nidokmunu i.
42021016	Jana dohot do natorasmunu, angka kahanggimunu, angka koummunu dohot angka ale-alemunu pasahat hamu. Matehonon ni halahi ma deba sian hamu.
42021017	Sude ma halak margoyak ni roha tu hamu hara ni goarKu.
42021018	Tapi sada obuk pe sian ulumunu i nada tola mago.
42021019	Muda martahan hamu jana sobar, dapotan ngolu ma hamu."
42021020	"Muda diida hamu dihobuk angka tentara kota Jerusalem, manigor botoonmunu ma sian i na so sadia lolot nari be, roncohononkon ma kota i.
42021021	Jadi anggo disi angkon marlojongi ma tu angka dolok sanga ise halak na di Judea. Angka halak na maringanan di kota angkon markehean ma tu ruar jana halak na di ruar ni kota nada tola be masuk tu kota.
42021022	Angke anggo angka ari i, i ma, 'Angka ari pamaloson.' Jadi di na songon i ma tulus sanga aha na dung tarsurat di Buku Na Badia i.
42021023	Marjaya ma angka ina na topet denggan pamatangna jana topet pasusuhon di hatiha i! Manaon parkancitan na godang ma luat on, jana uhumon ni Tuhan ma bangso on.
42021024	Adong ma na dibunu dohot podang, adong muse ma i na dioban gabe taban tu angka luat ni halak; jana dege-degeon ni halak ma Jerusalem lopus abis hatiha na dung nitontuhon ni Tuhan i tu halahi."
42021025	"Saulahon adong ma angka tanda tarida di mataniari, di bulan dohot di angka bintang i. Di tano on pe hempot be ma angka bangso jana mabiar be hara ni husasak dohot ombak ni laut.
42021026	Jadi tarkatos ma jolma manusia hara ni na mabiar painte-intehon sanga aha na giot tarjadi di portibi on sude. Angke gabe humutur ma sude angka hagogoon na di langit.
42021027	Jadi disi ma ro Anak Ni Jolma i di bagasan ombun mardongan hamuliaan dohot kuaso na godang.
42021028	Jadi muda dung mamungka tarjadi na songon i, jongjong ma ho jana padorgak hamu ma ulumunu, angke santongkin nari paluaon ma hamu."
42021029	Dung i dicaritahon Jesus ma tu halahi umpama on. Didok Jesus ma, "Parrohahon hamu ma jolo bona ni gala-gala i dohot sude suan-suanan na asing i.
42021030	Muda diida hamu mamungka martunas angka hayu i, diboto hamu ma na giot dapot ma musim panas.
42021031	Songon i muse muda diida hamu tarjadi angka na Hupardokkon i gabe botoonmunu ma madung donok Harajaan Ni Debata.
42021032	Tutu do na Hudok di hamu! Anggo so tarjadi dope sudena i, nada mate muse dope angka jolma na mangolu saonnari on.
42021033	Anggo langit dohot tano on mago do i, tapi anggo hatangKi indangkon na ra mago."
42021034	"Jagohon hamu ma dirimunu, ulang jabat lalap-lalap marpestai jana minum-minum mabuk, sanga pe lalap mamikirkon angka na mardomu tu hangoluan, gabe inda hobas hamu di na tompu bincar ari i.
42021035	Angke songon tirangkap do parro ni ari i tu halak na satano on.
42021036	Hara ni i tongtong ma hamu marjago jana martangiang anso taradopi hamu sude pangalaho na giot tarjadi i, jana tarbaen hamu ma mangadop tu Anak Ni Jolma i."
42021037	Di Bagas Ni Debata do Jesus arian i mangajari tapi dung borngin kehe ma Ia tu Dolok Zetun jana disi do Ia marborngin.
42021038	Ganop manyogot do marroan halak na bahat tu Bagas Ni Debata laho umbege Jesus mangajari.
42022001	Dapot ne ma Pesta Paskah, i ma na manghagodangkon Roti Na So Marragi.
42022002	Sai dijalak-jalahi angka sintua ni malim dohot angka Siboto Surat Jahudi ma dalan mamatehon Jesus; angke mabiar do halahi mida halak na bahat i.
42022003	Dung i disonggopi Sibolis ma si Judas na nigoaran muse si Iskariot, i ma sahalak sian sidua bolas halak sisean ni Jesus.
42022004	Si Judas pe kehe ma martahi dohot angka panjago Bagas Ni Debata, sanga tarsongon dia baenonnia laho pasahatkon Jesus tu halahi.
42022005	I noma jop ni roha ni halahi jana marjanji ma halahi laho mangalehen hepeng tusia.
42022006	Dung dioloi si Judas, dipungka ia ma manjalahi dalan laho pasahatkon Jesus tu halahi, di na so pamotoan ni halak.
42022007	Dapot ma arina parningotan di Roti Na So Marragi angkon nisambol ma biri-biri Paskah.
42022008	Dung i disuru Jesus ma si Petrus dohot si Johannes. Didok Jesus ma tu halahi, "Kehe ma hamu pasingkopkon panganon Paskah di hita."
42022009	"Di dia do dipangido rohaMu hami pasingkop?" ning halahi manyapaisa.
42022010	Dialusi Ia ma, "Tangihon hamu ma jolo! Muda masuk hamu annon tu kota, marsuo ma hamu dohot sada halak na maroban sada gunci na marisi aek. Ihutkon hamu ma ia sanga na tu bagas dia ia masuk,
42022011	dung i dokkon hamu ma tu nampuna bagas i, 'Didok Guru i: Di dia dehe inganan ni angka siseanKi dohot Au na giot mangan sipanganon Paskah i?'
42022012	Dung i dipatuduhon nampuna bagas i ma tu hamu sada kamar na bidang di loteng na dung singkop. Pasingkop hamu ma disi sudena."
42022013	Dung i kehe ma si Petrus dohot si Johannes jana dapot halahi ma sudena songon na dung dipatorang ni Jesus nangkin. Dipasingkop halahi ma panganon Paskah i.
42022014	Dung dapot hatihana mangan sipanganon Paskah i, juguk ma Jesus rap dohot angka siseanNia i.
42022015	Dung i didok Ia ma tu halahi, "Lungun sajo do rohangKu mangankon sipanganon Paskah on rap dohot hamu taran so manaon parkancitan Au!
42022016	Angke Hudok ma di hamu: Nada panganonKu be sipanganon on lopus dipatulus arti ni parjamuan on di na nipajongjong Debata HarajaanNia."
42022017	Jadi dibuat Jesus ma panginuman ni anggur, didokkon Ia ma tarimakasi tu Debata, dung i didok Ia ma, "Buat hamu ma jana parbagihon hamu ma;
42022018	angke Hudok ma di hamu, mulai saonnari nada inumonKu be anggur on lopus di haroro ni Harajaan Ni Debata."
42022019	Dung i dibuat Jesus ma roti. Dung didokkon Ia tarimakasi tu Debata, dibola-bola Ia ma roti i, dung i diparleheni Ia ma tu halahi jana didok Ia ma, "On ma pamatangKu, [na nilehen di hamu. Baen hamu ma songon i laho marningot Au."
42022020	Laing songon i ma dung sidung mangan, dilehen Ia ma panginuman i, tu halahi jana didok Ia ma, "Anggo anggur on, i ma parjanjian na imbaru sian Debata, na nicap dohot mudarKu, mudar na niduruskon hara ni hamu]."
42022021	"Tapi ligi hamu ma! Anggo halak na manghianat tu Au, dison do ia rap dohot Au di meja on!
42022022	Tutu do i nian, angkon mate hian do Anak Ni Jolma i songon na dung ditontuhon ni Debata hian; tapi marjaya ma halak na manghianat Ia!"
42022023	Jadi mamungka ma halahi marsisapaan sama halahi, sanga ise ibana sian halahi na gabe panghianat i.
42022024	Masa ma partongkaran di angka sisean ni Jesus taringot tu sanga ise sian halahi na nietong angkon gumodang.
42022025	Dung i didok Jesus ma tu halahi, "Anggo angka raja na di tano on di kuasoi do rayatna jana digoari do angka na maniop kuaso i, 'Parlinggoman ni na torop.'
42022026	Tapi anggo hamu ulang ma songon i. Sabalikna do, halak na gumodang sian hamu angkon gabe ummenek do, jana giot gabe pamimpin angkon gabe songon pangoloi.
42022027	Ise ma he na gumodang: Halak na mangan di meja do, sanga halak na mangoloi ia? Tontu na juguk i do. Tapi anggo Au di tonga-tongamunu do gabe songon pangoloi.
42022028	Di bagasan sude hasusaanKu, sai tongtong do hamu rap dohot Au.
42022029	Songon dia pangalehen ni Damang di Au kuaso laho mamarenta, laing songon i ma Hulehen kuaso di hamu laho mamarenta.
42022030	Tola ma hamu rap dohot Au marsonang-sonang di HarajaanKi. Jana juguhanmunu ma dua bolas habangsa laho manguhumi halak Israel sidua bolas marga i."
42022031	"Simon, Simon, tangihon jolo! Madung diisinkon Sibolis i laho manguji hamu sude, songon partani na mamiari dahanon sian guapak.
42022032	Tapi madung martangiang Au hara ni ho Simon, anso ulang hambar haporsayaanmi. Jana muda dung mulak ho mangulahi tu Au, angkon patoguonmu do angka kahanggimu."
42022033	Dialusi si Petrus ma, "Olo Tuhan, rade do au masuk tu hurungan jana mate rap dohot Ho!"
42022034	Tapi didok Jesus ma, "Au ma mandok di ho Petrus, dompak so martahuak dope manuk sadari on, tolu noli ma dokkononmu, na so ditanda ho Au."
42022035	Dung i didok Jesus ma tu halahi, "Nabaruon dompak Husuru hamu na so Hupaloas do maroban dompet, huncang sanga sipatu, adong he bagi aha hurang di hamu?" "Nada adong na hurang," ning halahi mangalusi.
42022036	"Tapi anggo saonnari, sanga ise na adong dompetna sanga huncangna, dioban ma; jana na so adong podangna, digadis ma baju jubana panobusi ni podang.
42022037	Angke Au mandok di hamu! Angkon tulus muse dope tu Au hata na tarsurat di Buku Na Badia na mandok, 'Etongon ma Ia songon sada halak parjahat.' Angke sanga aha na tarsurat di Buku Na Badia i taringot tu Au, saonnari ma tarjadi."
42022038	Ninna halahi ma, "Ligi ma jolo Tuhan, madung adong dison dua podang." "Tuk ma i!" ning Jesus mangalusi.
42022039	Dung i kehe ma Jesus ruar sian kota i songon na somal tu Dolok Zetun, jana dohot do angka siseanNia i kehe rap dohot Ia.
42022040	Dung lalu disi, didok Ia ma tu halahi, "Martangiang ma hamu anso ulang madabu hamu tu pandugaan."
42022041	Dung i dipadao Ia ma saotik sian halahi, hira-hira sandanggur batu daona, marsinggang ma Ia martangiang,
42022042	didok Ia ma, "Ale Amang, sugari ra ma Ho, pasalpu ma panginuman sitaonon on sian Au; tapi nada anggo hagiotKu na tulus, hagiotMu ma patulus!" [
42022043	Ro ma sada surusuruan tuSia margogoihon Ia.
42022044	Mabiar situtu do Jesus, gabe mur marsitutu ma Ia na martangiang i. Songon mudar noma hodokNia manetehi tu tano i.]
42022045	Dung sidung na martangiang i, mulak ma Ia mandapotkon angka siseanNia i. Didapot Ia madung modom be halahi hara ni marsakna.
42022046	Dung i didok Ia ma tu halahi, "Biasi dehe modom hamu? Ngot ma hamu, martangiang ma anso ulang madabu hamu tu pandugaan."
42022047	Dompak na mandok hata i dope Jesus, ro ma halak sarombongan. Si Judas do na maroban halahi, i ma sahalak sian sisean ni Jesus. Dung i dipadonok ia ma tu Jesus, torus diumma ia ma Jesus.
42022048	Tapi didok Jesus ma tusia, "O Judas, hape markite-hite pangummami ma dihianati ho Anak Ni Jolma i."
42022049	Dung diida angka sisean ni Jesus na adong disi sanga aha na giot masa, didok halahi ma, "Bia do Tuhan, hami rasip ma dohot podang on?"
42022050	Dung i ro ma sahalak sian halahi, ditampul ia ma naposo ni Malim Godang i dohot podang i, lopus ramping pinggol siamun ni naposo i.
42022051	Tapi didok Jesus ma, "Madung i!" Dung i dijama Ia ma pinggolna i jana dipamalum Ia.
42022052	Dung i mandok hata ma Jesus tu angka kapala ni malim i dohot tu angka panjago Bagas Ni Debata, dohot tu angka bagian hatobangon ni halak Jahudi na marroan tusi laho manangkup Ia, ning Ia ma, "Panyamun dehe lakna Au umbaen marpodang dohot marumban-umban hamu ro laho manangkup Au?
42022053	Ganop ari do Au rap dohot hamu di Bagas Ni Debata, hape so ditangkup hamu Au. Tapi on ma lakna hatihana di hamu mambaen sibaenonmunu, jana hatihana ma kuaso hagolapan i mambaen hatontuan."
42022054	Ditangkup halahi ma Jesus jana dioban ma tu bagas ni Malim Godang. Dipaihut-ihut si Petrus ma sian na dao.
42022055	Di tonga-tonga ni alaman i dipagara ma api jana dipadonok si Petrus ma tu lambung ni purunan i rap dohot halak na marjuguhan disi.
42022056	Jadi adong ma sahalak naposo dadaboru disi mida si Petrus na juguk donok tu api i, dimata-matai ia ma jana didok ia ma, "Dohot muse do bayo on nangkin rap dohot Jesus!"
42022057	Tapi diporso si Petrus do i. Didok ia, "Saotik pe nada hutanda Ia!"
42022058	Santongkin nari muse, diida halak na asing ma si Petrus jana didok ma, "Ho pe dohot do sada sian halahi!" Tapi dialusi si Petrus ma, "Nada le, inda au i!"
42022059	Dung adong tar sajom ro muse ma na asing sahalak nari manggogohon hatana, "Tutu do bayo on sisean ni Jesus, harana ia pe halak Galilea do!"
42022060	Tapi dialusi si Petrus ma, "Nada huastui sanga aha na nidokmi!" Laing di hatiha i, di na mandok hata i dope si Petrus martahuak ma manuk.
42022061	Jesus pe humusor ma, manaili ma Ia tu si Petrus. Dung i tarsingot ma si Petrus hata na nidok ni Tuhan i tusia, "Painte so martahuak manuk di ari on, ma pola tolu noli ho mamorso Au."
42022062	Jadi haruar ma si Petrus sian i, jana tangis panguncombopon.
42022063	Dipacia-cia jana dibalbali angka na manjago i ma Jesus.
42022064	Dibulang halahi ma mataNa i jana disapai halahi ma Ia, "Paboa ma jolo sanga ise do na mambalbali Ho?"
42022065	Bahat dope angka hata incak na dipardokkonan ni halahi tuSia.
42022066	Dung torang ari marlagut ma angka hatobangon ni halak Jahudi dohot ma angka sintua ni malim dohot angka Siboto Surat. Dung i dioban ma Jesus tu jolo ni Mahkamah Ugamo ni halahi.
42022067	Ninna halahi ma, "Paboa ma tu hami, sanga na Ho do Kristus i?" Dialusi Jesus ma, "Muda Au do paboahon tu hamu, bagi na bia pe so na ra hamu porsaya.
42022068	Jana muda marsapa pe Au tu hamu, laing na so ra do hamu mangalusi.
42022069	Tapi mamungka saonnari, juguk ma Anak Ni Jolma i di siamun ni Debata Na Markuaso i."
42022070	Sude ma halahi mandok, "Antong anggo songon i, Anak Ni Debata do Ho lakna?" Dialusi Jesus ma, "Madung didokkon hamu, bahaso na Anak Ni Debata do Au."
42022071	Didok halahi ma, "Nada porlu be saksi! Madung tarbege sian pamanganNia sandiri!"
42023001	Jongjong ma sude na marrapot i, dioban halahi ma Jesus tu jolo ni si Latus.
42023002	Dipungka halahi ma disi mangaduhon Ia. Didok halahi ma, "Madung tardapot hami bayo on palilu-liluhon halak. Jana diirangi-irangi Ia do halak anso ulang manggarar pajak tu Kesar; harana pandokNia, Kristus do Ia, sada halak Raja."
42023003	Dung i disapai si Latus ma tu Jesus, "Atehe, tutu do Ho Raja ni halak Jahudi?" Dialusi Jesus ma, "Songon na nidok ni tuan i, tutu do i."
42023004	Dung i didok si Latus ma tu angka sintua ni malim i dohot tu halak na bahat, "Nada adong dapot au sanga aha pe hasalaanNia."
42023005	Tapi laing disosak halahi ma. Ninna halahi, "Sian pangajaranNia i, digaori Ia halak na di Judea sude, mula-mula di Galilea do, hape saonnari madung lalu muse tuson."
42023006	Dung dibege si Latus songon i marsapa ma ia, ning ia, "Halak Galilea dehe Bayo on?"
42023007	Jadi dung diboto ia na marasal sian Luat Galilea do Jesus, i ma luat na masuk tu kuaso ni si Herodes, disuru oban si Latus ma Jesus tu si Herodes na topet di Jerusalem hatiha i.
42023008	Jop sajo do roha ni si Herodes dung diida ia Jesus, harana madung lolot dibege ia taringot tu Jesus jana malungun ia marnidasa. Laing arop muse do rohania tarbaen ia sugari manyaksihon hahomangan na nibaen ni Jesus.
42023009	Jadi gabe bahat do sapa-sapania tu Jesus, hape umpe ra Jesus mangalusi ia.
42023010	Mangadop muse do disi angka kapala ni malim dohot angka Siboto Surat manuhas Jesus dohot angka tuduan na borat-borat.
42023011	Dipacia-cia si Herodes dohot angka tentarana i ma Jesus, diincak-incahi, dung i diabitkon halahi ma tusia pakean hasangapan, dung i ditongos halahi ma Jesus mangulahi tu si Latus.
42023012	Jadi laing di ari i gabe mardongan ma mangulahi si Herodes dohot si Latus na marsalisi hian sahonokna on.
42023013	Dipalagut si Latus ma angka sintua ni malim, angka hatobangon dohot rayat.
42023014	Dung i mandok hata ma ia tu halahi, "Madung dioban hamu Bayo on tu jolongku, jana didok hamu Ia paliluhon halak. Saonnari di jolomunu madung hupareso Ia, hape sada pe nada adong dapot hajahatan bagi aha pe na nituhaskonmunu i tuSia.
42023015	Songon i muse do mangihutkon pandapot ni si Herodes, angke ia pe madung ditongos ia mangulahi Jesus on tu hami. Nada adong dibaen Bayo on sanga aha pe na mambaen Ia angkon niuhum tu hamatean.
42023016	Hara ni i huajar ma jolo Ia, dung i baru hupalua." [
42023017	Ganop Pesta Paskah, angkon sai dipalua si Latus do sada halak na tarhurung di rayat i.]
42023018	Jadi marsurak ma angka jolma na disi sudena, "Matehon i! Si Barabbas ma palua di hami!" (
42023019	Umbaen na tarhurung pe si Barabbas hara ni hagaoran na di kota bope hara ni na mamunu do.)
42023020	Hara ni na giot paluaon ni si Latus do Jesus, gabe mandok hata ma ia sanoli nari tu halak na bahat i.
42023021	Tapi marsurak muse ma halahi, "Parsilangkon i! Parsilangkon i!"
42023022	Dung i patolu nolihon marsurak ma si Latus tu halahi. Ninna si Latus ma, "Aha ma he hasalaanNia? Nada adong dapot au sada pe hasalaan diSia na patut uhumon Ia tu hamatean! Huajar ma Ia, dung i baru ma anso hupalua."
42023023	Tapi marpupu ma halahi marsurahi sagogo-gogona, angkon laing dipaku Jesus tu hayu parsilang. Ujungna monang ma halahi.
42023024	Jadi didabuhon si Latus ma uhum mate tu Jesus hombar tu na nipangido ni halahi i.
42023025	Jana dipalua si Latus ma bayo na nipangido ni halahi i, i ma bayo na tarhurung hara ni na mambaen gaor dohot hara ni na mamunu. Dung i dipasahat si Latus ma Jesus tu halahi anso dibaen halahi roha-rohana tuSia.
42023026	Dung i dioban ma Jesus tu balian. Di tonga dalan marsuo ma halahi dohot sada halak na margoar si Simon, na marasal sian Kirene na topet laho tu kota. Ditangkup halahi ma ia jana dipaksa ma mamorsan hayu parsilang i dipudi ni Jesus.
42023027	Laing bahat do halak na mangudurkon Jesus, adong ma i deba angka dadaboru. Ditangisi jana diandungi angka dadaboru i ma Jesus.
42023028	Ditailihon Jesus ma tu halahi jana didok Ia ma, "Hamu angka boru Jerusalem! Ulang ma tangisi hamu Au. Dirimunu sandiri dohot angka dakdanakmunu ma tangisi hamu.
42023029	Angke na ro ma hatihana dokkonon ni halak ma, 'Martua ma angka dadaboru na so jungada maruntungan, na so unjung mangae mardakdanak jana na so jungada pasusuhon dakdanak!'
42023030	Dokkonon ni halak ma di hatiha i tu angka dolok, 'Tinggangi ma hami!' Jana tu angka partoran, 'Lingkupkon ma hami!'
42023031	Angke haru tu hayu na mangolu madung dibaen halak na songon on, mur tu hayu na punggur, bia muse noma ulaning baenon ni halahi!"
42023032	Adong muse dope dua halak nari na asing na nioban ni halahi anso diuhum rap dohot Jesus.
42023033	Dung lalu tu inganan na margoar "Partangkurahan", dipaku halahi ma Jesus tu hayu parsilang i. Diparsilangkon muse ma dohot sidua halak na jahat i, sahalak ma i di siamun ni Jesus jana na sada nari di siambirangNia.
42023034	Dung i martangiang ma Jesus, "Ale Amang, sesa ma hasalaan ni halahi! Angke nada diboto halahi sanga aha na nibaen ni halahi."
42023035	Dibagi-bagi halahi be ma disi pakean ni Jesus, i ma markite-hite lotere. Marjongjongan do angka jolma i disi paida-ida sudena i, jana laing mangincak-incahi ma angka hatobangon ni halak Jahudi tu Jesus. Ninna halahi ma, "Anggo halak na asing madung dipalua Ia; padiar ma dipalua Ia diriNia sandiri, paboa na tutu situtu ma Ia Kristus na nitodo ni Debata i!"
42023036	Angka tentara i pe marsiincahi ma tuSia. Dipadonok halahi ma tu Jesus jana dilehen halahi ma anggur na mancom tuSia.
42023037	Dung i ninna halahi ma, "Muda tutu do Ho Raja ni halak Jahudi, antong palua ma diriMu!"
42023038	Di ginjang ni parsilang ni Jesus tarsurat do angka pandohan on, "On ma Raja Ni Halak Jahudi."
42023039	Sada sian parjahat na diparsilangkon i disi mangincahi do tu Jesus. Didok ia, "Na he Ho do Kristus i? Antong anggo songon i, palua ma diriMu dohot hami!"
42023040	Tapi digorahon parjahat na sahalak nari ma ia. Ning ia ma, "Adong he na so mabiar be ho mida Debata? Rap hamatean do da uhuman i tu hita natolu.
42023041	Anggo hita uhuman na patut do antong, hombar tu pangalahonta. Tapi anggo Bayo on saotik pe inda adong salaNia!"
42023042	Dung i didok ia ma tu Jesus, "O Jesus ingot ma Au, muda ro Ho saulahon dung gabe Raja!"
42023043	Gabe didokkon Jesus ma tusia, "Tutu do na Hudok on tu ho, sadari on rap ma ho dohot Au di Pirdaus."
42023044	Dung hira-hira pukul dua bolas arian, manggolap ma mataniari. Gabe golap sajo ma luat i lopus tu pukul tolu andospotang,
42023045	jana maribak ma tire na di Bagas Ni Debata, gabe bola dua.
42023046	Dung i marsurak ma Jesus gogo, "Ale Amang! Tu bagasan tanganMu ma Hupasahat tondingKu!" Dung didok Ia songon i marujung ma ngoluNia.
42023047	Dung diida komandan ni tentara i na masa i, gabe dipuji ia ma Debata. Ning ia ma, "Tutu do! Halak na tigor do Bayo on!"
42023048	Angka halak na marroan i pe tusi laho marnida na masa i, laing diida halahi do sude na tarjadi i. Gabe marsak sajo ma halahi sude di na marmulahan tu bagasna be.
42023049	Jana mandao-dao ma sude halahi na mananda Jesus, dohot ma disi angka dadaboru na mangihutkon Ia sian Galilea paida-ida na masa i sudena.
42023050	-
42023051	Adong ma sada halak na margoar si Josep, sian Arimatea na di Luat Judea. Halak na burju do ia na nipasangap ni halak jana sai dipainte ia do sanga andigan hatihana Debata mamungka mamarenta songon Raja. Haru pe anggota ni Rapot Godang ni Ugamo ia, nada dohot-dohotan ia di haputusan dohot pambaenan ni Rapot Godang i.
42023052	Kehe ma si Josep on mangadop tu si Latus jana dipangido ia ma bangke ni Jesus anso dipasahat tusia.
42023053	Dung i dipaijur ia ma bangke i sian hayu parsilang i jana dikopeni ia ma. Dung i ditaruhon ia ma bangke i tu bagasan kuburan na nituhil di sada dolok batu na so jungada dope dipake kuburan i.
42023054	Ari parkobasan do dompahi; jana nada sadia honok nari mamungka ma Ari Sabat.
42023055	Diihutkon angka dadaboru na ro rap dohot Jesus sian Galilea i ma si Josep mangaligi kuburan i. Laing diida halahi do sanga tarbia parpayak ni bangke ni Jesus di bagasan kuburan i.
42023056	Dung i mulak ma halahi, dipature halahi ma angka parmasak dohot miak na huskus silapuhonon tu bangke ni Jesus. Ancogotna i, di Ari Sabat, maradian be ma halahi markarejo mangoloi angka Tona ni ugamo Jahudi.
42024001	Sogot sajo dope di Ari Minggu i, kehe ma angka dadaboru i tu kuburan maroban angka parmasak na niparade ni halahi.
42024002	Didapot halahi ma di kuburan i madung magulang batu panutup ni kuburan i.
42024003	Jadi dung masuk halahi tu bagasan kuburan i, hape inda diida halahi be disi bangke ni Tuhan Jesus.
42024004	Jadi di na lalap-lalap jongjong halahi disi, ompot ma jongjong dua halak na marpakean na marsirlak di lambung ni halahi.
42024005	Sun ma biar ni halahi, gabe manungkap ma halahi tu tano. Jadi di na songon i, didok sidua halak i ma tu halahi, "Biasi dijalahi hamu na mangolu di inganan ni na mate?
42024006	Inda adong dison Ia; madung mulak mangolu Ia! Ingot hamu ma na nidokNia tu hamu dompak di Galilea dope Ia.
42024007	Didok Ia, 'Angkon dipasahat do Anak Ni Jolma i tu tangan ni angka pardosa lalu dipakuhon ma tu hayu parsilang, dung i mulak mangolu ma Ia mangulahi di ari patoluhon.' "
42024008	Dung i gabe tarsingot ma angka dadaboru i tu angka hata na nidok ni Jesus.
42024009	Dung mulak halahi sian kuburan i, dicaritohon halahi ma i sudena tu rasul si sabolas halak i dohot tu angka sisean na asing i sudena.
42024010	Angka on ma dadaboru na paboahon i sudena tu angka sisean ni Jesus: Si Maria Magdalena, si Johanna, si Maria inang ni si Jakobus dohot angka dadaboru na asing i na rap dohot halahi.
42024011	Tapi ning roha ni angka rasul i, carito na so martontu do na nipaboa ni angka dadaboru i, jana nada porsaya halahi disi.
42024012	Tapi anggo si Petrus jongjong ma ia marlojong tu kuburan. Dipaunduk ia ma mangaligi tu bagasan, diida ia ma, hum kopen i sajo do na disi. Homang ma roha ni si Petrus, jana marragam ma sapa-sapa di bagasan rohania hara ni na masa i di na kehe ia mulak.
42024013	Laing di na sadari i, mardalan ma dua halak sisean ni Jesus tu sada huta na margoar Emmaus, hira-hira sabolas kilometer ma dao ni i sian Jerusalem.
42024014	Di na mardalan i mangkobar-kobari ma halahi taringot tu sude pangalaho na masa i.
42024015	Jadi dompak mangkata-hatai halahi martukar pikiran, ro ma Jesus mandonohi halahi jana sauduran ma halahi mardalan.
42024016	Diida halahi do nian Jesus, tapi songon na rondaron halahi gabe inda ditanda halahi Ia.
42024017	Didok Jesus ma tu halahi, "Taringot tu aha ma he na nihobaranmunu di na mardalan on?"
42024018	Maradian ma halahi marsak sajo idaon. Jadi marsapa ma sahalak sian halahi tu Jesus, i ma na margoar si Kleopas, ning ia ma, "Hum sasada hamu noma ulaning halak ro di Jerusalem on, na so umboto na masa i di na piga-piga ari on?"
42024019	"Aha na masa?" ninna Jesus. "I ma na masa tu Jesus halak Nasaret i," ning halahi mangalusi. "I ma sada panurirang na markuaso situtu hataNa, dohot pambaenanNa pe margogo situtu -- di jolo ni Debata dohot di jolo ni jolma pe.
42024020	Na dipasahat ni angka kapala ni malim dohot angka hatobangon ni bangsonta do Ia mate diuhum jana madung dipaku halahi Ia di hayu parsilang!
42024021	Hape anggo hami arop hian do rohanami, Ia humani ma na paluahon Israel! Tapi madung salpu tolu ari na masa i!
42024022	Sada muse, madung gabe tarsonggot hami dibaen angka dadaboru dongannami i. Sogot dope nasogot ma kehe halahi tu kuburan,
42024023	hape inda diida halahi be disi bangke ni Jesus. Dung i mulak ma halahi jana dipaboa halahi ma na niida ni halahi surusuruan jana didok angka surusuruan i, na mangolu do Jesus.
42024024	Jadi adong ma sanga na piga halak sian hami na kehe tu kuburan i, hape diida halahi tutu do hape sude na nidok ni angka dadaboru i, hum i tutu, anggo Jesus inda diida halahi."
42024025	Dung i mandok hata ma Jesus tu halahi ning Ia, "Otona i hamu! Na maol ma hamu manghaporsayai na nidok ni angka panurirang i!
42024026	Na he angkon taonon ni Kristus i do sudena parkancitan i, laho masuk tu hamuliaanNia i?"
42024027	Dung i dipatorang Jesus ma tu halahi sanga aha na nidok taringot tuSia di bagasan Buku Na Badia i, mamungka sian Buku Ni si Musa lopus tu buku-buku ni angka panurirang.
42024028	Ujungna lalu ma halahi marayak huta sitopoton ni halahi i. Dipaula-ula Jesus ma songon na giot torus na mardalan i,
42024029	tapi diontang halahi ma Ia, "Rap ma hita jolo, borngin ne ma ari indon madung mamungka golap muse." Dung i masuk ma Jesus laho marborngin disi rap dohot halahi.
42024030	Dung juguk halahi rap mangan, dibuat Jesus ma roti jana didok Ia ma tarimakasi tu Debata, dung i dibola-bola Ia ma roti i dohot tanganNia, dilehen Ia ma tu halahi.
42024031	Hatiha i tarbuka ma mata ni halahi jana ditanda halahi ma Ia, tapi manigor buni do Ia morot sian halahi.
42024032	Jadi ninna halahi ma sama halahi, "Nangkin di dalan i, i noma gurgur ni rohanta, di na nipajojorNia torang isi ni Buku Na Badia i tu hita!"
42024033	Laing di na santongkin i manigor jongjong ma halahi laho mulak tu Jerusalem. Madung marlagut angka sisean ni Jesus sisabolas halak dohot na asing i didapot halahi disi.
42024034	Didok angka sisean i ma, "Tutu do na dung mulak mangolu Tuhanta i! Madung dipataridahon Ia diriNia tu si Simon!"
42024035	Dung i dipatorang sisean ni Jesus na baru ro i ma pangalaman ni halahi di tonga dalan i jana lopus ditanda halahi Tuhan i dung dibola Ia roti i.
42024036	Jadi taran na mangkobari i dope sudena halahi, ompot ma jongjong Jesus di tonga-tonga ni halahi, "Dame ma di hamu!" ning Ia.
42024037	Tarsonggot ma halahi jana mabiar be, angke ning roha ni halahi, begu do na niida ni halahi i.
42024038	Tapi didok Jesus ma tu halahi, "Biasi he mabiar hamu, jana biasi ganggu rohamunu?
42024039	Ligi hamu ma tangankon dohot patkon. Au sandiri do i! Jama hamu ma jana pamanat hamu, angke nada marsibuk sanga marholi-holi anggo begu songon na niidamunu di Au."
42024040	Di na nidok ni Jesus songon i dipatidahon Ia ma tanganNia dohot patNia.
42024041	Di na laing so porsaya halahi, hara ni jop ni roha ni halahi boti homang-homang be, disapai Jesus ma halahi, "Adong dehe sipanganon bagi aha di hamu dison?"
42024042	Dilehen halahi ma tuSia samponggol ihan.
42024043	Dijagit Jesus ma ihan i, laing di jolo ni halahi ma dipangan Ia.
42024044	Dung i mandok hata ma Ia tu halahi ning Ia ma, "Angka on ma na Hupaboa hian di hamu, dompak rap dope Au dohot hamu, angkon tarjadi do sudena sanga aha na tarsurat taringot tu Au di angka Buku Ni si Musa dohot buku ni angka panurirang dohot Masmur i."
42024045	Dung i dibuka Jesus ma pikiran ni halahi anso diastui halahi na nidok ni Buku Na Badia i.
42024046	Dung i didok Jesus ma tu halahi, "Na dung tarsurat hian do di Buku Na Badia i, angkon manaon parkancitan do Kristus i, jana mulak mangolu Ia sian hamatean di ari patoluhon.
42024047	Sada muse, tarsurat hian do angkon nijamitahon do tu sude bangso markite-hite goar ni Kristus i bahaso na giot ampunan ni Debata ma angka dosa muda dipauba jolma i rohana sian angka dosa ni halahi. Jana mamungka ma barita i sian Jerusalem on.
42024048	Jadi hamu ma na gabe saksi ni sudena i.
42024049	Au sandiri pe tongosonKu do tu hamu sanga aha na dung dijanjihon ni Damang. Tapi angkon laing painteonmunu do di kota on lopus nisolukkon tu hamu hagogoan na sian ginjang i."
42024050	Dung i dioban Jesus ma halahi tu balian, lopus tu Betania. Diangkat Ia ma disi tanganNia mamasumasu halahi.
42024051	Jadi taran na mamasumasu Ia tu halahi, marsirang ma Ia sian halahi, manaek ma Ia tu banua ginjang.
42024052	Dung i tungkap ma halahi marsomba tuSia, lalu mulak ma halahi tu Jerusalem mardongan jop ni roha situtu.
42024053	Jadi tongtong ma halahi di Bagas Ni Debata dipuji-puji halahi ma Debata disi.
43001001	Di mulana i, madung adong Hata i. Rap dohot Debata do Hata i jana Debata do Hata i.
43001002	Mamungka sian mulana rap dohot Debata do Ia.
43001003	Sasudena do dijadihon markite-hite Ia, jana sian sasude na adong, sangkamata pe nada adong na nijadihon, so marhite sian Ia.
43001004	Mual ni ngolu do Hata i, jana ngolu i ma na mangalehen sinondang tu jolma.
43001005	Marsinondang do na torang i di hagolapan, jana nada tarintopi hagolapan i na torang i.
43001006	Ro ma halak na niutus ni Debata, si Johannes goarna.
43001007	Na manyaksihon taringot tu na torang i do na niharohonnia, anso sudena halak porsaya.
43001008	Nada ia sandiri tutu na torang i, hum na manyaksihon do ia taringot tusi.
43001009	Torang na tutu na manorangi sandok jolma, ro tu portibi on.
43001010	Di portibi on do Hata i, markite-hite Ia do dijadihon portibi on, hape nada ditanda portibi on Ia.
43001011	Ro ma Ia tu luatNia sandiri, hape nada dijagit bangsoNia i Ia.
43001012	Tapi sanga ise na manjagit Ia jana porsaya tuSia, dilehen Ia do hak gabe dakdanak ni Debata,
43001013	i ma angka na so tubu sian mudar, sanga sian roha sibuk, sanga sian hagiot ni halaklahi, tapi na ditubuhon ni Debata.
43001014	Jadi madung gabe sibuk do Hata i, jana maringanan di tonga-tonganta, madung taida hamuliaonNia. Songon hamuliaon ni Anak Sasada na sian Ama i, na gok asi ni roha dohot hasintongan.
43001015	Ro do si Johannes gabe saksina, dipaboa ia ma: "On ma da Ia na hudokkon i: Na giot ro do Ia umpudi sian au, tapi na gumodang ulang au, angke dompak so adong dope au, madung adong hian Ia."
43001016	Angke sian hagogokNia, nada mar na mantak Ia, mamasumasu tu hita sudena.
43001017	Dibaen dilehen do Tona i markite-hite si Musa tapi anggo asi ni roha dohot hasintongan markite-hite Jesus Kristus do.
43001018	Nada adong halak na unjung marnida Debata, asing sian Anak Sasada ni AmaNa, na diampuan ni Ama i, jana Ia do na papatarkonsa tu hita.
43001019	Jana on ma na disaksihon ni si Johannes hatiha na disuru ni halak Jahudi na sian Jerusalem angka malim dohot halak Levi laho manyapai ia, "Ise dehe ho?" Kota Jerusalem (1:19)
43001020	Nada pola ditabunihon si Johannes taringot tusi. Torus tangkas do dipaboa ia, "Nada au Kristus i."
43001021	"Anggo songon i, ise dehe ho satutuna?" ninna halahi manyapai. "Sanga si Elia dehe ho?" "Nada," ning si Johannes mangalusi. "Betak na ho do panurirang na indohan?" ning halahi manyapai. "Nada," ning ia.
43001022	Dung i ninna halahi ma tusia, "Ise dehe ho?" Harana angkon adong do alus lehenonnami tu angka na marsuru hami tuson. "Aha do dokkononmu taringot tu dirimu sandiri?"
43001023	Dialusi si Johannes ma dohot hata songon na nidok ni Panurirang Jesaya, "Anggo au, 'Sora ni halak na pio-pio di halongonan do au: Pahornop hamu ma dalan ni Tuhan!' "
43001024	Na nisuru ni halak Parise do angka na manyapai i.
43001025	Disapai halahi ma tu si Johannes, "Anggo so ho do Kristus i, nada si Elia ho, nada panurirang na indohan muse ho, biasi dipandidihon ho halak?"
43001026	Dialusi si Johannes ma, "Dohot aek do hupandidihon halak. Tapi di tonga-tongamunu jongjong do Ia na so nitandamunu.
43001027	Umpudi dope Ia ro ulang au, tapi mangkarhari tali ni sipatuNia pe, nada tama dope au."
43001028	Di Betania na di ipar ni Batang aek Jordan do sudena i tarjadi, angke disi do si Johannes mandidihon halak.
43001029	Ancogotna i diida si Johannes ma ro Jesus mandapotkon ia. Didok si Johannes ma, "Ligi ma! Indi ma ibana Anak Ni Biri-biri Ni Debata na manyesa dosa ni portibi on!
43001030	Ia ma na hudokkon i na umpudi ro ulang au, tapi na gumodang dope Ia sian au; angke na dung adong hian do Ia dompak so sorang dope au.
43001031	Nada hutanda hian sanga na ise Ia, tapi hara ni i do umbaen na ro au mandidihon dohot aek anso ditanda halak Israel Ia."
43001032	Songon on ma hasaksian na nilehen ni si Johannes taringot tuSia, "Huida ma Tondi i mijur songon darapati sian langit lalu songgop tuSia.
43001033	Nada hutanda hian dope Ia. Tapi Debata na marsuru au mandidihon dohot aek i mandok tu au, 'Muda diida ho Tondi Parbadia mijur tu sada halak jana maringanan di bagasan Ia, Ia ma na giot mandidihon dohot Tondi Parbadia.'
43001034	Jadi madung tangkas huida Ia jana madung husaksihon, 'On ma Anak Ni Debata'."
43001035	Ancogotna i laing jongjong ma disi si Johannes rap dohot siseannia dua halak.
43001036	Dung diida ia Jesus mamolus disi, ning ia ma, "Ligi ma, Anak Ni Biri-biri Ni Debata!"
43001037	Dibege sisean ni si Johannes sidua halak i do na nidok ni si Johannes songon i, gabe diihutkon halahi ma Jesus.
43001038	Manaili ma Jesus tu pudi, jadi diida Ia ma halahi na mangihutkon Ia. Ninna Jesus ma, "Manjalahi aha dehe hamu?" Ninna halahi ma mangalusi, "Rabbi, di dia dehe Ho maringanan?" (Rabbi, astuanna 'Guru'.)
43001039	"Beta ma ligi hamu," ninna Jesus. Jadi udur ma halahi dohot Ia mangaligi sanga di dia Ia maringanan. Laing disi ma halahi dohot Ia na sadari i. (Hira-hira pukul opat andospotang ma hatiha i.)
43001040	Sahalak sian na dua i, i ma na umbege na nidok ni si Johannes jana na kehe udur dohot Jesus, i ma na margoar si Andreas, anggi ni si Simon Petrus.
43001041	Manigor diompoti si Andreas ma manjalahi si Simon angkangna i jana didok ia ma tu si Simon, "Madung marsuo hami dohot Mesias i!" (Mesias astuanna Kristus.)
43001042	Dung i ditaruhon si Andreas ma si Simon tu Jesus. Dipamanat Jesus ma si Simon, ning Ia ma, "Si Simon do ho, anak ni si Jona. Si Kepas noma goarmu." (Kepas disaro Ibrani dos dohot Petrus disaro Junani astuanna: dolok batu.)
43001043	Ancogotna i ditontuhon Jesus ma anso kehe Ia tu Galilea. Marsuo ma Ia dohot si Pilipus, dung i ning Ia ma tu si Pilipus, "Beta, ihutkon ma Au!" (
43001044	Sian Betsaida do asal ni si Pilipus, i ma kota ni si Andreas dohot si Petrus.)
43001045	Dung i marsuo muse ma si Pilipus dohot si Natanael jana didok ia ma, "Madung marsuo hami dohot Ia na nidok ni si Musa di bagasan Buku Tona i, dohot na nidok ni angka panurirang, i ma Jesus anak ni si Josep halak Nasaret i."
43001046	Tapi dialusi si Natanael ma, "Adong dehe lakna ro na denggan sian Nasaret?" "Beta ma taligi," ning si Pilipus mangalusi.
43001047	Diida Jesus do si Natanael ro mandapotkon Ia gabe dihatai Jesus ma taringot tuSia. Ninna Jesus ma, "On ma halak Israel na tutu, na so adong lancap disia!"
43001048	"Sian dia diboto Ho taringot tu au?" ninna si Natanael manyapai Jesus. Dialusi Jesus ma, "Taran so dipio si Pilipus ho, dompak di toru ni bona ni hayu ara i dope ho, madung Huida ho."
43001049	Didok si Natanael ma, "Rabbi, Anak Ni Debata do Ho! Ho do Raja ni halak Israel!"
43001050	Dung i didok Jesus ma, "Adong he hara ni na Hudok i, madung Huida ho dompak di toru ni bona ni hayu ara i dope ho umbaen na porsaya ho? Idaonmu dope angka pangalaho na gumodang sian i!"
43001051	Dung i ninna Jesus ma tusia, "Tutu situtu do na Hudok on tu ho, idaonmu ma mungkap langit, jana manaek mijur ma angka surusuruan ni Debata tu Anak Ni Jolma i."
43002001	Dung dua ari, adong ma pesta ni na marbagas di kota Kana na di Galilea. Ro do tusi inang ni Jesus,
43002002	jana diontang do Jesus rap dohot angka siseanNia tu pesta i.
43002003	Jadi dung abis sudena anggur, didok inang ni Jesus ma tuSia, "Madung abis anggur ni halahi."
43002004	Dialusi Jesus ma, "Aha do na dihagiotimu sian Au, inang? Napodo dapot dope hatihangKu."
43002005	Dung i didok inangNia i ma tu angka parkobas na disi, "Muda disuru Ia hamu mambaen sanga na aha, baen hamu ma songon i."
43002006	Adong do disi onom gunci ni aek na niparade, i ma sipakeon di na paias dirina halak dohot tu haporluan na asing-asing mangihutkon aturan ni ugamo Jahudi. Muat-muat saratus liter aek ma ganop gunci i.
43002007	Didok Jesus ma tu angka parkobas i, "Gohi hamu ma angka gunci i dohot aek." Jadi digohi halahi ma lopus sirnip be.
43002008	Dung i didok Jesus ma tu halahi, "Saonnari buat ma saotik aek i jana oban ma tu pangurus ni pesta on." Dioban halahi ma aek i tu pangurus ni pesta i.
43002009	Dung i didai pangurus ni pesta i ma aek i, na dung muba gabe anggur. (Nada diboto ia sanga sian dia ro anggur i, harana hum angka parkobas na mangusehon aek i sajo do na mamboto i.) Dung i dipiohon pangurus ni pesta i ma bayo pangoli i,
43002010	didok ia ma tu bayo i, "Anggo somalna anggur na dumenggan do parjolo dilehen halak. Jadi dung tarbahat diinum angka tamu i, i pe anso dilehen anggur na somal. Hape disimpan ho dope anggur na dumenggan, on dope anso diparuar ho!"
43002011	I ma tanda hahomangan na parjolo dibaen Jesus; i ma na nibaenNia di Kana na di Luat Galilea. Dipatuduhon Jesus ma hasangapanNia markite-hite hahomangan i. Gabe porsaya ma tuSia angka siseanNia i.
43002012	Dung i kehe ma Jesus, inangNia i dohot angka anggiNia rap dohot angka siseanNia tu Kapernaum, disi ma halahi piga-piga ari.
43002013	Donok noma hatihana anso dapot Pesta Paskah, jadi kehe ma Jesus tu Jerusalem.
43002014	Di Bagas Ni Debata na di Jerusalem, didapot Ia ma angka halak na manggadisi lombu, biri-biri dohot darapati; didapot Ia muse dope disi marjuguhan angka halak na manukarkon hepeng.
43002015	Dipature Ia ma sada sambok-sambok sian tali, diusir Ia ma sude angka pahan-pahanan i sian Bagas Ni Debata, biri-biri i sude dohot lombu i. Diparbalikkon Ia ma sude meja ni situkar hepeng i, gabe marsarsaran ma hepeng ni halahi.
43002016	Dung i didok Ia ma tu panggadis darapati i, "Oban hamu sude unggas i. Ulang baen hamu gabe inganan parjagalan Bagas Ni Damang!"
43002017	Dung i tarsingot ma tu roha ni angka siseanNia i ayat na di Buku Na Badia i songon on, "Holong ni roha maradopkon BagasMu, sai marsigorgor do songon api na mambaen mosok!"
43002018	Jadi dialo angka parkuaso ni halak Jahudi i ma Jesus. Didok halahi ma, "Baen ma jolo tanda hahomangan pabotohon tu hami paboa na adong hakMu mambaen songon on!"
43002019	Ninna Jesus ma mangalusi, "Rumpakkon hamu ma Bagas Ni Debata on, anso Hupajongjong mangulahi di bagasan tolu ari."
43002020	Didok halak Jahudi i ma, "Opat pulu onom taon honokna anso sidung dipajongjong Bagas Ni Debata on, hape giot pajongjongonMu ma hum tolu ari sajo?"
43002021	Tapi pamatangNia sandiri do anggo na nidokNia Bagas Ni Debata.
43002022	Jadi dung mulak mangolu Jesus mangulahi sian na mate, tarsingot ma angka siseanNia i na dung unjung didok Ia songon i. Gabe porsaya ma halahi tu na tarsurat di Buku Na Badia i dohot tu pandohan na nidok ni Jesus.
43002023	Hatiha di Jerusalem Jesus di Pesta Paskah i, bahat do halak na porsaya dung diida halahi angka hahomangan na nibaenNia.
43002024	Tapi anggo Jesus nada pos rohaNia di halahi, angke ditanda Ia do sude halahi.
43002025	Nada porlu baenon ni halak hatorangan tuSia taringot tu jolma, harana diboto Ia sandiri do sanga aha na adong di bagasan roha ni jolma.
43003001	Adong ma sada halak Parise na margoar si Nikodemus pamimpin ni halak Jahudi.
43003002	Di sada borngin ro ma ia mandapotkon Jesus jana didok ia ma, "Gurunami, hami boto do Guru na nisuruhon ni Debata ho. Angke nada adong halak na bisa mambaen angka hahomangan songon na nibaenMi, anggo so didongani Debata do ia."
43003003	Dialusi Jesus ma, "Tutu do na Hudok on: Nada tarbaen sanga ise pe gabe anggota ni Harajaan Ni Debata, anggo so jolo sorang ia mangulahi."
43003004	Didok si Nikodemus ma tu Jesus, "Bia ma he parjadina halak na dung magodang sorang mangulahi? Tarbaen dope lakna masuk mangulahi tu bortian ni inangna anso ditubuhon mangulahi?"
43003005	Dialusi Jesus ma, "Tutu do na Hudok tu ho: Anggo so sorang halak sian aek dohot sian Tondi, nada tarbaen gabe parsidohot di Harajaan Ni Debata.
43003006	Dibaen sibuk do na tubu sian sibuk, jana tondi do na tubu sian Tondi.
43003007	Ulang homang rohamu muda Hudok: Angkon ditubuhon hamu sude mangulahi.
43003008	Na mangombus do alogo sanga na tudia giotnia; tabege do nian husasakna, tapi nada taboto sanga sian dia harorona jana tu dia kehena. Songon i muse ma halak na nitubuhon ni Tondi i."
43003009	"Tarbia ma parjadi ni i?" ning si Nikodemus manyapai.
43003010	Dialusi Jesus ma, "Guru ni halak Israel ma ho, hape hum i pe so diboto ho?
43003011	Tutu do na Hudok di ho: Na hami boto do na hami hatahon, jana na hami ida do na hami patorang; hape nada ra hamu manjagit na hami dok.
43003012	So ra hamu porsaya tu Au muda Hupaboa tu hamu taringot tu angka na di tano on; tarbia muse be pambaenna hamu porsaya tu Au muda Hupaboa tu hamu taringot tu na di banua ginjang?
43003013	So na adong sahalak pe na jungada manaek tu banua ginjang, tapi anggo sian banua ginjang madung adong Sahalak na mijur tu tano on, i ma Anak Ni Jolma i."
43003014	"Songon ulok tumbaga na nipatuginjang ni si Musa di sada hayu di halongonan i, laing songon i muse ma Anak Ni Jolma i angkon dipatuginjang,
43003015	anso sude halak na porsaya tuSia tarbaen maruli ngolu na manongtong.
43003016	Angke songon i ma holong ni roha ni Debata di portibi on jabat dilehen Ia AnakNia na sasada i anso sude halak na porsaya tuSia nada mago, tapi maruli di ngolu na manongtong.
43003017	Harana nada anso manguhumi portibi on umbaen na nitongos ni Debata AnakNia i tu tano on, tapi anso gabe Sipalua ni portibi on do."
43003018	"Sanga ise na porsaya tuSia nada be uhuman ni Debata di adopan ni paruhuman. Tapi anggo na so porsaya madung ditoru ni uhuman ni Debata, hara ni na so porsaya ia tu Anak Ni Debata Na Sasada i.
43003019	Tapi on do panguhuman i: Madung ro hatorangan i tu tano on, tapi humolongan do roha ni jolma i tu hagolapan ulang pado hatorangan i, harana jahat do pangalaho ni halahi.
43003020	Sude halak sibaen na jahat magigi do i tu na torang; nada ra ia ro tu na torang, angke nada jop rohania haidaan pangalahonia na jahat i.
43003021	Tapi anggo halak na mangkarejohon hasintongan, ro do ia tu na torang i; anso tarida angka pambaenna i, angke madung dibaen i markite-hite Debata."
43003022	Dung i kehe ma Jesus dohot angka siseanNia tu Luat Judea. Disi ma halahi sangombas jana mandidihon do halahi disi.
43003023	-
43003024	Hatiha i nada tarhurung dope si Johannes Pandidi. Di Ainon do ia mandidihon, nada sadia dao i sian Salim, harana bahat do disi aek. Marroan ma halak mandapotkon ia jana dipandidihon ia ma halahi.
43003025	Jadi adong ma deba sian sisean ni si Johannes i na martongkar dohot halak Jahudi taringot tu aturan haiason mangihutkon ugamo Jahudi.
43003026	Didapotkon halahi ma si Johannes jana disapai halahi ma, "Rabbi, jolma na rap dohot ho, na di ipar ni Batang aek Jordan i, na dung nisaksihonmi, mandidihon muse do Ia saonnari, jana marroan sude halak tuSia!"
43003027	Dialusi si Johannes ma, "Nada tarbaen jolma mangkarejohon bagi na aha pe, anggo so dilehen Debata i disia.
43003028	Hamu pe madung dibege hamu hudok, 'Nada au Kristus i. Hum patujolo sajo do au umbaen na disuru parjolo ulang Ia.'
43003029	Bayo pangoli do nampuna boru na niolina. Anggo dongan ni bayo pangoli i hum jongjong sajo do ia mandongani jana manangihon pangoli i jana jop ma rohania umbege sora ni pangoli i. Songon i ma au, saonnari marjop ni roha situtu do au.
43003030	Ia do na angkon mur pagodangon tapi anggo au angkon mur nipamenek do."
43003031	Ise na ro sian ginjang do di ginjang ni sudena. Na ro sian tano on, di tano on do, jana mangkobari do ia taringot tu tano on. Anggo na ro sian ginjang i, di ginjang ni sudena do.
43003032	Angka na niidaNia dohot na nibegeNia do disaksihon Ia, hape umpe sahalak na mangkaporsayai hasaksianNia.
43003033	Sanga ise na porsaya di hasaksianNia i, i do na mangoku bahaso na tigor Debata.
43003034	Sanga ise na nisuru ni Debata, barita sian Debata do dioban Ia, harana madung dilehen Debata TondiNia i, nada hasuhatan bahatna.
43003035	Dihaholongi Damang do AnakNia jana madung dipasahat Damang sasudena tuSia.
43003036	Sanga ise na porsaya tu Anak i, halahi do na maruli ngolu na manongtong. Tapi anggo halak na so ra porsaya tu Anak i indangkon na dapot ni halahi ngolu na manongtong i, jana hamumuruk ni Debata do tongtong adop halahi.
43004001	Dibege halak Parise ma na umbahat sisean ni Jesus, dohot na nididihonNia ulang pado si Johannes. (
43004002	Nian nada Ia na mandidihon halak, tapi angka siseanNia i do.)
43004003	Dung tarboto tu Jesus na dung tarbege na songon i tu halak Parise, gabe kehe ma Ia sian Judea jana mulak tu Galilea.
43004004	Angkon sian Samaria do Ia mamolus di pardalananNia i.
43004005	Dung di Samaria lalu ma Jesus tu sada kota na margoar Sikhar, nada sadia dao sian tano na nilehen ni si Jakob narobi tu anaknia na margoar si Josep.
43004006	Disi ma sumur ni si Jakob i. Loja sajo ma Jesus na mardalan i, gabe kehe Ia juguk maradian di topi ni sumur i. Hira-hira pukul dua bolas ma hatiha i.
43004007	Dung i ro ma sada dadaboru Samaria muhat tusi, jadi didokkon Jesus ma tusia, "Lehen ma Au minum."
43004008	Angke ma kehe tu kota anak siseanNia manobusi panganon.
43004009	Dialusi boru Samaria i ma, "Halak Jahudi do Ho hape au halak Samaria do. Biasi mangido minum Ho tu au?" (Harana na so ra do halak Jahudi mardongan dohot halak Samaria.)
43004010	Dialusi Jesus ma, "Sugari ma diboto ho silehen-lehen ni Debata jana ditanda ho na mangido minum sian ho, gabe ho sandiri noma mangido sian Ia, jana lehenonNia ma di ho aek na mangolu."
43004011	Didok anak boru i ma, "Tapi so adong timba di Tuhan i, hape sai bagas sumur on. Sian dia ma dapot Tuhan i aek na mangolu i?
43004012	Ompungnami si Jakob do na mangalehen sumur on di hami. Ia sandiri pe sian sumur on do dibuat ia inumonnia; songon i muse angka dakdanaknia dohot pahan-pahanannia. Gumodang dehe lakna Ho sian ompungnami si Jakob?"
43004013	Didok Jesus ma, "Sude halak na minum sian aek on manguas do mangulahi,
43004014	tapi anggo halak na manginum aek na giot lehenonKi disia, nada manguas be ia salolot-lolotna. Angke anggo aek na giot lehenonKi angkon gabe sada mata mual na marbuldak-buldak do i di dirinia jana mangalehen hangoluan na so mantak."
43004015	Didok anak boru i ma, "Lehen ma di au aek i, anso ulang sai manguas be au, jana anso ulang mulak-ulak au tuson muhat."
43004016	"Kehe ma ho jolo mamiohon halaklahimu, dung i ro ma ho mangulahi tuson," ninna Jesus.
43004017	"So adong halaklahingku," ning anak boru i mangalusi. Didok Jesus ma, "Tutu do na nidokmi, 'Nada adong halaklahimu,
43004018	harana madung lima halaklahimu jana halaklahi na nidongananmu na saonnari i, anggo satutuna nada halaklahimu i. Jadi, tutu do na nidokmi.' "
43004019	"Saonnari pe anso huboto, panurirang do hape Tuhan i," ning anak boru i.
43004020	"Anggo angka ompunami di dolok on do marsomba, tapi anggo Ho mandok hum di Jerusalem sajo do inganan ni halak marsomba."
43004021	Didok Jesus ma, "Porsaya ma ho di Au. Sada hatiha sombaon ni halak ma Damang, nada be di dolok on jana nada muse di Jerusalem.
43004022	Hamu angka halak Samaria disomba hamu do na so ditanda hamu, tapi anggo hami halak Jahudi, na hami tanda do na hami somba; angke sian halak Jahudi do ro haluaan i.
43004023	Tapi na giot ro do hatihana, jana madung ro saonnari, marsomba ma angka parsomba na tutu tu Ama i di bagasan Tondi dohot hasintongan; angke jop do roha ni Debata marnida halak na songon i.
43004024	Tondi do anggo Debata, jana angka na giot marsomba tu Debata, angkon marsomba di bagasan Tondi dohot hasintongan."
43004025	Didok anak boru i ma tu Jesus, "Huboto do na giot ro humani Mesias i (i ma na margoar Kristus). Jadi muda ro Ia, paboaonNia ma sasudena tu hita."
43004026	"Au do Ia, na mangkataion dohot ho," ninna Jesus.
43004027	Disi ma ro angka sisean ni Jesus mangulahi. Homang ma roha ni halahi mida Jesus mangkobari dohot sada anak boru. Tapi umpe sahalak sian halahi na marsapa, "Aha do na nihagiotiMu? Sanga: Aha do na nihataanMu dohot ia?"
43004028	Dung i ditadingkon anak boru i ma guncinia i disi, kehe ma ia marlojong tu kota jana didok ia ma tu angka halak na di kota i,
43004029	"Beta ma taligi halak na paboahon tu au sasudena na dung hubaen. Ia dehe Kristus i?"
43004030	Dung i marruaran ma halak sian kota i kehe mandapotkon Jesus.
43004031	Jadi laing di hatiha i, disuru angka siseanNia i ma anso mangan jolo Jesus, "Mangan ma jolo Rabbi," ning halahi.
43004032	Tapi dialusi Jesus ma, "Adong do di Au sipanganon, tapi nada diboto hamu sanga sipanganon aha i."
43004033	Dung i mamungka ma sisean i marsisapaan sama halahi, "Na adong do halak maroban panganon diSia?"
43004034	Dung i didok Jesus ma, "Anggo sipanganonKi, i ma na mangihutkon hagiot ni na marsuru Au, jana pasidungkon parkarejoan na nilehenNia sikarejohononKu.
43004035	Didok hamu, 'Opat bulan nari sabion ma.' Tapi anggo Au mandok di hamu: tangkas ma ligi hamu tu angka ladang i. Nada he madung tarsabi i?
43004036	Manjagiti upana ma angka na manyabi i; jana dipalagut ma suhana i tu hangoluan na so mantak. Rap marsonang-sonang ma panyabur dohot panyabi.
43004037	Jadi tutu do hata ni pandohan on, 'Halak do manyuan, hape na asing do manyabi.'
43004038	Tu ladang na nikarejohon ni halak do hamu Husuru manyabi; halak do na markarejo disi hape hamu do na mambuat suha ni karejo ni halahi."
43004039	Gabe bahat ma halak Samaria na sian kota i porsaya tu Jesus hara ni na nidok ni anak boru i, 'Madung dipaboa Ia tu au sasudena parkarejoanku nabaruon.'
43004040	Jadi dung marsuo angka halak Samaria i dohot Jesus gomos ma dipangidohon halahi anso tinggal Ia rap dohot halahi. Jadi disi ma Jesus dua ari.
43004041	Dung i umbahat dope halak gabe porsaya tu Jesus hara ni na niajarkonNia sandiri tu halahi.
43004042	Didok halahi ma tu anak boru i, "Saonnari madung porsaya hami, nada hara ni angka na nipaboami be tu hami, tapi hara ni na dung hami bege sandiri sian Ia, jana madung hami boto tutu do Ia Sipalua ni portibi on."
43004043	Dung adong dua ari, kehe ma Jesus tu Galilea.
43004044	Jesus sandiri do manyaksihon, "Nada dipasangapi panurirang, anggo di kota hagodanganna sandiri."
43004045	Tapi dung lalu Ia di Galilea, marjop ni roha ma halak na disi manjagit Ia, harana taran di Jerusalem halahi di Pesta Paskah i, madung diida halahi sude na nibaen ni Jesus hatiha i.
43004046	Jadi bolkas ma Jesus tu Kana di Galilea, di kota i ma na nibaenNia aek gabe anggur. Adong ma sahalak pagawe ni bagas godang na topet marnyae anakna di Kapernaum.
43004047	Dung dibege ia na ro Jesus sian Judea tu Galilea, didapotkon ia ma Jesus jana dipangidohon ia ma anso ro Jesus tu Kapernaum laho pamalumkon anaknia na giot mate.
43004048	Didok Jesus ma tu pagawe ni bagas godang i, "Anggo so jolo diida hamu angka na luar biasa dohot angka hahomangan, laing na so ra do hamu porsaya."
43004049	Didok pagawe ni bagas godang i ma, "Tuhan tibu ma Ho ro dompak so mate anakki."
43004050	Didok Jesus ma, "Kehe ma ho mangolu do anakmi." Jadi porsaya do bayo i di na nidok ni Jesus i, laing kehe ma ia.
43004051	Di tonga dalan i dope di na laho mulak ia, ro ma angka naposonia mandapotkon ia laho paboahon tusia, "Madung mangolu do anakmi!"
43004052	Dung i disapai ia ma tu halahi sanga pukul piga mamungka malum anaknia i. Alus ni halahi, "Natuari hira-hira pukul sada i mondap ma na milas i."
43004053	Dung i diingot amang ni dakdanak i ma laing di jom i ma didok Jesus tusia, "Mangolu do anakmi." Gabe porsaya ma ia dohot halahi na sabagas tu Jesus.
43004054	I ma tanda hahomangan na paduahon dibaen Jesus di Galilea dung ro Ia sian Judea.
43005001	Dung i adong ma pesta ni halak Jahudi, gabe dohot ma Jesus tu Jerusalem. Dalan di kota Jerusalem (5:1)
43005002	Di Jerusalem di lambung ni "Horbangan Biri-biri," adong do sada paridian. Di hata Ibrani digoar do i Betesda. Adong muse do lima sopo-sopo humaliang paridian i.
43005003	Bahat do angka na marnyae marmodoman disi; adong na mapitung, adong na timpang, adong muse na pangpangon. [Sudena halahi painte-intehon panggulsak ni aek i.
43005004	Harana sai mijur do huhul surusuruan ni Tuhan tu bagasan paridian i, manggaor aek i. Jana sanga ise sian na marnyae i parjolo masuk tu paridian i hatiha manggulsak aekna i, malum ma nyaena i; sanga na nyae aha pe angkon malum.]
43005005	Adong ma disi sada bayo na dung tolu pulu salapan taon honokna marnyae.
43005006	Diida Jesus ma ia modom disi, jana diboto Jesus ma na dung honok bayo i marnyae; gabe didok Jesus ma tusia, "Giot dehe ho malum?"
43005007	Dialusi bayo na marnyae i ma, "Nada adong donganku dison Tuhan na pamasuk au tu paridian i muda hatiha manggulsak aek i. Jadi hatiha giot masuk dope au tu paridian i, hape ma dipajolo halak na asing masuk."
43005008	Gabe didok Jesus ma tusia, "Jongjong ma ho, oban lagemi jana mardalan ma ho."
43005009	Manigor malum ma bayo i. Dung i dioban ia ma lagenia, kehe ma ia mardalan. Topet do Ari Sabat hatiha i.
43005010	Jadi hara ni i didok angka pamimpin ni halak Jahudi ma tu bayo na baru malum i, "Ari Sabat do da sadari on. Nada tola obanonmu lagemi."
43005011	Tapi ning ia ma mangalusi, "Halak na pamalumkon au nangkin do na marsuru au; didok Ia, 'Oban ma lagemi, mardalan ma ho.' "
43005012	"Ise ma he i na marsuru ho mardalan, mangoban lagemi?" ninna halahi manyapai ia.
43005013	Tapi hape na so ditanda bayo na malum i dope sanga ise halakna, hara ni bahat ni jolma disi. Jesus pe nada haidaan be di tonga-tonga ni halak na bahat i jana madung kehe Ia sian inganan i.
43005014	Dung i marsuo ma Jesus dohot bayo i di Bagas Ni Debata. Didok Jesus ma tusia, "Saonnari madung malum ho; ulang be datdati mardosa. Angke muda mambaen dosa dope ho, na jumatjat sian on dope taononmu saulahon."
43005015	Jadi kehe ma bayo i paboahon tu angka pamimpin ni halak Jahudi, Jesus do hape na pamalumkon ia.
43005016	Markite-hite i, dipungka halak Jahudi ma mangaroha-rohai Jesus, hara ni na nipamalumNia halak di Ari Sabat.
43005017	Tapi didok Jesus ma tu halahi, "Tongtong do markarejo Damang; jana Au pe angkon laing markarejo do."
43005018	Angka pandohan ni Jesus i ma mambaen mur dirohai angka pamimpin ni halak Jahudi i giot mamunu Ia. Nada hum hara ni na mangalanggar tona ni ugamo sajo, i ma taringot tu Ari Sabat umbaen na songon i dibaen halahi, tapi dohot do muse hara ni hataNia na mandok AmangNia Debata; astuanna disarupahon Ia ma Ia dohot Debata.
43005019	Dialusi Jesus ma halahi songon on, "Ingot hamu ma na Hudok on: Nada dibaen Anak i sanga na aha pe mangihutkon roha-rohaNia sandiri. Sanga aha na niidaNia dibaen AmangNia, hum i sajo do dibaen Ia. Angke sanga aha na nibaen ni Ama i, laing i muse do dibaen Anak i.
43005020	Angke na holong do roha ni Ama i mida Anak i. Dipatidahon Ia muse do sasude na nibaenNia sandiri tu AnakNia i, dohot angka pambaenan na gumodang, patidahononNia dope tu AnakNia i anso longang hamu.
43005021	Songon Damang na manyungguli halak na mate, jana dilehen Ia hangoluan tu halahi; laing songon i muse ma Anak i mangalehon ngolu tu halak, sanga ise giot ni rohaNia.
43005022	Nada mandabu uhum anggo Ama i sandiri sanga na tu ise pe. Angke anggo kuaso laho mandabu uhum, na dung dipasahat do i di AnakNa i.
43005023	Dibaen Damang pe i anso dipasangap halak do Anak i songon na ni baen ni halak tu Damang. Halak na so pasangapkon Anak i, nada diparsangapi ia muse Ama na marsuru Anak i.
43005024	Hudok ma tu hamu: Satutuna sanga ise na manangihon hata na Hudok jana na porsaya tu na marsuru Au, halahi ma na dapotan hangoluan na so mantak. Nada siuhumon be i; madung malua ia sian hamatean jana dapotan hangoluan.
43005025	Tutu do na Hudok di hamu: Ro ma hatihana, jana tardok madung ro i, begeon ni halak na dung mate i ma sora ni Anak Ni Debata, jana sanga ise na umbegesa dapotan hangoluan.
43005026	Dibaen songon Ama i marhangoluan di bagasan diriNia sandiri, laing songon i ma madung dibaen Ama i do Anak i, gabe marhangoluan di bagasan diriNia sandiri.
43005027	Madung dilehen Ia kuaso tu AnakNia laho manontuhon uhuman, harana Anak Ni Jolma i do Ia.
43005028	Ulang longang rohamunu umbege on; harana ro do hatihana, sude halak na di bagasan kuburan i begeonna ma soraNia,
43005029	jana haruar ma halahi sian kuburan i. Jana sude halak na mambaen na denggan disungguli ma tu hangoluan. Tapi anggo sibaen na jahat disungguli tu hamatean."
43005030	"Nada tarpatupa Au sanga aha pe anggo sian roha-rohangKu sandiri. Sanga aha na niparentahon ni Debata tu Au, hombar tusi do Au manontuhon uhuman. Hara ni i, adil do na Huputuskon i, angke nada na mambaen roha-rohangKu sandiri Au. Hagiot Ni Damang na marsuru Au, i sajo do na Huoloi.
43005031	Anggo Au sandiri do na mangalehen hasaksian taringot tu diringKu sandiri, nada tarjagit hasaksianKi.
43005032	Tapi adong do sada halak na asing mangalehen hasaksian taringot tu Au jana Huboto do bahaso na tutu hasaksianNia i.
43005033	Hamu sandiri pe madung ditongos hamu suruanmunu tu si Johannes jana si Johannes pe madung dilehen ia hasaksian na tutu taringot tu Au.
43005034	Hupajojor pe i sudena, nada hara ni na porlu di Au hasaksian sian jolma, tapi anso dipalua do hamu.
43005035	Songon lampu na gara jana na marsinondang do da anggo si Johannes; jana hamu pe, anggo hum santongkin ra do hamu ditorangi sondang ni lampu i.
43005036	Tapi adong dope di Au hatorangan na ummarga sian na nilehen ni si Johannes. Karejo na nidok ni Damang karejohononKu, i ma karejo na Hubaen saonnari, sudena i patorangkon bahaso Ama i do na marsuru Au.
43005037	Jana Ama na marsuru Au pe madung dilehen Ia hasaksian taringot tu Au. Anggo hamu nada unjung dope umbege sora ni Ama i, sanga marnida bohiNia.
43005038	Nada diargahon hamu di bagasan rohamunu angka hataNia, angke na so porsaya do hamu tu halak na nisuruNia.
43005039	Diparsiajari hamu do nian Buku Na Badia i angke dipikir hamu dapot hamu ma hangoluan na so mantak i muda dung diparsiajari hamu i. Jana Buku Na Badia i sandiri pe disaksihon i do taringot tu Au!
43005040	Hape nada ra hamu ro tu Au laho manjagit hangoluan na so mantak.
43005041	Nada Hujalahi pujian sian jolma.
43005042	Hutanda do hamu. Huboto do na so dihaholongi hamu Debata di bagasan rohamunu.
43005043	Mardongan kuaso na sian Damang do Au ro, hape nada dijagit hamu Au. Hape anggo halak na asing na ro mamake kuasona sandiri, dijagit hamu do.
43005044	Tarbia muse ma pambaenmunu porsaya, harana na manjalahi sangap do hamu sama hamu, anggo sangap sian Debata na sasada i nada dijalahi hamu.
43005045	Ulang ma didok rohamunu na mangaduhon hamu Au tu Damang. Si Musa do na mangaduhon hamu--harana si Musa do na nipainte-intemunu.
43005046	Sugari na tutu hamu porsaya tu si Musa, angkon laing porsaya muse do hamu tu Au, angke taringot tu Au do na nisuratkon ni si Musa.
43005047	Tapi muda nada dihaporsayai hamu sanga aha na nisurat ni si Musa, tarbia ma pangkaporsayaimunu tu na Hudok?"
43006001	Dung i kehe ma Jesus mangulahi tu ipar ni Dano Galilea (na nigoaran muse Dano Tiberias). Dano Galilea (6:1)
43006002	Diihutkon halak na bahat i ma Ia hara ni na dung niida ni halahi angka pangalaho hahomangan na nibaenNia dompak pamalumkon angka na marnyae Ia.
43006003	Manangkok ma Jesus rap dohot angka siseanNia i tu sada dolok-dolok, laing dipajuguk halahi ma disi.
43006004	Hatiha i laho dapot ma Pesta Paskah ni halak Jahudi.
43006005	Di na manaili Jesus humaliang, diida Ia ma bahat sajo halak marroan mandapotkon Ia. Dung i didok Ia ma tu si Pilipus, "Di dia ma tobusanta panganon anso tarlehen hita halak na bahat on mangan?" (
43006006	Didok Jesus pe songon i laho mancubo roha ni si Pilipus do Ia; harana anggo Jesus sandiri diboto Ia hian do sanga aha na giot baenonNia.)
43006007	Dialusi si Pilipus ma, "Roti arga dua ratus hepeng perak nada tuk di angka jolma on, harupe hum saotik be sahalak."
43006008	Sahalak sian sisean ni Jesus na asing, i ma si Andreas anggi ni si Simon Petrus, mandok:
43006009	"Adong do dison sada dakdanak na maniop lima roti dohot ihan duakibung. Tapi aha ma arti ni i tu halak na songon on bahatna?"
43006010	"Suru hamu ma sudena halahi juguk," ninna Jesus tu angka siseanNia i. Bahat do ruput-ruput disi, gabe marjuguhan di ruput-ruput i ma sude halak i -- adong ma hira-hira lima ribu halak halaklahi.
43006011	Dung i dibuat Jesus ma roti i, didok Ia ma tarimakasi tu Debata. Lalu diparbagi-bagihon Ia ma roti i tu halak na bahat i. Laing songon i ma dibaen Ia tu ihan i. Mangan ma sudena halahi sabutong-butongna.
43006012	Dung butong na mangan i, didok Jesus ma tu angka siseanNia i, "Palagut hamu ma teba-teba ni panganon i ulang adong na sayang."
43006013	Dipalagut angka siseanNia i ma teba-teba ni panganon i dapot ma dua bolas karanjang gok teba-teba ni roti na lima i na nipangan ni halak na bahat i.
43006014	Dung diida halak na bahat i hahomangan na nibaen ni Jesus i, ninna halahi ma, "On ma tutu panurirang na giot ro i tu tano on!"
43006015	Dung i giot paksaon ni halahi ma Jesus gabe raja ni halahi. Tapi diboto Jesus do na di roha ni halahi i, gabe kehe ma sada Ia tu dolok-dolok i.
43006016	Dung potang ari, manuat ma angka sisean ni Jesus tu dano i.
43006017	Marparau ma halahi manyiborangi dano i tu Kapernaum. Haru madung borngin laing so ro dope Jesus mandapoti halahi.
43006018	Jadi mamungka ma marombak dano i hara ni pangombus ni alogo na gogo.
43006019	Madung hira-hira opat tu lima kilometer daona halahi marparau tu tonga-tonga ni dano i; jadi ompot ma diida halahi ro Jesus mardalan di ginjang aek i mandapotkon parau ni halahi i. Mabiar situtu ma halahi.
43006020	Tapi didok Jesus ma tu halahi, "Ulang hamu mabiar, Au do i!"
43006021	Giot dipamasuk halahi ma Ia tu parau i hape ma lalu halahi tu inganan sitopoton ni halahi i.
43006022	Ancogotna i diida halak na tinggal di siborang ni dano i ma, hum sada do parau disi. Diboto halahi do na dung parjolo kehe anggo sisean ni Jesus jana na so dohot Jesus di bagasan parau i rap dohot angka siseanNia i.
43006023	Adong do angka parau na marroan sian Tiberias maradian donok tu inganan parmanganan ni halak na mangan roti i dung didok Jesus tarimakasi tu Debata.
43006024	Dung diida halahi na so disi Jesus dohot angka siseanNia i, masuk ma halahi tu parau laho kehe tu Kapernaum manjalahi Jesus.
43006025	Dung marsuo halahi dohot Jesus di ipar ni dano i, disapai halahi ma tuSia, "Ale, Rabbi sadihari dehe Ho lalu tuson?"
43006026	Dialusi Jesus ma, "Satutuna do na Hudok tu hamu: Nada hara ni na dung diastui hamu angka hahomangan na Hubaen i umbaen na nijalahanmunu Au, tapi hara ni na dung butongan do hamu mangan roti i.
43006027	Ulang pola marloja-loja hamu markarejo hara ni sipanganon na ra abis dohot na ra busuk. Markarejo ma hamu, anso dapot hamu sipanganon na so ra busuk jana na mangalehen hangoluan na so mantak. Lehenon ni Anak Ni Jolma i do di hamu panganon i; angke madung dilehen Damang, i ma Debata, kuaso i diSia."
43006028	Dung i disapai halahi ma tuSia, "Aha do sibaenonnami anso tarkarejohon hami hagiot ni Debata?"
43006029	Dialusi Jesus ma, "On ma na nipangido ni roha ni Debata sikarejohononmunu diSia: Haporsayai hamu ma na nisuru ni Debata i."
43006030	Didok halahi ma, "Antong anggo songon i, adong dehe tanda hahomangan sibaenonmi Guru siidaonna ni anso porsaya hami tu Ama i? Patidahon ma sanga aha do na tarbaen Ho!
43006031	Anggo angka ompunami mangan manna do di halongonan, songon na adong tarsurat, 'Dilehen Ia do di halahi sipanganon na sian banua ginjang.' "
43006032	Dung i didok Jesus ma tu halahi, "Satutuna Hupaboa ma di hamu: Anggo na nilehen ni si Musa i di hamu, nada sipanganon na sian banua ginjang i; anggo sipanganon na sian banua ginjang i, i ma sipanganon na satutuna lehenon ni Damang di hamu.
43006033	Angke anggo sipanganon na nilehen ni Debata, i ma na mijur sian banua ginjang jana na mangalehen ngolu na so mantak tu portibi on."
43006034	Dung i ninna halahi ma, "Ale Tuhan, lehen ma di hami tontong sipanganon na songon i."
43006035	Jadi didok Jesus ma tu halahi, "Au do roti na mangalehen hangoluan; sanga ise na ro tu Au nada malean be ia, jana sanga ise na porsaya tu Au nada manguas be ia.
43006036	Tapi madung Hudok tu hamu, 'Bope madung diida hamu Au, tapi nada porsaya hamu.'
43006037	Sudena halak na dung dipasahat Damang tu Au, ro ma halahi tu Au. Nada tulahonKu, sanga ise pe na ro tu Au.
43006038	Angke umbaen na mijur pe Au sian banua ginjang, na giot patuluskon hagiot ni na marsuru Au do, nada hagiotKu sandiri.
43006039	Jana songon on ma hagiot ni na marsuru Au; anso ulang Huagohon sahalak pe sian sudena halak na nipasahatNia tu Au; tapi anso Hupangolu do halahi mangulahi dung di Ari Parpudi.
43006040	Harana on do hagiot ni Damang: Sudena halak na marnida Anak i jana porsaya tuSia, i do na marhangoluan na so mantak jana pangoluonKu ma halahi mangulahi dung di Ari Parpudi."
43006041	Mamungka ma mungut-ungut halak Jahudi tu Jesus, hara ni na nidokNia i, "Au do roti na mijur sian banua ginjang i."
43006042	Didok halahi ma, "Na he Jesus anak ni si Josep i do on? Hami tanda do amangNia dohot inangNia! Biasi ma he didokkon Ia na mijur sian banua ginjang Ia?"
43006043	Dung i didok Jesus ma tu halahi, "Ulang marungut-ungut hamu.
43006044	Nada tarbaen sanga ise pe ro tu Au, anggo so disosoi Damang na marsuru Au halakna i tu Au; jana pangoluonKu ma halahi di Ari Parpudi.
43006045	Tarsurat do di buku ni angka panurirang songon on: Ajaran ni Debata ma sudena halak. Jadi sudena halak na manangihon Debata jana na marsiajar sian Ia, angka halahi ma na ro tu Au.
43006046	Nada na mandok na dung adong halak unjung mida Damang i. Anggo na dung unjung mida Damang, hum na ro sian Damang i do. Sasada Ia sajo ma i!"
43006047	"Tutu do na Hudok on tu hamu: Halak na porsaya tu Au, i do na marhangoluan na so mantak.
43006048	Au do roti hangoluan.
43006049	Mangan manna do angka ompumunu di halongonan hape laing marmatean do halahi.
43006050	Tapi asing situtu do anggo sipanganon na mijur sian banua ginjang i; halak na mangankon sipanganon i, nada mate be.
43006051	Au do roti na mijur sian banua ginjang i, i ma sipanganon na mangalehen hangoluan. Halak na mangankon sipanganon on, mangolu ma salolot-lolotna. Anggo sipanganon na giot lehenonKi, i ma pamatangKu. LehenonKu ma pamatangKon anso mangolu portibi on."
43006052	Gabe martongkari ma halak Jahudi sama halahi hara ni hata ni Jesus nangkinan i. "Bia do pangalehen ni Bayo on di pamatangNia i tu hita gabe sipanganon?" ninna halahi.
43006053	Dung i didok Jesus ma tu halahi, "Tutu do na Hudok on di hamu: Anggo so dipangan hamu do pamatang ni Anak Ni Jolma i jana nada diinum hamu mudarNia, nada adong hangoluan na tutu di bagasan hamu.
43006054	Anggo halak na mangankon pamatangKu jana manginum mudarKu marhangoluan na so mantak do jana pangoluonKu ma halahi mangulahi di Ari Parpudi.
43006055	Angke pamatangKu do sipanganon na tutu jana mudarKu do siinumon na tutu.
43006056	Halak na mangankon pamatangKu jana na manginum mudarKu, ngolu ni halahi ma na sada tu Au jana ngolungKu pe sada tu halahi.
43006057	Damang na mangolu i do na marsuru Au jana Au pe na mangolu sian Damang i do. Laing songon i muse ma na mangankon pamatangKu, laing sian Au ma ia mangolu.
43006058	On do roti na mijur sian banua ginjang i: Nada sarupa sipanganon on dohot sipanganon na nipangan ni ompumunu. Angke dung dipangan halahi sipanganon i, laing mate do halahi. Tapi anggo na mangan sipanganon on, mangolu do salolotna."
43006059	Hatiha mangajari ma Jesus di bagas paribadatan na di Kapernaum didokkon Ia sudena i.
43006060	Bahat do angka sisean ni Jesus umbege angka hata na nidok ni Jesus i. Didok halahi ma, "Ma kasartu do pangajaran on. Ise ma he na tahan manangihonsa?"
43006061	Haru pe so jolo adong halak na paboahonsa, madung diboto Jesus do na marungut-ungut angka siseanNia i taringot tusi. Dung i gabe ning Ia ma tu halahi, "Adong he na so sonang rohamunu di pangajaran i?
43006062	Bia do muda diida hamu saulahon Anak Ni Jolma i mulak manaek tu ingananna humani?
43006063	Tondi i do na mangalehen hangoluan, anggo sibuk nada adong guna ni i. Angka hata na Hudokkon, i do tondi dohot hangoluan.
43006064	Hape laing adong dope sian hamu na so porsaya." (Madung diboto Jesus hian do sian mulana sanga ise-ise na so ra porsaya dohot ise na giot manghianat tuSia.)
43006065	Dung i didok Jesus ma mangulahi, "Hara ni i ma umbaen na Hudok tu hamu, umpe sahalak tarbaen ro tu Au anggo so dilehen Damang dalan disia laho mandapotkon Au."
43006066	Mamungka sian i bahat ma sian angka siseanNia i manadingkon Ia, jana nada ra be halahi mangihutkon Ia.
43006067	Dung i disapai Ia ma siseanNia sidua bolas halak i, "Adong he na giot tadingkononmunu muse ma Au?"
43006068	Dialusi si Petrus ma, "O Tuhan, giot tu ise dope hami kehe? Hum hataMi sajo do na mangalehen hangoluan na so mantak.
43006069	Porsaya do hami jana marpos ni roha, Ho do Na Badia na ro sian Debata."
43006070	Dialusi Jesus ma tu halahi, "Au do nian mamili hamu na dua bolas halak on. Tapi haru songon i pe gabe songon Sibolis do sahalak sian hamu!"
43006071	Si Judas anak ni si Simon Iskariot do na nidok ni Jesus disi. Angke haru pe sahalak sian sidua bolas halak i si Judas, ia do na giot manghianat tu Jesus.
43007001	Dung i mardalani ma Jesus di Galilea. Nada ra Ia anggo tu Judea hara ni angka parkuaso ni halak Jahudi na disi, na sai manjalahi dalan giot mamunu Ia.
43007002	Donok ma hatiha i Pesta Undung-undung Bulung Rata ni halak Jahudi.
43007003	Jadi didok angka kahanggiNia ma tuSia, "Kehe ma Ho sian on tu Judea, anso laing diida angka siseanMi parkarejoanMu.
43007004	Nada adong halak na manabunihon sanga aha na nibaennia muda giot tarbonggal goarnia. Muda baenonMu ma na songon i, angkon botoon ni na satano on ma i!" (
43007005	Angke nada porsaya angka kahanggiNia i sandiri tuSia.)
43007006	Jadi dialusi Jesus ma, "Nada hatihana dope anggo di Au, tapi anggo di hamu tongtong do dapot hatihana.
43007007	Nada na ra portibi on mangkagigihon hamu. Tapi anggo Au tutu ma hagigian ni portibi on, hara ni na sai Hudok tu portibi on bahaso na jahat pambaenanna.
43007008	Hamu sajo ma jolo kehe tu pesta i. Anggo Au indangkon ma sai kehe tusi, angke nada hatihana dope di Au."
43007009	Songon i ma didok Jesus tu angka kahanggiNia i, jana laing di Galilea ma Ia tading.
43007010	Dung kehe kahanggiNia tu pesta i, kehe muse ma Jesus tusi sip-sip.
43007011	Dijalak-jalahi angka parkuaso ni halak Jahudi ma Jesus di pesta i, sapa-sapa ma halahi, "Di dia do Ia ulaning?"
43007012	Bahat ma hata-hata ni jolma na bahat i taringot tuSia. Adong na mandok, "Na burju do Ia." Adong muse na mandok, "Nada, na paliluhon halak na bahat do Ia."
43007013	Tapi sahalak pe nada adong na puluk sian halahi mandok hatana torus torang taringot tuSia, hara ni na mabiar mida halak Jahudi i.
43007014	Di tonga-tonga ni pesta i masuk ma Jesus tu Bagas Ni Debata mangajari.
43007015	Homang sajo ma roha ni angka halak Jahudi i. Didok halahi ma, "Sian dia do parbinotoan ni Bayo on, hape nada jungada Ia sikola?"
43007016	Dialusi Jesus ma, "Sanga aha na Huajarkon i nada pangajaranKu i, tapi pangajaran ni na marsuru Au do i.
43007017	Sanga ise na ra mangihutkon hagiot ni Debata, botoon ni halahi ma sanga na sian Debata do pangajaranKi, sanga na sian roha-rohangKu sandiri.
43007018	Anggo halak na marroha-roha mandok hatana, na manjalahi sangap tu dirina sajo do i. Tapi anggo halak na manjalahi sangap tu na marsuru ia, i ma halak na tigor; nada adong gabus disia.
43007019	Madung nian dilehen si Musa di hamu angka Parenta Ni Debata. Tapi sahalak pe sian hamu umpe adong na mangoloi angka Parenta i. Biasi ma he giot bunuonmunu Au?"
43007020	Dialusi halak na bahat i ma, "Na marsibolis do Ho, ise he na giot mamunu Ho?"
43007021	Dialusi Jesus ma, "Hum sada dope Hubaen pangalaho na so somal ma longang hamu sude.
43007022	Dibaen si Musa do paraturan di hamu, angkon sunatonmunu sude dakdanakmunu. Jana laing manyunat halak do hamu di Ari Sabat. (Anggo satutuna nada si Musa na parjolo mamungka manyunat halak, tapi angka ompunta na mangolu dompak so si Musa do.)
43007023	Muda disunat hamu halak di Ari Sabat, anso ulang mangalanggar Parenta Ni si Musa, biasi anggo songon i muruk hamu tu Au hara ni na Hupamalum sahalak di Ari Sabat?
43007024	Ulang ma marojahan tu na tarida sajo hamu muda manguhumi halak, tapi uhum na tigor ma baen hamu."
43007025	Dung i adong ma deba halak Jerusalem na mandok, "Na he on do halakna, na giot bunuon ni halahi i?
43007026	Tapi ligi da! Laing marpupu do Ia mangkobari di jolo ni halak na bahat jana nada adong na mangkahua Ia, jana nada adong na mandok bagi aha tuSia! Sanga, betak na dung tangkas do diboto angka parkuasonta, na tutu do Ia Kristus i.
43007027	Hape anggo haroro ni Kristus i nada dong halak na umboto i sanga sian dia asalNa! Anggo Bayo on, inda he taboto do asalNia."
43007028	Hatiha mangajari Jesus di bagasan Bagas Ni Debata, didok Ia ma, "Nian di tanda hamu do sanga ise Au jana diboto hamu sian dia harorongKu? Nada marhite roha-rohangKu sandiri umbaen na ro Au, tapi na nisuru ni Na Tigor i do Au, tapi nada ditanda hamu Ia.
43007029	Anggo Au Hutanda do Ia, harana sian Ia do harorongKu jana Ia do na marsuru Au."
43007030	Jadi dirohahon halahi ma giot manangkup Ia, tapi inda adong na puluk manjama Ia, angke nada dapot dope hatihaNa.
43007031	Tamba ni i, bahat muse do sian angka jolma na bahat i na porsaya tuSia, didok halahi ma, "Muda ro Kristus i tarbaen Ia dope ulaning hahomangan umbahat sian na dung binaenNia on?"
43007032	Dibege halak Parise ma hata-hata ni halak na bahat taringot tu Jesus. Jadi hara ni i, disuru halahi ma dohot angka sintua ni malim, piga-piga halak panjago ni Bagas Ni Debata anso kehe manangkup Jesus.
43007033	Didok Jesus ma, "Hum santongkin nari noma Au rap dohot hamu. Dung i mulak ma Au mandapotkon na marsuru Au.
43007034	Jalahanmunu ma Au tapi nada dapot hamu be: Harana nada tarbaen hamu ro tu ingananKi."
43007035	Dung i didok angka halak Jahudi i ma, "Na giot tudia muse dehe Ia umbaen jabat nada tarbaen hita mandapotkon Ia? Adong he ulaning na giot kehe mandapotkon halak Jahudi na mangaranto di tonga-tonga ni halak Junani i ma Ia jana giot ajaranNia ma angka halak Junani i?
43007036	Aha dehe maksudNia mandok, 'Jalahanmunu ma Au tapi nada dapot hamu Au,' dohot, 'Nada tarbaen hamu ro tu ingananKi?' "
43007037	Ari na parpudi di pesta i, i ma mata ni pesta i. Jongjong ma Jesus disi mandok hata marsora na gogo, ning Ia ma, "Sanga ise na manguas, tu Au ma ro anso minum.
43007038	Tarsurat do di Buku Na Badia i songon on, 'Sanga ise na porsaya di Au, mabaor do angka batang aek na mangalehen ngolu sian bagasan rohana.' " (
43007039	Tondi Ni Debata do na nidok ni Jesus disi, i ma na giot sijagiton ni angka na porsaya tuSia. Harana nada podo ro Tondi Parbadia i, hara ni na so dipasangap dope Jesus.)
43007040	Bahat do halak na manangihon sanga aha na nidok ni Jesus. Jadi adong do sian halahi na mandok, "Na tutu do Ia panurirang!"
43007041	Adong muse na asing na mandok, "On ma Kristus i!" Tapi laing adong muse do na mandok, "Dia ma he sian Galilea haroro ni Kristus i.
43007042	Harana di Buku Na Badia i tarsurat, sian pomparan ni si Daud do Kristus i jana sorang di Betlehem, i ma Kota Ni si Daud i."
43007043	Ujungna gabe martongkari ma halak na bahat i taringot tu Jesus.
43007044	Adong ma na giot manangkup Ia tapi sahalak pe nada adong na puluk manjamaSa.
43007045	Dung i mulak ma angka panjago ni Bagas Ni Debata na nisuru manangkup Jesus, mandapotkon angka sintua ni malim dohot halak Parise. Disapai angka sintua ni malim dohot angka Parise i ma tu angka panjago i, "Biasi inda dioban hamu Ia tuson?"
43007046	Dialusi angka panjago i ma tu halahi, "Nada adong dope pangkatai ni jolma songon i!"
43007047	"Adong he na dung tarpaoto-oto muse dohot hamu?" ninna halak Parise i.
43007048	"Adong dehe sada halak sian angka pamimpin sanga halak Parise na dung porsaya tuSia?
43007049	Tapi anggo halak na bahat na so umboto angka Tona Ni si Musa, hona bura ma halahi."
43007050	Sahalak sian angka Parise i madung unjung kehe mandapotkon Jesus borngin-borngin; si Nikodemus goarna. Didok si Nikodemus on ma tu angka Parise na asing i,
43007051	"Anggo mangihutkon Tona i nada tola hita manguhum-uhumi halak, anggo so jolo nibege dope parkarona, jana anggo so jolo dipareso sanga aha na nibaenNia."
43007052	"Adong he na halak Galilea ho? Pareso jolo di Buku Na Badia i. Nada adong panurirang na ro sian Galilea!" [
43007053	Dung i mulak be ma halahi sudena tu bagasna.
43008001	Tapi anggo Jesus kehe tu Dolok Zetun do Ia. Dolok Zetun (8:1)
43008002	Ancogotna i manyogot dope, kehe ma Ia mangulahi tu Bagas Ni Debata, jana bahat ma marroan halak mandapotkon Ia. Dung i juguk ma Ia, dipungka Ia ma mangajari halahi.
43008003	Jadi laing di hatiha i marroan ma angka Siboto Surat dohot angka Parise maroban tuSia sada anak boru na tardapot markamainan. Dipajongjong halahi ma anak boru i di tonga-tonga,
43008004	jana didok halahi ma tu Jesus, "Na tardapot do Rabbi anak boru on markamainan.
43008005	Anggo di Tona Ni si Musa, adong do Tona na mandok angkon nidangguran do dohot batu dadaboru sisongon on lopus mate. Saonnari bia do pandapotMu?"
43008006	Disapai halahi pe songon i na giot padapotkon hasalaan ni Jesus do halahi. Tapi dipaunduk Jesus do jana disurat Ia tano i dohot jari-jariNia.
43008007	Tapi dung sai disosak halahi, dipadorgak Ia ma uluNia jana didok Ia ma tu halahi, "Sanga ise na so mardosa sian hamu, padiar ma ia parjolo mandanggur anak boru on dohot batu."
43008008	Dung i dipaunduk Jesus ma jana disurati Ia tano i mangulahi.
43008009	Dung dibege halahi songon i pandok ni Jesus, morot ma halahi sian inganan i kehe-kehe sada mamungka sian na tumobang. Ujungna tinggal ma Jesus sajo disi dohot anak boru i na laing jongjong disi.
43008010	Dung i jongjong ma Jesus, didok Ia ma tu anak boru i, "Ma di dia halahi sude? Nada he adong na manguhumi ho nangkin?"
43008011	"Nada adong, Tuhan" ning ia mangalusi. Didok Jesus ma, "Antong denggan, Au pe nada Huuhumi ho. Kehe ma ho saonnari, ulang be datdati na mardosa tu pudi on."]
43008012	Didok Jesus dope mangulahi tu halahi, "Au do sinondang ni portibi on. Dapotan sinondang hangoluan do sanga ise na mangihutkon Au. Nada be mardalan di na golap halahi."
43008013	Didok halak Parise i ma tu Jesus, "Saonnari Ho do na manyaksihon diriMu sandiri, nada tutu na nisaksihonMi!"
43008014	Dialusi Jesus ma, "Haru pe Husaksihon taringot tu diringKu sandiri, tutu do na Husaksihon i; angke Huboto do sanga sian dia Au ro jana tu dia Au kehe. Anggo hamu nada diboto hamu sanga sian dia Au ro jana tu dia Au kehe.
43008015	Diuhumi hamu do halak mangihutkon pambaen ni jolma; anggo Au nada adong sahalak pe na Huuhumi.
43008016	Tapi sugari pe adong halak na Huuhumi, tigor do haputusanKu, harana nada hum Au sandiri, rap do Au dohot Damang i na marsuru Au.
43008017	Tarsurat do di angka Tona i songon on: Na tutu do na ni saksian ni dua halak.
43008018	Adong do dua na mangalehen hasaksian taringot tu diringKu Au dohot Damang na marsuru Au."
43008019	"Di dia ma AmangMi?" ning halahi. Dialusi Jesus ma, "So na ditanda hamu Au. Damang pe nada ditanda hamu i. Sugari ditanda hamu Au, laing ditanda hamu do Damang."
43008020	Sudena i didok Jesus, hatiha mangajari Ia di Bagas Ni Debata di lambung ni poti hepeng. Tapi sahalak pe nada adong na manangkup Ia, angke nada podo dapot hatihana.
43008021	Didok Jesus dope tu halahi, "Kehe ma Au jana jalahanmunu ma Au, tapi mate ma hamu di bagasan dosamunu. Tu inganan hakeheanKu, nada tarbaen hamu ro tusi."
43008022	Dung i didok angka parkuaso ni Jahudi i ma, "AropKu na giot manyingkot ma Ia, harana didok Ia, 'Tu inganan hakeheanKu nada tarbaen hamu ro tusi.' "
43008023	Dung i didok Jesus ma tu halahi, "Sian toru on do hamu ro; tapi anggo Au sian ginjang do. Hamu sian portibi on do; tapi anggo Au nada sian portibi on.
43008024	Hara ni i do umbaen na Hudok tu hamu, angkon mate hamu di bagasan angka dosamunu. Jana tutu do i angkon mate hamu di bagasan angka dosamunu, anggo laing na so porsaya hamu, 'Au do ibana'."
43008025	"Ise do Ho satutuna?" ninna halahi manyapai. Dialusi Jesus ma, "Aha dope gunana mangkobari Au dohot hamu!
43008026	Bahat dope na giot dokkononKu dohot uhumanKu taringot tu hamu. Tapi Hum na Hubege sian na marsuru Au, i sajo do paboaonKu tu portibi on -- harana sintong do Ia."
43008027	Nada diboto halahi, taringot tu Ama i do na nihatahonNia.
43008028	Jadi didokkon Jesus ma tu halahi, "Dung dipatuginjang hamu sanoli on Anak Ni Jolma i, botoonmunu ma disi, 'Au do' na nidok ni surat i. Disi pe anso tangkas diboto hamu na so adong sada pe na Hubaen i sian roha-rohangKu sandiri. Sanga aha na niajarkon ni Damang tu Au, hum i sajo do na Huhatahon.
43008029	Jana na marsuru Au, sai rap do Ia dohot Au. Nada jungada dipadiar Ia sasada Au sajo, angke sai Hubaen do sanga aha na pasonangkon rohaNia."
43008030	Dung didokkon Jesus sudena i, bahat ma halak porsaya tuSia.
43008031	Dung i didokkon Jesus ma tu halak Jahudi na dung porsaya tuSia, "Anggo burju hamu mandalankon angka ajaranKi, i pe anso tutu hamu gabe siihutkon Au.
43008032	Botoonmunu ma hasintongan i jana paluaon ni hasintongan i ma hamu."
43008033	Ninna halahi ma, "Pomparan ni si Abraham do hami. Nada jungada dope hami gabe hatoban ni sanga ise pe! Aha do maksudmu umbaen didok Ho, 'Paluaon ma hamu?' "
43008034	Dialusi Jesus ma, "Tutu do na Hudok di hamu. Sude halak na mambaen dosa, i ma da hatoban ni dosa.
43008035	Muda adong sada hatoban di bagas, nada tongtong ia tinggal di bagas i, tapi anggo anak tongtong do tinggal di bagas i.
43008036	Muda dibaen Anak i hamu malua, i pe anso tutu hamu na malua.
43008037	Huboto do, pomparan ni si Abraham do nian hamu. Hape laing giot dibunu hamu do Au, hara ni na so ra hamu manjagit pangajaranKi.
43008038	Na nipatidahon ni Damang tu Au, i do na Huhatahon; jana hamu pe dibaen hamu do sanga aha na nisuruhon ni amangmunu sibaenonmunu."
43008039	Dialusi halahi ma, "Si Abraham do ompunami." Didok Jesus ma, "Anggo na tutu ma hamu pomparan ni si Abraham, tontu baenonmunu do sanga aha na nibaen ni si Abraham.
43008040	Hasintongan na Hubege sian Debata, hum i sajo do na Hupaboa tu hamu, hape mur giot bunuonmunu dope Au. Anggo si Abraham nada dibaen ia songon i!
43008041	Na nibaen ni amangmunu; i do na nibaenmunu." Dialusi halak Jahudi i ma, "Nada anak gampang hami. Hum sada do Amangnami, i ma Debata sandiri."
43008042	Dung i didok Jesus ma tu halahi, "Sugari na tutu Debata Amangmunu, angkon holong do rohamunu tu Au, harana, tutu do Au na ro sian Debata. Nada sian roha-rohangKu umbaen na ro Au. Na nisuruNia do Au.
43008043	Hara ni aha dehe umbaen na so diastui hamu na Hudok i? Angke nada tahan hamu umbege pangajaranKi.
43008044	Angka anak ni Sibolis do hamu. Jadi hagiot ni amangmunu do na nijalahanmunu. Sian mula-mulana do Sibolis i sibunu jolma. Nada mangolu dibagasan hatutuan ia, harana nada adong disia hatutuan. Pargabus do Sibolis, angke songon i hian do bako ni i. Tutu do pargabus Sibolis i, ia do ama ni sandok gabus.
43008045	Tapi hara ni na Hupaboa tu hamu taringot tu Debata, hara ni i muse ma umbaen na so porsaya hamu tu Au.
43008046	Ise ma sian hamu na tarbaen mambuktihon paboa na adong dosa di Au? Muda hupaboa tu hamu taringot tu Debata, biasi inda porsaya hamu tu Au?
43008047	Sanga ise na ro sian Debata ditangihon Ia do na nidok ni Debata. Tapi anggo hamu nada sian Debata hamu, hara ni i ma umbaen na so ra hamu manangihon i."
43008048	Dialusi halak Jahudi i ma, "Nada he tutu do muda hami dokkon halak Samaria do Ho, jana na nisonggopan ni setan?"
43008049	Dialusi Jesus ma, "Nada na nisonggopan ni setan Au! Na pasangapkon Damang do Au, hape nada dipasangap hamu Au.
43008050	Nada manjalahi sangap tu diringKu sandiri Au. Adong do Sada na manjalahisa jana Ia do na manguhumi.
43008051	Tutu do na Hudok tu hamu; sanga ise na mangoloi na Hudok, nada mate be Ia salolot-lolotna."
43008052	Dung i didok angka halak Jahudi i ma tu Jesus, "Saonnari pe anso tangkas sajo di hami, na nisonggopan ni setan do Ho! Si Abraham sandiri madung mate, songon i muse angka panurirang i. Hape didok Ho dope, 'Sanga ise na mangoloi hatangKu, nada mate halahi salolot-lolotna.'
43008053	Madung mate angka panurirang. Dohot ise ma patudosonMu diriMu? Adong he gumodang Ho ulang pado amanami si Abraham na dung mate?"
43008054	Dialusi Jesus ma, "Sugari Au mamuji diringKu sandiri, na so adong do arti ni pujianKi. Damang do na mamuji Au; jana didok hamu, Damang i do Debatamunu,
43008055	hape so ditanda hamu Ia. Tapi anggo Au Hutanda do Ia. Jadi muda Hudok na so Hutanda Ia, gabe pargabus ma Au songon hamu. Hutanda do Ia jana Huoloi do na nidokNia.
43008056	Na jopan do roha ni si Abraham amangmunu i laho marnida aringKu. Madung diida Ia i jana jop rohaNia!"
43008057	Dung i didok halak Jahudi i ma tu Jesus, "So tuk dope lima pulu taon umurMu, na niidaMu ma lakna si Abraham?"
43008058	Dialusi Jesus ma, "Tutu do na Hudok di hamu: Dompak so sorang dope si Abraham, madung adong hian Au."
43008059	Dung i dibuat angka halak Jahudi i ma batu giot mandanggur Jesus; tapi martabuni ma Jesus, lalu kehe Ia morot sian Bagas Ni Debata i.
43009001	Di na mamolus Jesus, diida Ia ma sada halak na so marnida, na mapitung mamungka sian hatutubuna.
43009002	Disapai angka siseanNia i ma tu Jesus, "Ale Guru, ise do na mardosa, bayo on do sanga simatobangna, dibaen na mapitung ia sorang?"
43009003	Dialusi Jesus ma, "Mapitung pe ia nada hara ni na mardosa ia jana nada hara ni na mardosa simatobangnia. Mapitung pe ia anso diida halak do kuaso ni Debata markarejo di bagasan dirinia.
43009004	Salolot torang dope ari, angkon pupuonta do mangkarejohon karejo ni na marsuru Au. Angke potang ne ma ari jana nada tarbaen sanga ise be markarejo dung di hatiha i.
43009005	Salolot di tano on Au, Au do sinondang ni portibi on."
43009006	Dung didokkon Jesus songon i, marsitijur ma Ia tu tano, jana diluntak Ia ma tano i tu tijurNia. Dung i didaiskon Ia ma bustak i tu mata ni bayo i,
43009007	jana didok Jesus ma tusia, "Kehe ma ho marsuap tu tobat Siloam." (Siloam astuanna "Na nisuru".) Jadi kehe ma bayo i marsuap paiaskon bohinia. Di na mulak ia marnida ma matania i.
43009008	Sude hombar bagasnia dohot sude halak na marnida ia mangido-ido mandok, "Na he bayo on do na somal i juguk mangido-ido?"
43009009	Adong na mandok, "Ia ma da i." Tapi adong muse ma na mandok, "Nada na satompa dohot ia do i." Tapi didok bayo i sandiri ma, "Au ma da i," ning ia.
43009010	"Na tarbia do umbaen na gabe marnida matami?" ninna halahi manyapai ia.
43009011	Dialusi ia ma, "Bayo na margoar Jesus i, dibaen Ia saotik bustak di tano i, dung i didaiskon Ia ma bustak i tu matangku jana ning Ia ma, 'Kehe ma ho marsuap tu tobat Siloam.' Jadi kehe au. Jana disi marsuap au, marnida ma matangkon," ning ia.
43009012	"Di dia ma halakna i?" ning halahi manyapai. "Inda huboto," ning ia mangalusi.
43009013	Dung i dioban ma bayo i tu jolo ni halak Parise.
43009014	Hatiha na mambaen bustak i Jesus dohot tijurNia laho mambaen marnida mata ni na mapitung i topet do hatiha i Ari Sabat.
43009015	Jadi disapai angka halak Parise ma bayo i sanga bia dalanna umbaen na gabe marnida matania. Dialusi bayo i ma, "Diapuskon Ia bustak tu matangku, dung i kehe au marsuap paiaskon matangki, gabe marnida ma au."
43009016	Adong ma deba sian halak Parise i na mandok, "Nada sian Debata asal ni Bayo na mambaen i, harana dilanggar Ia do tona ni ugamo taringot tu Ari Sabat." Tapi didok halak na asing ma, "Dia ma tarbaen halak pardosa patupa angka hahomangan sisongon i?" Paasing-asing pandapot ma halahi.
43009017	Jadi hara ni i disapai halak Parise i ma sanoli nari tu bayo i, "Didok ho nangkin, Ia do na mambaen marnida matamu, antong bia do pandapotmu taringot tuSia?" "Panurirang do Ia!" ning ia mangalusi.
43009018	Tapi laing nada porsaya angka parkuaso ni halak Jahudi i na mapitung hian ia, hape saonnari madung gabe marnida. Nada porsaya halahi anggo so jolo dipiohon halahi simatobangna,
43009019	jana disapai halahi ma, "Tutu dehe na sorang mapitung anakmon? Na bia do umbaen na gabe marnida ia saonnari?"
43009020	Dialusi simatobangna i ma, "Anaknami ma da on; jana mapitung do on sian mamungka sorang.
43009021	Tapi anggo taringot tu na gabe marnida ia saonnari, sanga tarbia dalan ni i nada hami boto. Jana sanga ise na mambaen gabe marnida matania i, i pe nada hami boto. Tusia ma sapai hamu. Madung tuk umurnia; madung tola ia mangalusi sandiri."
43009022	Hara ni na mabiar do simatobang ni bayo i mida angka parkuaso ni halak Jahudi i umbaen na songon i didok halahi; harana madung putus tahi ni angka parkuaso ni Jahudi i, pakaruaron ma sian bagas paribadatan sanga ise na mangoku Ia Kristus i.
43009023	Hara ni i ma umbaen didok simatobang ni bayo i, "Nada dakdanak be ia; tusia ma sapai hamu."
43009024	Dung i dipiohon halahi ma mangulahi na sorang mapitung i hian, jana didok halahi ma tusia, "Oku ma di jolo ni Debata paboa ma dohot tigor, angke hami boto pardosa do Bayo i."
43009025	Didok ia ma, "Sanga pardosa sanga inda, nada huboto i. Tapi sada do na huboto: Na mapitung humani do au, saonnari madung marnida au."
43009026	Dung i didok halahi ma mangulahi tusia, "Bia dibaen Ia tu ho? Bia pambaenNia gabe marnida matamu?"
43009027	Dialusi bayo i ma, "Madung hupaboa di hamu, hape so ra hamu manangihon. Biasi dope disapai hamu i? Adong he na giot siihutkon Ia muse ma hamu?"
43009028	Dung i muruk ma halahi tusia ninna halahi ma, "Ho do sisean ni i; anggo hami nada! Sisean ni si Musa do anggo hami.
43009029	Anggo taringot tu si Musa tangkas do hami boto na dung mangkatai Debata tusia. Tapi taringot tu Bayo i nada hami boto sanga sian dia asal ni i."
43009030	Dialusi bayo i ma, "Hahomangan noma i anggo so diboto hamu be sanga sian dia asal ni Bayo i, hape madung marnida matangku dibaen Ia.
43009031	Taboto do, na so ditangihon Debata do anggo pardosa. Hum halak na pasangap Debata dohot na patuluskon hagiotNia sajo do na nitangihon ni Debata.
43009032	Sian parmulaan ni tano on nada unjung dope tarbege adong halak tarbaensa jolma na sorang mapitung gabe marnida.
43009033	Anggo na so sian Debata do Bayo i, nada tarbaen Ia sanga aha na songon i."
43009034	Dialusi halahi ma, "Himpal do ho halak pardosa mamungka sian ujung ni obukmu lopus tu palampak ni patmu sian hasosorangmu, giot ajaranmu ma he hami?" Dung i dipakaruar halahi ma ia sian bagas paribadatan i.
43009035	Dibege Jesus ma na dung dipakaruar halahi bayo i sian bagas paribadatan. Jadi dung marsuo dohot bayo i didok Jesus ma tusia, "Porsaya dehe ho tu Anak Ni Jolma i?"
43009036	Dialusi bayo i ma, "Ise dehe i Tuhan? Laing paboa ma jolo tu au anso laing porsaya au tuSia!"
43009037	Dialusi Jesus ma, "Madung diida ho Ia. Na manghatai dohot ho saonnari, i ma Ia."
43009038	"Porsaya do au Tuhan!" ninna bayo i, dung i manungkap ma ia marsomba di jolo ni Jesus.
43009039	Didok Jesus ma, "Laho mandalankon uhum do umbaen na ro Au tu portibi on; anso marnida angka na mapitung jana halak na marnida gabe mapitung."
43009040	Jadi dibege halak Parise na adong disi do na nidok ni Jesus songon i, gabe didok halahi ma tuSia, "Na didok rohaMu do na mapitung hami on?"
43009041	Dialusi Jesus ma, "Anggo sugari mapitung hamu, so na mardosa hamu. Tapi hara ni na nidokmunu i, 'Marnida do hami,' i ma patandahon laing na mardosa hamu."
43010001	"Tutu situtu do na Hudok on tu hamu: Sanga ise na masuk tu bara ni biri-biri i nada sian pintu, sipanangko do i jana panyamun.
43010002	Tapi anggo na masuk sian pintu, i ma parmahan ni biri-biri i.
43010003	Jadi diungkap panjago i ma pintu i tu parmahan i, jana ditangihon angka biri-biri i ma sora ni parmahan i di na nipiohonnia angka biri-birinia i hombar tu goar-goarna be; dung i dioban ia ma halahi tu ruar.
43010004	Dung dioban ia angka biri-biri i tu ruar, di jolo ma mardalan parmahan i, jana mangihut ma angka biri-birinia i sian pudinia harana ditanda halahi do sorania.
43010005	Nada ra be halahi mangihut tu halak na asing, marlojong do halahi kehe manadingkon halak na asing, harana nada ditanda halahi sorana i."
43010006	Nada diastui angka halak na umbegean i sanga aha astuan ni umpama na nidok ni Jesus i.
43010007	Didok Jesus ma mangulahi, "Tutu do na Hudokkon tu hamu: 'Au do pintu di biri-biri i.
43010008	Sude halak na parjolo sian Au, panangko do i jana panyamun, jana nada ditangihon angka biri-biri i sora ni i.
43010009	Au do pintu i. Sanga ise na masuk sian Au, dapotan haluaan; dapotan jampalan ma i muda masuk sanga karuar.'
43010010	Anggo panangko, na giot manangko sajo do i muda ro, mamatehon dohot manyegohon. Tapi anggo Au muda ro, anso marhangoluan do halahi -- i ma hangoluan na marlobi-lobi."
43010011	"Au do parmahan na denggan. Rade do mate anggo parmahan na denggan manghopkop biri-birina.
43010012	Anggo parkarejo na mangomo, nada parmahan i, jana nada ia nampuna angka biri-biri i. Muda diida ia sorigala, marlojong ma ia manadingkon angka biri-biri i, lopus disoroi sorigala i angka biri-biri i jana marsitondong dalanna be.
43010013	Marlojong do parkarejo na niupaan i, angke hara ni na niupaan do ia antong umbaen na karejo; nada dipardulihon ia anggo biri-biri i.
43010014	Au do parmahan na denggan. Hutanda do angka biri-biringKu jana ditanda halahi do Au,
43010015	songon Damang na mananda Au jana Au mananda Damang. Jana Hulehen do hosangKu humopkop biri-biringKi.
43010016	Adong dope angka biri-biri na asing laing Au nampunasa, tapi nada sabara dohot angka biri-biri on. Halahi pe angkon obanonKu do jana laing tangihonon ni halahi do sorangKu. Sudena halahi angkon gabe sapunguan jana sada parmahan."
43010017	"Holong do roha ni Damang tu Au hara ni haradeonKu mangalehen hosangKu, anso jagitonKu i mangulahi.
43010018	Nada tarbaen sanga ise pe mangarampas hosangKu sian Au. Na rade hian do Au mangalehen hosangKi. Guru di Au do mangalehen i jana marguru di Au do muse laho manjagitsa mangulahi. Jana i ma na nisuruhon ni Debata sibaenonKu."
43010019	Hara ni na nidok ni Jesus songon i gabe martongkari ma halak Jahudi i.
43010020	Bahat na mandok, "Na sibolison do i! Na rintik do i! Biasi dipatangi-tangi hamu i?" ning halahi.
43010021	Tapi adong muse do na mandok, "Anggo halak na hona setan, dia ma tarhatahon Ia na songon i! Dia ma tarbaen setan halak na mapitung gabe marnida?"
43010022	Marpesta Parningotan Pangompoion Bagas Ni Debata ma halak di Jerusalem. Hatiha musim ngali ma disi.
43010023	Mardalan-dalan ma Jesus di Emper Ni Si Salomo na di Bagas Ni Debata;
43010024	dirongomi angka parkuaso ni halak Jahudi ma Jesus disi. Ninna halahi ma tuSia, "Sadia honok nari sai pagangguon ni Guru i rohanami? Tangkas ma didokkon Guru i muda na Ho do Kristus i."
43010025	Dialusi Jesus ma, "Madung Hudok di hamu, hape laing nada porsaya hamu. Sude angka karejo na Hukarejohon markite-hite goar ni Damang do i, angka karejongKi ma na manyaksihon taringot tu Au.
43010026	Dibaen nada biri-biringKu hamu, hara ni i nada porsaya hamu.
43010027	Ditangihon biri-biringKu do sorangKu. Hutanda do halahi jana diihutkon halahi do Au.
43010028	Hulehen do di halahi hangoluan na so ra mantak. Bagi na bia pe nada mate halahi, jana nada tarrampas sanga ise pe halahi sian parmahanionKu.
43010029	Gumodangan dope Damang na mangalehen halahi di Au sian sasudena. Jana nada tarrampas sanga ise pe halahi sian parmahanion ni Damang.
43010030	Sada do Au dohot Damang."
43010031	Dung i dibuat angka parkuaso ni Jahudi i ma mangulahi batu laho mandanggur Jesus.
43010032	Tapi didok Jesus ma tu halahi, "Madung diida hamu Au mambaen angka karejo na denggan, na nisuruhon ni Damang karejohononKu; sian sude parkarejoan i, hara ni karejo na dia ma umbaen giot dangguranmunu Au?"
43010033	Dialusi angka parkuaso i ma, "Umbaen na giot danggurannami Ho, nada hara ni angka karejoMu na denggan i, tapi hara ni na nipabileMu do Debata! Jolma humani do Ho antong hape dioku Ho diriMu songon Debata!"
43010034	Dung i didok Jesus ma mangalusi, "Inda he tarsurat di Buku Tona i: Madung Hudok, 'Angka debata do hamu'?
43010035	Jana sude hita rap taoku do anggo na tarsurat di Buku Na Badia i, nada tarbaen sundat i. Antong anggo songon i, muda tu angka na manjagit hata ni Debata i, digoari Debata sandiri halahi angka debata,
43010036	biasi didok hamu na mangincahi Debata hara ni na Hudok Au Anak Ni Debata? Hape nian na diparbadiai ni Ama i do Au jana na nisuruNia tu portibi on?
43010037	Sugari na so Hukarejohon karejo ni Damang, padiar ma indangkon sai porsaya hamu tu Au.
43010038	Tapi muda Hukarejohon karejo ni Damang, haru pe nada porsaya hamu tu Au, saotik-otikna angkon haporsayaanmunu ma nian na Hubaen i, anso diboto jana diastui hamu na sada do Damang dohot Au, jana Au sada dohot Damang."
43010039	Giot ditangkup halahi ma Ia tapi malua do Ia sian tangan ni halahi.
43010040	Mangulahi ma Jesus kehe tu ipar ni Batang aek Jordan, i ma inganan ni si Johannes na salpu i mandidihon halak, jana disi ma Ia jolo tinggal.
43010041	Marroan ma bahat halak mandapotkon Ia. Didok halahi ma, "Nada nian mambaen tanda hahomangan si Johannes, tapi tutu do sude na nidok ni si Johannes taringot tu Bayo on."
43010042	Jadi bahat ma disi halak porsaya tu Jesus.
43011001	Adong ma sada halak na marnyae, si Lasarus goarna. Di Betania do ia maringanan, i ma kota ni si Maria dohot si Marta na martinadohon i. (
43011002	Si Maria ma halakna na manduruskon miak na huskus i tu pat ni Tuhan i jana mangapusina dohot obuknia. Ibotonia ma si Lasarus na marnyae i.)
43011003	Ditonahon halahi na dua ma barita i tu Jesus, ninna halahi ma di tona i, "Tuhan, marnyae do donganMu haholongan ni rohaMi."
43011004	Dung dibege Jesus barita i didok Ia ma, "Nada pola mate ia baenon ni nyae i. Anso marsangap do Debata umbaen na marnyae si Lasarus; anso laing dohot muse ma dipasangap Anak Ni Debata."
43011005	Tutu do, holong do roha ni Jesus mida si Marta dohot anggina i songon i tu si Lasarus.
43011006	Tapi haru pe na dung lalu tu Jesus barita na paboahon marnyae si Lasarus, disangajo Ia dope dua ari nari laing di inganan i.
43011007	Dung dua ari pe anso didokkon Ia tu angka siseanNia i, "Beta ma hita mulak tu Judea."
43011008	Dialusi angka siseanNia i ma, "Baru dope, na giot didangguri ni halak Jahudi i Guru i dohot batu, hape saonnari giot mangulahi ma Guru i tusi?"
43011009	"Nada he dua bolas jom do sadari?" ninna Jesus. "Anggo arian do halak mardalan nada tartuktuk bagi na tu aha, harana torang do diida ia tano on.
43011010	Tapi muda borngin do halahi mardalan, tartuktuk ma ia, angke nada adong na torang disia."
43011011	Songon i ma pandok ni Jesus. Dung i didok Ia muse dope tehe, "Madung modom si Lasarus donganta i, tapi kehe ma Au manyungguli ia."
43011012	Didok angka sisean ni Jesus i ma, "Muda tarpodom do si Lasarus Tuhan, na giot malum ma i."
43011013	Hape anggo na nidok ni Jesus paboa na dung mate do si Lasarus. Tapi ninna roha ni halahi, na tutu do tarpodom si Lasarus anggo maksud ni Jesus.
43011014	Jadi torus torang ma dipaboa Jesus, "Madung mate si Lasarus.
43011015	Tapi hara ni na porlu tu hamu sude, gabe jop do rohangKu nada disi Au, anso porsaya hamu. Beta ma tadapotkon si Lasarus."
43011016	Didok si Tomas na nigoaran muse "si Linduat" ma tu angka dongannia sisean i, "Beta ma laing dohot hita anso rap mate hita dohot ia!"
43011017	Dung lalu Jesus disi, ma opat ari si Lasarus ditanom.
43011018	Nada jabat tolu kilometer dao ni Betania sian Jerusalem.
43011019	Bahat do halak Jahudi marroan manopot si Maria dohot si Marta laho mangapoi halahi hara ni parmonding ni si Lasarus ibotona i.
43011020	Dung dibege si Marta na ro Jesus, haruar ma ia mangalo-alo Jesus, tapi anggo si Maria di bagas do ia.
43011021	Dung i didok si Marta ma tu Jesus, "Sugari dison Ho Tuhan dompak so mate ibotongki, tontu nada tulus ia mate!
43011022	Tapi haru pe songon i huboto do, sanga aha na nipangidoMu tu Debata, sai na lehenon ni Debata do i di Ho."
43011023	"Mulak mangolu do ibotomi mangulahi," ninna Jesus tu si Marta.
43011024	Dialusi si Marta ma, "Huboto do i angkon mulak mangolu si Lasarus dung disungguli angka na mate i di Ari Parpudi."
43011025	Dialusi Jesus ma, "Au do hangongot dohot hangoluan. Laing mangolu do sanga ise na porsaya tu Au haru pe na dung mate ia.
43011026	Halak na mangolu jana na porsaya tu Au, nada mate be ia salolot-lolotna. Porsaya dehe ho disi?"
43011027	Dialusi si Marta ma, "Olo Tuhan, porsaya do au Kristus i do Ho, Anak Ni Debata na ro tu portibi on."
43011028	Dung didok si Marta songon i, kehe ma ia marpio si Maria angginia i jana dihusipkon ia ma, "Madung dison Guru i, dipiohon Ia do ho."
43011029	Umbege i manigor diompoti si Maria ma jongjong, bulus mandapotkon Jesus. (
43011030	Inda podo masuk Jesus hatiha i tu huta i. Laing di inganan parsuoanNia dohot si Marta nangkin dope Ia.)
43011031	Diida halak Jahudi na marjuguhan na mangapoi si Maria di bagas i ma si Maria jongjong mopop tu ruar, gabe diihutkon halahi ma ia, harana diambang halahi na giot kehe tu kuburan do ia giot mangandungi disi.
43011032	Dung lalu si Maria tu inganan ni Jesus jana diida ia ma Jesus, marsinggang ma ia di jolo ni Jesus mandok, "O Tuhan, sugari dison Tuhan i, nada jabat mate ibotongki!"
43011033	Dung diida Jesus tangis si Maria jana dohot muse ma halak Jahudi na marroan i dohot si Maria tangis muse, gabe marsak jana ibo sajo ma roha ni Jesus.
43011034	Dung i disapai Ia ma tu halahi, "Di dia ditanom hamu ia?" "Beta ma taligi Tuhan," ning halahi.
43011035	Dung i tangis ma Jesus.
43011036	Gabe didok halak Jahudi i ma, "Ligi ma, holong ni rohaNia i tu si Lasarus!"
43011037	Tapi adong muse do sian halahi na mandok, "Madung dibaen Ia gabe marnida na mapitung, biasi nada haantahan Ia anso ulang mate si Lasarus?"
43011038	Di bagasan arsak dohot ibo ni roha, kehe ma Jesus tu kuburan i. Songon liang na ditutup dohot batu na godang do kuburan i.
43011039	"Paorot hamu ma batu i," ninna Jesus. Dialusi si Marta iboto ni na mate i ma, "Tapi ma adong opat ari Tuhan dung ditanom ia. Ma bau i Tuhan!"
43011040	Didok Jesus ma tu si Marta, "Na he madung Hudok tu ho: Anggo porsaya ho, idaonmu do hasangapan ni Debata!"
43011041	Dung i dipaorot halahi ma batu i. Jadi manatap ma Jesus tu langit jana didok Ia ma, "Tarimakasi ma Hudok tu Ho Amang hara ni na nitangihonMu pangidoanKu.
43011042	Huboto do na sai tongtong ditangihon Ho pangidoanKu, tapi Hudok pe songon i hara ni angka jolma na dison on do; anso porsaya halahi, na Ho do marsuru Au."
43011043	Dung didok Jesus songon i, dipagogo Ia ma soraNia pio-pio, "Haruar ma ho Lasarus!" ning Ia.
43011044	Dung i haruar ma bayo na dung mate i. Laing bungkus dope tanganna i dohot patna i dibaen kopenna i, jana bohina i pe laing ditutupi kopen panutup ni bohi i dope. "Buka hamu kopenna i," ninna Jesus tu halak na disi i, "jana padalan hamu ma ia."
43011045	Bahat do halak Jahudi na marroan i manopotkon si Maria gabe porsaya tu Jesus, dung diida halahi na masa i.
43011046	Tapi adong muse do sian halahi na kehe mangulahi tu halak Parise laho paboahon sanga aha na nibaen ni Jesus i.
43011047	Jadi hara ni i, dibaen angka halak Parise dohot angka sintua ni malim ma rapot, i ma rapot godang ni ugamo i. Didok halahi ma disi, "Bia noma baenonta? Bahat do dibaen Bayo i hahomangan!
43011048	Muda tapadiar-diar do Ia sai songon i, gabe sude ma halak porsaya tusia. Ujungna ro muse ma halak Rom na markuaso i mangaroncohon Bagas Ni Debata dohot sude bangsonta on!"
43011049	Adong ma sahalak sian halahi si Kayafas goarna, i ma na gabe Malim Godang di na sataon i, ning ia ma, "So adong diboto hamu sanga na aha.
43011050	Na so diboto hamu do? Gumonanan do mate sada halak humopkop na bahat ulang pado sudena bangso on mago?"
43011051	Satutuna nada sian pikirannia sandiri didok si Kayafas songon i. Tapi songon Malim Godang do ia di na sataon i, madung songon na nibaennia hian boa-boana na angkon mate Jesus humopkop halak Jahudi.
43011052	Jana nada hum hara ni halak Jahudi sajo, tapi dohot muse anso dipalagut sudena gabe sada angka dakdanak ni Debata na marserak i.
43011053	Jadi mamungka sian ari i, martahi-tahi ma halak Jahudi i laho mamunu Jesus.
43011054	Hara ni i nada be mardalani Jesus torang di jolo ni halak Jahudi. Ditadingkon Ia ma Judea, kehe ma Ia tu kota na margoar Efraim na donok tu halongonan. Disi ma Ia tinggal rap dohot angka siseanNia i.
43011055	Jadi hatiha i giot dapot ne ma Pesta Paskah ni halak Jahudi. Ma bahat halak sian angka kota i markehean tu Jerusalem laho paiaskon diri dompak so dapot Pesta Paskah i.
43011056	Jadi taran di Bagas Ni Debata halahi, dijalak-jalahi halahi ma Jesus. Marsisapa-sapaan ma halahi, ninna halahi ma, "Bia do ninna rohamu, na so ro do Ia ulaning tu pesta on?"
43011057	Madung diparentahon angka sintua ni malim dohot angka halak Parise, sanga ise na umbotoan di dia Jesus, angkon paboaon ni na umbotosa i ma i; anso tarbaen manangkup Jesus.
43012001	Onom ari nari dompak so Pesta Paskah i, kehe ma Jesus tu Betania. Disi do tinggal ni si Lasarus na dung jungada mate jana na nipangolu ni Jesus mangulahi.
43012002	Ditamu halahi ma Ia disi, jana dohot ma si Marta mangoloi disi tapi anggo si Lasarus dohot ma ia mangan rap dohot Jesus.
43012003	Dung i ro ma si Maria maroban hira-hira satonga liter narwastu, i ma miak na lobi huskus jana na arga situtu. Diusehon ia ma miak i tu pat ni Jesus jana diapus ia ma dohot obuknia. Gabe huskus ma sude bagas i hara ni uap ni miak na huskus i.
43012004	Sahalak sian sisean ni Jesus na margoar si Judas Iskariot, ia ma muse na manghianat tu Jesus mandok,
43012005	"Biasi ma he inda nigadis miak na huskus i, arga tolu ratus hepeng perak jana nilehen hepengna i tu halak na pogos?" (
43012006	Didok si Judas pe songon i nada na mangarohahon halak na pogos ia, tapi hara ni na panangko do ia. Madung somal ia mambuati hepeng sian hepeng ni halak na dipasimpankon disia.)
43012007	Tapi didok Jesus ma, "Padiar ma songon i. Tu ari pananomanKu do i dibaen ia.
43012008	Anggo halak na pogos tongtong do adong di tonga-tongamunu, tapi anggo Au nada tongtong rap dohot hamu."
43012009	Bahat ma halak Jahudi na umbege, na dung di Betania Jesus. Jadi kehe ma halahi tusi. Umbaen na kehe pe halahi tusi nada hum hara ni Jesus, tapi dohot do muse hara ni na giot mangaligi si Lasarus na dung dipangolu ni Jesus mangulahi.
43012010	Hara ni i ma dibaen na giot dohot si Lasarus bunuon ni angka sintua ni malim i;
43012011	angke hara ni ia, gabe bahat halak Jahudi na kehe manadingkon pamimpin ni halahi gabe porsaya muse tu Jesus.
43012012	Ancogotna i tarbege ma tu halak na bahat na marroan manghagodangkon Paskah i, bahaso na dung di tonga dalan Jesus laho tu Jerusalem.
43012013	Dung i diparrampingkon halahi ma mare-mare, kehe ma halahi mangalo-alo Jesus. Marsurahi ma halahi, "Hosana! Dipasupasu ma Ia na ro di bagasan goar ni Tuhan, Raja ni Israel!"
43012014	Jadi adong ma halode na poso dapot Jesus jana dilombut Ia ma i. Laing songon na tarsurat i,
43012015	"Ulang ho mabiar, ale boru kota Sion! Ligi ma Rajamu ro, mangalombut sada halode jara-jara!"
43012016	Anggo di hatiha i nada diastui anak sisean ni Jesus i dope taringot tusi. Tapi dung dipasangap Jesus, i ma dung diparsilangkon jana mulak mangolu Ia, baru pe diingot halahi na dung tarsurat songon i di bagasan Buku Na Badia taringot tuSia jana na dung dipatulus halahi songon i tuSia.
43012017	Anggo angka na midaan Jesus hatiha na mamiohon si Lasarus haruar sian kuburan i jana dipangolu ia mangulahi, sai dipaboa-boa halahi do torus tu angka halak na asing taringot tusi.
43012018	I do umbaen na marroan halak na bahat i mandapotkon Jesus, harana madung dibege halahi na nibaenNia hahomangan i.
43012019	Dung i marsipandohonan ma angka halak Parise i ninna halahi ma, "Nada adong gunana ro hita tuson! Ligi hamu ma, ma gabe sude na satano on mangihutkon Ia!"
43012020	Tapi adong do dohot halak Junani sian angka na manangkok marsomba di ari pesta i.
43012021	Ditopot halahi ma si Pilipus, ninna halahi ma, "Anggo tarbaen do sugari, por do rohanami marsuo dohot Jesus." (Sian Betsaida na di Galilea do anggo asal ni si Pilipus.)
43012022	Dung i kehe ma si Pilipus paboahon i tu si Andreas, gabe rap ma halahi na dua paboahonsa tu Jesus.
43012023	Dung i didok Jesus ma tu halahi, "Madung dapot hatihana pasangapon Anak Ni Jolma i.
43012024	Tutu do na Hudok on tu hamu: Muda so nisuan tu tano jana mate same i, laing tinggal sangkibung i sajo do i. Tapi muda mate same i, baru pe anso bahat eme diparbatuhon.
43012025	Sanga ise na mangkaholongi ngoluna na di tano on, agoan ngolu na so mantak ma halahi. Tapi sanga ise na so mampardulihon ngoluna na di tano on, na mangarade tu hangoluan na so mantak ma halahi.
43012026	Sanga ise na giot mangoloi Au angkon ihutkononnia do Au; anso sai tongtong rap dohot Au angka na mangoloi Au sanga di dia pe Au. Jana pasangapon ni Damang muse ma sanga ise na mangoloi Au."
43012027	"Songon na marsak do rohangKu saonnari. Aha do na giot sidohononKu? DohononKu do, 'O Amang ulang ma padiar Au mamolus partinaonan on!' Hape nian laho manaon partinaonan on do umbaen na ro Au.
43012028	Pasangap ma goarMu da Amang!" Dung i tarbege ma sora sian langit na mandok, "Madung Hupasangap i tapi pasangaponKu dope i mangulahi."
43012029	Dibege halak na bahat na disi do sora i. Didok halahi ma, "Ronggur do i!" Tapi adong muse do mandok, "Nada! Surusuruan do i mangkobari tuSia!"
43012030	Dung i didok Jesus ma tu halahi, "Nada hara ni Au umbaen na tarbege sora i, tapi hara ni haporluanmunu do.
43012031	Saonnari ma hatihana uhuman portibi on; taluhonon ma raja ni portibi on saonnari.
43012032	Anggo Au muda dung dipatuginjang di ginjang ni tano, tarihonKu ma halak sudena tu Au."
43012033	Na paboahon pangalaho ni hamateanNia na di parsilangkon i do na nidokNia songon i.
43012034	Didok halak na bahat i ma tuSia, "Anggo mangihutkon Buku Tona ni ugamonami, salolot-lolotna do mangolu anggo Kristus i. Biasi do didokkon Ho patuginjangon di ginjang tano Anak Ni Jolma i. Ise lakna Anak Ni Jolma i?"
43012035	Dialusi Jesus ma, "Santongkin nari sajo noma hatiuran i di tonga-tongamunu. Jadi dalani hamu ma sidalananmunu salolot laing adong na torang i anso ulang ditutupi hagolapan i hamu. Sanga ise na mardalan di na golap nada diboto ia sanga na giot tu dia ia kehe.
43012036	Haporsayai hamu ma hatiuran i salolot laing di hamu i, anso gabe halak ni hatiuran hamu." Dung didokkon Jesus songon i, morot ma Ia sian i jana nada ra be Ia patidahon diriNa tu halahi.
43012037	Madung bahat sajo angka hahomangan dibaen Jesus di jolo ni halahi. Tapi haru songon i pe nada porsaya halahi tuSia.
43012038	Jadi di na songon i tarjadi ma na didok ni Panurirang Jesaya. Songon on ma pandoknia, "O ale Tuhan, ise ma he na porsaya tu jamitanami? Tu ise dope patidahonon kuaso ni Tuhan?"
43012039	Hara ni i ma umbaen na so tarhaporsayai halahi, angke didok si Jesaya hian do songon on,
43012040	"Hupapitung do mata ni halahi, jana Hupagolap pikiran ni halahi; lopus nada marnida mata ni halahi, jana nada marbuka pikiran ni halahi. Anso ulang mulak halahi tu Au, gabe Hupamalum halahi muse."
43012041	Songon i do didok si Jesaya, harana madung diida ia hasangapanNia jana na mangkobari ia taringot tuSia.
43012042	Tapi haru pe songon i, laing bahat do angka pamimpin ni halak Jahudi i na porsaya tu Jesus. Tapi nada puluk halahi mangoku torang di jolo ni halak; harana mabiar halahi diharuarkon sian bagas paribadatan.
43012043	Harana holongan do roha ni halahi di hasangapan na sian jolma, ulang pado hasangapan na sian Debata.
43012044	Dung i didokkon Jesus ma, "Sanga ise na porsaya tu Au, nada hum tu Au porsaya halahi tapi dohot do tu na marsuru Au.
43012045	Jana sanga ise na marnida Au, diida Ia muse do na marsuru Au.
43012046	Songon sinondang do Au di na ro tu portibi on, anso sude halak na porsaya tu Au ulang be tinggal di na golap.
43012047	Sanga ise na manangihon pangajaranKu tapi nada diihutkon Ia nada Au na manguhumisa. Angke nada na giot manguhumi portibi on umbaen na ro Au, tapi na giot paluahon do.
43012048	Saulahon, adong do na manguhumi sanga ise na so ra manjagit Au jana na so ra patuluskon angka na Hudok. Jamita na Hupalalu i do na gabe panguhum maradopkon halahi di Ari Parpudi.
43012049	Jana songon i do tutu! Harana Au pe nada jungada Au mandok hata sian roha-rohangKu sandiri; Damang na marsuru Au, Ia do na mamarentahon tu Au sanga aha na angkon dokkononKu jana sanga aha sipabotohononKu.
43012050	Jana Huboto do na mangalehen hangoluan na so mantak do parentaNia i. Sanga aha na Hudokkon i, na nisuruhon ni Damang do Au mandokkon i."
43013001	Sadari noma anso Ari Pesta Paskah. Madung diboto Jesus na giot tadingkononNia ma portibi on jana mulak ma Ia tu AmangNia. Dihaholongi Ia do sudena halak na diSia, na adong di tano on jana lopus tu ujungna pe laing holong do rohaNia di halahi.
43013002	Mangan ma Jesus dohot angka siseanNia borngin i. Madung disuan Sibolis i tu bagasan roha ni si Judas anak ni si Simon Iskariot roha na giot manghianat tu Jesus.
43013003	Diboto Jesus do na dung dipasahat AmangNia sude kuaso tuSia. Jana diboto Ia muse do na ro sian Debata Ia, jana angkon mulak muse Ia tu Debata.
43013004	Jadi jongjong ma Ia sian meja i, dibuka Ia ma baju jubaNia, dililitkon Ia ma sada anduk di gontingNia.
43013005	Dung i diusehon Ia ma aek tu sada sambong, dibasu Ia ma pat ni angka siseanNia i jana dipahiang Ia dohot anduk na lilit di gontingNia i.
43013006	Dung lalu tu si Simon Petrus, didok si Simon Petrus ma, "Na giot mamasu patku do Ho, ale Tuhan?"
43013007	Dialusi Jesus ma, "Anggo saonnari nada mangarti dope ho sanga aha na Hubaen, tapi botoonmu do i muse."
43013008	Didok si Petrus ma, "Ulang Tuhan. Bagi na bia pe nada tola ho mamasu patkon!" Tapi didok Jesus ma tusia, "Anggo so Hubasu do patmon, nada tola be ho gabe siseanKu."
43013009	Dialusi si Simon Petrus ma, "Anggo songon i do Tuhan, ulang ma hum patKu sajo dibasu, tapi dohot ma tanganKu dohot ulungKu!"
43013010	Didok Jesus ma, "Sanga ise na dung maridi, tontu madung ias ia sude. Nada porlu be nipaias mangulahi; hum patnia sajo noma i sipaiason. Anggo hamu na dung ias hian do, tapi nada sude hamu." (
43013011	Madung diboto Jesus hian sanga ise na giot manghianat tuSia. I do umbaen na nidokNia, "Anggo hamu na dung ias hian do, tapi nada sude hamu.")
43013012	Dung sidung dibasu Jesus pat ni halahi sude, dipake Ia ma mangulahi baju jubaNia i, dipajuguk Ia ma tu juguhanNia hian. Dung i didokkon Ia ma tu halahi, "Diboto hamu do sanga aha astuan ni na Hubaen i tu hamu?
43013013	Digoari hamu do Au Guru dohot Tuhan. Tutu do na nidokmunu i; harana Guru do Au tutu jana Tuhan.
43013014	Jadi muda Au Tuhan dohot Gurumunu mamasu patmunu, hamu pe angkon marsibasuan pat ni donganna ma hamu.
43013015	Tiruan do na Hubaen i tu hamu, anso dibaen hamu muse songon na Hubaen i tu hamu.
43013016	Tutu do na Hudok on tu hamu: Nada gumodang naposo sian morana; jana nada gumodang suruan sian na marsurusa.
43013017	Saonnari madung diboto hamu na songon i; jadi muda didalankon hamu songon i, martua situtu ma hamu."
43013018	"Nada tu hamu sudena na Hudokkon on. Huboto do sanga ise na dung Hupili. Tapi angkon laing tarjadi do sanga aha na tarsurat di Buku Na Badia i; songon on do tarsurat disi, 'Sanga ise na mangan rap dohot Au, i ma ibana na giot mangalo Au.'
43013019	Jolo Hupaboa hian do i tu hamu saonnari dompak so tarjadi dope, jadi muda dung tarjadi anso porsaya hamu Au do na nidok ni surat i.
43013020	Tutu do na Hudok on tu hamu: Sanga ise na manjagit suruanKu, na manjagit Au do i. Sanga ise na manjagit Au, Debata na marsuru Au do na nijagitna disi."
43013021	Dung didok Jesus songon i, marsak sajo ma rohaNia di bagasan. Dung i torus torang ma didok Ia, "Tutu do na Hupaboa on tu hamu: Sahalak sian hamu giot manghianati tu Au."
43013022	Marsiligian ma angka siseanNia i di bagasan pangkilalaan na so martontu. Nada diboto halahi sanga ise na nidokNia.
43013023	Tapi adong ma sahalak sisean haholongan ni roha ni Jesus juguk di lambungNia.
43013024	Jadi dihilap si Simon Petrus ma tusia anso disapai ia tu Jesus sanga ise na nidok ni Jesus.
43013025	Dung i dipadonok ia ma tu Jesus laho manyapai ning ia ma, "Ise dehe i, Tuhan?"
43013026	Dialusi Jesus ma, "Sanga tu ise Hulehen roti na Husornomkon on, i ma ibana." Dung i dibuat Jesus ma roti i, disornomkon Ia ma tu mangkuk i; jadi dilehen Ia ma tu si Judas anak ni si Simon Iskariot.
43013027	Disi dijagit si Judas roti i, manigor susur ma Sibolis i tusia. Dung i didok Jesus ma tusia, "Pasigop ma baen sanga na aha giot baenonmu!"
43013028	Nada adong na umboto sian halahi na juguk mangan disi, sanga hara ni aha umbaen na didok Jesus songon i tu si Judas.
43013029	Adong deba na marpikir, na disuru Jesus do si Judas manobusi na porlu tu pesta i sanga betak na nisuru ni Jesus si Judas mangalehen hepeng saotik tu angka na pogos -- harana si Judas do sitiop hepeng kas ni halahi.
43013030	Dung dijagit si Judas roti i, manigor haruar ma ia. Madung borngin hatiha i.
43013031	Dung morot si Judas sian i, didok Jesus ma, "Pasangapon ma saonnari Anak Ni Jolma Suruan ni Debata i. Jana nipasangap muse ma Debata markite-hite Ia.
43013032	Muda dipasangap Debata markite-hite Ia, pasangapon ni Debata muse ma Ia markite-hite diri ni Debata sandiri. Manigor baenon ni Debata ma songon i.
43013033	Hamu angka dakdanakKu, nada sadia honok nari be Au rap dohot hamu. Jalahanmunu ma Au, tapi songon na dung Hudokkon i tu halak Jahudi, laing songon i ma dohononKu tu hamu: Nada tarbaen hamu ro tu inganan hakeheanKi.
43013034	Jagit hamu ma tona na imbaru on sian Au: Angkon marsihaholongan do hamu sama hamu. Songon pangkaholongingKu di hamu, laing songon i ma angkon marsihaholongan hamu.
43013035	Muda marsihaholongan do hamu, gabe botoon ni halak ma sude, na tutu do anak siseanKu hamu."
43013036	"O Tuhan, na giot tu dia do Ho Tuhan?" ning si Simon Petrus manyapai Jesus. Didok Jesus ma, "Na giot kehe do Au tu sada inganan, tapi nada tarihutkon ho Au tusi saonnari. Tu pudi on pe ihutkononmu Au."
43013037	Didok si Petrus ma tuSia, "Biasi nada tarihutkon au Ho saonnari Tuhan? Ra do au mate humopkop Ho Tuhan!"
43013038	Dialusi Jesus ma, "Tutu ma he na ra ho mate humopkop Au? Tutu do na Hudok on tu ho: Painte so martahuak manuk, ma pola tolu noli diporso ho Au!"
43014001	Didok Jesus ma, "Ulang pola marsak rohamunu. Porsaya ma hamu tu Debata jana porsaya ma hamu tu Au.
43014002	Bahat do inganan di bagas ni Damang. Na giot pasingkop ingananmunu do Au kehe tusi. Pola ma Hudok songon i tu hamu, anggo na so tutu do songon i?
43014003	Dung kehe Au pasingkop inganan i di hamu, mulak pe Au anso laing disi muse ma hamu.
43014004	Madung diboto hamu do dalan tu inganan na Hutopot i."
43014005	Dung i didok si Tomas ma tu Jesus, "Nada hami boto Tuhan sanga na giot tu dia Ho kehe, sian dia ma hami boto dalan tusi?"
43014006	Ninna Jesus ma mangalusi, "Au do dalan i dohot hasintongan dohot hangoluan. Nada adong na tarbaen ro tu Ama i anggo so markite-hite Au.
43014007	Sugari ditanda hamu Au, tontu laing tandaonmunu muse ma Damang. Mamungka saonnari madung ditanda hamu Ia, jana madung diida hamu."
43014008	Dung i didok si Pilipus ma tu Jesus, "Patidahon ma Ama i tu hami Tuhan, anso sombu rohanami," ning Ia.
43014009	Tapi dialusi Jesus ma, "Sai honok ma Au dung rap dohot hamu sudena, hape laing na so ditanda ho dope Au Pilipus? Sanga ise na marnida Au, madung diida Ia muse Ama i. Biasi dope didokkon ho, 'Patuduhon ma tu hami Ama i'?
43014010	O, ale Pilipus! Adong he laing na so porsaya do ho na sada do Au dohot Ama i jana Ama i sada dohot Au? Sudena na Hudok on tu ho nada sian roha-rohangKu sandiri i. Damang na sai maringanan di bagasan Au, Ia do na mangkarejohon i sudena.
43014011	Porsaya ma hamu di Au, na sada do Au dohot Ama i, jana Ama i dohot Au. Tapi porsaya ma hamu tu Au hara ni sude angka parkarejoan i.
43014012	Hudok ma tu ho: Satutuna sanga ise na porsaya tu Au, tarbaen ia ma mangkarejohon angka karejo songon na Hupambaeni i, salang na gumodang sian i pe tarbaensa -- angke na kehe mandapotkon Ama i do Au.
43014013	Jana sanga aha pe na nipangidomunu di bagasan goarKu, baenonKu ma i di hamu, anso nipasangap Ama i markite-hite Anak i.
43014014	Pangido hamu ma sanga aha sajo markite-hite goarKu; Hupatulus pe i di hamu."
43014015	"Muda holong rohamunu tu Au, dalankononmunu do angka na Huparentahon.
43014016	Dung i Hupangido pe tu Ama i, anso dilehen Ia Pangurupi na asing di hamu, na tinggal rap dohot hamu salolot-lolotna,
43014017	i ma Tondi ni hasintongan. Nada tarjagit portibi on Tondi i, angke nada diida portibi on Ia jana nada ditanda halahi muse. Tapi anggo hamu, ditanda hamu do Tondi i angke rap dohot hamu do Ia tongtong mangolu, jana di bagasan hamu muse do Ia.
43014018	Nada pola padiaronKu hamu mardangol-dangol. Mulak do Au mandapotkon hamu.
43014019	Nada sadia honok nari, nada idaon ni portibi on be Au, tapi anggo hamu laing idaonmunu do Au; jana dibaen na mangolu do Au, hamu pe laing mangolu.
43014020	Di hatiha i tangkas ma botoonmunu, na di bagasan Damang do Au, hamu pe di bagasan Au jana Au di bagasan hamu.
43014021	Sanga ise na manjagit angka parentangKi jana na mangoloisa, i ma na mangkaholongi Au. Haholongan ni Damang ma sanga ise na mangkaholongi Au. Au pe laing haholonganKu ma halahi, jana patidahononKu ma tu halahi sanga ise Au."
43014022	Disapai si Judas (tapi nada si Judas Iskariot) ma Jesus, "O Tuhan! Biasi ma hum tu hami dipatangkas Ho diriMu Tuhan, hape tu portibi on nada?"
43014023	Ninna Jesus ma mangalusi, "Sanga ise na mangkaholongi Au, ihutkononna do angka pangajaranKu. Haholongan ni Damang ma Ia. Ro ma Damang dohot Au sandiri mandapotkon ia jana maringanan ma Hami rap dohot ia.
43014024	Sanga ise na so mangkaholongi Au nada ihutkonon ni i angka pangajaranKu. Angka pangajaran na nibegemunu i, nada pangajaranKu i. Tapi pangajaran ni na marsuru Au do i, i ma Damang.
43014025	Sudena i Hupaboa tu hamu salolot rap dope Au dohot hamu.
43014026	Tapi Tondi Parbadia i ma na mangajarkon sasudena i tu hamu. Ia do Pangurupi na giot suruhonon ni Ama i markite-hite goarKu. Pangurupi i ma paingotkon tu hamu sasudena na dung Hupaboa i tu hamu.
43014027	Hasonangan do Hutadingkon di hamu. Hasonangan na sian Au sandiri do na Hulehen tu hamu. Nada songon pangalehen ni portibi on anggo pangalehenKu hasonangan i tu hamu. Ulang pola susa rohamunu; ulang hamu mabiar.
43014028	Ma dibege hamu Hudok, 'Kehe ma Au, tapi ro do Au mandapotkon hamu mangulahi'. Anggo na holong do rohamunu tu Au, jop do rohamunu di na kehe Au tu Ama i, angke gumodang do Ama i sian Au.
43014029	Jolo Hupaboa hian do i sudena tu hamu dompak so tarjadi dope, anso porsaya hamu muda dung tarjadi i muse.
43014030	Nada pola bahat be Au mandok hata tu hamu angke madung ro raja ni portibi on. Tapi nada markuaso i tu Au.
43014031	Tapi anso diboto portibi on na holong do rohangKu mida Ama i, i do umbaen na Hukarejohon sandok na nisuruhon ni Ama i karejohononKu. I pe, beta ma hita kehe sian on."
43015001	"Au do bona ni anggur na tutu, jana Damang do parkobun i.
43015002	Diambungkon Ia do sude rantingKu na so marbatu; jana sude ranting na ramos dipaias Ia do anso mur ramos muse batuna.
43015003	Madung ias anggo hamu dibaen pangajaran na Hulehen i di hamu.
43015004	Tinggal ma hamu di bagasan Au, jana Au di bagasan hamu. Anggo ranting, nada tarbaen marbatu sian dirina, anggo so tinggal di bona ni anggur i. Laing songon i do muse hamu muda so tinggal di bagasan Au.
43015005	Au do bona ni anggur i, jana hamu ma angka rantingna. Sanga ise na tinggal di bagasan Au jana Au di bagasan ia, ramos ma ia marbatu; angke anggo so rap dohot Au, nada adong bagi aha tarbaen hamu. Dangka ni hayu anggur (15:5)
43015006	Sanga ise na so tinggal di bagasan Au, ambungkonon ma ia songon ranting i gabe mahiang. Angka ranting na songon i, sipalaguton ma i jana siambungkonon tu bagasan api, anso mosok.
43015007	Muda tinggal do hamu di bagasan Au jana pangajaranKu pe sai tinggal di bagasan rohamunu, tola ma pangidoanmunu sanga na aha pe giotmunu; nigohan ma pangidoanmunu i.
43015008	Muda ramos hamu marbatu, gabe hasangapan ni Ama i do i; songon i ma dalanna baenonmunu patuduhon na tutu situtu hamu siihutkon Au.
43015009	Huhaholongi do hamu songon pangkaholongi ni Damang tu Au.
43015010	Muda diihutkon hamu angka parentangKu, mangolu ma hamu sian holong ni rohangKu, laing songon Au na mangolu hara ni holong ni roha ni Damang, angke Huihutkon do na niparentahonNia.
43015011	Hupaboa pe i sudena tu hamu, anso maringanan do hajojop ni rohangKu di bagasan hamu, jana anso sanggam hajojop ni rohamunu.
43015012	On ma parentangKi; angkon marsihaholongan do hamu sama hamu, songon pangkaholongingKu di hamu.
43015013	Nada adong holong na gumodang sian holong ni sahalak na mangalehen hosana humopkop ale-alena.
43015014	Angka ale-alengKu ma hamu muda dikarejohon hamu sanga aha na Huparentahon tu hamu.
43015015	Anggo hamu nada Hugoari be naposo, harana anggo naposo nada diboto ia sanga aha na nikarejohon ni morana. Dongan do hamu Hugoari, harana sude na Hubege sian Damang madung Hupaboa tu hamu.
43015016	Nada hamu mamili Au. Au do na mamili hamu jana Husuru hamu kehe anso ramos hamu marbatu -- i ma parbatu na denggan. Dung i lehenon ni Damang ma di hamu sanga aha pe na nipangidomunu markite-hite goarKu.
43015017	On ma parentangKi tu hamu: Angkon rap marsihaholongan ma hamu."
43015018	"Muda dihosomi portibi on hamu, ingot hamu ma, na dung parjolo do Au dihosomi portibi on.
43015019	Sugari na sian portibi on hamu, haholongan ni portibi on do hamu songon halaknia. Tapi madung Hupili hamu sian portibi on, jana nada be halak portibi on hamu. Hara ni i do umbaen na hosom roha ni portibi on mida hamu.
43015020	Ingot hamu ma hata na Hudok on tu hamu, 'Nada gumodang naposo sian morana.' Muda diparkanciti halahi Au, hamu pe laing parkancitan ni halahi muse do. Muda diihutkon halahi pangajaranKi, laing ihutkonon ni halahi muse ma angka pangajaranmunu.
43015021	Baenon ni halahi ma sudena i tu hamu, hara ni na siseanKu hamu harana nada ditanda halahi sanga ise na marsuru Au.
43015022	Sugari sura na so jungada Au ro jana nada unjung Huhatahon sudena i tu halahi, nada tarsalahon halahi. Tapi anggo saonnari nada adong be sidalian ni halahi taringot tu dosa ni halahi.
43015023	Sanga ise na mangkosomi Au, dihosomi ia muse do Damang.
43015024	Madung Hubaen di tonga-tonga ni halahi angka pangalaho na so jungada dibaen halak na asing sanga ise pe. Sugari na so Hubaen angka na songon i di tonga-tonga ni halahi, ias do halahi sian hasalaan. Saonnari haru pe madung diida halahi angka pangalaho i, hape laing hosom dope roha ni halahi tu Au dohot tu Damang.
43015025	Jadi madung songon i pangalahona anso laing tulus na tarsurat i di Buku Tona ni halahi na mandok, 'Dihosomi halahi do Au haru so binoto sanga hara ni aha.'
43015026	Jadi ro ma Pangurupi na sian Ama i, na giot suruonKu tu hamu, i ma Tondi ni hasintongan na ro sian Ama i. Ia do na manyaksihon taringot tu Au.
43015027	Tapi hamu pe angkon saksihononmunu do taringot tu Au, harana madung rap hamu dohot Au sian mulana."
43016001	"Hupaboa pe i sudena tu hamu, anso ulang gabe mardandi do hamu.
43016002	Paruaron ni halahi ma hamu sian angka bagas paribadatan. Olo, na ro do hatihana, sanga ise na mamunu hamu, diambang ia na dung mangoloi Debata ma ia, hara ni na dung dibunu ia hamu.
43016003	Dibaen halahi pe songon i tu hamu, hara ni na so ditanda halahi dope Damang dohot Au.
43016004	Tapi madung Hupaboa hian i saonnari tu hamu anso diingot hamu i saulahon muda dung dibaen halahi tu hamu na songon i, madung Hupaboa hian do i tu hamu." "Anggo sian mulana nada pola Hupaboa hian i tu hamu, angke rap dope Au dohot hamu.
43016005	Tapi anggo saonnari, kehe noma Au mandapotkon na marsuru Au; hape haru songon i, umpe sahalak sian hamu na manyapai, 'Giot tu dia de Ho kehe?'
43016006	Mur hancit muse noma rohamunu dung Hupaboa na songon i tu hamu.
43016007	Torus torang ma Hupaboa tu hamu: Maruntungan do hamu muda kehe Au; harana anggo so kehe Au, nada tulus ro Pangurupi i tu hamu. Tapi muda kehe Au, suruhononKu ma Ia ro tu hamu.
43016008	Jana muda dung ro Ia, pabotohononNia ma tu portibi on arti ni dosa na satutuna, arti ni hatigoran dohot arti ni panguhuman.
43016009	PabotohononNia ma bahaso dosa do muda laing so porsaya halahi tu Au,
43016010	hara ni hatigoran jana hara ni na kehe Au mandapotkon Damang, jana nada idaonmunu be Au;
43016011	madung manguhumi Debata, dibaen madung hona uhum parkuaso ni portibi on!
43016012	Bahat dope nian na giot dokkononKu tu hamu, tapi anggo saonnari nada tuk dope gogomunu laho manjagit i.
43016013	Tapi muda dung ro Tondi ni hasintongan i pabotohonNia ma hatutuan salaho tu Debata, Ia ma na manguluhon hamu laho mananda sude hatutuan. Nada dohononNia sanga aha sian roha-rohaNia sandiri; hum taringot tu na nibegeNia do hatahononNia. Jana paboaonNia ma tu hamu sanga angka aha na giot masa tu pudian ni ari.
43016014	PasangaponNia ma Au, angke sanga aha na nipalaluNia tu hamu, sian Au do i dijagit Ia tu hamu.
43016015	Au do nampuna sasude na adong di Ama i. I do umbaen na Hudok, sanga aha na nipasahat ni Tondi i tu hamu, sian Au do i dijagit Ia."
43016016	"Hum santongkin nari noma, nada idaonmunu be Au, tapi santongkin nari muse, idaonmunu ma Au."
43016017	Dung i marsisapa-sapaan ma deba angka sisean ni Jesus i, ninna halahi ma, "Aha dehe astuan ni i sudena? Didok Ia, 'Santongkin nari noma nada idaonmunu be Au, jana santongkin nari idaonmunu ma Au.' Didok muse dope, 'Harana kehe ma Au mandapotkon Damang.'
43016018	Aha do maksudNia mandok 'Santongkin nari'? Nada binoto sanga taringot tu aha na nidokNia!"
43016019	Mangarti do Jesus na giot manyapai halahi tuSia. Jadi ning Ia ma tu halahi, "Hara ni na Hudok i, 'Hum santongkin nari noma nada idaonmunu be Au, tapi santongkin nari muse idaonmunu ma Au.' I dehe na giot sapaanmunu?
43016020	Hudok ma tu hamu: Satutuna martangisan ma hamu jana mangandungi; tapi jop ma roha ni portibi on. Susa ma rohamunu tapi gabe muba ma hasusaanmunu i gabe hajojop ni roha.
43016021	Muda giot sorang anak ni sada ina, marsak ma rohania hara ni na dung dapot hatihana manaon na hancit ia. Tapi disi sorang dakdanak i, manigor lupa ma ina i di na hancit i; marjop ni roha ma ia angke madung sorang sada dakdanak tu tano on.
43016022	Laing songon i ma hamu: Susa ma rohamunu saonnari, tapi marsuo dope Au dohot hamu, gabe jop ma rohamunu; jana nada tarbuat sanga ise hajopjop ni roha i sian hamu.
43016023	Anggo di ari i, nada sapaanmunu be sanga aha tu Au. Tutu do na Hudok on tu hamu; sanga aha na nipangidomunu sian Ama i markite-hite goarKu lehenon ni Damang ma i di hamu.
43016024	Lopus tu hatiha on na so unjung dope dipangido hamu sanga na aha markite-hite goarKu. Torus ma pangido hamu, gabe manjagit ma hamu, anso sanggam jop ni rohamunu."
43016025	"Markite-hite umpama do sudena i Hupatorang tu hamu. Tapi ro do hatihana, nada pola marumpama be Au muda mandok hata tu hamu. Torus tangkas noma dokkononKu tu hamu taringot tu Ama i.
43016026	Anggo disi, pangidoonmunu ma tu Ama i markite-hite goarKu; jana nada Hudok na giot pangidoonKu tu Ama i di hamu,
43016027	harana Ama i sandiri pe holong do rohaNia tu hamu. Holong do rohaNia mida hamu, dibaen holong rohamunu tu Au, jana dihaporsayai hamu na sian Debata do Au ro.
43016028	Tutu do i na ro sian Ama i do Au, jana madung Hudapotkon portibi on. Tapi saonnari, tadingkononKu ma mangulahi portibi on, mulak ma Au tu Damang."
43016029	Dung i didok angka siseanNia i ma tu Jesus, "Saonnari madung marsitangkas Ho Tuhan mandok hata; nada be marumpama Ho.
43016030	Saonnari madung tangkas di hami, diboto Ho do sasudena; jana nada porlu be sapaan ni halak sanga na aha tu Ho. Jadi hara ni i, porsaya ma hami na sian Debata do haroroMu."
43016031	"Saonnari madung porsaya dehe hamu?" ninna Jesus tu halahi.
43016032	"Ligi hamu ma: Ro ma hatihana, jana tardok madung lalu i, paserahon ma hamu. Marmulahan be ma hamu tu bagasmunu jana tinggalkononmunu ma sada Au. Hape nada mamunjung Au, angke rap do Ama i dohot Au.
43016033	Hudok pe i sudena anso marhasonangan do hamu harana di bagasan Au do hamu. Marhancit ma hamu baenon ni portibi on. Tapi sobar ma hamu! Madung Hutaluhon portibi on!"
43017001	Dung sidung didok Ia songon i, manatap ma Jesus tu langit, ning Ia ma, "O ale Amang, saonnari madung dapot hatihana. Pasangap ma AnakMu anso dipasangap AnakMi muse Ho Amang.
43017002	Madung dilehen Damang tu Anak i kuaso mangarajai sude jolma manusia anso dilehen Anak i hangoluan na so mantak tu sudena halak na nipasahat ni Damang tuSia.
43017003	On ma hangoluan na so mantak; anso ditanda halak Ama i, sasada Ia do Debata na tutu, jana mananda Jesus Kristus na nisuruhon ni Ama i.
43017004	Madung Hupasangap Ama i di ginjang tano on; jana madung Hupasidung karejo na nisuru ni Ama i karejohononKu.
43017005	Amang! Pasangap ma Au saonnari markite-hite hasangapan na Hujagit rap dohot Ho dompak so dijadihon dope portibi on.
43017006	Madung Hupatorang Ho Amang tu angka jolma na sian portibi on, i ma na dung nipasahatMu tu Au. Ho do Amang nampuna halahi; jana madung dipasahat Ho halahi tu Au. Madung diihutkon halahi hata na nilehenMi.
43017007	Jana saonnari madung diboto halahi, sudena na nilehenMi tu Au, laing Damang do nampuna i.
43017008	Madung Hupalalu tu halahi barita na nilehen ni Damang i tu Au; jana madung dijagit halahi i. Madung tangkas sajo di halahi, Damang do na marsuru Au.
43017009	Hara ni halahi do umbaen na martangiang Au. Nada Hutangiangkon anggo portibi on; hum tu angka jolma na nipasahat ni Damang i tu Au do na Hutangiangkon; harana Damang do nampuna halahi.
43017010	Sude na adong di Au laing Damang do nampuna i; jana sude sinadongan ni Damang laing Au do nampuna i. Markite-hite halahi do Au dipasangap.
43017011	Saonnari ro ma Au mandapotkon Damang. Nada be di portibi on Au; tapi anggo halahi laing di portibi on dope. Ale Amang na badia! Jagohon ma halahi dohot kuasoMi -- i ma kuaso na nilehen ni Damang i tu Au -- anso gabe sada halahi songon Damang na sada dohot Au.
43017012	Salolot rap Au dohot halahi di portibi on, madung Hujagohon halahi markite-hite kuaso ni Damang i -- i ma kuaso na nilehen ni Damang i tu Au. Madung Huondingi halahi na nipasahat ni Damang tu Au, jana umpe sada sian halahi na mago, asing ni anak mago i; anso laing tulus ma na tarsurat di Buku Na Badia i.
43017013	Saonnari ro ma Au mandapotkon Damang. Jadi taran di portibi on Au, Hubaritahon angka na songon i; anso tarkilala situtu hajojop ni rohangKu di bagasan roha ni halahi.
43017014	Madung Hupalalu tu halahi pangajaran ni Damang jana dihosom portibi on do halahi, angke nada portibi on nampuna halahi; laing sarupa ma i tu Au na so nampuna ni portibi on.
43017015	Nada Hupangido anso diparuar Damang halahi sian portibi on tapi on do na Hupangido, anso dijagohon Damang halahi maradopkon si Jahat i.
43017016	Nada portibi on nampuna Au, laing songon i dohot halahi; nada portibi on nampuna halahi.
43017017	Markite-hite hasintongan ni Damang, baen ma halahi gabe angka jolma hapunjungan ni Damang sandiri; hata na nidok ni Damang i do hasintongan i.
43017018	Madung disuru Damang Au tu portibi on, laing songon i muse madung Husuru halahi tu portibi on.
43017019	Hupasahat do diringKu tu Damang laho humopkop halahi, anso halahi pe gabe nampuna ni Damang di bagasan hasintongan.
43017020	Nada hum hara ni halahi sajo umbaen na martangiang Au. Laing Hutangiangkon muse do angka halak na giot porsaya tu Au hara ni hasaksian ni halahi on.
43017021	Hupangido tu Damang anso gabe sada halahi sude, songon Damang na sada dohot Au jana Au sada muse dohot Damang. Sai sada ma nian halahi dohot Hita anso porsaya portibi on na nisuru ni Damang do Au.
43017022	Madung Hupasangap halahi mardongan hasangapan na nilehen ni Damang i di Au, anso gabe sada halahi hara ni i, laing songon parsada ni Damang dohot Au;
43017023	sada Au dohot halahi jana sada Damang dohot Au; anso sada situtu halahi jana hara ni i botoon ni portibi on ma Damang do marsuru Au jana dihaholongi Damang do halahi songon panghaholongi ni Damang tu Au.
43017024	Madung dipasahat Damang halahi tu Au. Saonnari Hupangidohon ma tu Damang anso rap dohot Au halahi sanga di dia pe Au maringanan, anso diida halahi hasangapanKi, i ma hasangapan ni Damang na nilehenMi tu Au, angke na holong do roha ni Damang tu Au mamungka sian dompak so dijadihon dope portibi on.
43017025	Ale Amang na tigor roha! Nada ditanda portibi on Ho, tapi anggo Au Hutanda do Damang, jana halak on pe diboto halahi do, Damang do na marsuru Au.
43017026	Madung Hupabotohon Damang tu halahi; jana sai pupuonKu do mambaen songon i, anso laing dihilala halahi muse holong ni roha ni Damang tu Au jana Au pe sada ma dohot halahi."
43018001	Jadi dung sidung didok Jesus songon i, kehe ma Ia rap dohot angka siseanNia i tu ipar ni Batang aek Kidron. Adong do disi sada kobun, jana masuk ma Jesus tu kobun i dohot angka siseanNia i.
43018002	Diboto si Judas panjehe i do inganan i; dibaen madung jotjot Jesus marlagut disi rap dohot angka siseanNia i.
43018003	Dung i ro ma si Judas tu inganan i, dioban ia ma saparangan tentara dohot angka panjago ni Bagas Ni Debata na nisuru ni angka sintua ni malim dohot halak Parise. Maroban sinjata do halahi, lampu dohot sulu.
43018004	Madung diboto Jesus hian sanga aha na giot masa tuSia. Dung i didapotkon Jesus ma angka jolma na ro i, ning Ia ma, "Ise dehe na nijalahanmunu?"
43018005	Dialusi halahi ma, "Jesus halak Nasaret i." "Au do i," ninna Jesus tu halahi. Laing disi do jongjong si Judas panjehe i rap dohot halahi.
43018006	Di na nidok ni Jesus tu halahi, "Au do i," sumurut ma halahi sude gabe martinggangan tu tano i.
43018007	Dung i disapai Jesus ma halahi sanoli nari, "Ise na nijalahanmunu?" ning Ia. "Jesus halak Nasaret i," ning halahi mangalusi.
43018008	Didok Jesus ma, "Madung Hudok Au do i. Jadi muda Au do na nijalahanmunu, padiar hamu ma anggo songon i kehe na asing on." (
43018009	Di na nidokNia songon i, tulus ma tarjadi na nidokNia hian; songon on, "Ale Amang, sian sude na nipasahat ni Damang i tu Au, umpe sahalak na gabe mago.")
43018010	Jadi ro ma si Simon Petrus na maniop podang hatiha i, disintak ia ma podangnia i ditampul ia ma naposo ni Malim Godang i, lopus ramping pinggol siamunna i. Si Malkus do goar ni bayo i.
43018011	Didok Jesus ma tu si Petrus, "Sarungkon ma podangmi, nada he angkon inumonKu do panginuman parkancitan na nilehen ni Damang i tu Au?"
43018012	Dung i ro ma angka parajurit i dohot komandanna i songon i dohot angka Jahudi panjago i, ditangkup halahi ma Jesus jana ditambat.
43018013	Jadi dioban halahi ma Ia parjolo tu si Hanas, i ma tulang ni si Kayafas. Si Kayafas, i ma Malim Godang di na sataon i.
43018014	Jana ia do paingotkon halak Jahudi i, na dumenggan do mate sada halak manghopkop rayat sudena, ulang pado masarsar sude bangso i.
43018015	Diihutkon si Simon Petrus rap dohot sada halak sisean na sada nari ma Jesus. Ditanda Malim Godang i do anggo sisean na sada nari i; jadi diihutkon ia ma Jesus masuk tu alaman ni bagas ni Malim Godang i,
43018016	tapi anggo si Petrus diruar do ia paintehon di pintu i. Dung i haruar ma sisean na sada nari i, i ma na nitanda ni Malim Godang i, mangkatai ma ia dohot naposo dadaboru na manjago di pintu i, lalu dioban ia ma si Petrus masuk tu bagasan.
43018017	Didok naposo dadaboru sijago pintu i ma tu si Petrus, "Nada he dohot ho sahalak sian angka sisean ni Bayo i?" "Nada," ning si Petrus.
43018018	Ngali do ari hatiha i, jadi dipagara angka naposo i ma dohot angka panjago i api, marsisudu ma halahi humaliang api i. Laing dohot do si Petrus disi marsisudu rap dohot halahi humaliang api i.
43018019	Disapai Malim Godang i ma Jesus taringot tu angka siseanNia i dohot taringot tu pangajaranNia.
43018020	Ninna Jesus ma mangalusi, "Tangkas do Au mandok hata di jolo ni halak na bahat. Sai mangajari do Au di angka bagas paribadatan dohot di Bagas Ni Debata di inganan ni halak Jahudi na somal marlagut. Nada unjung Hudokkon sanga aha di na buni.
43018021	Biasi disapai tuan i Au? Tu halak na dung umbege Au mangajari ma sapai hamu. Sapai ma halahi sanga aha na Hudok tu halahi -- diboto halahi do i."
43018022	Dung didokkon Jesus songon i, ro ma sada halak panjago i manampeleng Ia didok ma tuSia, "Na puluk ma Ho mangkatai songon i tu Malim Godang i!"
43018023	Dialusi Jesus ma, "Muda adong Hudokkon na sala, paboa ma jolo antong dison sanga aha hasalaanKi! Tapi muda tutu do na Hudokkon i, biasi manampelengi ho tu Au?"
43018024	Dung i disuru si Hanas ma dioban Jesus tu Malim Godang Kayafas laing tartambat.
43018025	Anggo si Petrus laing disi dope ia jongjong marsisudu. Didokkon halak ma tusia, "Nada he laing dohot ho sahalak sian angka sisean ni bayo i?" Tapi diporso si Petrus ma. Didok ia, "Nada le!"
43018026	Sahalak sian angka naposo ni Malim Godang i, i ma sisolkot ni bayo na hona tampul ni si Petrus pinggolna i, mandok tu si Petrus, "Nada he ho na huida i di kobun i rap dohot Ia?"
43018027	Dung i didok si Petrus ma mangulahi, "Nada," -- jana manigor martahuak ma manuk disi.
43018028	Dung i dioban halahi ma Jesus sian bagas ni si Kayafas tu inganan ni gubernur. Manyogot dope hatiha i. Anggo halak Jahudi i sandiri nada pola masuk tu bagasan inganan i, anso ulang gabe ramun halahi mangihutkon ugamo, hara ni na giot dohot halahi mangankon sipanganon Paskah.
43018029	Jadi si Latus do haruar mandapotkon halahi laho manyapai, "Aha do pangaduanmunu taringot tu bayo on?" ning ia.
43018030	Dialusi halahi ma, "Nada pola hami oban Ia tu Gubernur i anggo hara ni na so marsala."
43018031	Didok si Latus ma tu halahi, "Hamu ma mamaresoSa dohot mamutuskon uhuman mangihutkon tona ni ugamomunu sandiri!" Tapi dialusi halak Jahudi i ma, "Nada tola bunuonnami sanga ise." (
43018032	Tarjadi pe songon on anso tulus do hata na nidok ni Jesus taringot tu pangalaho ni parmateNia.)
43018033	Masuk ma si Latus mangulahi tu bagasan mamiohon Jesus. Dung i disapai ia ma Jesus ning ia ma, "Adong he Raja Ni halak Jahudi Ho?"
43018034	Dialusi Jesus ma, "Sapa-sapamu sandiri dehe i sanga adong halak na asing paboahon tu ho taringot tu Au?"
43018035	Dialusi si Latus ma, "Halak Jahudi dehe au lakna? BangsoMi sandiri dohot angka sintua ni malim i do na pasahatkon Ho tu au. Aha do lakna na nibaenMu?"
43018036	Ninna Jesus ma mangalusi, "Anggo HarajaanKu nada harajaan portibi on. Sugari na sian portibi on HarajaanKi, aloon ni angka halakKu ma anso ulang jabat nipasahat Au tu halak Jahudi. Tapi nada sian portibi on anggo HarajaanKu!"
43018037	Dung i marsapa ma si Latus tuSia, "Antong anggo songon i, tutu do Ho raja?" Dialusi Jesus ma, "Tutu do Au raja, songon na nidokmi. Sorang pe Au jana ro tu portibi on hum na sada on sajo do maksudna, i ma laho manyaksihon hasintongan. Jana sanga ise na marasal sian hasintongan i dijagit ia do Au."
43018038	Disapai si Latus ma Ia, "Aha dehe arti ni hasintongan?" Dung i marlojong ma si Latus kehe tu ruar mandapotkon halak Jahudi i, didok ia ma tu halahi, "Sada pe nada adong dapot au hasalaanNia.
43018039	Tapi mangihutkon na somal, sai hupalua do sada halak na tarhurung ganop Pesta Paskah. Ra do hamu muda hupalua di hamu Raja Ni halak Jahudi on?"
43018040	Dialusi halahi ma marsurak-surak, "Nada! Indangkon sai palua i! Si Barabbas ma palua!" Panyamun do si Barabbas on.
43019001	Dung i ditogu si Latus ma Jesus, jana diloncingi ma Ia.
43019002	Dibaen angka tentara na disi i ma sada tuku sian angka ranting na marduri-duri. Dipamasuk halahi ma tuku i tu ginjang ni ulu ni Jesus. Dung i dipamasuk halahi ma baju juba na ungu tuSia, Angka tentara Rom (19:2)
43019003	lalu marroan ma halahi tu joloNia ninna halahi ma, "Horas ma di Raja i, Raja Ni halak Jahudi!" Dung i ditampeleng halahi ma Ia.
43019004	Dung i haruar ma si Latus sanoli nari, didok ia ma tu halak na bahat i, "Ligi hamu ma! Madung huoban Ia saonnari tu ruar anso diboto hamu na so adong dapot au hasalaanNia bagi aha pe."
43019005	Dung i haruar ma Jesus mamake tuku duri dohot baju juba na ungu i. Didok si Latus ma tu halahi, "Ligi hamu ma halak on!"
43019006	Dung diida angka kapala ni malim dohot angka panjago i Jesus, marsurak ma halahi, "Parsilangkon i! Parsilangkon i!" ning halahi. Ninna si Latus ma mandok halahi, "Hamu ma mambuat dohot mamparsilangkonsa. Anggo au nada adong dapot au bagi na aha salaNia."
43019007	Dialusi halak Jahudi i ma, "Mangihutkon tona na adong di hami simatehononkon do i, angke dioku Ia diriNia Anak Ni Debata."
43019008	Jadi dung dibege si Latus songon i pandok ni halahi, mur mabiar ma ia.
43019009	Masuk ma ia mangulahi tu bagasan inganan i, disapai ia ma tu Jesus, "Sian dia dehe asalMu?" Tapi nada dialusi Jesus bagi aha.
43019010	Jadi didok si Latus ma manyapai Ia, "Na so ra do Ho mangalusi au? Na so diboto Ho do lakna na markuaso do au paluahon Ho sanga mamparsilangkon Ho?"
43019011	Dialusi Jesus ma, "Anggo na so dilehen Debata do kuaso di ho, nada adong kuasomu tu Au. Hara ni i gumodang do dosa ni na pasahatkon Au tu ho ulang pado ho."
43019012	Dung dibege si Latus na songon i mur diakalkon ia ma palua Jesus. Tapi marsurak-surak ma halak Jahudi i, "Muda dipalua tuan i do i, na so dongan ni Kesar do tuan i! Sanga ise na mandok diriNa raja, alo ni Kesar do i!"
43019013	Disi dibege si Latus angka pandohan i, dioban ia ma Jesus tu ruar jana juguk ma ia di juguhan paruhuman di inganan na margoar Litostrotos (astuanna: pantar batu; di hata Ibrani digoari do i Gabbata).
43019014	Hira-hira pukul dua bolas ma hatiha i, jana andospotangna i mamungka ma etongon Ari Sabat. Didok si Latus ma tu halak Jahudi i, "Na ma, indon rajamunu on!"
43019015	Marsurak-surak ma halahi, ninna halahi, "Bunu ma i! Bunu ma! Parsilangkon i!" Dung i ninna si Latus ma mandok tu halahi, "Parsilangkononku ma he Rajamunu?" Dialusi angka kapala ni malim i ma, "Hum sasada Kesar i do rajanami!"
43019016	Dung i dipasahat si Latus ma Jesus tu halahi anso dipakuhon tu hayu parsilang i. Dijagit halahi ma Jesus jana dioban halahi.
43019017	Kehe ma Jesus, diporsan Ia sandiri ma hayu parsilangNia tu inganan na margoar "Partangkurahan". (Di saro Ibrani didok Golgota.)
43019018	Dipakuhon ma Ia disi tu hayu parsilang i. Diparsilangkon muse do dua halak nari na asing rap dohot Ia, sahalak di siambirang, sahalak nari di siamunNia, di tonga-tonga ma Jesus.
43019019	Di hayu parsilang ni Jesus, disuru si Latus ma dibaen surat songon on, "Jesus na sian Nasaret Raja Ni halak Jahudi."
43019020	Bahat ma halak na manyise suratna i, harana nada pola sadia dao inganan i sian kota. Disuratkon di hata Ibrani, hata Latin dohot hata Junani do dibaen suratna i.
43019021	Didok angka sintua ni malim ni halak Jahudi i ma tu si Latus, "Ulang ma suratkon 'Raja Ni halak Jahudi,' songon on ma suratkon disi, 'Didok Bayo on, Au do Raja Ni halak Jahudi.' "
43019022	Tapi ninna si Latus ma mangalusi, "Nada uba-ubaon be sanga aha na dung husuratkon i!"
43019023	Dung diparsilangkon angka tentara i Jesus, dibuat halahi ma pakeanNa i. Dibagi opat halahi ma i, sabagian be ma sada halak. Dibuat halahi muse ma baju jubaNia i. Nada adong panjaitan ni baju jubaNia i -- na ditonun do i sian ginjang lalu tu toru.
43019024	Dung i didok angka tentara i ma sama halahi, "Ulang pola tabagi anggo on. Taundi ma manontuhon sanga ise na mandapot on." Anso laing tulus ma tarjadi na tarsurat di Buku Na Badia i na mandok songon on, "Dibagi-bagi halahi ma pakeanKu. Jana diundi halahi ma laho manontuhon bajungKu." I ma na dung nipatulus ni angka tentara i.
43019025	Jongjong ma di lambung ni parsilang ni Jesus i, inangNia, bujingNia, si Maria dadaboru ni si Klopas dohot si Maria Magdalena.
43019026	Diligi Ia ma tu inangNia dohot sisean na nihaholongan ni Jesus na jongjong disi. Dung i didok Jesus ma tu inangNia i, "Ligi ma inang, anakmu do indon."
43019027	Dung i didok Jesus ma tu siseanNia i, "Ligi ma, inangmu do indon!" Mamungka sian i dioban sisean i ma inang ni Jesus tinggal di bagasnia sandiri.
43019028	Dung i diboto Jesus ma na dung sidung sasudena; jadi songon na tarsurat di Buku Na Badia i angkon laing tulus do i, gabe didok Ia ma, "Manguas Au."
43019029	Adong disi sada mangkuk na bubung marisi anggur na mancom. Dironjomkon halahi ma lumut tu bagasan anggur i dibaen halahi ma tu ujung ni bulu. Dung i didaiskon halahi ma lumut i tu pamangan ni Jesus.
43019030	Diincop Jesus ma anggur i, dung i ning Ia ma, "Madung marujung!" Jadi dipaunduk Ia ma uluNia, tos ma hosaNia.
43019031	Ari Jumahat do hatiha i, i ma ari parhobasan tu Ari Pesta Paskah i. Nada tola di halak Jahudi laing gantung bangke ni halak na niparsilangkon di hayu parsilang di Ari Sabat. Tarlobi Ari Sabat na gumodang do Ari Sabat on. Jadi hara ni i dipangido halak Jahudi i ma tu si Latus anso niponggolan holi-holi ni pat ni angka na diparsilangkon i anso nipaijur bangke ni halahi sian hayu parsilang i.
43019032	Jadi kehe ma angka tentara i mamonggoli pat ni na parjolo i, dung i pat ni na sada nari na niparsilangkon rap dohot Jesus.
43019033	Tapi dung lalu halahi tu lambung ni Jesus, diida halahi ma, hape ma mate Jesus. Jadi nada pola diponggol halahi be patNa i.
43019034	Tapi ro ma sada tentara i, disusukkon ia ma hujur tu rusuk ni Jesus; manigor haruar ma mudar na marcampur aek sian rusukNa i.
43019035	Na marnida i sandiri do mamaritahon na masa on, anso laing porsaya hamu. Jana tutu do songon on na nidoknia i; tangkas do diboto ia songon i.
43019036	Umbaen na songon i pe i, anso laing tulus do tarjadi na tarsurat di Buku Na Badia i, i ma, "Umpe sada sian holi-holiNa i na niponggol."
43019037	Di Buku Na Badia i pe laing tarsurat do songon on, "Tatapon ni halak ma Ia, na nihujur ni halahi i."
43019038	Dung i ro ma si Josep halak Arimatea mangido isin tu si Latus laho mambuat bangke ni Jesus. (Na dung gabe sisean ni Jesus do si Josep on di na buni, harana laing mabiar dope ia mida angka parkuaso ni halak Jahudi i.) Dilehen si Latus ma tusia isin, jadi kehe ma ia mambuat bangke i.
43019039	Dohot do si Nikodemus, i ma na ro borngin-borngin nabaruon mandapotkon Jesus, rap dohot si Josep. Dioban si Nikodemus ma angka ramu-ramuan mur dohot aloe marborat-borat tolu pulu kilo.
43019040	Dibuat halahi na dua ma bangke ni Jesus, dibaen halahi ma kopenna dohot angka ramu-ramuan i songon na nihasomalkon ni halak Jahudi laho mananom na mate.
43019041	Adong do di lambung inganan ni hayu panyilangan ni Jesus i sada kobun. Adong do sada kuburan na imbaru na so jungada dope marpake gabe pananoman ni halak.
43019042	Gabe tusi ma dipamasuk halahi bangke ni Jesus hara ni na giot dapot ma Ari Sabat, boti hara ni donokna.
43020001	Andostorang ni Ari Mingguna i kehe ma si Maria Magdalena tu kuburan i. Diida ia ma madung digulang batu panutup ni tanoman i sian baba ni kuburan i.
43020002	Dung i marlojong ma ia manjalahi si Simon Petrus dohot sisean na asing haholongan ni Jesus i, didok ia ma tu halahi, "Madung dibuat halak bangke ni Jesus; nada hami boto sanga di dia dipayakkon bangkeNa i!"
43020003	Torus ma kehe si Petrus dohot sisean na sada nari tu kuburan.
43020004	Rap marlojong ma halahi na dua, tapi humipas do marlojong sisean na sada nari i sian si Petrus; gabe parjolo ma ia lalu tu kuburan i.
43020005	Dung diligi ia tu bagasan kuburan i; diida ia ma angka kopenna i disi tapi nada pola masuk ia tu bagasan.
43020006	Didapoti si Petrus ma sisean i sian pudi, jana torus masuk ma ia tu bagasan kuburan i. Diida ia ma payak disi angka kopen i,
43020007	tapi anggo abit na nililitkon i tu ulu ni Jesus nada pungu disi. Asing do i marlompit.
43020008	Jadi ro ma sisean na sada nari, na parjolo lalu i, masuk ma ia muse. Laing diida ia do i sudena jana dihaporsayai ia. (
43020009	Lopus tu hatiha i laing na so diastui halahi dope na tarsurat di Buku Na Badia i, na angkon mulak mangolu Ia mangulahi sian hamatean.)
43020010	Dung i mulak ma sisean ni Jesus i.
43020011	Laing tangis-tangis ma si Maria di jolo ni kuburan i. Di na tangis ia ditailihon ia ma tu bagasan kuburan i,
43020012	jadi diida ia ma disi dua halak surusuruan marbaju na bontar. Di lambung hapayahan ni bangke ni Jesus i ma surusuruan na dua i juguk. Sahalak juguk sabola uluNa i, sahalak nari juguk sabola patNa i.
43020013	Disapai surusuruan i ma tu si Maria, "Biasi tangis ho inang?" ninna halahi. Dialusi si Maria ma, "Madung dibuat halak Tuhanku hape nada huboto sanga na tu dia dibaen halahi."
43020014	Dung didok si Maria songon i, manaili ma ia adop pudi, diida ia ma Jesus jongjong disi. Tapi nada diboto ia, hape Jesus do i.
43020015	Disapai Jesus ma tusia, "Biasi tangis ho inang? Ise na nijalahanmu?" Ning roha ni si Maria, panjago ni kobun i do i. Jadi didok si Maria ma, "Muda hamu do amang paimbarkon sian on, paboa ma jolo tu au sanga di dia dibaen ho Ia. Au pe mambuatsa annon."
43020016	Ninna Jesus ma tu si Maria, "Maria!" Dung i manaili ma si Maria tu Jesus jana didok ia ma di hata Ibrani, "Rabbuni!" (astuanna "Guru").
43020017	Didok Jesus ma tu si Maria, "Ulang jama Au jolo, harana nada podo manaek Au tu Damang. Kehe ma ho mandapotkon angka kahanggingKu jana paboa ma tu halahi, 'Manaek ma Au tu Damang, i ma Amangmunu muse; tu DebatangKu, i ma Debatamunu muse.' "
43020018	Dung i kehe ma si Maria paboahonsa tu angka sisean ni Jesus, bahaso na dung diida ia Tuhan i jana Tuhan i do mandok tusia sudena i.
43020019	Laing di Ari Minggu i dung borngin marlagut ma anak sisean ni Jesus di sada bagas. Digoruk halahi ma sude pintu ni bagas i; hara ni na mabiar halahi tu angka parkuaso ni halak Jahudi. Jadi tompu ma ro Jesus jongjong di tonga-tonga ni halahi, ning Ia ma, "Hasonangan ma di hamu!"
43020020	Dung didokkon Ia songon i dipatuduhon Ia ma tangan dohot rusukNia tu halahi. Jadi moga sajo ma halahi dung diida halahi Tuhan i.
43020021	Dung i didok Jesus ma tu halahi sanoli nari, "Hasonangan ma di hamu! Songon parsuru ni Damang di Au, laing songon i ma hamu Husuru."
43020022	Dung didok Ia songon i mangombus ma Ia tu halahi jana ning Ia ma, "Jagit hamu ma Tondi Parbadia.
43020023	Muda disesa hamu dosa ni sanga ise, laing tarsesa ma dosana i; muda nada disesa hamu dosa ni halak, laing na so tarsesa ma dosana i."
43020024	Si Tomas (na nigoaran muse si Linduat) i ma sahalak sian sisean ni Jesus na dua bolas halak i. Jadi hatiha na ro i Jesus, nada dohot si Tomas rap dohot sisean ni Jesus na asing i.
43020025	Jadi dipaboa angka sisean ni Jesus na asing i ma tu si Tomas, ninna halahi ma, "Madung hami ida Tuhan i!" Tapi dialusi si Tomas ma, "Anggo so jolo huida pamakuan na di tanganNa i jana hudaiskon jari-jaringkon tu pamakuan i, jana anggo so jolo hubaen tangankon tu rusukNa i, nada porsaya dope au."
43020026	Dung salapan ari, marlagut ma mangulahi angka sisean ni Jesus di bagas i, dohot ma si Tomas disi. Margoruk do sude pintu ni bagas i. Tapi ro ma Jesus jongjong di tonga-tonga ni halahi, ning Ia ma, "Hasonangan ma di hamu!"
43020027	Dung i didok Jesus ma tu si Tomas, "Baen tuson jari-jarimi, ligi ma tanganKon. Surduhon ma tanganmi tu rusukKon. Ulang be ganggu rohamu. Porsaya ma ho!"
43020028	Dung i ninna si Tomas ma tu Jesus, "O Tuhanku! Debatangku!"
43020029	Jadi didok Jesus ma tusia, "Hara ni na dung niidami dehe Au umbaen na porsaya ho? Martua ma sanga ise na porsaya tu Au haru so diidasa pe Au!"
43020030	Laing bahat dope angka hahomangan na nibaen ni Jesus di jolo ni angka siseanNia i, tapi nada pola disuratkon anggo angka hahomangan i di bagasan buku on.
43020031	Umbaen na nisurat pe sudena na tarsurat di bagasan buku on, anso porsaya do hamu bahaso Jesus do Kristus i, i ma Anak Ni Debata; jana anso dapotan hangoluan hamu markite-hite haporsayaan di goarNia.
43021001	Dung i dipatidahon Jesus ma diriNia sanoli nari tu angka siseanNia i di Dano Tiberias. Songon on ma baritana di na nipatidahonNia diriNia:
43021002	Lagut ma hatiha i si Simon Petrus dohot si Tomas na nigoaran muse si Linduat, dohot si Natanael halak Kana na di Galilea, songon i muse angka anak ni si Zebedeus rap dohot dua halak nari sisean ni Jesus na asing.
43021003	Jadi didok si Simon Petrus ma tu halahi, "Kehe ma jolo au manjala!" "Dohot ma hami," ninna donganna na asing i tusia. Jadi kehe ma halahi manigor marparau. Hape umpe sangkibung ihan dapot halahi na saborngin i.
43021004	Jadi dung bincar mataniari, ro ma Jesus, jongjong ma Ia di topi ni dano i; tapi nada diboto halahi dope, bahaso Jesus do i.
43021005	Didok Jesus ma tu halahi, "Adong dehe ihan di hamu, dakdanak?" ning Ia. "Inda," ninna halahi.
43021006	Didok Jesus ma tu halahi, "Sampakkon hamu ma jala i tu siamun ni parau i, dapotan ihan ma hamu annon." Dung i disampakkon halahi ma jala ni halahi tu dano i, hape nada tarsarat halahi be mangulahi hara ni bahat ni ihan di bagasan.
43021007	Didok sisean haholongan ni Jesus i ma tu si Petrus, "Tuhan i do i!" ning ia. Jadi dung dibege si Petrus didok bayo i, "Tuhan i do i," manigor dipake ia ma abitnia mangulahi (harana madung sanga buka baju ia) mangambur ma ia tu aek i.
43021008	Anggo na asing i marparau ma halahi mandapoti tu darat, hara ni na manyarat jala na marisi ihan na gok i. Nada pola sadia dao halahi sian darat, tar hira-hira saratus meter do.
43021009	Dung mijur halahi sian parau i, diida halahi ma adong disi banggar na gara dohot ihan na nipanggang di ginjangna i; adong muse do roti disi.
43021010	Didok Jesus ma tu halahi, "Oban hamu tuson deba ihan na baru dapotmunu i."
43021011	Kehe ma si Simon Petrus tu parau i, manyarat jalannia tu darat. Gok jala i dohot ihan na godang-godang; saratus lima pulu tolu sudena. Haru pe songon i bahat ni ihan i, nada pola jabat masibak jala i.
43021012	Dung i didok Jesus ma tu halahi, "Mangan ma hita jolo!" Tapi nada adong sian angka siseanNia i na puluk manyapai, mandok, "Ise do hamu Amang?" Harana sude do halahi mamboto, Tuhan i do i.
43021013	Dung i dipadonok Jesus ma tu halahi, dibuat Ia ma roti i, lalu dilehen Ia ma tu halahi. Laing songon i ma dibaen Ia ihan i.
43021014	On ma patolu-nolihon dipatidahon Jesus diriNia tu angka siseanNia i dung mulak mangolu Ia sian na mate.
43021015	Dung mangan halahi, didok Jesus ma tu si Simon Petrus, "O Simon, anak ni si Jona, humolong dehe rohamu mida Au, ulang halahon?" ning Ia. Dialusi si Petrus ma, "Olo Tuhan. Diboto Ho do Tuhan holong ni rohangku tu Ho." Didok Jesus ma tusia, "Antong parmahani ma angka biri-biringKu."
43021016	Didok Jesus ma tusia padua-nolihon, "O Simon anak ni si Jona! Holong do rohamu mida Au?" ning Ia. Dialusi si Petrus ma, "Olo Tuhan. Diboto Ho do holong ni rohangku tu Ho." Didok Jesus ma tusia, "Antong parmahani ma biri-biringKu!"
43021017	Patolu-nolihon laing disapai Jesus dope tusia, "O Simon anak ni si Jona. Holong do rohamu mida Au?" ning Ia. Gabe marsak ma si Petrus hara ni na nisapaan ni Jesus i ia jabat tolu noli di na nidok ni Jesus, "Holong dehe rohamu mida Au?" Tapi laing dialusi si Petrus ma, "O Tuhan diboto Ho do Tuhan sasudena. Diboto Ho do Tuhan na holong rohangku mida Ho!" Dung i didok Jesus ma tusia, "Antong parmahani ma angka biri-biringKi.
43021018	Tutu do na Hudok on tu ho: Anggo dompak poso ho, dihobasi ho do dirimu jana mardalani ma ho sanga tu dia pe giotmu. Tapi muda dung matobang ho saulahon, surduhononmu ma tanganmu, jana halak na asing noma manghobasi ho jana maroban ho tu inganan na so giot ni rohamu." (
43021019	Jadi na paboahon sanga na tarbia do parmate ni si Petrus saulahon laho pasangap Debata, i do na nidok ni Jesus disi.) Dung i didok Jesus ma tu si Petrus, "Ihutkon ma Au!" ning Ia.
43021020	Di na manaili si Petrus, diida ia ma sisean haholongan ni Jesus i di pudinia. (I ma na juguk di lambung ni Jesus hatiha na mangan borngin-borngin i, na manyapai tu Jesus, "O Tuhan, ise dehe na giot manghianat i tu Ho?")
43021021	Dung diida si Petrus ia, didok ia ma tu Jesus, "Bia ma halak on saulahon Tuhan?" ning ia.
43021022	Ninna Jesus ma mangalusi, "Muda jop rohangKu laing mangolu ia lopus ro Au mangulahi, ahana ma i di ho. Salaku ihutkon ma Au!" ninna Jesus.
43021023	Jadi sar ma hobar di tonga-tonga ni angka sisean ni Jesus paboa na so mate sisean na sada i. Hape nian nada adong didok Jesus, na so mate ia; anggo na nidok ni Jesus songon on do, "Muda jop rohangKu laing mangolu ia lopus ro Au, aha na ma i di ho!" ning Ia do.
43021024	Jadi sisean on ma na mangalehen hasaksian taringot tu angka na masa on. Laing ia muse do na manyuratkon on. Jana taboto do bahaso na tutu na nidoknia i.
43021025	Bahat dope nian angka pambaenan ni Jesus. Sugari nisuratkon i sudena pasada-sada, ning rohangku na satano on pe nada tuk inganan ni angka buku sisuraton.
44001001	Teofilus na niparsangapan! Madung hupatorang di buku na parjolo sasudena na nikarejohon dohot na niajarkon ni Jesus mulai sian na mamungka Ia markarejo,
44001002	lopus tu ari hananaekNia tu banua ginjang. Dompak so manaek Ia tu banua ginjang, madung dilehen Ia hian markite-hite kuaso ni Tondi Parbadia angka tona tu angka rasul na nipiliNia i.
44001003	Dung mate Ia, adong do opat pulu ari honokna sai marpupu dipatidahon Ia diriNia tangkas di angka rasul i paboa na tutu do Ia mangolu. Diida halahi do Ia tangkas jana dihatahon Ia do tu halahi taringot tu Harajaan Ni Debata.
44001004	Jadi di na marlagut Ia rap dohot halahi ditonahon Ia ma tu halahi songon on, "Ulang morot hamu sian Jerusalem. Painte hamu ma disi lopus dilehen Damang sanga aha na nijanjihonNia i, i ma na dung Hupaboa hian tu hamu na salpu i.
44001005	Harana anggo si Johannes, aek do dididihon ia tu hamu, tapi nada pola piga ari nari be pandidihonon ma hamu dohot Tondi Parbadia."
44001006	Dompak marlagut angka rasul rap dohot Jesus, disapai halahi ma tuSia, "PajongjongonMu dehe Tuhan di hatiha on harajaan ni Israel i mangulahi?"
44001007	Dialusi Jesus ma, "Damang do na umboto taringot tu ari dohot hatiha ni i. Nada porlu botoonmunu i, angke kuaso ni Damang do i.
44001008	Tapi jagitonmunu ma kuaso muda dung ro Tondi Parbadia tu hamu. Jana gabe saksingKu ma hamu di Jerusalem, di sude Luat Judea, di Samaria lopus tu ujung ni tano on."
44001009	Dung didok Jesus songon i, tarangkat ma Ia tu banua ginjang dipanotnoti halahi, jana diholipi ombun i ma Ia sian parnidaan ni halahi.
44001010	Dompak na manatap tu ginjang i halahi mangaligi parkehe ni Jesus, tompu ma jongjong dua halak na marbaju na bontar di lambung ni halahi.
44001011	Ninna ma, "Ale hamu halak Galilea, biasi jongjong sajo hamu disi mangaligi tu langit i? Anggo Jesus na niidamunu i kehe manaek tu banua ginjang di adopanmunu, mulak do Ia mangulahi laing songon na niidamunu sinangkin."
44001012	Dung i mulak ma angka rasul i tu Jerusalem sian Dolok Zetun. Na donok do dolok i tu Jerusalem, hira-hira sakilometer daona.
44001013	Dung di Jerusalem, masuk ma halahi tu bagas panompangan ni halahi i torus tu kamar na di lotengna i. Angka on ma goar-goar ni rasul i: Si Petrus dohot si Johannes, si Jakobus dohot si Andreas, si Pilipus dohot si Tomas, si Bartolomeus dohot si Mateus, si Jakobus anak ni si Alpeus, si Simon Ulubalang i dohot si Judas anak ni si Jakobus;
44001014	satahi saoloan do halahi na marlagut i laho martangiang. Rap martangiang ma halahi dohot angka dadaboru songon i dohot si Maria inang ni Jesus dohot anggi ni Jesus.
44001015	Disada hatiha marlagut ma halahi, -- hira-hira saratus dua pulu halak ma na ro i -- jongjong ma si Petrus mandok hata. Ning ia ma,
44001016	"Hamu ale angka dongan! Angkon tulus do tarjadi sanga aha na tarsurat di Buku Na Badia i. Najolo madung dipaboa Tondi Parbadia markite-hite si Daud taringot tu si Judas, i ma na manguluhon halak laho manangkup Jesus i.
44001017	Nietong hian do ia donganta jana na dung dipili hian do ia gabe donganta saparkarejoan."
44001018	Anggo si Judas on, madung dapot ia tano kuburannia upa ni hajahatannia na manghianat i. Madabu ma ia jana mate, mapultak butuhana i gabe sarge sude na di butuhana i.
44001019	Sude do halak na di Jerusalem umboto i, gabe digoari halak ma inganan i Hakal-Dama astuanna 'Tano Mudar'.
44001020	"Angke tarsurat muse do di Buku Masmur songon on, 'Gabe halongonan na lungun ma ingananna i; anso ulang adong halak maringanan disi.' Laing tarsurat muse do songon on, 'Halak na asing noma manggonti tohonanna.' "
44001021	"Jadi hara ni i, angkon laing adong ma sada nari donganta na gabe saksi paboahon na dung ngot Tuhan Jesus mangulahi sian na mate.
44001022	Jadi sahalak sian hita na sai rap dohot Tuhan Jesus ma i dompak sai mardalani dope Tuhan Jesus rap dohot hita, mamungka sian na mandidihon si Johannes lopus tu na manaek Jesus tu banua ginjang sian tonga-tonganta."
44001023	Jadi ditodo halahi ma dua halak, i ma si Josep na margoar muse si Barsabbas (laing digoari muse do i si Justus) dohot si Matias.
44001024	-
44001025	Dung i ditangiangkon halahi ma i. Ninna halahi ma, "O Tuhan, Ho do na umboto sude roha ni jolma. Madung ditinggalkon si Judas tohonan harasulonnia. Madung mate ia. Hara ni i patuduhon ma tu hami, sanga ise do sian na dua on na nitodoMu gabe hasahatan ni karejo i manggonti si Judas."
44001026	Dung i diundi halahi ma goar na dua i, jadi madabu ma tu si Matias. Jadi diangkat halahi ma ia gabe rasul anso rap dohot angka rasul na sabolas halak nari i.
44002001	Dung dapot Ari Pentakosta marlagut ma di sada inganan sudena na porsaya i.
44002002	Jadi tompu ma tarbege sora sian langit songon pangombus ni alogo na gogo. Digohi sora i ma sude bagas inganan ni halahi i.
44002003	Dung i diida halahi ma angka dila songon jilam ni api na mangararati songgop tu halahi sude.
44002004	Jadi digohi Tondi Parbadia ma halahi sude jana mamungka ma halahi mangkatai di hata na asing na marragam-ragam. Mangkatai ma halahi hombar tu hata na nilehen ni Tondi i dokkonon ni halahi.
44002005	Jadi hatiha i, bahat do halak Jahudi na sian ragam-ragam ni luat na di portibi on ro tu Jerusalem, i ma angka na mangkabiari Debata.
44002006	Di na tarbege sora i, bahat sajo ma halak ro marlagut disi. Tarsonggot be ma halahi sudena umbege angka rasul i mangkatai di hata ni halahi be.
44002007	Homang-komang jana tartarik ma roha ni halahi jana marsipandohonan ma halahi, "Inda he halak Galilea do sude na mangkatai on?
44002008	Na bia do pangalahona umbaen na tabege halahi mangkatai di hatanta be?
44002009	Angka halak Partia do hita, halak Media, halak Elam; halak Mesopotamia; halak Judea; halak Kapadokia; halak Pontus dohot Asia,
44002010	halak Prigia dohot halak Pamfilia, halak Mesir dohot halak na sian Luat Libia na di lambung Kirene; adong muse do hita on halak Rom,
44002011	adong angka halak Jahudi jana adong do bangso na asing na dung gabe masuk Jahudi; adong muse do halak Kreta dohot halak Arab. Di bagasan hatanta be do tabege halahi mandok hata taringot tu angka hahomangan na nibaen ni Debata!"
44002012	Di na homang halahi sude jana marpikir be, marsisapaan ma halahi sama halahi, "Aha dehe astuan ni on?" ning halahi.
44002013	Tapi adong do sian halahi na mangincahi. Didok halahi ma, "Ah, na mabuk dibaen anggur na tonggi do halak on!"
44002014	Dung i jongjong ma si Petrus rap dohot rasul na sabolas nari i, mandok hata tu halak na bahat i, dipagogo ia ma sorania mandok, "Hamu angka dongan, halak Jahudi bope sude na maringanan di Jerusalem! Tangkas ma parrohahon hamu angke porlu do patorangonku tu hamu pangalaho on.
44002015	Nada na mabuk halak on songon na nidokmunu i, harana pukul sambilan dope saonnari.
44002016	Tapi madung dipaboa Debata hian on markite-hite panurirang Joel:
44002017	Tulus ma di angka ari na parpudi, ninna Debata, usehononKu ma tondingKu tu sude jolma. Jadi manyurirangi ma angka anak dohot borumunu, maruli parnidaan ma angka naposo bulungmunu, marnipi ma angka simatobangmunu.
44002018	Laing usehononKu muse ma tondingKu di hatiha i tu angka naposongKu, dadaboru dohot halaklahi, jana manyurirangi ma halahi.
44002019	BaenonKu ma angka hahomangan di ginjang, di langit, dohot angka tanda di toru, di tano on; adong ma mudar dohot api, uas dohot timus.
44002020	Manggolap ma mataniari, marrara ma bulan i songon mudar dompak so dapot Ari Ni Tuhan i, i ma Ari na godang jana na marmulia i.
44002021	Anggo di hatiha i, dapotan haluaan ma sanga ise na mangido pangurupi ni Tuhan i."
44002022	"Hamu angka halak Israel, tangihon hamu ma hata on: Na humaksud i ma Jesus na sian Nasaret, na dung ditontuhon ni Debata markite-hite hagogoan dohot hahomangan dohot tanda na binaen ni Debata markite-hite Ia di tonga-tongamunu, songon na dung tangkas diboto hamu.
44002023	Ia na dung dilehen ni Debata tudos tu maksud dohot sangkapNa, madung diparsilangkon hamu di hayu na marsilang jana dibunu markite-hite bangso na geduk.
44002024	Tapi dipabangkit Debata do Ia jana dipalua sian bernit ni hamatean, angke nada tarbaen hamatean i torus maniop Ia.
44002025	Taringot tuSia jungada do didok si Daud, 'Sai huida do tongtong Tuhan di jolongku; didongani Ia do au, anso ulang adong sanga aha pe na paganggu rohangku.
44002026	Hara ni i jop do rohangku jana marolop-olop dohot dilangku, pamatangku pe maradian do di bagasan arop ni roha,
44002027	angke nada dipadiar Ho au di inganan ni halak na mate jana nada dipadiar Ho na badiaMi marnida habusuhon i.
44002028	Madung dipatidahon Ho tu au dalan tu hangoluan na so mantak i. Dilehen Ho do di au gok jop ni roha di adopanMu.'
44002029	Hamu ale angka dongan, paloas hamu ma au, pajojorkon satangkas-tangkasna taringot tu si Daud ompunta i. Madung mate ia, jana madung dikuburkon; di hita on do kuburannia lopus tu sadari on.
44002030	Madung dijanjihon Debata tu si Daud mardongan sumpa paboa na adong sahalak sian pomparan ni si Daud baenon ni Debata gabe raja. Hara ni na dung diboto si Daud janji i boti hara ni panurirang do ia,
44002031	laing diboto ia do sanga aha na giot baenon ni Debata. Jadi madung dipaboa ia hian na mulak mangolu do Kristus na nijanjihon ni Debata i. Didok si Daud do, 'Na so padiaron Ia laing tinggal di inganan ni angka jolma na mate; na so jabat abis malangke pamatangNa.'
44002032	Jesus on ma da na nipangolu ni Debata mangulahi sian hamatean. Sude do hami manyaksihon i.
44002033	Dipatuginjang do Ia tu inganan ditangan siamun ni Debata, laing dijagit Ia ma sian Ama i Tondi Parbadia na dung nijanjihon hian. Tondi i ma na niusehon saonnari tu hami, jana i ma na nibege dohot na niidamunu angka dongan saonnari.
44002034	Anggo si Daud sandiri nada manaek ia tu banua ginjang tapi didok ia do, 'Didok Tuhan i do tu Tuanku: Juguk ma Ho di siamunKu,
44002035	lopus Hubaen tunduk tu Ho angka musuMu!' "
44002036	"Hara ni i ma angkon gabe sude halak Israel tangkas umboto bahaso Jesus na niparsilangkonmunu i, laing Jesus i muse do na nibaen ni Debata gabe Tuhan dohot Kristus!"
44002037	Jadi dung dibege angka jolma i na songon i, manorusi ma tu ate-ate ni halahi. Dung i disapai halahi ma tu si Petrus dohot tu angka rasul na asing i, "Hamu angka dongan, aha noma sibaenonnami?"
44002038	Dialusi si Petrus ma, "Pauba hamu ma rohamunu sian angka dosamunu. Jana angkon dipandidihon ma hamu ganop be di bagasan goar ni Jesus Kristus, anso nisesa sude dosamunu i. Dung i jagitonmunu ma silehen-lehen ni Debata, i ma Tondi Parbadia.
44002039	Angke tu hamu do ale angka dongan, dohot tu pomparanmunu, songon i muse tu angka halak na maringanan di na dao do na nijanjihon ni Debata i -- i ma sudena halak na nipiohon ni Debata Tuhanta i anso ro tuSia."
44002040	Songon i ma dipatorang si Petrus tu halahi dohot ragam-ragam pandohan na asing, jana dipaingot ia halahi, ninna ma, "Sai ra ma hamu nipalua sian sundut na jahat on."
44002041	Bahat do halak na porsaya tu na nidok ni si Petrus i, jana tardidi ma halahi. Gabe martamba ma bilangan ni na porsaya di na sadari i, tolu ribu halak.
44002042	Dihaburjuhon halahi do marsiajar sian angka rasul i jana sai tongtong ma halahi rap marlagut. Rap do halahi di na mamonggoli roti, dohot martangiang.
44002043	Na bahatan do angka tanda hahomangan na nibaen ni angka rasul i na mambaen tartarik roha ni halahi sude jana patubu biar di halahi.
44002044	Sai tongtong do sada angka na porsaya i jana sanga aha na adong di halahi rap mamake do halahi sude.
44002045	Digadisi halahi ma angka barang dohot sinadongan ni halahi, jana dibagi-bagihon halahi ma hepengna i di halahi sudena marguru tu haporluanna be.
44002046	Ganop ari marlagut do halahi di Bagas Ni Debata; marmoga-moga jana martoruk ni roha, rap mamonggoli roti halahi di angka bagas ni halahi. Jana rap mangan ma halahi di bagasan jop ni roha dohot toruk ni roha;
44002047	jana sai tongtong do Debata dipuji-puji halahi, jana sai jop do roha ni halak sudena mida halahi. Ganop ari do martamba bilangan ni halahi, harana sai dilehen Tuhan i do tu halahi angka halak na nipalua.
44003001	Sanoli rap kehe ma si Petrus dohot si Johannes tu Bagas Ni Debata pukul tolu andospotang, i ma hatiha ni na martangiang.
44003002	Di pintu na margoar "Pintu Na Jeges", adong ma sada bayo na pangpang hian sian mulai sorang. Ganop ari do bayo on dioban halak tusi mangido-ido sidoka tu angka jolma na marroan tu Bagas Ni Debata.
44003003	Dung diida ia ro si Petrus dohot si Johannes giot masuk tu Bagas Ni Debata i, dipangido ia ma sanga na aha sian halahi silehenonna disia.
44003004	Dipamanat halahi ma bayo i, gabe ninna si Petrus ma tusia, "Ligi ma jolo tu hami!"
44003005	Diparrohahon ia ma antong tu halahi, arop ma rohania dapotan sanga aha ia sian halahi.
44003006	Tapi didok si Petrus ma tusia, "Anggo perak dohot sere nada adong di au. Tapi sanga aha na adong di au, hulehen pe di ho. Mangasahon goar ni Jesus Kristus na sian Nasaret i, mardalan ma ho!" ning ia.
44003007	Dung i ditogu si Petrus ma tangan siamun ni bayo na pangpangon i laho pajongjong ia. Manigor margogo ma pat ni bayo i dohot mataniari ni patna i.
44003008	Dung i mangambur ma ia jongjong jana mamungka ma ia mardalan pahae-pahulu. Dung i masuk ma ia tu Bagas Ni Debata rap dohot halahi, mardalan ma ia mangambur-ambur mamuji-muji Debata.
44003009	Sude halak na disi i marnida ia mardalan mamuji-muji Debata.
44003010	Dung i diingot halahi ma, ia do hape pangido-ido sidoka na sai juguk di "Pintu Na Jeges", na di Bagas Ni Debata i. Homang jana longang ma roha ni halahi marnida na tarjadi i tusia.
44003011	Hara ni na torus dipaihut-ihut bayo i si Petrus dohot si Johannes, jadi sude ma halak na bahat na tarhomang i marroan mangarongomi halahi di emper na margoar "Emper Salomo".
44003012	Di na niida ni si Petrus halak na bahat i, didok ia ma tu halahi, "Hamu ale halak Israel, biasi pola homang rohamunu? Adong he ninna rohamunu hara ni na adong kuaso di hami sanga hara ni haburjuonnami gabe tarbaen bayo on mardalan?
44003013	Debata na nisomba ni si Abraham, si Ishak, si Jakob dohot angka ompunta i, i ma Debata na dung pasangapkon NaposoNia, i ma na margoar Jesus, na nipasahatmunu jana na nitulakmunu di adopan ni si Latus di na giot dipalua si Latus Ia.
44003014	Ditulak hamunu do Na Badia jana Na Tigor i, jana dipangido hamunu do anso dipalua sibunu jolma i.
44003015	Dibunu hamu ma Ia, haru pe nian Ia do haroroan ni ngolu ni sude jolma. Jana madung dipangolu Debata Ia mangulahi sian hamatean. Hami sandiri ma manyaksihon i.
44003016	Haporsayaan di goar ni Jesus madung mangalehen gogo tu jolma na niligi jana na nitandamunu on; jana haporsayaan i ma na mangalehen hamalumon tu bayo on di adopanmunu sudena.
44003017	Hamu ale angka dongan! Saonnari madung huboto hara ni na so diboto hamunu do umbaen na dibaen hamu songon i, laing songon i ma nang angka pamimpinmunu.
44003018	Jana hara ni i ma umbaen na laing tarjadi sanga aha na dung dipabotohon Debata markite-hite angka panurirangNia, paboa na angkon manaon parkancitan do hape Kristus i.
44003019	Hara ni i, pauba hamunu ma rohamunu sian angka dosamunu jana mulak ma hamu tu Debata, anso disesa Ia sude angka dosamunu i.
44003020	Muda songon i, laing diparo Tuhan ma hatiha hajopan, jana anso disuru ma tu hamu Jesus i songon na dung ditontuhon hian gabe Kristus di hamu.
44003021	Laing di banua ginjang do Ia lopus dipaimbaru Debata sasudena songon na nidok ni Debata markite-hite angka panurirangNia na badia di hatiha na robi.
44003022	Angke jungada do didok si Musa, 'Suruhonon ni Tuhan Debatamunu do tu hamu sada panurirang sian bangsomunu sandiri songon parsuruNia di au. Angkon tangihononmunu do sude na nidok ni panurirang i tu hamu.
44003023	Sanga ise na so manangihon na nidok ni panurirang i, angkon dipasiding do ia sian bangso ni Debata jana dibunu.'
44003024	Sudena angka panurirang na dung jungada pabolkaskon barita na sian Debata, mamungka sian Panurirang Samuel dohot angka panurirang na asing di pudi ni si Samuel, dipaboa halahi do taringot tu na masa sisaonnari on.
44003025	Di hamu do angka janji ni Debata na nipabolkas ni angka panurirang i. Di bagasan parjanjian na nibaen ni Debata tu angka ompungmunu pe didok Debata do tu si Abraham songon on, 'PasupasuonKu ma sude bangso na di tano on markite-hite pomparanmu.'
44003026	I do umbaen na nipili ni Debata NaposoNia, jana hamu do na parjolo didapotkon Ia anso dipasupasu Ia hamu, dohot paubahon rohamunu sudena sian ngolumunu na jahat i."
44004001	Taran mangkobari dope si Petrus dohot si Johannes tu halak na bahat i, ompot ma ro angka malim dohot kapala ni panjago ni Bagas Ni Debata dohot angka halak Saduse mandapotkon si Petrus dohot si Johannes.
44004002	Muruk ma halahi hara ni na nidok ni Petrus dohot si Johannes tu halak na bahat i paboa na adong do hangongot di bagasan Kristus.
44004003	Dung i ditangkup halahi ma rasul sidua halak i dipamasuk halahi ma tu hurungan lopus manyogot; dibaen madung potang ari.
44004004	Tapi anggo angka na dung umbege pangajaran ni angka rasul i, bahat do na porsaya. Gabe martamba ma bilangan ni halahi jabat adong hira-hira lima ribu halak.
44004005	Ancogotna i marlagut ma angka pamimpin ni halak Jahudi, angka hatobangon, dohot angka Siboto Surat di Jerusalem.
44004006	Dohot ma disi Malim Godang Hannas, dohot si Kayafas, si Johannes, si Aleksander dohot sudena na masuk horong ni Malim Godang i.
44004007	Dioban ma si Petrus dohot si Johannes mangadop tu halahi, dung i disapai halahi ma, "Markite-hite kuaso sanga markite-hite goar ni ise dehe dibaen hamu na songon i?" ninna halahi.
44004008	Dialusi si Petrus na nigohan ni Tondi Parbadia i ma, "Hamu angka tuan pamimpin ni bangso on, dohot angka hatobangon!
44004009	Muda angkon dipareso ma hami, hara ni pambaenan na denggan tu halak na marnyae, jana angkon patorangkon markite-hite kuaso ni ise bayo i dipamalum,
44004010	antong botoon ni hamu sude ma, dohot sude bangso Israel, bahaso di bagasan goar ni Jesus Kristus, halak Nasaret i do bayo on torkis di adopanmunu. Madung diparsilangkon hamu Jesus i, tapi hape madung dipangolu Debata Ia sian halak na mate.
44004011	Jesus i ma: 'Batu na niambungkon ni angka tukang bagas -- i ma hamu sandiri --, hepengani i do na gabe batu parsuhi.'
44004012	Hum markite-hite Jesus sajo do jolma dipalua. Harana sian sude jolma na satano on, nada adong sahalak pe na dung manjagit kuaso sian Debata laho paluahon hita."
44004013	Homang ma roha ni angka na marlagut i marnida habaranion ni si Petrus dohot si Johannes, jana diboto halahi muse hape halak na somal do rasul na dua i na so pola marsikola. Dung i diboto halahi ma, hape angka na mangihutkon Jesus do rasul na dua i.
44004014	Jadi nada tardokkon halahi be sanga aha, angke laing disi do bayo na nipamalum i jongjong rap dohot si Petrus dohot si Johannes.
44004015	Jadi disuru halahi ma anso haruar rasul na dua i sian bagas parrapotan i, dung i martahi ma halahi.
44004016	Didok halahi ma, "Aha noma sibaenonta tu halahi? Madung diboto sude pangisi ni Jerusalem on hahomangan na so jungada masa on, halahi do mambaen i. Jana nada tarsoadahon hita i.
44004017	Tapi anso ulang mur rarat be barita i tu halak na bahat, taondam jana taancam ma halahi na so tola be mangkatai halahi sanga na tu ise pe anggo mamake Goar i."
44004018	Dung i dipiohon halahi ma rasul na dua i masuk mangulahi, jana dipaksa ma halahi na so tola be mandokkon sanga mangajari mamake goar ni Jesus.
44004019	Tapi dialusi si Petrus dohot si Johannes ma, "Timbang hamu ma jolo sanga dia na tigor di roha ni Debata: mangoloi angka parentamunu do sanga mangoloi parenta ni Debata.
44004020	Harana nada tarhasipkon hami taringot tu angka na dung hami ida dohot na hami bege sandiri."
44004021	Nada adong dapot angka na marrapot i sada dalan pe laho manguhumi si Petrus dohot si Johannes. Jadi diondam halahi ma rasul na dua i, dung i dipalua ma halahi na dua, angke sudena halak na bahat i gabe mamuji-muji Debata do hara ni na masa i.
44004022	Boti pe hara ni bayo na manjagit hamalumon na so jungada masa i, na dung marumur lobi opat pulu taon.
44004023	Dung malua si Petrus dohot si Johannes, mulak ma halahi mandapotkon angka donganna, dibaritahon halahi ma sude na nidok ni angka kapala ni malim dohot angka hatobangon tu halahi.
44004024	Dung dibege dongan ni halahi na masa i, rap martangiang ma halahi saroha tu Debata, ninna halahi ma, "O Tuhan, Ho do na manjadihon langit dohot tano dohot laut dohot sude pangisina.
44004025	Jana hara ni Tondi Parbadia markite-hite naposoMu si Daud; ompunami; madung didok Ho, 'Biasi sai gaor angka bangso, jana biasi sai dipikiri angka bangso partahian na so marguna?
44004026	Markobas do angka raja ni tano on laho marporang, jana satahi angka pamimpin laho mangalo Tuhan jana Na NimiahanNia.'
44004027	Tutu do songon i. Angke marlagut do si Herodes dohot si Pontius Pilatus rap dohot halak na so mananda Tuhan bope halak Israel di kota on. Marlagut do halahi laho mangalo Jesus NaposoMu Na Badia i, na NimiahanMi,
44004028	giot patuluskon sasude na dung ditontuhon Ho hian markite-hite kuaso dohot hagiotMu.
44004029	Saonnari ligi ma ale Tuhan pangondam ni halahi tu hami. Paloas ma hami Tuhan angka naposoMon pararatkon baritaMi so pola mardongan biar.
44004030	Pahortang ma tanganMu mambaen hamalumon, jana baen ma angka tanda hahomangan markite-hite goar ni Jesus, NaposoMu Na Badia i."
44004031	Dung sidung na martangiang i, humutur ma bagas inganan ni halahi i. Digohi Tondi Parbadia ma halahi sude, mamungka ma halahi puluk sajo manjamitahon barita na sian Debata.
44004032	Sudena halahi na dung porsaya i, saroha jana satondi do ngolu ni halahi. Nada adong sian halahi na mangetong sinadonganna gabe nampunania sandiri. Sudena na adong di halahi, rap mamake do halahi.
44004033	Mardongan kuaso na godang, disaksihon angka rasul i ma na dung mangolu Jesus mangulahi. Jadi bahat sajo do pasupasu ni Debata di halahi.
44004034	Jadi umpe sahalak sian halahi na marhahurangan. Harana sanga ise sian halahi na adong tanona sanga bagasna digadis halahi do i; lalu dioban halahi ma hepengna i
44004035	jana dipasahat halahi ma i tu angka rasul i. Dung i dibagi-bagihon ma hepeng i tu halak na mangkaporluhon.
44004036	Laing songon i ma dibaen si Josep, na nigoaran ni angka rasul i si Barnabas (astuanna Si Pangapoi). Marga Levi do i na sorang di Pulo Siprus.
44004037	Digadis ia ma kobunnia, dung i dioban ia ma hepengna i jana dipasahat ia ma i tu angka rasul i.
44005001	Tapi adong ma sada bayo na margoar si Ananias. Madung digadis ia dohot dadaborunia na margoar si Sapira, saladang tano ni halahi.
44005002	Deba sian hepengna i dibunihon ia ma di halahi sandiri jana lobina i ma dipasahat ia tu angka rasul i. Diboto dadaborunia i do na songon i dibaen ia.
44005003	Tapi didok si Petrus ma tusia, "Ale Ananias, biasi dehe dipadiar ho Sibolis mangarajai rohamu, jabat margabus ho tu Tondi Parbadia, jana sip-sip ho manabunihon di ho sandiri deba sian hepeng tuhor ni tano i?
44005004	Nada he tanomu hian do i dompak so digadis ho? Dung digadis ho pe tano i, laing ho do nampuna hepengna i. Antong biasi tubu di bagasan rohamu mambaen songon i? Nada jolma na nigabusanmu. Tapi Debata do!"
44005005	Disi dibege si Ananias hata i, tinggang ma ia lalu mate. Gabe mabiar ma sudena halak na umbege na masa i.
44005006	Jadi marroan ma angka doli-doli mambalut bangke ni si Ananias i, dioban halahi ma tu balian laho manguburkonsa.
44005007	Dung adong hira-hira tolu jom, masuk muse ma dadaborunia i. Nada diboto ia dope sanga aha na masa i.
44005008	Disapai si Petrus ma tusia, "Paboa ma jolo antong tu au: Tutu dehe saon arga ni tano na nigadismi dohot halaklahimi?" Ning dadaboru ni si Ananias ma, "Tutu do sai argana."
44005009	Dung i didok si Petrus ma tusia, "Biasi dehe satahi hamu giot manguji Tondi Ni Tuhan i? Ligi ma indi, ma mulak halahi na mananom halaklahimi. Obanon ni halahi muse ma ho tu balian."
44005010	Laing manigor santongkin i tinggang ma dadaboru ni si Ananias i lalu mate di jolo ni si Petrus. Jadi di na masuk angka doli-doli i, ma mate ia didapot halahi. Dung i ditaruhon halahi muse ma ia tu balian, jana ditanom halahi di lambung ni halaklahinia i.
44005011	Jadi mabiar situtu ma sude parlagutan dohot sude halak na mambege na masa i.
44005012	Hara ni pangkobasion ni angka rasul i, gabe bahat do hahomangan dohot na so unjung masa tarjadi di tonga-tonga ni halak na bahat i. Saroha ma angka na porsaya i marlagut di Emper Salomo.
44005013	Jana nada adong halak na asing na puluk ro marlagut dohot halahi, tapi sangap do diida na torop i halahi.
44005014	Jana mur honok mur bahat do na porsaya tu Tuhan i -- halaklahi bope dadaboru.
44005015	Jana diparobani halak i do angka na marnyae, dibaen ma halahi di podoman sanga di lage, jana dioban ma halahi tu dalan, anso dais nada apala halinu ni si Petrus tu halahi muda mamolus si Petrus disi.
44005016	Salaku mudur-udur noma halak marroan sian angka kota na humaliang Jerusalem. Diparobani halahi be ma na marnyae ni halahi dohot angka na hona tondi na jahat. Dung i dipamalum do halahi sude.
44005017	Ujungna ro ma Malim Godang i dohot sudena dongannia, i ma golongan ni angka Saduse, mangamuk ma halahi hara ni na mangiburu.
44005018	Ditangkup halahi ma angka rasul i, manigor dihurungkon tu hurungan na di kota.
44005019	Tapi bornginna i ro ma sahalak surusuruan ni Tuhan mambuka angka pintu ni hurungan i, dioban ia ma angka rasul i tu ruar. Didok surusuruan i ma tu angka rasul i,
44005020	"Kehe ma hamu tu Bagas Ni Debata, jana disi ma hamu jongjong laho mamaritahon sude hata hangoluan i tu halak na bahat."
44005021	Dioloi halahi ma hata i. Sogot dope manyogot i kehe ma halahi tu Bagas Ni Debata, mangajari ma halahi disi. Jadi ro ma Malim Godang i dohot angka donganna i, dibaen halahi ma rapot pangurus ni ugamo rap dohot hatobangon ni halak Jahudi. Dung i disuru alap halahi ma rasul i sian hurungan.
44005022	Tapi dung lalu angka suruan i di hurungan, hape nada dapot halahi be disi angka rasul i. Jadi mulak boti ma halahi, dipaboa halahi ma songon i tu rapot i.
44005023	Ninna halahi ma, "Di na lalu hami di hurungan i, markunci do dapot hami angka pintu ni hurungan i jana disi do angka panjago i jongjong di jolo ni pintu i. Tapi di na hami buka pintu i, hape umpe sahalak dapot hami disi."
44005024	Jadi dung dibege kapala ni panjago ni Bagas Ni Debata dohot angka kapala ni malim na nipaboa i tu halahi, puntol ma pikiran ni halahi hara ni angka rasul i boti mabiar betak sai adong na masa.
44005025	Tapi ro ma sada halak paboahon tu halahi, "Boto ma, halak na nihurungkonmunu i, madung mangajari halahi saonnari tu halak na bahat di Bagas Ni Debata!"
44005026	Dung i kehe ma kapala ni panjago ni Bagas Ni Debata rap dohot angka pangawalnia mangalap angka rasul i mangulahi. Tapi nada pola mangasahon gogo halahi angke mabiar do halahi mida halak na bahat, betak sai lalu halahi didanggur halak na bahat i dohot batu.
44005027	Dioban ma angka rasul i mangadop tu rapot i. Disapai Malim Godang i ma halahi.
44005028	Ning ia ma, "Nada he hami antahi do hamu, anso ulang be diajarkon hamu taringot tu Goar i. Tapi ligi hamunu ma sanga aha na dung nibaenmunu i! Madung digohi hamu Jerusalem on sude dohot pangajaranmunu, jana giot paporsankononmunu ma mudar ni Bayo i tu hami."
44005029	Dialusi si Petrus dohot rasul na asing i ma, "Angkon Debata do ihutkononta, nada jolma.
44005030	Anggo Jesus na niparsilangkonmunu i, madung dipangolu Debata ni ompunta i sian hamatean.
44005031	Jana madung dipabangkit Debata Ia markite tangan siamunNia gabe Pamimpin dohot Sipalua; anso marhamubaan ni roha dohot manjagit hasesaan ni dosa Israel i.
44005032	Hami ma saksi ni i sude -- hami dohot Tondi Parbadia na nilehen ni Debata tu angka na mangoloi parentaNia."
44005033	Jadi dung dibege halahi na songon i muruk sajo ma halahi, jana martahi ma halahi laho mamatehon angka rasul i.
44005034	Tapi adong ma sahalak Parise sian parrapotan i, na margoar si Gamaliel, Siboto Surat na niparsangapi ni halak na bahat. Jongjong ma ia jana dipangido ia ma anso nioban angka rasul i santongkin tu ruar.
44005035	Dung i didok ia ma tu rapot ni ugamo i, "Hamu angka dongan, halak Israel! Denggan ma timbangi hamu sanga aha na giot baenonta tu halak on.
44005036	Harana ro do najolo si Teudas na mangetong dirina halak na godang, jabat opat ratus halak mangihutkon ia. Hape dibunu do ia jana marserak ma angka na mangihutkon ia, mago boti ma dohot na nihalojahonnia i.
44005037	Jadi dung i, di na masa sensus, ro muse ma si Judas, halak Galilea i. Bahat do halak diela-ela ia giot mambaen hagaoran, hape hona bunu do jana marserak do sude na mangihutkon ia.
44005038	Jadi saonnari taringot tu na masa on, songon on ma sidohononku: Ulang ma hahua hamu halak on, tapadiar ma songon i. Harana anggo na sian jolma do pangajaran dohot na nikarejohon ni halahi, angkon gabe mago sandiri do pangajaran dohot na nikarejohon ni halahi i.
44005039	Tapi muda sian Debata do mula ni i, nada tartaluhon hamunu i. Betak na tardapot muse do hamu angka dongan, na mangalo tu Debata." Dijagit rapot i ma hata ni si Gamaliel i.
44005040	Dung i dipiohon ma angka rasul i, diloncing jana dilarang ma halahi mangajarkon taringot tu Jesus mangulahi. I pe anso dipalua halahi.
44005041	Morot ma halahi sian rapot ugamo i mardongan jop ni roha, harana na dung dietong roha ni halahi do patut marlayas hara ni Jesus.
44005042	Jana torus do halahi ganop ari mangajari di Bagas Ni Debata dohot di angka bagas ni halak, mamaritahon Jamita Na Denggan taringot tu Jesus Kristus.
44006001	Di hatiha i, dung mur martamba angka sisean, ro ma ungut-ungut ni halak Jahudi na marhata Junani tu angka na marhata Ibrani, hara ni pambagian ni pangurupion tu angka na mabalu ni halahi na hurang tigor.
44006002	Jadi hara ni i, dipalagut rasul na dua bolas i ma sudena angka sisean i, jana mandok hata ma rasul i tu halahi, "Nada denggan muda mantak hami manjamitahon hata ni Debata, hara ni na paturehon soal sipanganon.
44006003	Hara ni i, hamu ale angka dongan, pili hamu ma sian tonga-tongamunu sandiri pitu halak na tangkas burju jana na nigohan ni Tondi boti na bisuk, anso hami pabangkit halahi tu karejo na songon i.
44006004	Anggo hami, giot mangkaburjuhon pikirannami di bagasan tangiang dohot manjamitahon hata i."
44006005	Rap manjagit ma halahi sude di na nidok ni angka rasul i. Dung i dipili halahi ma si Stefanus, sada halak na porsaya situtu tu Jesus jana na nirajaan ni Tondi Parbadia. Laing tarpili ma disi si Pilipus, si Prokorus, si Nikanor, si Timon, si Parmenas dohot si Nikolaus na sian Antiokia i; nada nian halak Jahudi ia tapi madung marbalik ia tu ugamo Jahudi.
44006006	Dung i dipajongjong ma halahi di jolo ni angka rasul i, dung i martangiang ma angka rasul i jana diampehon ma tanganna tu halahi.
44006007	Jadi mur rarat ma hata ni Debata, martamba ma bilangan ni angka sisean di Jerusalem, angka malim pe bahat do na gabe porsaya.
44006008	Tapi anggo si Stefanus na gok asi ni roha dohot hagogoon, mambaen angka tanda-tanda dohot hahomangan na godang do di tonga-tonga ni halak na bahat i.
44006009	Tapi laing adong do halak Jahudi na mangalo hatania: I ma angka anggota ni bagas paribadatan na margoar Libertini, tarmasuk ma i angka halak sian Kirene dohot sian Aleksandria. Marsoal-soal ma halahi dohot halak Jahudi na sian Kilikia dohot Asia taringot tu si Stefanus,
44006010	Tapi nada tarsoadahon halahi sanga aha na nidok ni si Stefanus i, harana madung dilehen Tondi Parbadia disia hamaloan mandok hata.
44006011	Jadi hara ni i dijajang halahi ma halak anso ra mandok, "Madung hami bege diincahi ia si Musa dohot Debata!"
44006012	Songon i ma panjajang-jajang ni halahi di jolma i dohot angka hatobangon ni halak Jahudi, songon i dohot angka Siboto Surat i.
44006013	Jana dioban halahi muse ma angka saksi na mangalehen hatorangan na so tutu taringot tu si Stefanus. Didok angka saksi i ma, "Hum na mangincahi do bayo on tu Bagas Ni Debata na badia i jana laing diincahi ia do angka Tona Ni Debata na nipasahat ni si Musa i.
44006014	Hami bege do didokkon ia, na giot rumpakkonon ni Jesus halak Nasaret i adat na denggan na nilehen ni si Musa tu hita!"
44006015	Marsiligi ma sude halak na disi i tu si Stefanus. Jana tarida ma disi bohi ni si Stefanus songon bohi ni surusuruan.
44007001	Disapai Malim Godang i ma tu si Stefanus, "Tutu dehe sude na nidok ni halahi i?" ning ia.
44007002	Dialusi si Stefanus ma, "Hamu ale angka dongan bope angka amanami! Tangihon hamu ma jolo na hudok on! Dompak so bungkas ompunta si Abraham tu Haran, hatiha di Mesopotamia dope ia, ro ma Debata na marmulia i tusia
44007003	mandok, 'Tinggalkon ma luat hagodanganmu dohot koum sisolkotmu. Kehe ma ho tu luat sipatuduhononKu tu ho'.
44007004	Jadi ditadingkon si Abraham ma Luat Kasdim, bungkas ma ia tu Haran. Jadi dung jumolo amang ni si Abraham, dipabungkas Debata muse ma si Abraham tu luat on, i ma na niingananmunu saonnari ale angka dongan bope hamu amanami.
44007005	Anggo di hatiha i, hum saotik pe nada adong dope luat on na nilehen ni Debata di si Abraham gabe nampunania; santompap pe nada adong dilehen disia. Tapi marjanji do Debata paboa na angkon lehenonNia do i tu si Abraham gabe nampunania dohot pomparannia. Nada adong dope dakdanak ni si Abraham hatiha i.
44007006	Tapi songon on ma pandok ni Debata tusia, 'Songon paisolat ma pomparanmu di luat ni halak na asing. Parhatobanon ni halak luat i ma halahi jana parkancitanna opat ratus taon honokna.
44007007	Tapi ro ma Au manguhumi halak na mamparhatobankon halahi i, jana morot ma halahi sian luat i jana sombaon ni halahi ma Au di inganan on.'
44007008	Dung didok Debata songon i, dipudun Debata ma janji i markite-hite sunat. Jadi hara ni i, dung sorang si Ishak anak ni si Abraham disunat ma ia dung marumur salapan ari. Si Ishak pe disunat ia ma anaknia, i ma si Jakob. Si Jakob pe disunat ia muse ma dakdanaknia na dua bolas i, i ma na gabe ompu parsadaan ni halak Israel.
44007009	Tapi mangiburu do angka ompunta i tu si Josep, jabat digadis halahi ia gabe hatoban tu tano Mesir. Tapi Debata do dongannia,
44007010	jana na paluahon ia sian sude parkancitannia. Dilehen ma tusia asi ni roha dohot bisuk di na kehe ia mangadop tu jolo ni raja ni Mesir i; diangkat raja i ma ia gabe kapala di tano Mesir, dohot di bagas godang ni raja i.
44007011	Jadi masa ma haleon potir di sude luat na di tano Mesir i dohot di Kanaan, gabe markancit situtu ma halak sudena. Nada dapotan sipanganon be angka ompunta i.
44007012	Jadi dung dibege si Jakob adong do eme di tano Mesir, disuru ia ma angka dakdanaknia, i ma angka ompunta i kehe tusi parjolo situtu.
44007013	Di na kehe halahi paduanolihon, disi ma dipatandahon si Josep dirina tu angka kahanggina i. I dope anso diboto raja ni Mesir i taringot tu kahanggi ni si Josep.
44007014	Dung i disuru alap si Josep ma amangnia si Jakob dohot sude horongnia anso bungkas tu tano Mesir -- pitu pulu lima halak ma halahi sudena.
44007015	Jadi bungkas ma si Jakob tu tano Mesir jana disi ma marujung ngolunia dohot angka ompunta i.
44007016	Anggo holi-holi ni halahi dioban do muse tu Sikem jana dikuburkon ma di kuburan na nitobusan ni si Abraham dohot hepeng sian angka anak ni si Hemor na di Sikem i.
44007017	Dung marayak dapot ma hatihana patuluson ni Debata janjiNia i tu si Abraham, madung mur martamba bahat bangsonta i di Mesir.
44007018	Ujungna mamarenta ma sada raja na asing na so mananda si Josep.
44007019	Jadi diakal-akali raja i ma halak hita i, diparkanciti ia ma angka ompunta i. Dipaksa ia ma ambungkononkon angka dakdanak ni halak hita na baru sorang anso ulang mur mabahat halahi.
44007020	Di hatiha i ma sorang si Musa; tama do ia di adopan ni Debata. Tolu bulan lolotna sai di bagas ni amangna dope ia dipature-ture,
44007021	jadi dung diambungkon ia, dibuat boru ni raja Mesir ma ia jana dipagodang-godang boru ni raja Mesir i ma ia songon anakna sandiri.
44007022	Sudena parbinotoan ni halak Mesir diajarkon do tusia jana gabe halak na marsahala situtu do ia muda mandok hata dohot mambaen sanga na aha.
44007023	Di na marumur si Musa opat pulu taon, tubu ma di bagasan rohania giot mangaligi sanga tarbia bangsonia Israel i.
44007024	Dung i diida ia ma sahalak na nisiksa ni halak Mesir; diondihon ia ma na hona siksa i, dibunu ia halak Mesir i.
44007025	Ning rohania diastui bangsonia i ma na dung dipake Debata do ia laho paluahon halahi. Hape nada diastui halahi dope.
44007026	Ancogotna i diida ia muse ma marbadai dua halak Israel, dicubo ia muse ma padamehon halahi. Didok ia ma, 'Hamu dongan, na markahamaranggi do da hamu. Biasi marbadai hamu?' ning ia.
44007027	Tapi dionjarkon na mamukul donganna i ma si Musa tu topi, didok ia ma, 'Ise dehe lakna mambaen ho gabe pamimpin dohot panguhum di hami?
44007028	Adong he na giot bunuonmu muse do au songon halak Mesir na nibunumi natuari?' ning ia.
44007029	Dung dibege si Musa na nidok ni bayo i, lari ma ia sian Mesir lalu tu Midian jana disi noma ia maringanan. Dua ma anaknia na sorang disi.
44007030	Jadi dung opat pulu taon, ro ma sada surusuruan mandapotkon si Musa di halongonan na di Dolok Sinai, di bagasan api na marjilam-jilam di tadatada i.
44007031	Homang-homang ma si Musa midasa, gabe dipadonok ia ma laho manangkasi sanga na aha i. Jadi dibege ia ma sora ni Tuhan mandok,
44007032	'Au do Debata ni angka ompungmu; Debata ni si Abraham, si Ishak dohot si Jakob.' Humitir ma si Musa hara ni biarna, nada puluk be ia mangaligina.
44007033	Dung i didok Tuhan i muse ma, 'Buka ma solop na nipakemi, harana tano na badia do inganan hajongjonganmi.
44007034	Madung Huida jana Huparrohahon hapaeton ni parkancitan na nitaon ni bangsongKi di tano Mesir. Madung Hubege holos ni halahi jana mijur ma Au laho paluahon halahi. Beta ma saonnari! SuruonKu ma ho mangulahi tu tano Mesir.'
44007035	Si Musa on ma na nitulak ni halahi, di na nidok ni halahi, 'Ise he na mambaen ho gabe pamimpin dohot panguhum di hami?' Hapengani ia do muse na nisuru ni Debata gabe pamimpin dohot na paluahon, markite-hite pangurupi ni surusuruan na ro mandapotkon ia di tadatada i.
44007036	Si Musa i ma na manguluhon halak Israel haruar sian Mesir jana na mambaen angka hahomangan dohot angka na so jungada masa di Mesir, di Laut Na Rara dohot di parhorsihan i opat pulu taon honokna.
44007037	Laing si Musa on do na mandok tu halak Israel, 'Lehenon ni Debata ma tu hamu sada panurirang na nipiliNia sian tonga-tongamunu sandiri, songon panodoNia di au.'
44007038	Laing si Musa do na gabe panonga-nongai sian bangso Israel di parkorsihan i, maradopkon surusuruan na mangkatai tusia di Dolok Sinai bope tu ompunta i. Ia do na manjagit hata hangoluan sian Debata sipabolkason tu hita.
44007039	Hape haru songon i pe, laing nada ra angka ompunta i mangoloi ia. Ditulak halahi do ia jana giot mulak halahi tu Mesir mangulahi.
44007040	Ninna halahi do tu si Harun, 'Baen ma angka gana-ganaan di hami anso i ma manguluhon hami. Harana nada hami boto be anggo taringot tu si Musa na maroban hami haruar sian Mesir i, sanga na bia ia!'
44007041	Jadi dibaen halahi ma hatiha i sada patung ni anak ni lombu, dung i dipelehon halahi ma haul tu patung i jana marpesta ma halahi pasangapkon barang na nibaen ni tangan ni halahi sandiri.
44007042	Dung i ditadingkon Debata ma halahi jana dipadiar Debata ma halahi manyombai angka bintang na di langit i. Hombar do i tu na tarsurat di buku ni angka panurirang. Songon na tarsurat, 'Ale hamu halak Israel! Jungada dehe dilehen hamu di Au haul na nitutung sanga haul na nisambol salolot na opat pulu taon di halongonan?
44007043	Bandar ni si Molokh do na nipaoban-obanmunu i rap dohot gana-ganaan ni bintang ni debatamunu na margoar Refan; i ma gana-ganaan na nibaenmunu gabe sisombaon. Hara ni i, angkon Huambungkon hamu lopus tu bariba an di Luat Babel.'
44007044	Bandar Hasaksian adong do di tonga-tonga ni jolma ompunta na di halongonan i. Hombar tu parenta ni Debata tu si Musa do dipature, jana mangihutkon gambaran na nipatidahon ni Debata tu si Musa.
44007045	Dung i sai dipaoban-oban angka ompunta i ma undung-undung i di na kehe halahi dohot si Josua mangarampas luatta on sian tangan ni angka bangso na niayak ni Debata di jolo ni halahi. Laing disi ma undung-undung i lopus tu hatiha ni si Daud.
44007046	Jop do roha ni Debata dibaen si Daud. Dipangidohon ia do tu Tuhan anso dipatola ia pajongjongkon sada bagas di Debata ni si Jakob.
44007047	Hape si Salomo do na pajongjong bagas i di Debata.
44007048	Tapi nada maringanan Na Gumincat i di bagas na nibaen ni tangan ni jolma, songon na nidok ni panurirang i,
44007049	'Langit do habangsa sijuguhanKu jana tano on sidegean ni patKu. Bagas aha ma he na giot pajongjongonmu di Au? Di dia ma he inganan na giot paradiananKu?
44007050	Nada he Au sandiri do na manjadihon sasudena i?'
44007051	O hamu na jogal rungkung, bope na marroha dohot na marpinggol songon halak na so mananda Debata! Tongtong do dialo hamu Tondi Parbadia, songon ompumunu i, laing songon i do hamu muse.
44007052	Adong dehe panurirang na so diparkanciti ni angka ompungmunu i? Dibunu halahi do angka suruan ni Debata na mambaen boa-boa narobi, paboa na angkon ro ma Partigor i. Jana saonnari dihianati jana dibunu hamu do Naposo Ni Debata i.
44007053	Boti pe, madung dipalalu angka surusuruan tu hamu ale angka dongan angka parenta ni Debata, hapengani nada ra hamu mangihutkonsa!"
44007054	Jadi dung dibege angka na ro tu rapot ugamo i na nipajojor ni si Stefanus i, gabe hancit ma roha ni halahi jana patungaripon ma halahi tusia.
44007055	Tapi ditatap si Stefanus na nigohan ni Tondi Parbadia i ma tu langit. Diida ia ma hasangapan ni Debata dohot Jesus na jongjong di siamun ni Debata.
44007056	"Ligi pe da, mungkap do huida langit i jana jongjong Anak Ni Jolma i di siamun ni Debata!"
44007057	Disumpol angka halak na marrapot i ma pinggolna be, marsurahi ma halahi jana tompu ma halahi rap mangarongomi si Stefanus.
44007058	Disarat halahi ma ia tu balian ni kota i, jana didangguri dohot batu. Dipatiopkon halak na manyaksihon i ma pakean ni halahi tu sada doli-doli na margoar si Saulus.
44007059	Di na nidangguran ni halahi si Stefanus, pio-pio ma ia ning ia ma, "Ale Tuhan Jesus, jagit ma tondingku!"
44007060	Marsinggang ma ia, dipagogo ia ma sorania mandok, "Ulang ma dijujur dosa on tu halahi, ale Tuhan!" ning ia. Dung didok ia songon i, marujung ma ngolunia. Si Saulus pe moga ma dihilala ia hara ni na mamunu jolma i.
44008001	Mamungka sian ari i masa ma pangayakayakon na godang di parlagutan na di Jerusalem, jadi marserak ma sude angka na porsaya i, hum angka rasul i noma na tinggal rap. Sarsar ma halahi tu sude Luat Judea dohot tu Samaria bage. Sada kota di Judea (8:1)
44008002	Jadi ditanom halak na burju roha i ma bangke ni si Stefanus i, tangis ma halahi mangandungi ia.
44008003	Tapi anggo si Saulus sai manggogo ma ia laho manyursari parlagutan i. Masuk ma ia sian bagas na sada tu bagas na asing manyarat halak na porsaya i tu ruar, dipamasuk ia ma halahi tu hurungan.
44008004	Dijamitahon halak na porsaya na marserak i ma Jamita Na Denggan na sian Debata i di sude inganan.
44008005	Si Pilipus, kehe ma ia tu kota Samaria dijamitahon ia ma disi taringot tu Kristus.
44008006	Dung diida halak na bahat i si Pilipus mandok hata jana diida halahi angka hahomangan na nibaennia, bahat ma halahi na marjop ni roha manangihon na nidoknia i.
44008007	Harana marruaran ma angka tondi na jahat sian bahat halak, mangangguhi marsora na gogo. Halak na onyangon pe dohot na matimpang laing bahat do na dipamalumsa.
44008008	Gabe jop sajo ma roha ni halak na di kota Samaria i.
44008009	Adong ma sada bayo di kota i na margoar si Simon, na dung honok pahomang-homang roha ni halak Samaria hara ni ilmu sihirnia. Pandoknia tu halak, halak na godang do ia.
44008010	Jadi dipaihut-ihut sude halak ma ia, na menek bope na godang, jana didok ma, "On ma gogo ni Debata, Na Godang i."
44008011	Honok ma sai dipahomang-homang ia halak hara ni ilmu-sihirnia i, hara ni i ma umbaen na sai dipatangi-tangi halak ia.
44008012	Tapi dijamitahon si Pilipus ma tu halahi Jamita Na Denggan i, taringot tu Harajaan Ni Debata dohot taringot tu goar ni Jesus Kristus. Gabe porsaya ma halahi tu Jamita na nidok ni si Pilipus i, tardidi ma halahi -- halaklahi dohot dadaboru.
44008013	Si Simon pe gabe porsaya ma. Dung tardidi ia laing torus ma dipaihut-ihut ia si Pilipus. Homang-homang muse ma si Simon paida-ida angka tanda hahomangan na tarjadi i.
44008014	Tarbege ma tu angka rasul na di Jerusalem hape na dung dohot do halak Samaria manjagit hata ni Debata. Gabe disuru halahi ma tusi si Petrus dohot si Johannes.
44008015	Dung lalu si Petrus dohot si Johannes, ditangiangkon halahi ma halak Samaria i anso dapotan Tondi Parbadia halahi,
44008016	angke nada podo adong sian halahi na nigohan ni Tondi i umpe sahalak. Hum tardidi sajo dope halahi tu bagasan goar ni Tuhan Jesus.
44008017	Dung i dipayakkon si Petrus dohot si Johannes ma tangan ni halahi tu ulu ni halak Samaria i; gabe dijagit halahi ma Tondi Parbadia.
44008018	Diida si Simon ma i, hara ni na nipayakkon ni angka rasul tanganna tu ulu ni halak Samaria i gabe dilehen ma Tondi Parbadia tu halahi. Jadi dioban si Simon ma hepeng tu si Petrus dohot si Johannes,
44008019	didok ia ma, "Lehen ma di au kuaso i, anso muda hupayakkon tanganku sanga tu ulu ni ise pe gabe jagiton ni halahi ma Tondi Parbadia."
44008020	Tapi dialusi si Petrus ma, "Tu hamagoan ma ho dohot hepengmi! Diambang ho do lakna tartobusi hepeng, silehen-lehen ni Debata?
44008021	Nada adong tohapmu di bagasan karejonami on, angke na so ias do rohamu maradopkon Debata.
44008022	Jadi hara ni i pauba ma rohamu na jahat i jana pangidohon ma tu Tuhan anso diampuni Ia rohamu na jahat i!
44008023	Huboto do na gok pangiburuan ate-atemu jana dirajai hajahatan."
44008024	Dung i didok si Simon ma tu si Petrus dohot si Johannes, "Tolong ma jolo tangiangkon hamu au tu Tuhan anso ulang tulus tarjadi tu au sanga aha na nidokmunu i."
44008025	Dung dilehen halahi hasaksian dohot jamita na sian hata ni Tuhan i, mulak ma si Petrus dohot si Johannes mangulahi tu Jerusalem. Di tonga dalan i dijamitahon halahi ma Jamita Na Denggan i di angka huta ni halak Samaria.
44008026	Ro ma sada surusuruan ni Tuhan mandok tu si Pilipus, "Jongjong ma ho! Kehe ma ho tu sabola Selatan dalan siboluson sian Jerusalem tu Gasa." Dalan na dung tarulang do i.
44008027	Dung i kehe ma si Pilipus. Jadi adong ma sada halak Etiopia na sangap, pangarajai ni sude arta ni raja dadaboru Kandake na sian Etiopia, na dung ro tu Jerusalem giot marsimoramora.
44008028	Di bagasan pardalanan mulak do ia, juguk ma ia di karetania jana mamasa buku ni Panurirang Jesaya.
44008029	Jadi didok Tondi i ma tu si Pilipus, "Kehe ma ho tusi jana padonok ma tu kareta i!"
44008030	Dung i dipadonok si Pilipus ma mandapotkon kareta i, dibege ia ma bayo i manyise buku ni si Jesaya. Disapai si Pilipus ma tusia, "Mangarti dehe tuan i na nisise ni tuan i?" ning ia.
44008031	Dialusi bayo i ma, "Tarbia ma pangastuingku disi anggo so adong na patorangkonsa tu au?" Dung i disuru ia ma manaek si Pilipus tu kareta i jana rap juguk ma halahi na dua.
44008032	On ma ayat na nisisenia i, "Songon biri-biri na niiring tu panyambolan do Ia, songon anak ni biri-biri na hohom di na nigusting imbuluna, songon i ma Ia umpe sangkababa hata didok Ia.
44008033	Di bagasan halayasonNia do didabu uhum tuSia, ise ma he na tarbaen paboahon sundutNia i? Angke nibuat do hosaNa sian tano on."
44008034	Didok parpangkat na sian Etiopia i ma tu si Pilipus, "Paboa ma jolo tu au, sanga ise do na nidok ni panurirang i. Ia sandiri dehe sanga halak na asing?"
44008035	Dung i dipungka si Pilipus ma mandok hata jana sian ayat-ayat i ma dipungka ia manjamitahon Jamita Na Denggan i tu parpangkat i, i ma taringot tu Jesus.
44008036	Di tonga dalan i lalu ma halahi tu sada inganan na adong aek disi. Didok parpangkat i ma, "Ligi pe da, adong do aek indi! Aha dope na hurang anso tardidi au?" [
44008037	Didok si Pilipus ma, "Anggo na dung porsaya do tuan i sian sandok roha, nada pola sala be tardidi tuan i." "Porsaya do au Anak Ni Debata do Jesus Kristus," ning bayo parpangkat na sian Etiopia i.]
44008038	Dung i disuru ia ma maradian jolo karetania i; jadi manuat ma si Pilipus dohot parpangkat i tu aek i, dipandidihon si Pilipus ma ia.
44008039	Dung ruar halahi sian aek i, dibuat Tondi Ni Tuhan ma si Pilipus sian i. Nada diida parpangkat na sian Etiopia i be ia. Tapi marjop ni roha ma ia mandalani sidalanannia.
44008040	Na so niambang-ambang hape madung di Asdot si Pilipus. Di na marpupu ia mardalani laing dijamitahon ia ma Jamita Na Denggan i di sude kota lopus lalu tu Kaisarea.
44009001	Tapi anggo si Saulus laing hosom dope rohania jana sai giot bunuonnia do angka anak sisean ni Tuhan. Kehe do ia tu Malim Godang,
44009002	mangido surat kuaso anso tola ia kehe tu angka bagas paribadatan ni halak Jahudi di Damaskus laho manangkupi angka halak na mangihutkon dalan ni Tuhan na dapot ia, halaklahi bope dadaboru, anso dioban ia halahi tu Jerusalem.
44009003	Di tonga dalan i laho tu Damaskus marayak kota i, ompot ma ro sada sinondang na mamincar sian langit humaliang si Saulus.
44009004	Gabe tungkap ma ia tu tano i jana dibege ia ma sada sora na mandok tusia, "Saulus, Saulus! Biasi diparkanciti ho Au?"
44009005	"Ise dehe Ho Tuan?" ning si Saulus manyapai. Mangalusi ma sora i, "Au ma da Jesus, na niparkancitanmi.
44009006	Tapi jongjong ma ho, masuk ma ho tu kota i. Disi ma nipaboa tu ho sanga aha sibaenonmu."
44009007	Anggo angka dongan ni si Saulus i nada malo be mangkuling hara ni biarna; angke dibege halahi do antong sora i, hape nada adong diida halahi sanga ise pe.
44009008	Dung i jongjong ma si Saulus, diungkap ia ma matania hape nada diida ia be bagi aha. Ditogu-togu halahi noma ia lalu tu Damaskus.
44009009	Tolu ari honokna na so marnida i ia jana na tolu ari i umpe adong dipangan sanga diinum ia bagi aha.
44009010	Adong do di Damaskus sada halak anak sisean, na margoar si Ananias. Di bagasan sada parnidaan, diida ia ma Tuhan i mandok hata tusia, "Ananias!" ninna. "Dison do au Tuhan," ning si Ananias mangalusi.
44009011	Dung i didok Tuhan i ma, "Aha dope, kehe ma ho saonnari. Dapotkon ma bagas ni si Judas na di Dalan Lidang i. Sapai ma disi na margoar si Saulus halak Tarsus. Hatiha martangiang do bayo i,
44009012	jana madung diida ia di bagasan sada parnidaan ro sada bayo na margoar si Ananias mandapotkon ia laho mamayakkon tanganna tu ulunia anso marnida ia mangulahi."
44009013	Dialusi si Ananias ma, "Bahat do hubege hata ni halak Tuhan, taringot tu bayo i, tarlobi taringot tu angka parkancitan na nibaennia maradopkon halakMu na badia i di Jerusalem.
44009014	Jana saonnari ro do ia maroban surat isin sian angka sintua ni malim laho manangkupi sanga ise na porsaya tu Ho."
44009015	Tapi didok Tuhan i ma tu si Ananias, "Kehe ma ho! Harana na dung Hupili do ia mangoloi Au, anso dijamitahon ia taringot tu goarKu tu sude angka bangso na asing dohot tu angka raja, songon i dohot tu halak Israel muse.
44009016	Jana patuduhononKu do tusia angka sitaonon na giot taononnia hara ni Au."
44009017	Si Ananias pe antong kehe ma tu bagas i jana dipayakkon ia ma tangannia tu si Saulus. Didok ia ma, "Ale Saulus, kahanggingku, Tuhan Jesus na niidami di tonga dalan laho tuson ho, Ia do na marsuru au mandapotkon ho anso marnida ho mangulahi jana digohi Tondi Parbadia."
44009018	Di na santongkin i manigor adong ma songon sisik ni ihan madabu sian mata ni si Saulus jana gabe marnida ma ia mangulahi. Jongjong ma ia lalu dipandidihon.
44009019	Jadi dung mangan ia, mulak ma gogonia. Laing di Damaskus ma si Saulus rap dohot angka anak sisean i piga-piga ari nari.
44009020	Torus masuk ma ia tu angka bagas paribadatan, jana dipungka ia ma manjamitahon paboa Jesus i do Anak Ni Debata.
44009021	Homang ma sude halak pabege-bege si Saulus. Didok halahi ma, "Nada he on do ibana na di Jerusalem i, na mamunu sude halak na mamio goar ni Jesus? Na niharohonnia pe tuson na giot manangkup halahi do anso obanonnia tu angka sintua ni malim!"
44009022	Tapi mur tamba do sahala ni si Saulus. Homang do roha ni angka halak Jahudi na di Damaskus hara ni na nipapatarnia bahaso Jesus do Kristus i.
44009023	Dung adong sadia honok, marpokat ma halak Jahudi laho mamunu si Saulus.
44009024	Tapi tarboto ma tusia na nitahihon ni halahi i. Dipainte-inte halahi ma arian na borngin di dalan haroroan tu kota i laho mamunu ia.
44009025	Hape ditantan angka anak siseannia i ma si Saulus borngin-borngin di bagasan karanjang sian dingding tembok ni kota i. Si Saulus dipaijur di bagasan sada karanjang (9:25)
44009026	Kehe ma si Saulus tu Jerusalem, jana diusahahon ia ma anso mardomu ia tu angka anak sisean na disi. Tapi mabiar be dope halahi angke nada porsaya dope halahi paboa na dung tutu situtu ia gabe anak sisean.
44009027	Dung i didapotkon si Barnabas ma si Saulus jana dioban ia ma si Saulus mandapotkon angka rasul i. Dicaritohon si Barnabas ma tu halahi sanga na tarbia pangalahona diida si Saulus Tuhan i di tonga dalan, dohot pangkobariNa tusia. Laing dipajojor si Barnabas dope disi na dung puluk si Saulus mangajari di Damaskus di bagasan goar ni Jesus.
44009028	Jadi gabe rap ma si Saulus dohot halahi, jana nada adong biarnia marjamita di Jerusalem mangasahon goar ni Tuhan i.
44009029	Mangkobari ma ia jana marsoal jawab dohot halak Jahudi na marhata Junani, tapi diakalkon halahi do laho mamunu ia.
44009030	Tapi dung tarboto songon i tu angka na asing na dung porsaya i, dioban halahi ma si Saulus tu Kaisarea, sian i ma disuru halahi ia tu Tarsus.
44009031	Jadi sonang ma angka parlagutan na di Judea, na di Galilea dohot na di Samaria. Boti hara ni pangurupi ni Tondi Parbadia gabe mur martamba ma angka parlagutan i, angke sai mabiar do halahi tu Tuhan di ngolu ni halahi.
44009032	Kehe ma si Petrus manopoti angka parlagutan. Di sada ari, ditopot ia ma angka ruas na di Lida.
44009033	Marsuo ma ia disi dohot sada bayo na margoar si Eneas, na sai payak di podomanna hara ni na pangpangon ma pola salapan taon honokna.
44009034	Didok si Petrus ma tu bayo i, "Jesus Kristus do pamalumkon ho, Eneas! Jongjong ma ho, hobasi ma podomanmi," ning ia. Di na santongkin i manigor jongjong ma si Eneas.
44009035	Sude halak Lida dohot halak Saron na midaan si Eneas, gabe porsaya ma halahi sude tu Tuhan.
44009036	Di Jope adong muse do sada anak boru na margoar si Tabita, na porsaya do ia tu Jesus. (Si Dorkas do goarnia di hata Junani, astuanna ursa.) Sai didatdati ia do mambaen na denggan jana sai diurupi ia do angka halak na pogos.
44009037	Jadi marnyae ma ia hatiha i, lalu mate. Dung nididi bangkenia i, dipayakkon ma di bilik na di loteng ni bagas i.
44009038	Nada pola sadia dao dope Jope sian Lida. Jadi dung dibege angka sisean ni Jesus na di Jope, na topet do si Petrus di Lida, disuruhon halahi ma dua halak mandapotkon si Petrus marhite pangidoan, "Patibu ma ro tu inganannami."
44009039	Manigor jongjong ma si Petrus mangihutkon halahi. Jadi dung lalu disi, dioban ma ia tu bilik na di ginjang i. Martangisan ma sude angka ina na mabalu mangarongomi si Petrus, dipatidahon halahi ma tusia angka baju dohot juba na nijait ni si Dorkas di halahi dompak mangolu ia.
44009040	Disuru si Petrus ma halahi sude anso haruar, jana singgang ma ia martangiang. Dung i dipaadop ia ma tu bangke ni si Dorkas jana didok ia ma, "Tabita, ngot ma ho!" Jadi dipabolnang ia ma matania jana dung diida ia si Petrus, juguk ma ia.
44009041	Ditangkup si Petrus ma tanganna i manogu ia laho jongjong. Dung i dipiohon si Petrus ma angka na porsaya i rap dohot angka ina na mabalu i, dipasahat ia ma si Dorkas na mulak mangolu i tu halahi.
44009042	Sar ma barita i di kota Jope, bahat muse ma halak gabe porsaya tu Tuhan.
44009043	Laing disi ma si Petrus sanga na piga-piga ari nari, di bagas ni tukang kulit na margoar si Simon.
44010001	Adong ma sada bayo di Kaisarea na margoar si Kornelius, i ma komandan ni "Tentara Italia".
44010002	Halak na mangkabiari Debata do ia jana sude do halahi sabagas sai marsomba tu Debata. Bahat do ditolong ia halak Jahudi na pogos-pogos jana sai martangiang do ia tu Debata.
44010003	Jadi di sada ari hira-hira pukul tolu arian, tangkas ma diida ia di bagasan sada parnidaan, ro sada surusuruan ni Debata mamiohon ia, "Ale Kornelius!"
44010004	Diligi ia ma tu surusuruan i mardongan biar, didok ia ma, "Aha do ulaning Tuan?" Dialusi surusuruan i ma, "Madung dijagit Debata tangiang dohot denggan ni rohamu jana diingot Debata do ho.
44010005	Saonnari, suruhon ma halak tu Jope mangalap si Simon, na nigoaran muse Simon Petrus.
44010006	Di bagas ni tukang kulit na margoar si Simon muse do ia manompang, di topi ni laut do bagas i."
44010007	Jadi dung kehe surusuruan na mangkobari i dohot si Kornelius, dipiohon ia ma dua halak parkarejo di bagasnia dohot sada halak tentara pangawalnia na mabiar mida Tuhan.
44010008	Dipaboa si Kornelius ma tu halahi na niidania i jana disuru ia ma halahi tu Jope.
44010009	Ancogotna i, di na mardalan halahi marayak lalu tu Jope, manaek ma si Petrus tu tarup ni bagas giot martangiang, hira-hira pukul dua bolas tonga ari. Tarup ni bagas di Palestina (10:9)
44010010	Giot mangan ma ia hara ni malena dihilala ia. Dompak na paradehon panganan i ia, ro ma sada parnidaan tusia.
44010011	Diida ia ma mungkap langit jana disurduhon ma tu toru tarsongon abit na bidang, na gantung di suhi-suhina na opat i.
44010012	Adong ma disi sude binatang siopat pat, sude ragam ni binatang na manjurur dohot angka unggas na riar.
44010013	Adong muse ma sora na mandok tusia, "Petrus, jongjong ma ho! Samboli ma i jana pangan!"
44010014	Dialusi si Petrus ma, "Nada le Tuhan! Nada unjung dope hupangan na haram dohot na hodar."
44010015	Didok sora i ma mangulahi tusia, "Sanga aha na nihalalkon ni Debata, ulang ma etong na haram i."
44010016	Jabat tolu noli mulak-ulak sai ro parnidaan i, baru pe diangkat abit i tu langit.
44010017	Sapa-sapa ma si Petrus mamikiri sanga aha arti ni parnidaan i. Dompak marpikir-pikir ia, madung dapot halak na nisuru ni si Kornelius i hape bagas ni si Simon i jana madung di jolo ni pintu ni bagas i halahi jongjong.
44010018	Jadi dipiohon halahi ma halak laho manyapai sanga na adong do di bagas i tamu marborngin na margoar si Simon Petrus.
44010019	Jadi di na mamikiri astuan ni parnidaan i dope si Petrus didok Tondi i ma tusia, "O Petrus, adong ro tolu halak manjalahi ho.
44010020	Pasigop ma mijur jana ulang pola ganggu rohamu mangihutkon halahi, na Husuru do halahi."
44010021	Jadi mijur ma si Petrus tu toru, didok ia ma tu sitolu halak i, "Au do na nijalahanmunu i. Aha do ulaning na niharohonmunu?"
44010022	Dialusi halahi ma, "Na nisuru ni kapten Kornelius do hami tuson. Halak na burju do ia jana mabiar mida Debata, boti sangap do ia dibaen halak Jahudi. Na ro do sahalak surusuruan na badia marsuru ia mangidohon anso ro tuan i tu bagasnia, angke giot begeonnia jamita sian ho."
44010023	Jadi disuru si Petrus ma halahi masuk, marborngin disi. Ancogotna i kehe ma si Petrus rap dohot halahi. Dohot muse do deba halak na porsaya sian Jope mangihutkon halahi.
44010024	Dung ancogotna i, lalu ma halahi tu Kaisarea. Madung disi si Kornelius rap dohot angka koum sisolkotnia songon i muse dohot angka aleale haposan ni rohana na nipiohonnia laho painte-intehon.
44010025	Dung masuk si Petrus, dialo-alo si Kornelius ma ia jana unduk ma ia di jolo ni pat ni si Petrus.
44010026	Tapi ditogu si Petrus ma ia jongjong, jana didok ma tusia, "Jongjong ma ho! Au pe laing jolma do."
44010027	Hatiha na mangkobari i, laing masuk ma si Petrus tu bagas i. Madung marlagut bahat halak disi diida ia.
44010028	Dung i mandok hata ma ia tu halahi, "Diboto hamu do, na so tola do halak Jahudi hara ni ugamo ni halahi mardongan dohot angka bangso na asing sanga masuk tu bagas ni halahi. Tapi madung dipatidahon Debata tu au, na so tola dokkononku hodar sanga haram sanga na ise pe.
44010029	Hara ni i, nada dokdok rohangku di na nipio au ro tuson. Jadi saonnari husapai ma hamu, aha ma harana dibaen na nipiomunu au?"
44010030	Dialusi si Kornelius ma, "Tolu ari na salpu, laing tarsongon on ma hatiha i pukul tolu arian, martangiang do au di bagaskon. Na so huambang-ambang ro ma sada bayo jongjong di jolongku. Marlinang noma idaon baju ni bayo i.
44010031	Didok ia ma, 'Kornelius! Madung dijagit Debata tangiangmi jana diingot Ia do denggan ni rohamu.
44010032	Antong suru ma halak tu Jope mangalap bayo na margoar si Simon Petrus, na marborngin di bagas ni tukang kulit na margoar si Simon muse, di topi laut do bagas i.'
44010033	Hara ni i do umbaen na husuru manigor halak mangalap tuan i. Jana songon i ma burju ni rohamu ro tuson. Saonnari madung lagut hami dison, di adopan ni Debata laho umbege sudena na nitonahon ni Tuhan tu ho."
44010034	Dung i mandok hata ma si Petrus, "Saonnari tangkas ma huastui, na sarupa do hape sude jolma diida Debata.
44010035	Sanga ise na mabiar mida Debata jana na mambaen na denggan dijagit Debata do halahi, so pola marimbar sanga sian bangso dia.
44010036	Hamu ale angka dongan, tontu madung diboto hamu isi ni jamita na nipabolkas ni Debata tu halak Israel. Jamita Na Denggan do barita i na paboahon dame markite-hite Jesus Kristus, i ma Tuhan ni sude jolma.
44010037	Tontu diboto hamu muse do ale angka dongan, sanga aha na tarjadi di sude Luat Judea, i ma na mamungka sian Galilea dung hamamasa ni pandidion na nidok ni si Johannes.
44010038	Diboto hamu do, na dung dipili Debata do Jesus halak Nasaret i, jana dilehen tuSia Tondi Parbadia dohot kuaso. Laing diboto hamu do, na dung mardalani Jesus i tudia-tudia mambaen na denggan; dipamalum Ia sudena halak na nitaluhon ni Sibolis, angke didongani Debata do Ia.
44010039	Hami sandiri ma na marnida sasudena na nibaenNia i di luat ni halak Jahudi dohot di Jerusalem. Tapi haru songon i pe diparsilangkon halahi do Ia jana dibunu.
44010040	Hape di ari patoluhon dipangolu Debata ma Ia mangulahi sian hamatean jana patidahon diriNa tu halak;
44010041	nada tu na sabangso on, tapi hum tu hami do, i ma na dung jolo dipili Debata hian gabe saksiNia: Mangan minum do hami rap dohot Ia dung mulak mangolu Ia sian hamatean.
44010042	Jana disuruhon Ia ma hami mamaritahon Jamita Na Denggan i tu bangso on, dohot mangalehen hasaksian paboa Ia do na niangkat ni Debata gabe Panguhum tu angka jolma na mangolu dohot tu angka jolma na dung mate.
44010043	Sude do angka panurirang manaringoti Ia. Didok halahi, dapotan hasesaan ni dosa do sudena halak na porsaya tu Jesus, markite-hite goarNia."
44010044	Dompak na mandok hata i dope si Petrus, mijur ma Tondi Parbadia manggohi sudena halak na umbege barita i.
44010045	Homang ma roha ni halak Jahudi na dung porsaya i tu Jesus, i ma na rap dohot si Petrus i, na marnida bahaso dilehen Debata do muse Tondi Parbadia tu bangso na asing.
44010046	Angke dibege halahi do mangkobari angka bangso na asing i di bagasan hata na marragam-ragam dohot mamuji-muji hagodangan ni Debata. Jadi didok si Petrus ma,
44010047	"Ligi hamu ma! Madung dapotan Tondi Parbadia halak on songon hita. Tarlarang jolma dope he halahi pandidihonon dohot aek?"
44010048	Dung i disuru si Petrus ma halahi nididihon markite-hite goar ni Jesus Kristus. Dung i dipangido halahi ma anso laing tinggal si Petrus rap dohot halahi sanga na piga-piga ari honokna.
44011001	Tarbege ma tu angka rasul dohot tu angka na porsaya di sude Luat Judea hape na dung dohot do angka bangso na asing manjagit hata ni Debata.
44011002	Jadi dung manangkok si Petrus tu Jerusalem hona hata ma ia dibaen halak Jahudi na porsaya i. Didok halahi ma,
44011003	"Biasi kehe ho tu bagas ni halak na so marsunat? Mangan muse dope ho rap dohot halahi!"
44011004	Jadi gabe dipatorang si Petrus ma tu halahi sudena na masa i sian mulana. Ning ia ma,
44011005	"Na martangiang do au di Jope, jadi tompu ma songon na mago rohangku, huida ma sada parnidaan. Huida ma ro tarsongon sada abit na bidang mijur sian langit, na gantung di suhi-suhi na opat i, jana so ma di lambungku.
44011006	Jadi dung huligi tu bagasan, huida ma angka binatang si opat pat, angka binatang na manjurur dohot angka unggas na riar.
44011007	Dung i hubege muse ma sora na mandok tu au, 'Jongjong ma ho, Petrus! Parsamboli ma i jana papangani!'
44011008	Tapi hualusi ma, 'Nada le Tuhan! Nada unjung dope hupangan sipanganon na haram sanga na hodar.'
44011009	Tapi didok sora i ma sian langit mangulahi, 'Sanga aha na dung dihalalkon ni Debata ulang ma didok i na haram.'
44011010	Jabat tolu noli huida pangalaho i jana ujungna diangkat ma sudena i tu langit.
44011011	Jadi hatiha i ma sitolu halak na sian Kaisarea na disuru mandapotkon au lalu di bagas parbornginanki.
44011012	Dung i disuru Tondi i ma au rap kehe dohot halahi so pola ganggu rohangku. Dohot do dongan sionom halak on rap dohot au tu Kaisarea, jana rap masuk do hami tu bagas ni si Kornelius.
44011013	Dung i dipajojor si Kornelius ma tu hami na niidania ro sahalak surusuruan jongjong di bagasnia mandok, 'Suruhon ma halak tu Jope mamiohon bayo na margoar si Simon Petrus.
44011014	Paboaonnia ma tu ho barita na paluahon ho rap dohot hamu na sabagas.'
44011015	Jadi di na hupungka mandok hata, ro ma Tondi Parbadia tu halahi tudos tu na masa tu hita nabaruon di mulana i.
44011016	Jadi tarsingot ma tu rohangku, na jungada didok Tuhan i, 'Si Johannes mandidihon dohot aek, tapi anggo hamu nipandidihon dohot Tondi Parbadia.'
44011017	Jadi tangkas do, dilehen Debata muse do tu halak na so marugamo Jahudi silehen-lehen na sarupa songon na nilehenNia tu hita di na tahaporsayai Tuhan Jesus Kristus. Antong, bia ma he pangalarangku di Debata!"
44011018	Jadi dung dibege halahi hata nangkinan i, nada be sai dialo halahi si Petrus. Dung i dipuji halahi ma Debata. Didok halahi ma, "Antong dipadohot Debata do halak na so marugamo Jahudi laho paubahon roha sian angka dosana be anso mangolu halahi."
44011019	Dung hona bunu si Stefanus, mamungka ma diayak-ayak sanga ise na porsaya tu Jesus, jana gabe marserak ma halahi sanga na tu dia. Adong ma na kehe lalu tu Punisia, adong muse ma na lalu tu Siprus dohot Antiokia. Hum tu halak Jahudi do dijamitahon halahi barita na sian Debata i. Kota Antiokia di Luat Siria (11:19)
44011020	Tapi adong do sian angka na porsaya i na marasal sian Siprus dohot sian Kirene na kehe lopus tu Antiokia. Jana dijamitahon halahi do Jamita Na Denggan bahaso Tuhan do Jesus i dohot tu angka halak Junani.
44011021	Jadi didongani tangan ni Tuhan do halahi mambaen bahat halak gabe porsaya jana pasahatkon dirina tu Tuhan.
44011022	Lalu do angka barita taringot tu angka na masa on lopus tu parlagutan na di Jerusalem. Jadi gabe disuru halahi ma si Barnabas tu Antiokia.
44011023	Jana dung lalu si Barnabas disi, diida ia ma sanga na bia pamasumasu ni Debata di halahi, gabe jop sajo ma rohania. Dung i dipaingot ia ma halahi anso tongtong marsihohot tu Tuhan i.
44011024	Na dengganan do roha ni si Barnabas on jana na nirajaan ni Tondi Parbadia boti porsaya situtu do ia tu Tuhan, jadi gabe bahat do halak na mangihutkon Tuhan i.
44011025	Dung i kehe ma si Barnabas tu Tarsus manjalahi si Saulus.
44011026	Dung marsuo ia dohot si Saulus, dioban ia ma si Saulus tu Antiokia, disi ma halahi sataon rap dohot parlagutan na di kota i, jana laing mangajari ma halahi tu halak na bahat. Di Antiokia on ma halak na porsaya tu Jesus na parjolo situtu digoari halak Kristen.
44011027	Jadi marroan ma angka panurirang sian Jerusalem hatiha i tu Antiokia.
44011028	Jadi jongjong ma sahalak sian halahi na margoar si Agabus. Dipatubu Tondi i ma tu rohania laho paboahon na giot masa haleon potir di tano on sudena. (Jana tutu do masa haleon potir di hatiha ni Kesar Klaudius mamarenta.)
44011029	Jadi saroha ma sudena angka na porsaya i tu Jesus laho manongos pangurupion tu angka dongan na tinggal di Judea; marguru tu gogona be ma ditongos.
44011030	Dipatulus be do tahi i, jana si Barnabas ma dohot si Saulus disuru halahi manaruhon pangurupion i tu angka pangituai ni parlagutan i.
44012001	Di hatiha i mamungka ma Raja Herodes mamparkanciti piga-piga halak sian ruas ni parlagutan.
44012002	Hara ni parentania, dibunu ma si Jakobus anggi ni si Johannes dohot podang.
44012003	Dung diida Raja Herodes na sonang do roha ni halak Jahudi mida pambaenannia i, gabe didatdati ia ma mambaen na songon i, disuru ia muse ma ditangkup si Petrus. Hatiha Ari Pesta Roti Na So Marragi ma i dipajadi.
44012004	Dung ditangkup si Petrus, dipamasuk halahi ma ia tu hurungan. Diparentahon ma opat rombongan tentara manjago si Petrus di hurungan i. Opat halak ma tentara i sapunguan. Dung sidung Ari Pesta Paskah pe anso adilan ni Raja Herodes si Petrus di jolo ni halak na bahat.
44012005	Jadi ditahan ma si Petrus di hurungan i; tapi anggo angka anggota ni parlagutan i, sai torus do halahi marsitutu manangiangkon si Petrus tu Tuhan.
44012006	Borngin i andorang so paadopon ni Raja Herodes si Petrus tu jolo ni halak na bahat, modom ma si Petrus laing dirante di antara ni dua halak tentara panjago i. Laing dijagoi tentara na asing i do sude pintu ni hurungan i.
44012007	Jadi ompot ma jongjong Surusuruan Ni Tuhan disi, jana gabe ro ma sinondang na torang di bagasan kamar ni hurungan i. Dihutur-hutur surusuruan i ma si Petrus lopus tarsunggul. Dung i didok surusuruan i ma, "Ompoti ma ngot!" Manigor talgang ma rante i sian tangan ni si Petrus.
44012008	Dung i didok surusuruan i ma tusia, "Hohosi ma ho jana pake ma sipatumi!" Dibaen ia ma songon i. Didok surusuruan i ma muse, "Pake ma bajumu jana ihutkon ma au!"
44012009	Diihutkon si Petrus ma surusuruan i ruar sian hurungan i. Tapi nada diboto si Petrus hape na tutu do tarjadi na nibaen ni surusuruan i. Ning rohania bagi na songon parnidaan sajo do na masa i.
44012010	Dung disalpui halahi panjago na parjolo dohot na paduahon, lalu ma halahi tu pintu bosi, i ma haruaran tu kota i. Mungkap sandiri ma pintu i, haruar ma halahi, dibolus halahi ma sada dalan na sompit. Jadi tompu ma ditadingkon surusuruan i si Petrus.
44012011	Dung i pe anso tarhalak si Petrus jana diboto ia ma aha na tarjadi i tusia, gabe didok ia ma, "Saonnari pe anso tangkas huboto na tutu situtu do hape ditongos Tuhan i surusuruanNia paluahon au sian kuaso ni Raja Herodes dohot sian sasude na giot baenon ni halak Jahudi i tu au."
44012012	Dung diboto si Petrus na songon i pangalahona, kehe ma ia tu bagas ni si Maria, inang ni si Johannes na nigoaran muse si Markus. Madung bahat disi marlagut halak jana martangiang.
44012013	Ditektek si Petrus ma pintu i sian ruar, jana ro ma sahalak naposo dadaboru na margoar si Rode laho mangungkap pintu i.
44012014	Manigor ditanda ia ma sora ni si Petrus. Hara ni jop ni rohania, diompoti ia ma masuk mangulahi so jolo dibuka ia pintu i; dipaboa ia ma tu halak na disi, na di jolo ni pintu i do si Petrus.
44012015	Jadi didok halahi ma tu dadaboru i, "Na lalaen do ho!" Tapi laing digogohon ia do mandok, na tutu do i. Jadi didok halahi ma, "Surusuruannia do da i!"
44012016	Jadi laing dipupu si Petrus ma manektehi pintu i. Jadi dung dibuka halahi pintu i, diida halahi ma tutu si Petrus, homang sajo ma roha ni halahi.
44012017	Jadi dihiap si Petrus ma halahi anso hohom dung i dibaritahon ia ma tu halahi pardalanna na diparuar Tuhan i ia sian hurungan i. Jadi ning ia ma, "Paboa hamu ma jolo on tu si Jakobus dohot tu angka dongan na asing i." Dung i kehe ma si Petrus manadingkon inganan i tu inganan na asing.
44012018	Manyogotna i masa ma hagaoran di tonga-tonga ni angka tentara na manjago i. Sapasapa ma halahi aha do na dung tarjadi tu si Petrus.
44012019	Disuru Raja Herodes ma na manjalahi si Petrus, hape nada dapot halahi be ia. Jadi diparentahon Raja Herodes ma anso nipareso angka tentara panjago i lalu nibunu. Dung i kehe ma Raja Herodes sian Judea tu Kaisarea, disi ma ia maringanan sanga na sadia honok.
44012020	Muruk sajo ma roha ni Raja Herodes mida halak Tirus dohot halak Sidon. Jadi rap kehe ma halahi mangadop tu Raja Herodes. Jolo dielek halahi ma si Blastus kapala ni bagas godang ni raja i, anso mamihak tu halahi ia. Dung i kehe ma halahi mangadop tu si Herodes mangidohon anso mardame, angke sian harajaan ni Raja Herodes do haroroan ni panganon tu luat ni halahi.
44012021	Di sada ari na dung ditontuhon, dipake Raja Herodes ma pakean hasangapannia, juguk ma ia di habangsa ni harajaannia i marpidato di jolo ni rayatnia.
44012022	Marsurahi ma rayat na umbege pidatonia i mandok, "Hata ni debata do on, nada hata ni jolma be da i!" ning halahi.
44012023	Santongkin i manigor ro ma Surusuruan Ni Tuhan manampeleng si Herodes, hara ni na so nihormatannia Debata. Dipapangani binga ma ia lalu mate.
44012024	Mur rarat ma hata ni Debata jana mur gogo.
44012025	Dung sidung tohap na nikarejohon ni si Barnabas dohot si Saulus, mulak ma halahi sian Jerusalem, dioban halahi ma si Johannes Markus rap dohot halahi.
44013001	Adong do angka panurirang dohot angka guru di parlagutan na di Antiokia. I ma angka si Barnabas, si Simeon na nigoaran muse si Niger (astuanna 'Si Lomlom'), si Lukius halak Kirene, si Menahem, bayo na dipagodang-godang rap dohot Gubernur Herodes dohot si Saulus.
44013002	Jadi sanoli dompak marsomba halahi tu Tuhan jana puaso, ro ma Tondi Parbadia tu halahi mandok, "Paasing hamu ma si Barnabas dohot si Saulus di Au, anso markarejo halahi di parkarejoan na Hutontuhon tu halahi."
44013003	Dung jolo puaso jana martangiang, dipayakkon halahi ma tanganna be tu si Barnabas dohot tu si Saulus, jana disuru halahi ma si dua halak i.
44013004	Hara ni parsuru ni Tondi Parbadia, kehe ma si Barnabas dohot si Saulus tu Seleukia. Sian i, markapal ma halahi tu pulo Siprus.
44013005	Dung lalu di Salamis, dijamitahon halahi ma hata ni Debata di angka bagas paribadatan ni halak Jahudi. Diurupi si Johannes Markus ma halahi di pardalanan i.
44013006	Didalani halahi ma sude pulo i lopus tu Papos. Marsuo ma halahi disi dohot sada halak Jahudi na margoar si Barjesus. Parelmu jana panurirang pargabus do ia.
44013007	Maraleale muse do bayo parelmu on tu si Sergius Paulus gubernur ni pulo i. Na pistar do gubernur i boti na malo. Dipio ia do si Barnabas dohot si Saulus, hara ni por ni rohania laho umbege hata ni Debata.
44013008	Hape dialo si Elimas parelmu i ma si Barnabas dohot si Saulus. Diusahohon si Elimas ma (i ma goarnia di hata Junani) anso ulang sanga porsaya gubernur i tu Jesus.
44013009	Tapi digohi Tondi Parbadia ma si Saulus, na nigoaran muse si Paulus, dipanotnoti ia ma bayo parelmu i,
44013010	didok ia ma, "O anak ni Sibolis! Ho ma musu ni sude na denggan. Biasi dope laing so ra mantak ho manyego-nyego Dalan Ni Tuhan na tigor i?
44013011	Ligi ma saonnari uhumon ni Tuhan ma ho, lopus nada idaonmu be sondang ni mataniari piga-piga ari on," ning si Paulus. Manigor taraso ma di si Elimas, songon na adong na golap manutup matania i, gabe gapa-gapa noma ia mardalan manjalahi halak manogu ia.
44013012	Dung diida gubernur i songon i tarjadi, porsaya ma ia; angke na homang situtu do rohania mida pangajaran taringot tu Tuhan i.
44013013	Sian Papos markapal ma si Paulus rap dohot angka dongannia i tu Perga na di kota Pamfilia. Ditadingkon si Johannes ma halahi disi, mulak ia tu Jerusalem.
44013014	Sian Perga didalani halahi ma lalu tu Antiokia na di Pisidia. Dung Ari Sabat kehe ma halahi masuk tu bagas paribadatan.
44013015	Dung disise Buku Ni si Musa dohot Buku Ni angka Panurirang, disuru angka pamimpin ni ibadat na disi i ma betak adong na giot mandok hata di halahi. "Hamu ale angka dongan, betak na adong do sipaingotmunu tu angka halak na bahat on, dok hamu ma."
44013016	Jadi jongjong ma antong si Paulus, dihiap ia ma dohot tangannia, laho mandok hata ia, "Hamu ale angka dongan halak Israel, bope sude angka dongan na asing na mangkabiari Debata na adong dison! Marsitangi-tangian ma jolo hita:
44013017	Madung dipili Debata ni Israel angka ompunta i, jana dibaen Ia gabe bangso na godang bangsonta on hatiha halak dagang halahi di tano Mesir, dung i diparuar Ia ma halahi sian i markite-hite gogoNia.
44013018	Sobar do Ia paida-ida pangalaho ni halahi opat pulu taon honokna di halongonan i.
44013019	Dung i dironcohon Ia pitu bangso di tano Kanaan, dilehen Ia ma tano i di halahi gabe teanonna.
44013020	Opat ratus lima pulu taon honok ni i sudena. Dung sidung dibagi-bagi tano Kanaan i, dilehen Debata ma angka panguhum ni halahi, Panurirang Samuel ma panguhum na parpudi.
44013021	Dung i dipangido halahi ma sada raja. Dilehen Debata ma di halahi si Saul anak ni si Kis sian marga ni halak Benyamin gabe raja ni halahi, opat pulu taon honokna.
44013022	Dung i dipaijur Debata ma ia sian juguhannia i, dipabangkit Debata ma si Daud gabe raja ni halahi. Jana on ma na nidok ni Debata tu si Daud, 'Si Daud anak ni si Isai i do na pasonang rohangKu. Ia do na giot patuluskon hagiotKu.'
44013023	Sian pomparan ni si Daud i ma dipabangkit Debata sada Sipalua di halak Israel, laing songon na nijanjihonNia i hian. Jana Jesus do Kristus i.
44013024	Dompak so dipungka Jesus padalan karejoNia, jolo dipaboa si Johannes do tu halak Israel anso muba roha ni halahi manadingkon angka dosa ni halahi be jana nipandidihon.
44013025	Jana marayak sidung angka karejonia i, didok si Johannes do tu angka jolma i, 'Ise do au ninna rohamunu? Nada au na nipainte-intemunu i. Ingot hamu ma, parpudi dope ro i ulang au; mangkarhari tali ni sipatuNia pe nada tama dope au.'
44013026	Hamu ale angka dongan pinompar ni si Abraham, bope sude angka dongan na asing na adong dison, angka na mangkabiari Debata! Madung ditongos Debata tu hita Jamita haluaan i;
44013027	angke na so pamotoan ni halak Jerusalem dohot angka pamimpin ni halahi, hapengani Ia do Jesus i. Na so mangarti do halahi na tarsurat di pangajaran ni angka panurirang haru pe disise halahi i ganop Ari Sabat, gabe diuhumi halahi ma Jesus. Tapi hara ni na nibaen ni halahi songon i gabe tulus ma na nidok ni angka panurirang hian.
44013028	Haru pe so adong dapot halahi sanga aha na patut mambaen hona bunu Ia, hape laing digogohon halahi do tu si Latus anso laing dibunu Ia.
44013029	Jadi dung salose sudena dibaen halahi na tarsurat taringot tuSia, dipaijur halahi ma bangkeNa i sian hayu parsilang i, dipayakkon halahi ma Ia di kuburan.
44013030	Hape dipangolu Debata ma Ia mangulahi sian na mate i.
44013031	Jadi dipataridahon Ia do diriNia sanga na piga-piga ari tu angka donganNia na ro sian Galilea tu Jerusalem. Halahi ma na gabe saksiNia tu halak Israel.
44013032	Jadi saonnari, na pasahatkon Jamita Na Denggan i ma hami tu hamu ale angka dongan: Sanga aha na nijanjihon ni Debata tu angka ompunta,
44013033	madung dipatulus Ia i sude tu hita markite-hite na nipangoluNia Jesus mangulahi sian hamatean. Angke tarsurat do di Masmur paduahon songon on, 'AnakKu do Ho, sadari on ma Au gabe AmangMu.'
44013034	Madung dipangolu Debata Ia mangulahi sian hamatean. Jadi saonnari nada be daionNia hamatean na di kuburan. Taringot tusi pe didok Debata do, 'LehenonKu ma tu hamu janji na badia na angkon patuluson, i ma na dung Hujanjihon tu si Daud.'
44013035	Hara ni i didok Ia di Masmur na asing, 'Nada loasonMu halak na badiaMu marnida habusuhon i.'
44013036	Madung mate si Daud jana ditanom muse rap dohot angka ompunia, dung dibaen ia sanga aha na nisuruhon ni Debata baenonnia. Abis muse do sude malangke pamatang ni si Daud.
44013037	Tapi anggo Jesus na nipangolu ni Debata mangulahi sian hamatean, nada malangke pamatangNa i.
44013038	Antong patut ma botoonmunu, ale angka dongan, markite-hite Jesus do dijamitahon di hamu hasesaan ni dosa,
44013039	jana nipatigor do ganup halak na porsaya diSia. Nada tarpalua hamu markite-hite tona ni si Musa.
44013040	Hara ni i ma umbaen na angkon tangkas parrohahononmunu ale angka dongan, anso ulang jabat tarjadi tu hamu songon na nidok ni angka panurirang, songon on,
44013041	'Tangkas ma parrohahon hamu, ale angka pangincahi! Homang ma rohamunu, lopus mate! Angke Hubaen do di hatiha on pangalaho na so tarhaporsayai hamu sandiri, haru pe adong halak na patorangkonsa tu hamu.' "
44013042	Di na laho kehe si Paulus dohot si Barnabas sian bagas paribadatan i, dipangido angka halak na maribadat i ma anso laing ro halahi mangulahi di Ari Sabat na mangihut, laho patorangkon na nidok ni halahi i tumangkas.
44013043	Dung haruar halak na bahat i sian bagas paribadatan i, bahat ma halak Jahudi mangihutkon si Paulus dohot si Barnabas. Dipaingot rasul si dua halak i ma halahi anso marpos ni roha tu asi ni roha ni Debata halahi.
44013044	Di Ari Sabat na mangihut i, bolas dohonon, sude halak na di kota i marroan laho umbege hata ni Tuhan.
44013045	Jadi dung diida halak Jahudi songon i, gabe mangiburu ma halahi. Diincahi halahi ma si Paulus jana dialo halahi ma sude hata na nidoknia i.
44013046	Tapi mur barani do si Paulus dohot si Barnabas mandok hata. Didok halahi ma, "Tutu do i angkon jolo paboaon do hata ni Debata tu hamu. Tapi hara ni na so ra hamu manjagitsa disi ma ditontuhon hamu sandiri paboa na so tama hamu manjagit ngolu na so mantak i. Jadi saonnari tadingkononnami ma hamu, kehe ma hami mandapotkon bangso na asing.
44013047	Angke songon on do diparentahon Tuhan tu hami di na nidokNia, 'Madung Hutontuhon hamu gabe sada sondang tu angka bangso na asing na so Jahudi; anso paroonmunu haluaan tu na satano on.' "
44013048	Dung dibege angka bangso na asing na so Jahudi i hata ni halahi i, jop ma roha ni halahi, dipapuji-puji halahi ma hata ni Tuhan i. Gabe porsaya ma angka halak na nitontuhon ni Debata laho manjagit ngolu na so mantak i.
44013049	Sar ma barita taringot tu hata ni Tuhan i di na saluat i.
44013050	Tapi dijajang halak Jahudi i ma angka dadaboru sian halak na sangap angka na mangkabiari Debata. Dipatubu halahi ma goyak ni roha mida si Paulus dohot si Barnabas, jana dipaorot halahi ma halahi na dua sian luat i.
44013051	Dung i dipaspaskon rasul na dua i ma abuan ni pat ni halahi di jolo ni halak na bahat i, i ma na gabe songon sipaingot. Kehe ma halahi tu Ikonium.
44013052	Sai marmoga-moga do angka siihutkon Jesus na di Antiokia boti digohi Tondi Parbadia do halahi.
44014001	Laing songon i ma di Ikonium. Kehe ma si Paulus dohot si Barnabas tu bagas paribadatan jana songon i ma pangkobari ni halahi di kota i mambaen bahat halak Jahudi dohot angka bangso na asing gabe porsaya tu Jesus.
44014002	Tapi dijajang halak Jahudi na so ra porsaya i ma angka bangso na asing na so Jahudi i, anso goyak roha ni halahi mida angka na porsaya i tu Jesus.
44014003	Jadi gabe honok do si Paulus dohot si Barnabas tinggal disi. Jana di bagasan habaranion dihatahon halahi do taringot tu Tuhan i. Dipatanda Tuhan i muse do antong na tutu jamita ni halahi taringot tu holong ni rohana i; dilehen Ia do gogo tu halahi laho mambaen tanda hahomangan dohot angka pangalaho na so jungada masa.
44014004	Tapi marsalisi pandapot ma halak kota i na sada tu na asing; adong na mamihak tu halak Jahudi, adong muse na mamihak tu rasul i.
44014005	Jadi satahi ma halak Jahudi i rap dohot angka hatobangon ni halahi dohot sudena angka bangso na asing na so Jahudi laho mamparkanciti jana mandangguri rasul na dua i dohot batu.
44014006	Diboto rasul na dua i do pangalaho i, gabe martabuni ma halahi tu Listra dohot tu Derbe, i ma kota na di Luat Likaonia, dohot tu luat na humaliang i.
44014007	Dijamitahon halahi ma mangulahi disi Jamita Na Denggan i.
44014008	Di Listra adong ma sada bayo na pangpangon dioban tubu, na so unjung dope malo ia mardalan hara ni galena patnia i.
44014009	Juguk ma bayo i disi manangi-nangihon si Paulus na mandok hata i. Diida si Paulus porsaya do bayo i, jadi tarpamalum do ia. Jadi ditatap si Paulus ma tusia,
44014010	jana dipagogo si Paulus ma sorania mandok hata, "Tigor ma ho jongjong!" ning ia. Mangambur ma bayo i jongjong lalu mardalan.
44014011	Dung diida halak na nibaen ni si Paulus i, marsurahi ma halahi di hata Likaonia, "Ma mijur angka debata tu tano on marrupa jolma," ninna halahi.
44014012	Dung i digoari halahi ma si Barnabas, si Zeus jana si Paulus digoari halahi Hermes, harana ia do antong na sai mangkatai.
44014013	Ro ma malim ni Debata Zeus na sian bagas parsombaan na di jolo ni kota i, dioban ia ma angka lombu dohot bunga-bunga tu lambung horbangan ni kota i. Giot dohot ia marsomba rap dohot halak na bahat i pasahatkon haul tu rasul na dua i.
44014014	Dung dibege si Barnabas dohot si Paulus na giot baenon ni halahi i, diparsibakkon halahi ma pakean ni halahi marlojongi tu tonga-tonga ni halak na bahat i, marsurak ma halahi,
44014015	"Biasi baenonmunu songon i, hamu ale angka dongan? Laing jolma do hami songon hamu! Na giot manjamitahon Jamita Na Denggan i do hami dison tu hamu angka dongan, anso ditadingkon hamu sudena pangalaho na so marguna on boti anso ro hamu mandapotkon Debata na mangolu i, i ma sitompa langit dohot tano on dohot laut dohot sude na adong di bagasanna.
44014016	Anggo na salpu i dipadiar Debata do angka bangso marsibaen rohana be na mangolu i.
44014017	Tapi nada lupa Ia mangalehen angka bukti taringot tu diriNia, markite-hite na mambaen na denggan. Dilehen Ia do udan tu hamu sian langit i dohot suha ni tano marguru tu hatihana. Dilehen Ia do balanjo di hamu jana dipasonang Ia do rohamunu."
44014018	Tapi haru didok rasul i pe hata na songon i, laing maol do hasundatan halahi jolma na bahat i pasahat haul tu halahi.
44014019	Jadi ro ma halak Jahudi tu Listra sian Antiokia na di Pisidia songon i na sian Ikonium mangirang-irangi halak na bahat i anso mamihak tu halahi. Didangguri halahi ma si Paulus dohot batu, dung i disarat halahi ma ia tu balian ni kota i. Diambang halahi na dung mate ia,
44014020	tapi dung jongjong angka na porsaya i disi mangkaliangi ia, jongjong ma ia masuk mangulahi tu kota i. Ancogotna i kehe ma ia dohot si Barnabas tu Derbe.
44014021	Dijamitahon si Paulus ma dohot si Barnabas Jamita Na Denggan i di Derbe jana bahat ma halak gabe porsaya tu Jesus. Dung i mangulahi ma halahi tu Listra, sian i tu Ikonium lopus tu Antiokia na di Pisidia.
44014022	Dipapos halahi ma roha ni angka na mangihutkon Jesus, jana dipaingot halahi ma angka na mangihutkon Jesus i anso tongtong porsaya tu Jesus. "Angkon jolo bahat do taononta parkancitan baru pe anso maruli hita hatuaan ni Harajaan Ni Debata," ninna rasul i mamodai angka na mangihutkon Jesus di angka kota nangkinan i.
44014023	Diangkat si Paulus dohot si Barnabas ma di angka parlagutan i angka pangituai ni ganop parlagutan. Dung jolo martangiang dohot puaso, dipasahat halahi ma angka pangituai i tu Tuhan na nihaporsayaan ni halahi i.
44014024	Dung i didatdati si Paulus ma dohot si Barnabas pardalanan ni halahi i, disalpui halahi ma Pisidia lopus lalu halahi tu Pamfilia.
44014025	Jadi dung dijamitahon halahi hata ni Debata di Perga, kehe ma halahi tu Atalia,
44014026	sian i markapal ma halahi tu Antiokia. Disi ma halahi na salpu i dipasahat tu Debata na mangkaholongi halahi, laho mangkarejohon tohap na dung nipasidung ni halahi saonnari.
44014027	Dung lalu halahi di Antiokia, dipalagut halahi ma angka dongan na di parlagutan i. Dibaritahon halahi ma sude na dung dibaen Debata markite-hite halahi. Laing dipaboa halahi ma sanga na bia dibaen Debata laho mangungkap dalan anso laing dohot halak na asing na so Jahudi mangkaporsayai Jesus.
44014028	Honok do si Paulus dohot si Barnabas tinggal di kota i rap dohot angka na porsaya i.
44015001	Adong ma piga-piga halak sian Judea ro tu Antiokia, mangajari ma halahi tu angka na porsaya na di kota i mandok, "Nada dapotan haluaan hamu, muda so jolo disunat mangihutkon adat na niajarkon ni si Musa."
44015002	Manggogo do si Paulus dohot si Barnabas mangalo halahi. Ujungna ditontuhon ma anso kehe si Paulus dohot si Barnabas rap dohot deba nari na asing tu Jerusalem laho manaringoti salaho tusi tu angka rasul dohot angka pangituai na disi i.
44015003	Dipataru parlagutan na di Antiokia i ma halahi lalu tu balian ni kota i, halahi pe torus ma mardalan mamolus sian Punisia lalu tu Samaria. Dipaboa halahi ma disi sanga tarbia pangalahona angka bangso na asing na so Jahudi na gabe dohot pasahat dirina tu Debata. Moga sajo do roha ni angka halak na porsaya i disi umbege barita i.
44015004	Jadi dung lalu halahi di Jerusalem, denggan do halahi dijagit parlagutan i, songon i dohot angka rasul i bope angka pangituai na disi. Jadi dicaritohon halahi ma tu angka halak na disi sudena na nibaen ni Debata markite-hite halahi.
44015005	Tapi ro ma deba sian halak Parise na dung porsaya, jongjong mandok hata, "Anggo bangso na asing i na dung gabe porsaya angkon laing nisunat do halahi jana aturkonon laho mangihutkon angka tona ni si Musa."
44015006	Dung i marlagut ma angka rasul dohot angka pangituai i laho mangkatai taringot tusi.
44015007	Lolot do halahi na martukar pikiran i. Ujungna jongjong ma si Petrus mandok hata, "Hamu ale angka dongan! Diboto hamu do di hatiha na salpu, dipili Debata do au sian tonga-tongamunu laho manjamitahon Jamita Na Denggan i tu angka halak na asing na so Jahudi, anso dohot halahi umbegesa dohot mangkaporsayai.
44015008	Jana dipatandahon Debata siida roha ni jolma i do na dung nijagitNia halahi; i ma na nipatuduhonNia di na nilehenNia Tondi Parbadia tu halahi laing songon na dung nilehenNia i tu hita muse.
44015009	Nada mardia imbar hita sian halahi dibaen Debata. Dipaias Ia do roha ni halahi, hara ni na porsaya halahi.
44015010	Antong, hara ni aha dehe umbaen na diujimunu Debata saonnari markite-hite na mangalehen boban na dokdok tu angka sisean on, hape salang angka ompunta i pe dohot hita sandiri so tolap padalankon i?
44015011	Di balik ni i tahaporsayai do, hum hara ni ibo ni roha ni Tuhan Jesus sajo do umbaen na malua hita; laing songon i muse ma halahi."
44015012	Gabe tarhohom ma sudena na marlagut i disi. Dung i dibege halahi ma si Barnabas dohot si Paulus mangulahi mambaritahon sudena tanda-tanda dohot hahomangan na nibaen ni Debata markite-hite halahi di tonga-tonga ni bangso na asing na so Jahudi.
44015013	Dung sidung halahi mangkatai didok si Jakobus ma, "Hamu ale angka dongan! Marsitangi-tangian ma jolo hita.
44015014	Madung nipajojor si Simon bahaso sian mulana madung dipatuduhon Debata holongNia tu angka bangso na asing, anso laing dohot sian halahi dipili Debata na gabe bangsoNia.
44015015	Mardomu do i tu hata ni angka panurirang, songon na tarsurat,
44015016	'Dung i mangulahi ma Au ro, pajongjongonKu ma mangulahi bagas ni si Daud na marumpak i, jana patureonKu ma sego-segona i, anso Hupajongjong mangulahi;
44015017	anso sude halak na teba i manjalahi Tuhan, rap dohot angka bangso na asing na so Jahudi, i ma na dung Hupiohon gabe Au puna.' Songon i ma pandok ni Tuhan i,
44015018	na dung paboahon pangalaho i sian na jolo."
44015019	Jadi anggo mangihutkon pandapotku, nada tola be arsahanta angka bangso na asing na so Jahudi i, na dung pauba rohana tu Debata.
44015020	Tapi angkon laing tatongos ma surat tu halahi paingotkon halahi anso ulang dipangan halahi angka sipanganon na hodar na nihaulkon tu gana-ganaan, sanga markarosuan, sanga pe na mangankon pahan-pahanan na nisongkik sanga mangan mudar. Boti anso laing dipadao halahi dirina sian angka pangalaho na jorngang. Angka patung gana-ganaan (15:20)
44015021	Harana anggo angka Tona Ni si Musa, madung dibaca i sian nabaruon ganop Ari Sabat di angka bagas paribadatan, jana nijamitahon di ganop kota."
44015022	Putus ma tahi ni angka rasul dohot angka pangituai rap dohot sude anggota ni parlagutan i laho mamili sanga na piga-piga halak sian halahi sisuruon tu Antiokia mandongani si Paulus dohot si Barnabas. Jadi ditodo halahi ma si Silas dohot si Judas na nigoaran muse si Barsabbas. Halak na sangap do halahi na dua dietong sian angka na porsaya di Jerusalem.
44015023	Laing maroban surat do halahi na nisuru i, songon on ma hata ni surat i, "Mandapotkon angka dongan na porsaya na marasal sian bangso na asing na so Jahudi, na maringanan di Antiokia, di Siria dohot di Kilikia. Tabe ma di hamu sian donganmunu, i ma angka rasul dohot angka pangituai.
44015024	Hami bege do adong sian hami on na ro mandapotkon hamu jana mambaen gurgar rohamunu jana gaor pikiranmunu hara ni na niajarkon ni halahi i. Hape nada na hami suru halahi.
44015025	Hara ni i gabe marrapot do hami jana saroha do sude mamili piga-piga halak mandapotkon hamu angka dongan. Ro ma halahi mandapotkon hamu rap dohot donganta si Paulus dohot si Barnabas na hami haholongi.
44015026	Na dung dohot do halahi na dua mangalehen hosana hara ni Tuhanta Jesus Kristus.
44015027	Jadi hami suru ma si Judas dohot si Silas mandapotkon hamu. Patangkason ni halahi sandiri ma tu hamu hata ni surat on.
44015028	Madung tumbuk di roha ni Tondi Parbadia -- jana i do na hami ihutkon anso ulang be nilehen boban na dumokdok sian boban na umporlu on:
44015029	Ulang ma pangan hamu sipanganon na nihaulkon tu gana-ganaan, ulang pangan hamu mudar, ulang pangan hamu binatang na nisongkik, jana ulang ma adong sian hamu angka pangalaho na markarosuan. Muda dipadao hamu dirimunu sian angka pangalaho na songon i, na denggan noma baenonmunu. Horas ma di hamu, botima!"
44015030	Jadi dung marsijalangan, kehe ma halahi na nisuru i tu Antiokia. Dung lalu halahi di Antiokia, dipio halahi ma marlagut sude anggota ni parlagutan i laho pasahatkon surat i.
44015031	Di na manyise surat i anggota ni parlagutan i, moga sajo ma halahi hara ni hata ni surat i na mangapoi roha ni halahi.
44015032	Honok do si Judas dohot si Silas panurirang i mangkobari dohot angka dongan na porsaya i di Antiokia laho pagomos roha dohot patoguhon roha ni halahi.
44015033	Dung adong sanga na sadia honok disi si Judas dohot si Silas, dipabuat halahi ma rasul na dua i mulak jana disuru halahi ma anso dipalalu tabe tu angka na marsuru halahi. [
44015034	Tapi anggo si Silas laing tinggal dope ia disi.]
44015035	Si Paulus pe dohot si Barnabas laing honok dope tinggal di Antiokia. Mangajari do halahi disi jana marjamita taringot tu hata ni Tuhan rap dohot angka dongan na asing i.
44015036	Nada sadia honok dung i, didok si Paulus ma tu si Barnabas, "Beta ma tatopoti mangulahi angka dongan sahaporsayaan di sude kota na dung tatopoti i nabaruon, tajamitahon ma disi hata ni Tuhan i, anso laing taida sanga na tarbia do pangalaho ni halahi," ning ia.
44015037	Sai giot obanon ni si Barnabas do nian si Johannes Markus,
44015038	hape nada tumbuk be tu roha ni si Paulus padohot si Markus, hara ni na so ra ia rap markarejo dohot halahi di na nitadingkonnia halahi di Pamfilia, na salpu i.
44015039	Gabe marbada godang ma si Paulus dohot si Barnabas lopus marsirang halahi: Dioban si Barnabas ma si Markus markapal laut tu Siprus.
44015040	Ditodo si Paulus ma si Silas dongannia, kehe ma halahi dung jolo dipasahat angka dongan na di Antiokia halahi tu Tuhan na manghaholongi halahi.
44015041	Didalani halahi ma Siria dohot Kilikia; dipatogu halahi ma roha ni angka parlagutan na disi.
44016001	Dipatorus si Paulus ma mardalan tu Derbe, lopus tu Listra. Adong do disi sahalak sisean na margoar si Timoteus. Boru Jahudi do inangnia, tapi madung porsaya tu Jesus; tapi anggo amangnia halak Junani do.
44016002	Sian tonga-tonga ni angka na porsaya na adong di Listra dohot Ikonium, tarbarita do na burju si Timoteus on.
44016003	Giot ni si Paulus dohot ma nian si Timoteus rap dohot ia; jadi gabe dipasunatkon ia ma si Timoteus. Angke sude halak Jahudi na di luat i mamboto, halak Junani do amang ni si Timoteus.
44016004	Di sude kota na nitopot ni halahi i, dipasahat halahi ma haputusan na nibaen ni angka rasul dohot angka pangituai na di Jerusalem i. Dipaingot halahi ma angka dongan na porsaya i anso didalankon halahi angka aturan i.
44016005	Jadi mur dipatogu ma haporsayaan ni parlagutan i, jana mur martamba bahat ma ganop ari.
44016006	Nada dipatola Tondi Parbadia pararaton ni si Paulus dohot si Silas hata ni Debata anggo di Asia. Jadi tu Prigia dohot tu Galatia noma dipatorus halahi mardalan.
44016007	Dung lalu halahi di parbalohan ni Misia dirohahon halahi ma anso masuk nian tu Bitinia, hape dilarang Tondi Ni Jesus do halahi tusi.
44016008	Jadi dipatorus halahi ma sian Misia lopus lalu tu Troas.
44016009	Bornginna i di Troas diida si Paulus ma ro sada halak Makedonia jongjong di jolonia mangido dohot gomos anso taripar ia tu Makedonia mangurupi halahi.
44016010	Dung dijagit si Paulus parnidaan i, manigor markobas ma hami anso kehe tu Makedonia. Angke putus do rohanami mandok, na nisuru ni Debata do hami manjamitahon Jamita Na Denggan i tu angka halak na disi.
44016011	Hami tadingkon ma Troas torus ma hami markapal tu Samotrake, ancogotna i tu Neapolis.
44016012	Sian i ma hami tu Pilippi, i ma sada kota di luat na parjolo di Makedonia. Jajahan ni halak Rom do kota i. Disi ma hami piga-piga ari. Kota Pilippi (16:12)
44016013	Hatiha Ari Sabat kehe ma hami tu topi ni batang aek na di ruar ni horbangan ni kota i, angke disi do ninna rohanami inganan parsumbayangan ni halak Jahudi. Jadi hami pajuguk ma disi mangkata-hatai rap dohot angka dadaboru na dung marlagut hian disi.
44016014	Adong ma sahalak sian halahi parjagal abit ungu, si Lidia goarna halak Tiatira. Holong do rohania tu Debata, gabe diungkap Debata ma rohania laho manjagit na niajarkon ni si Paulus tusia.
44016015	Tardidi ma si Lidia dohot halahi na sabagas. Dung nididihon ia, diontang ia ma hami. Didok ia ma tu hami, "Muda na dung tutu do au porsaya tu Tuhan i dietong rohamunu ale angka dongan, antong di bagasku ma hamu manompang," ning ia. Digogohon ia ma anso laing hami oloi pangidoannia i.
44016016	Di sada ari hatiha kehe hami tu inganan partangiangan, marsuo ma hami dohot sada hatoban dadaboru. Na hona setan do anak boru i, jana tarpaboa setanna i do sanga aha na giot masa. Hara ni na sai mangaligi nasib ni halak ia, gabe bahat ma parlaboan ni angka tuannia.
44016017	Sai dipaihut-ihut anak boru i ma si Paulus dohot hami, marsurahi ma ia, "Naposo ni Debata na gumogo i do halak on! Ro pe halahi, na giot paboahon dalan haluaan do tu hamu ale angka dongan!" ning ia.
44016018	Sanga na piga ari sai songon i ma dipardokkoni ia. Goyak ma roha ni si Paulus umbegesa, gabe humusor ma ia manaili tu anak boru i didok ia ma tu tondi i, "Mangasahon goar ni Jesus Kristus, huparentahon anso ruar ho sian anak boru i!" ning ia. Manigor ditadingkon tondi i ma anak boru i.
44016019	Jadi dung torang diboto angka tuanna i na so adong be dapot halahi parlaboan sian ia, ditangkup halahi ma si Paulus dohot si Silas, ditarik halahi ma sidua halak i tu balerong mangadop tu na markuaso.
44016020	Dioban halahi ma si Paulus dohot si Silas mangadop tu jolo ni angka panjabat ni pamarenta Rom, dung i didok halahi ma, "Halak Jahudi do halak on. Mambaen gaor halahi di kotanta on.
44016021	Disosoi halahi do halak anso mangihutkon adat na maralo tu aturan na somal di hita halak Rom. Nada tarjagit hita angka adat na songon i!" ninna halahi.
44016022	Halak na bahat pe dohot ma mangaroro rasul na dua i; songon i panjabat ni pamarenta i pe, disibak halahi ma pakean ni si Paulus dohot si Silas jana disuru halahi ma halak mangaloncing halahi na dua.
44016023	Jadi dung digogo halahi mangaloncing na dua i, dipamasuk ma halahi tu hurungan. Disuru ma kapala ni hurungan i, anso dijago ia dohot denggan sidua halak i.
44016024	Jadi hara ni parenta i, dipamasuk kapala ni hurungan i ma halahi na dua tu kamar parbagasan situtu di hurungan i jana dibayangkon ia dope pat ni halahi tu balok.
44016025	Hira-hira tonga borngin, martangiang ma si Paulus dohot si Silas, angka marende bage halahi mamuji Debata. Dibege angka halak na tarhurung na asing i do halahi na marende i.
44016026	Jadi tompu ma ro lalo na lobi gogo, jabat humutur dohot ojahan ni hurungan i. Marbuka ma sude pintu ni hurungan i jana martaldusan muse ma angka rante ni na tarhurung i sude.
44016027	Tarsonggot ma kapala ni hurungan i, ngot ma ia. Dung diida ia na dung marbuka angka pintu ni hurungan i, disintak ia ma podangnia laho maniham dirinia, diambang ia na dung marlojong sude angka na tarhurung i.
44016028	Hape marsurak ma si Paulus sagogonia, "Ulang hahua dirimu! Dison do hami sudena!" ning ia.
44016029	Dipangido kapala ni hurungan i ma sulu, dilojong ia tu bagasan. Humitir ma ia manungkap di jolo ni si Paulus dohot si Silas.
44016030	Dung i dioban ia ma halahi tu ruar, didok ia ma, "Ale tuan, aha do sibaenonku anso dapot au haluaan i?" ning ia.
44016031	Dialusi si Paulus ma dohot si Silas, "Porsaya ma ho tu Tuhan Jesus! Dapotan haluaan ma ho, dohot sude halak na adong di bagasmu!" ninna halahi.
44016032	Dung i dipajojor si Paulus ma dohot si Silas hata ni Tuhan tu kapala ni hurungan i dohot tu sude halak na di bagasna i.
44016033	Laing di tonga borngin i, dioban kapala ni hurungan i ma halahi, dipaias ia ma angka bugang hara ni pangaloncingan i. Gabe manigor dipandidihon ma ia dohot sude halahi na sabagas.
44016034	Dung i dioban ia ma si Paulus dohot si Silas tu bagasnia dihobasi ma panganon di halahi. Jop sajo noma rohania dohot halahi na sabagas hara ni na dung porsaya halahi saonnari tu Debata.
44016035	Ancogotna i, disuru angka panjabat ni pamarenta Rom i ma polisi tu hurungan laho paboahon parenta anso nipalua si Paulus dohot si Silas.
44016036	Dipaboa kapala ni hurungan i ma tu si Paulus, ning ia ma, "Madung ro parenta sian angka panjabat ni pamarenta laho paluahon tuan i. Mulak ma hamu di bagasan hahorasan!"
44016037	Tapi didok si Paulus ma tu angka polisi na ro i, "Warga negara Rom do hami. Haru so jolo diadili, hape manigor diloncingi hami di jolo ni halak na bahat jana dipamasuk tu hurungan. Hape saonnari suruon ni halahi ma hami kehe sajo songon i sip-sip? Inda ra hami songon i! Suru hamu angka panjabat ni pamarenta i ro tuson. Angkon halahi sandiri do ro paluahon hami," ning ia.
44016038	Dilapurkon angka polisi i ma songon i tu angka panjabat ni pamarenta Rom. Dung dibege halahi warga negara Rom do hape si Paulus dohot si Silas, gabe mabiar ma halahi.
44016039	Dung i kehe ma halahi mangido maap tu si Paulus dohot si Silas, jana ditaruhon halahi ma sidua halak i ruar sian hurungan i; dipangidohon halahi muse ma anso laing morot halahi na dua sian kota i.
44016040	Kehe ma si Paulus dohot si Silas sian hurungan i tu bagas ni si Lidia. Dung marsuo bohi halahi rap dohot angka na porsaya disi, diapoi halahi na dua ma roha ni halahi, dung i kehe ma si Paulus dohot si Silas.
44017001	Didatdati si Paulus dohot si Silas ma pardalanan ni halahi i, dibolus halahi ma Ampipolis dohot Apolonia lopus lalu tu Tessalonika. Adong do disi bagas paribadatan ni halak Jahudi.
44017002	Jadi songon na somal, kehe ma si Paulus tu paribadatan i mangkobar-hobari dohot angka halak na disi i taringot tu angka ayat-ayat na di Buku Na Badia i. Tolu Ari Sabat diulak-ulahi ia kehe tusi.
44017003	Dipatorang ia ma tu halahi jana dipatangkas ia markite-hite ayat ni Buku Na Badia i bahaso na porlu do manaon parkancitan Kristus na nijanjihon ni Debata i jana mulak mangolu sian hamatean. "Jesus na hupaboa i tu hamu, i ma da ibana Kristus i," ning si Paulus.
44017004	Adong ma deba na ra porsaya, manigor diihutkon halahi ma si Paulus dohot si Silas; laing songon i muse ma angka halak Junani na mangkabiari Debata jana bahat dope dohot angka dadaboru ni halak na pangkat.
44017005	Tapi mangiburu ma halak Jahudi i. Dipio halahi ma angka parlompong na di pasar i mambaen garombolan ni sipanggaori. Digaori halahi ma sude kota i, disaroso halahi ma bagas ni si Jason laho manjalahi si Paulus dohot si Silas, harana giot boanon ni halahi do si Paulus dohot si Silas tu jolo ni halak na bahat.
44017006	Tapi hara ni na so dapot halahi si Paulus dohot si Silas gabe si Jason ma ditarik halahi dohot deba nari na porsaya i tu jolo ni angka panjabat na markuaso di kota i. Marsurak ma halahi, "Angka on ma sipanggaori i di na satano on! Saonnari giot di hita on ma halahi manggaori,
44017007	jana madung dijagit si Jason on halahi di bagasnia. Sude do halahi mangalo aturan ni Kesar, harana didok halahi, adong dope raja na asing na margoar Jesus."
44017008	Tarsonggot be ma halak na bahat dohot angka parkuaso na di kota i dung dibege halahi angka hata sinangkinan i.
44017009	Dung i disuru parkuaso i ma si Jason dohot halak na porsaya na asing i manggarar hepeng jaminan. Baru pe anso dipalua halahi.
44017010	Jadi manigor disuru angka dongan na porsaya i ma si Paulus dohot si Silas borngin i tu Berea. Dung lalu disi, kehe ma si Paulus dohot si Silas tu bagas paribadatan ni halak Jahudi.
44017011	Umburju do roha ni halak Berea ulang pado halak na di Tessalonika. Jop do roha ni halahi umbege barita taringot tu Jesus, jana ganop ari do dipareso-reso halahi Buku Na Badia i laho patangkaskon sanga na tutu do na niajarkon ni si Paulus.
44017012	Bahat do sian halahi na gabe porsaya tu Jesus, jana miduk muse do sian halak Junani angka na marpangkat, adong dadaboru dohot halaklahi.
44017013	Jadi dung diboto halak Jahudi na di Tessalonika na dung dihobarkon ni si Paulus muse hata ni Debata di Berea, gabe ro muse ma halahi tu Berea laho mangirang-irangi halak anso ganggu rohana.
44017014	Diompoti angka dongan na porsaya i ma manaruhon si Paulus tu topi ni laut. Tapi anggo si Silas dohot si Timoteus laing di kota i dope halahi.
44017015	Dung ditaruhon halahi si Paulus lopus tu Atena, mulak ma dongan i mangulahi tu Berea. Laing dioban halahi do tona ni si Paulus anso satibu-tibuna si Silas dohot si Timoteus ro mandapoti ia.
44017016	Di na painte-intehon si Silas dohot si Timoteus si Paulus di Atena, marsak ma rohania mida kota i hara ni gokna disi angka gana-ganaan.
44017017	Jadi hara ni i mangkobar-hobari ma ia di bagas paribadatan i rap dohot halak Jahudi dohot halak na asing na manyomba Debata disi. Di poken i pe laing dialo ia do mangkobari halak na adong disi.
44017018	Tapi adong do deba sian golongan Epikuros dohot golongan Stoa, na marsoal dohot ia; jadi deba sian halahi mandok, "Aha ma he na giot dohonon ni na matubekbek on lakna?" Adong muse na asing mandok, "Idaon na maroban ajaran taringot tu angka debata na asing do ia," dibaen dijamitahon ia do jamita na denggan taringot tu Jesus dohot hangongot ni angka na mate.
44017019	Dung i dioban halahi ma si Paulus tu inganan parrapotan na di Dolok Areopagus. Didok halahi ma disi tusia, "Por do rohanami umbege pangajaran na imbaru na nipaboami.
44017020	Harana pangalaho na ganjil do na nipardokkonanmi hami bege. Jadi gabe por do rohanami anso hami boto astuan ni i," ning halahi. (
44017021	Harana sude do halak Atena dohot halak na asing na markota disi sai giot manangihon dohot mangkobari angka pangalaho na imbaru.)
44017022	Di na jongjong si Paulus di jolo ni halak na marlagut di Areopagus i, didok ia ma tu halahi, "Hamu angka halak Atena! Anggo parnidaanku di bagasan sudena pangalaho, halak parugamo do hamu.
44017023	Harana di na mardalan-dalan au humaliang kotamunu on, huparrohahon do angka inganan parsombaanmunu. Huida muse do sada inganan pamelean, tarsurat do disi, 'Tu Debata Na So Nitanda.' Jadi, Debata na so nitandamunu i, i ma da ibana na hubaritahon i tu hamu.
44017024	Debata na manjadihon tano on dohot sude isina, i ma Tuhan di langit dohot di tano on. Nada ra Ia maringanan di angka bagas ni debata na nipature ni tangan ni jolma.
44017025	Nada na nioloan ni tangan ni jolma Ia, songon na hurangan Ia di bagi aha, angke apala Ia do na mangalehen hangoluan dohot hosa dohot sude na asing i tu sude jolma.
44017026	Sian sada jolma dibaen Ia ma sude bangso jana disuru Ia halahi mangingani tano on sudena. Laing marguru diSia do sian mulana laho manontuhon sanga andigan hatihana jana olat ni dia batasna halahi tola mangolu.
44017027	Songon i ma dibaen Debata anso dijalahi halahi Ia. Ibo rohana nian sai padumpang ma halahi dohot Ia di na nijalahan ni halahi Ia. Tapi anggo satutuna, nada dao Debata sian hita sude.
44017028	Harana, "Mangolu pe hita jana manggulot sanga pe adong hita, di bagasan Ia do." Laing songon na nidok ni angka parumpama di hamu on, "Angka pomparanNia do hita."
44017029	Antong, muda pomparan ni Debata do hita, nada tola etongon ni rohanta na sarupa Debata i sanga tu aha pe na nibaen marguru tu hapistaran ni jolma, i ma na nibaen sian sere sanga perak sanga batu.
44017030	Madung disalpuhon Debata angka hatiha i dompak maoto hita, tapi anggo saonnari madung disuru Ia sudena jolma na satano on pauba rohana sian angka dosa ni halahi be.
44017031	Harana na dung ditontuhon Ia hian do sada hatiha laho manguhumi portibi on sudena mangihutkon hatigoran. Pasahaton ni Debata ma karejo i tu sada halak na dung nipiliNia tusi. Jadi anso pos roha ni halak sudena taringot tusi, madung dipangolu Debata do Ia mangulahi sian hamatean!" ning si Paulus.
44017032	Dung dibege angka jolma i taringot tu na mulak mangolu sian na mate, dipartatai na deba ma si Paulus. Adong muse do deba na mandok, "Por dope rohanami manangihon ho mangkobari taringot tusi mangulahi," ninna.
44017033	Dung i ditadingkon si Paulus ma parrapotan i.
44017034	Tapi laing adong do antong sian halahi na mamihak tu si Paulus jana gabe porsaya tu Jesus. I ma angka si Dionisius anggota ni rapot Areopagus i, dohot sada dadaboru na margoar si Damaris rap dohot na asing i dope deba nari.
44018001	Dung i kehe ma si Paulus sian Atena, lalu ma ia tu Korintus.
44018002	Marsuo ma ia disi dohot sada halak Jahudi na margoar si Akuila na marasal sian Pontus. Na baru dope si Akuila ro sian Italia dohot daborunia si Priskila. Na niusir ni Raja Godang Klaudius do sandok halak Jahudi sian Rom umbaen na gabe tu Korintus halahi ro. Ditopot si Paulus ma halahi na dua,
44018003	gabe rap ma halahi sainganan jana rap karejo ma halahi, harana sarupa do pangomoan ni halahi dohot si Paulus, i ma pature abit tenda.
44018004	Tapi muda di Ari Sabat sai kehe do si Paulus mangkobar-hobari tu bagas paribadatan laho manyosoi halak Jahudi dohot halak Junani anso porsaya halahi.
44018005	Dung lalu si Silas dohot si Timoteus tu Makedonia, tu halak Jahudi ma sude diabiskon ia ari-arinia laho mamaritahon jamita na sian Debata tu halahi, paboahon bahaso Jesus do Kristus i.
44018006	Tapi hara ni na sai torus dialo angka jolma i boti sai mangincahi halahi, gabe dipaspaskon si Paulus ma abuan na di pakeannia i adop halahi, gabe songon tanda laho paingotkon hasalaan ni halahi sandiri. Didok ia ma, "Muda gabe mago hamu, salamunu sandiri noma i! Nada ahana be i di au! Olat ni on, tu bangso na so Jahudi noma au kehe."
44018007	Morot ma si Paulus manadingkon halahi tu bagas na hombar tu bagas paribadatan i. Goar ni nampuna bagas i, i ma si Titius Justus. Nada halak Jahudi ia, tapi na marsomba tu Debata. Jadi disi ma si Paulus maringanan.
44018008	Nian anggo si Krispus, i ma kapala ni bagas paribadatan i dohot sude halahi na sabagas, porsaya do tu Tuhan Jesus. Jana miduk do sian halak Korintus na umbege jamita i laing porsaya jana lalu tardidi.
44018009	Di na sanoli borngin-borngin didok Tuhan ma tu si Paulus di bagasan sada parnidaan, "Ulang pola mabiar ho! Torus ma ho mangkobari, ulang ho hohom.
44018010	Harana dongananKu do ho. Nada adong sahalak pe na mambaen na jahat tu ho, angke bahat do di kota on halak na gabe punangKu."
44018011	Jadi hara ni i, di Korintus ma si Paulus maringanan adong sada satonga taon honokna jana diajarkon ia hata ni Debata tu angka jolma i.
44018012	Dung si Galio gabe gubernur di Akaya, satahi ma halak Jahudi mangalo si Paulus jana dioban halahi ma ia tu pangadilan.
44018013	Dipajojor halahi ma pangaduan ni halahi songon on, "Dijajang-jajang bayo on do halak na bahat anso marsomba tu Debata sian dalan na maralo tu angka parenta ni Debata na nilehen ni si Musa di hami!"
44018014	Disi giot dialusi si Paulus, manigor mandok hata ma si Galio tu halak Jahudi i, "Hamu angka halak Jahudi! Sugari na mangalanggar sanga taringot tu hajahatan pangaduanmunu on, sobar do au manangihonsa.
44018015	Hape na martangkangi do hamu hara ni angka pandohan dohot angka goar dohot angka aturanmunu sandiri! Anggo soal na songon i hamu do pasidungkon i. Nada ra au laho manguhumi angka pangalaho na songon i!"
44018016	Dung i manigor dipakehe si Galio ma halahi sian inganan i.
44018017	Dung i gabe ditangkup halahi ma si Sostenes, kapala ni bagas paribadatan i, dibalbal halahi ma ia laing di jolo ni paruhuman i. Tapi nada pola diantoi si Galio taringot tusi.
44018018	Anggo si Paulus laing honok dope ia tinggal di Korintus. Dung i marhata partinggal ma ia tu angka halak na porsaya i disi, kehe ma ia markapal dohot si Priskila dohot si Akuila tu Siria. Di Kengkrea ma dipangkas obuk ni si Paulus na ginjang i hara ni haulnia tu Tuhan.
44018019	Dung lalu di Epesus, ditadingkon si Paulus ma si Priskila dohot si Akuila, masuk ma ia tu bagas paribadatan martukar pikiran disi dohot halak Jahudi.
44018020	Dipangido halahi do nian lumolot ia rap dohot halahi, tapi nada ra ia.
44018021	Tapi haru songon i pe, di na laho kehe ia laing didok ia do, "Muda dipaloas Debata, mangulahi dope au ro tuson." Dung didok ia songon i, kehe ma ia markapal sian Epesus.
44018022	Jadi dung lalu ia di Kaisarea, kehe ma ia tu Jerusalem laho palalu tabenia tu parlagutan na disi i, dung i manigor kehe ma ia tu Antiokia.
44018023	Dung adong sanga sadia honok disi, kehe ma ia mangulahi manopot Luat Galatia dohot Prigia laho patoguhon roha ni angka na porsaya i.
44018024	Jadi laing di hatiha i, ro ma tu Epesus sada halak Jahudi na sorang di Aleksandria, na margoar si Apollos. Na malo do bayo i mandok hata jana na pistar taringot tu isi ni Buku Na Badia i,
44018025	jana na dung diajari do ia laho mananda Dalan Ni Tuhan. Jadi sai marsitutu jana manat do ia mangajari taringot tu Jesus, haru pe hum pandidion ni si Johannes sajo dope na nibotonia.
44018026	Puluk sajo do ia mangkobari di bagas paribadatan i. Jadi dung dibege si Priskila dohot si Akuila pangajarannia i dioban halahi ma ia tu bagas. Dipaboa halahi ma tumangkas tusia taringot tu Dalan Ni Tuhan.
44018027	Dung i ditahi roha ni si Apollos ma giot kehe tu Akaya. Jadi mambaen surat ma angka halak na porsaya i di Epesus tu angka dongan na porsaya di Akaya anso sonang roha ni halahi manjagit si Apollos. Jadi dung lalu si Apollos di Akaya, marguna situtu do hape pangurupinia tu halak na porsaya hara ni asi ni roha ni Debata.
44018028	Angke hara ni sahalania, ditaluhon si Apollos do halak Jahudi di angka na marsoal-soal i di jolo ni halak na bahat. Jana tangkas do dipatuduhon ia angka ayat sian Buku Na Badia i laho mambuktihon bahaso na tutu do Jesus i Kristus.
44019001	Jadi dompak na di Korintus i si Apollos, topet ma hatiha i si Paulus mandalani angka luat pardolok na disi lopus lalu ia tu Epesus. Dapot ia ma disi piga-piga anak sisean.
44019002	Disapai ia ma tu halahi, "Na dung jungada do dijagit hamu Tondi Parbadia dung porsaya hamu?" ning ia. Dialusi halahi ma, "Inda podo. Salang mambege na adong Tondi Parbadia so jungada dope hami," ninna halahi.
44019003	"Antong dohot pandidion ni ise do hamu dipandidihon?" ning si Paulus manyapai. "Dohot pandidion ni si Johannes," ninna halahi mangalusi.
44019004	Dung i didok si Paulus ma, "Anggo si Johannes mandidihon halak laho patandahon na dung muba do roha ni angka jolma i sian dosana be. Tapi laing dipaboa si Johannes do tu halak Israel, angkon porsaya dope halahi tu Sahalak na umpudi ro ulang ia, i ma Jesus," ning ia.
44019005	Dung dibege halahi na songon i, dipandidihon ma halahi mangulahi dibagasan goar ni Tuhan Jesus.
44019006	Jadi hatiha dipayakkon si Paulus tangannia tu ginjang ni halahi, digohi Tondi Parbadia ma halahi jadi mamungka ma halahi mangkobari di angka hata na asing jana dipajojor halahi ma hata ni Debata.
44019007	Adong do halahi hira-hira dua bolas halak.
44019008	Marsitutu ma si Paulus marjamita tu halak na di bagasan paribadatan i adong tolu bulan honokna, jana inda marnaloja ia marsialusan dohot halahi laho paposkon roha ni halahi taringot tu Debata dohot HarajaanNa i.
44019009	Tapi adong do deba sian halahi sijogal roha na so ra porsaya. Dijolo ni halak na bahat i diincahi halahi ma pangajaran taringot tu na giot paluaon ni Debata sude jolma markite-hite Jesus. Jadi gabe ditadingkon si Paulus ma halahi, kehe ma ia rap dohot angka sisean ni Jesus tu sikola Tiranus. Disi ma ia ganop ari marsipatangkasan dohot halak.
44019010	Adong dua taon sai songon i dibaen ia, lopus sudena halak na maringanan di Asia umbege hata ni Tuhan, bope halak Jahudi bope halak Junani.
44019011	Dipatupa Debata ma angka hahomangan na godang markite-hite si Paulus.
44019012	Hum sapu tangan pe sanga abit pangalilit ni gonting na jungada dipake si Paulus diboan tu angka halak na marnyae, manigor malum ma i jana angka tondi na jahat pe marmorotan ma sian halahi.
44019013	Adong ma deba angka datu ni halak Jahudi mardalani laho paorot angka setan sian halak. Dicubo-cubo angka datu i ma paorot angka begu i mangasahon goar ni Jesus. Didok halahi ma tu angka tondi na jahat i, "Mangasahon goar ni Jesus na nijamitahon ni si Paulus i, hupaorot ma ho!" ning halahi.
44019014	Pitu halak dakdanak ni kapala ni malim ni halak Jahudi na margoar si Skewa ma na mambaen songon i.
44019015	Tapi didok tondi na jahat i ma tu halahi, "Hutanda do Jesus, si Paulus pe hutanda do, tapi ise do hamu?" ninna.
44019016	Jadi mangambur ma haroan ni tondi na jahat i mangaropo halahi sagogona, gabe marlojongi noma halahi sian bagas i mangkabugang jana marsaemara.
44019017	Jadi tarboto ma na songon i tu sude halak Jahudi dohot tu halak Junani na adong di Epesus, gabe mabiar be ma halahi sude. Tapi anggo goar ni Tuhan Jesus mur marsangap ma.
44019018	Bahat do halak na dung porsaya i tu Jesus mangoku angka pangalaho ni halahi di jolo ni angka dongan na bahat.
44019019	Jana angka halak na dung somal padalan hadatuonna, dipalagut halahi ma angka buku ni halahi, ditutung halahi ma i di jolo ni halak na bahat. Sugari dipalagut arga ni buku i sude, mararga ma i hira-hira lima pulu ribu hepeng perak.
44019020	Angka songon i ma pardalanna gabe mur rarat hata ni Tuhan i jana mur markuaso.
44019021	Dung tarjadi sudena i, diputuskon si Paulus ma di bagasan rohania anso kehe ia tu Jerusalem, mamolus sian Makedonia dohot Akaya. Didok ia ma, "Dung sian i angkon torus dope au tu Rom."
44019022	Jadi disuru ia ma dua halak angka dongannia i tu Makedonia, i ma si Timoteus dohot si Erastus, tapi anggo ia sandiri laing tinggal dope santongkin nari di Asia.
44019023	Laing hira-hira di hatiha i ma masa hagaoran na godang di Epesus hara ni pangajaran taringot tu Dalan Ni Tuhan.
44019024	Angke adong do di kota i sahalak tukang perak na margoar si Demetrius na pature angka bagas paribadatan ni Dewi Artemis. Bahat do pangomoan ni angka parkarejonia sian usaho i.
44019025	Jadi dipalagut ia ma angka parkarejonia rap dohot sude halak na asing na songon i karejona. Didok ia ma tu halahi, "Hamu ale angka dongan! Tangkas do diboto hamu, sian usaho on do pangomoanta.
44019026	Saonnari madung tangkas diida jana dibege hamu sandiri sanga aha na nibaen ni si Paulus. Didok ia, anggo angka debata na nibaen ni tangan ni jolma, nada tutu i debata. Jana madung marbalik bahat halak dibaen ia gabe mangkaporsayai na niajarkonnia i. Nada hum di Epesus on sajo, tapi bolas dohonon madung sudena halak na saluat Asia on.
44019027	Hara ni i, sego ma goar ni parusahoanta on. Tapi nada hum i sajo, marlayas muse dope goar ni bagas paribadatan ni Dewi Artemis, jana etongon ni halak ma hasangapannia i songon sisoada; hape nian ia do dewi na nipasomba-somba ni sude halak na di Asia on, dohot na satano on!" ning ia.
44019028	Disi dibege angka jolma i songon i, manigor milas ma roha ni halahi, marsurahi ma halahi mandok, "Na godang do Dewi Artemis ni halak Epesus!"
44019029	Dung i mur gaor ma sude kota i, jana rap marlojong tu stadion, jana disarat halahi ma si Gayus dohot si Aristarkus halak Makedonia, dongan ni si Paulus.
44019030	Giot ihutkonon ni si Paulus do nian halahi, tapi nada dipaloas angka siseannia i.
44019031	Laing songon i deba sian angka halak na marpangkat na di kota i na marale-ale tu si Paulus, disuru paboa halahi ma tu halak anso ulang pola tarida si Paulus di stadion i.
44019032	Jadi anggo angka jolma na ribur i nada martontu be. Salaku na marsidok hatana be noma sude, deba mandok songon on, deba mandok songon i. Angke bahatan do halak na so umboto sanga hara ni aha umbaen na marlagut halahi disi.
44019033	Ninna roha ni na deba, hara ni si Aleksander do boncirna, angke ia do na nionjar-onjar ni halak Jahudi i tu jolo. Gabe martudu ma ia anso mandok hata laho mambela dirinia di jolo ni halak na bahat i.
44019034	Tapi disi diida halak na bahat i, hape na halak Jahudi do ia, manigor rap marsurak ma halahi sagogo-gogona, hira-hira dua jom lolotna, "Na godang do Dewi Artemis ni halak Epesus!"
44019035	Ujungna tarpahohom juarotulis ni kota i do halak na bahat i. Mandok hata ma ia, "Hamu halak Epesus! Sude do halak umboto, kota Epesus on do na pature-turehon bagas paribadatan ni Dewi Artemis na godang dohot patungnia na madabu sian ginjang.
44019036	Nada tarsoadahon sanga ise i. Antong so be ma hamu jana ulang matomputu baen hamu sanga aha.
44019037	Nada hara ni na nitangko ni halak on bagas ni debata sanga dipabile halahi debatanta i umbaen na niobanmunu halahi tuson.
44019038	Muda adong ma antong pangaduan ni si Demetrius rap dohot angka parkarejonia maradopkon halak, tu paruhuman do i pasahaton jana sai disi do angka panggomgomi.
44019039	Tapi betak sai adong dope pangalaho na asing na di rohamunu, angkon di bagasan rapot godang na resmi do i putuskononkon.
44019040	Angke ra do gabe marmara hita hara ni hagaoran na tarjadi sadari on. Taraduhon halak do hita songon panggaori, harana nada tarbaen hita sada alasan pe laho patigorkon hagaoran sinangkinan i," ning ia.
44019041	Dung didok ia songon i, disuru ia ma halak na bahat i marmulahan.
44020001	Jadi dung mantak hagaoron na di Epesus i, dipalagut si Paulus ma sudena parlagutan i, laho paingotkon halahi. Dung i marhata partinggal ma ia tu halahi, didalani ia ma tu Makedonia.
44020002	Ditopoti ia ma angka luat na di Makedonia i jana dilehen ia ma bahat sipaingot tu angka na porsaya na disi laho pajopkon roha ni halahi. Dung i kehe ma ia tu Junani.
44020003	Adong do tolu bulan ia disi. Jadi di na markobas ia laho taripar tu Siria adong ma dapot ia barita, bahaso na dung martahi halak Jahudi laho mamunu ia. Jadi gabe diputuskon ia ma mardalan sian Makedonia mangulahi.
44020004	Rap ma si Sopater anak ni si Pirus halak Berea i dohot ia; songon i muse ma si Aristarkus dohot si Sekundus halak Tessalonika dohot si Gayus halak Derbe. Dohot si Timoteus, si Tikikus dohot si Tropimus halak na sian Asia i.
44020005	Parjolo ma halahi sian hami tu Troas, disi ma halahi painte hami.
44020006	Dung Ari Pesta Ni Roti Na So Marragi, markapal laut ma hami sian Pilippi. Dung lima ari marsuo ma hami mangulahi di Troas. Laing disi ma hami saminggu.
44020007	Di ari na parjolo ni minggu i, dompak marlagut hami giot mamonggoli roti, mangkatai ma si Paulus tu angka dongan na disi, harana marsangkap do ia laho kehe ancogotna i. Lopus tonga borngin laing didatdati si Paulus dope na mangkobari i.
44020008	Di bilik na di ginjang i, i ma inganan parluhutannami, bahat do lampu disi.
44020009	Juguk-juguk ma sahalak doli-doli di jandela i, si Eutikus goarna. Hara ni na so marnamantak si Paulus na mangkobari i lopus songon na dokdok ma mata ni bayo i mondohondok, lopus tarpodom ia di jandela i, gabe madabu ma ia tu toru sian tirket patoluhon. Dung diangkat halahi ia, hape ma mate.
44020010	Tapi mijur ma si Paulus tu toru, tungkap ma ia manghaol doli-doli i. Didok ia ma, "Ulang pola ganggu rohamunu, laing mangolu dope ia!" ning ia.
44020011	Dung i manaek ma mangulahi si Paulus tu ginjang, dibagi-bagi ia ma roti, rap mangan ma halahi. Dung songon i lolotna halahi na mangkatai i lopus tu manyogot, kehe ma si Paulus.
44020012	Ditaruhon halahi ma doli-doli sinangkin laing mangolu tu bagasna. Jadi sonang ma panghilalaan ni halahi jana tarapul.
44020013	Jadi parjolo ma hami markapal tu Asos anso hami aloalo si Paulus disi. Harana na dung nidoknia hian do songon i. Angke giot mardalan pat do ia lalu tu Asos.
44020014	Dung padumpang hami di Asos, manigor masuk ma si Paulus tu kapalnami i, marlayar ma hami lalu tu Metilene.
44020015	Sian i laing torus ma hami marlayar, ancogotna i lalu ma hami ditontang ni Kios. Haduanna i lalu muse ma hami di Samos, sadari nari sian i lalu ma hami tu Miletus.
44020016	Na dung jolo didok si Paulus hian do, na so pola maradian ia di Epesus, anso ulang mabahattu abis ari-ari i di Asia. Diopop ia do anso satibu-tibuna ia lalu tu Jerusalem di Ari Pesta Pentakosta.
44020017	Ditonahon si Paulus ma sian Miletus anso marroan jolo angka pangituai ni parlagutan na di Epesus marsuo dohot ia.
44020018	Jadi dung marroan halahi, mandok hata ma si Paulus tu halahi, "Tangkas do diboto hamu ale angka dongan, sanga na tarsongon dia ngolungku sahonokna on di tonga-tongamunu mamungka sian ari parjolo lalu au tu Asia on.
44020019	Sai markarejo do au mangoloi Tuhan i sian sude rodop ni roha mardongan ilu ni matangku, di tonga-tonga ni parkancitan na hutaon hara ni tahi ni halak Jahudi na giot mangarohai au.
44020020	Diboto hamu do, na so pola maralang-alang au mandok sanga aha na marguna tu hamu. Huajari do hamu di tonga-tonga ni halak na bahat sanga pe na di bagas.
44020021	Sanga na tu halak Jahudi pe sanga na tu bangso na asing, sai tongtong do hupaingot anso dipauba halahi be rohana sian angka dosa ni halahi jana anso ro mandapotkon Debata bope anso porsaya tu Tuhan Jesus.
44020022	Jadi saonnari, hara ni na giot mangoloi na nidok ni Tondi Parbadia, kehe ma au tu Jerusalem. Jana nada huboto dope sanga aha na giot masa tu au disi.
44020023	Hum on ma i na huboto, di ganop kota madung tangkas dipaboa Tondi Parbadia tu au, angkon tarhurung do au jana manaon parkancitan.
44020024	Tapi nada pola hupardulihon ngolungkon, asalkan ma hupasidung karejo na nipasahat ni Tuhan Jesus tu au jana asal ma sai burju au lopus tu ujung ni ngolungku laho manjamitahon Jamita Na Denggan i, i ma taringot tu asi ni roha ni Debata.
44020025	Madung hutogu hamu sudena jana madung hujamitahon muse tu hamu Harajaan Ni Debata. Anggo saonnari ninna rohangku, nada marsuo be au dohot hamu.
44020026	Jadi hara ni i, torang ma hudok tu hamu sadari on, muda laing adong sian hamu na mago sanoli on, nada au be na sala disi.
44020027	Nada unjung hutabunihon diringku maradopkon angka karejongku laho patorangkon tu hamu sude sangkap ni Debata.
44020028	Antong jagohon hamu ma dirimunu dohot sude habanan i, harana madung dipabangkit Tondi Parbadia hamu gabe parmahan. Parmahani hamu ma parlagutan ni Tuhan i, na nibaen gabe nampunaNia markite-hite mudarNia sandiri.
44020029	Angke disi kehe au, marroan ma angka sorigala panyoro tu tonga-tongamunu. Jana halak na nijagoanmunu i, i ma na giot soroon ni angka sorigala i.
44020030	Salang sian tonga-tongamunu sandiri pe, tarida ma angka halak sidok hata na so tutu. Anso gabe lilu sanga ise na dung porsaya tu Jesus jana mangihut tu halahi, i do tujuan ni halahi.
44020031	Jadi hara ni i, marjago-jago ma hamu! Ingot hamu ma, tolu taon honokna arian na borngin mardongan ilu-ilu nada maradian au mangajari hamu pasada-sada.
44020032	Saonnari hupasahat ma hamu tu Debata, anso laing dipature-ture Ia hamu jana anso laing marsitiopan tu jamita na paboahon asi ni roha ni Debata i hamu. Markuaso do Debata laho patoguhon hamu bope laho mangalehen angka pasupasu na dung dipasingkop Ia tu halakNia sudena.
44020033	Nada jungada dipangido rohangku hepeng bope pakean sanga na sian ise pe.
44020034	Hamu pe diboto hamu do i, gogongku sandiri do hupake markarejo laho manjalahi na hasaya di au dohot di angka dongan na mandongani au.
44020035	Sanga taringot tu pasal bagi aha pe, madung hupatidahon di hamu tiruan na patuduhon angkon urupanta do halak na so margogo markite-hite na marsitutu karejo. Angke angkon ingotonta do, na nidok ni hata ni Tuhan i, 'Martuaan do halak na mangalehen sian na manjagit.' "
44020036	Dung sidung si Paulus na mandok hata i, singgang ma ia rap dohot halahi sude martangiang.
44020037	Martangisan ma halahi sude, dihaol halahi ma si Paulus jana diummai halahi laho paborhatkon ia.
44020038	Gabe marsak ma halahi lumobi hara ni na nidok ni si Paulus i na so idaon ni halahi be ia. Dung i dipataru halahi ma ia lopus tu kapal.
44021001	Jadi dung marsijalangan hami dohot angka pamimpin ni parlagutan na sian Epesus i, hami tadingkon ma halahi. Manigor marlayar ma hami torus tu pulo Kos; ancogotna i lalu muse ma hami tu pulo Rodos. Sian i hami patorus ma tu labuan Patara.
44021002	Dapot hami ma di Patara kapal na giot kehe tu Penisia. Gabe masuk ma hami tu kapal i lalu kehe ma,
44021003	jana marlayar lopus hami ida pulo Siprus sabola siambirangnami; tapi laing torus do hami marlayar laho tu Siria. Di Tirus ma hami mandarat, harana giot marbongkar muatan disi kapal na hami tompang i. Kota Tirus (21:3)
44021004	Hami dapotkon ma angka na porsaya tu Jesus disi, jana rap ma hami saminggu dohot halahi. Hara ni boa-boa ni Tondi Parbadia dipaingot halahi ma si Paulus anso ulang kehe ia tu Jerusalem.
44021005	Tapi dung dapot hatihana sai honok hami disi, hami tadingkon ma halahi, hami patorus ma pardalanannami. Sude ma halahi pataru hami, na menek na magodang, ama dohot ina lopus tu ruar ni kota i. Di topi ni laut i marsinggang ma hami martangiang disi.
44021006	Dung i marsijalangan ma hami, lalu masuk tu kapal, jana halahi pe mulak be ma tu bagasna.
44021007	Torus ma hami marlayar sian Tirus lopus tu Ptolomais. Hami topot ma angka na porsaya disi laho manjalangi halahi, jana disi ma hami sadari dohot halahi.
44021008	Ancogotna i kehe muse ma hami, jana lalu ma di Kaisarea. Hami topot ma disi sahalak parjamita na margoar si Pilipus, jana laing di bagasnia ma hami tinggal. Sahalak sian na tarpili na di Jerusalem i do ia.
44021009	Adong do opat halak borunia na dung manjagit gogo sian Debata laho manjamitahon barita na sian Debata.
44021010	Dung adong sanga na sadia honok hami disi ro ma sahalak panurirang sian Judea na margoar si Agabus.
44021011	Ro ma ia mandapotkon hami, lalu dibuat ia ma bobat ni si Paulus. Dirahuti ia ma patnia, songon i muse tangannia sandiri dohot bobat i jana didok ia ma, "On ma na nidok ni Tondi Parbadia: Rahuton ma nampuna bobat on di Jerusalem, songon on ma baenon ni halak Jahudi jana pasahatonna ma ia tu angka bangso na asing na so Jahudi," ning ia.
44021012	Dung hami bege songon i, sude ma hami dohot angka dongan na maringanan di Kaisarea i mangidohon dohot gomos tu si Paulus anso ulang kehe be ia tu Jerusalem.
44021013	Tapi dialusi ia ma, "Aha ma he gunana martangisan hamu songon on, hum mangarsahi ate-atengku do i. Angke nada hum nirahutan au rade, tapi na rade do au mate di Jerusalem humopkop goar ni Tuhan Jesus."
44021014	Umpe ditangihon si Paulus na hami dokkon i, gabe sip noma hami. "Sai roha ni Tuhan i sajo ma na tulus," ning hami noma.
44021015	Dung adong sadia honok hami disi, hami hobasi ma angka barangnami, kehe ma hami tu Jerusalem.
44021016	Adong do deba dongan na sian Kaisarea i rap kehe dohot hami laho pataruhon hami tu bagas ni si Manason, harana di bagasnia ma hami giot marborngin. (Halak Siprus do si Manason on na dung lolot gabe siihutkon Jesus.)
44021017	Dung lalu hami di Jerusalem, jop do roha ni angka dongan na disi manjagit hami.
44021018	Ancogotna i kehe ma hami dohot si Paulus manopot si Jakobus; laing disi muse ma sude angka pangituai ni parlagutan i.
44021019	Jadi dung marsijalangan dohot halahi, dipajojor si Paulus ma tu halahi sandok na nibaen ni Debata markite-hite ia di tonga-tonga ni bangso na asing na so Jahudi.
44021020	Dung dibege halahi na nipajojor ni si Paulus i, gabe sude ma halahi mamuji Debata. Dung i didok halahi ma tu si Paulus, "Dongannami si Paulus! Angkon botoonmu do na dung marribu-ribu do halak Jahudi na porsaya. Burju-burju do halahi sudena mangoloi Tona i.
44021021	Hape saonnari tarbege do tu halahi, na niajaranmu sude halak Jahudi na mangaranto di tonga-tonga ni bangso na asing, anso dihalupahon halahi angka parenta ni Debata na nipasahat ni si Musa i. Disosoi ho halahi anso ulang pola disunat angka dakdanak ni halahi sanga pe mangoloi adat hasomalan ni halak Jahudi.
44021022	Saonnari tontu botoon ni halak Jahudi na dung porsaya i ma na dung dison ho. Jadi bia noma saonnari?
44021023	Anggo na dumenggan, oloi ma na hami dok. Adong do opat halak dison na mambaen janji tu Tuhan.
44021024	Sugari rap kehe ma hamu mambaen upacara paias diri jana ho ma manggarar na porlu tu halahi, anso tola halahi marpangkas. Jadi muda songon i dibaen hamu, tangkas ma botoon ni halak sudena paboa na so tutu do na nibege ni halahi taringot tu ho, angke ho sandiri pe antong dipatulus ho do sanga aha na niparentahon ni Debata markite-hite si Musa.
44021025	Tapi anggo taringot tu angka bangso na asing na so Jahudi na dung gabe porsaya tu Jesus, madung hami tongos surat paboahon haputusannami tu halahi, na so tola halahi mangankon sipanganon na dung dipelehon tu gana-ganaan, nada tola mangan mudar, sanga mangan binatang na mate dipingkok, jana nada tola mambaen pangalaho na rogon," ning halahi.
44021026	Jadi kehe ma si Paulus dohot si opat halak i mambaen upacara paias diri ancogotna i. Dung i kehe ma halahi masuk tu Bagas Ni Debata laho paboahon sanga na piga ari nari anso salose upacara na paias diri i dohot haul sipasahaton hara ni halahi be.
44021027	Jadi giot abis ma sipitu ari i, adong ma deba halak Jahudi na sian Luat Asia marnida si Paulus di Bagas Ni Debata. Digaori halahi ma roha ni halak na bahat i, dung i ditangkup ma si Paulus
44021028	jana marsurak-surak ma halahi, "Jo hamu halak Israel, tolong hamu jolo! On ma da halakna na pahae pahulu mangajari halak sudena taringot tu poda na maralo tu bangso Israel, na maralo tu angka na niparentahon ni Debata markite-hite si Musa songon i laho mangalo Bagas Ni Debata on. Tamba ni i dioban ia muse dope tuson angka bangso na asing na so Jahudi masuk tu Bagas Ni Debata on mambaen hodar inganan na badia on!" ninna halahi. (
44021029	Hum hara ni na niida ni halahi do si Tropimus halak Epesus i rap dohot si Paulus di pasar; ning roha ni halahi na dung nioban ni si Paulus ia masuk tu bagasan Bagas Ni Debata i.)
44021030	Jadi gabe gaor ma sude na sakota i, marsilojongkon lojongna ma halahi songon i marrongom. Ditangkup halahi ma si Paulus jana disarat halahi ma tu ruar ni Bagas Ni Debata i. Santongkin i manigor ditutup ma pintu ni Bagas Ni Debata.
44021031	Jadi di na giot bunuon ni angka sibaen gaor i si Paulus adong ma halak na paboahon tu komandan ni tentara Rom na disi, na dung gaor sude Jerusalem.
44021032	Manigor ro ma komandan i mangalap angka perwira dohot angka parajurit, diompoti halahi ma manigor tu inganan ni halak na gaor i. Dung diida halak na bahat i na ro komandan i dohot pasukanna i, dipaso halahi ma mambalbali si Paulus.
44021033	Didapotkon komandan i ma si Paulus, ditangkup ma ia jana disuru komandan i ma halak mangarante si Paulus. Dung i disapai komandan i ma sanga ise si Paulus jana sanga aha na nibaennia.
44021034	Deba sian halak na bahat i mangalusi songon on, deba mandok songon i. Hara ni gaorna, gabe nada diboto komandan i be sanga aha satutuna na masa i. Jadi diparentahon ia ma anso dioban manigor si Paulus tu markas.
44021035	Dung lalu ia dioban halahi tu tanggana i, songon i ma pangamuk ni angka na mambaen gaor i, gabe songon na niusung noma paroban ni si Paulus.
44021036	Dipaihut-ihut halahi ma sian pudi marsurahi, "Bunu i!" ninna halahi.
44021037	Jadi di na laho masuk tu markas i, didok si Paulus ma tu komandan i, "Tola do au mandok hata saotik tu komandan i?" ning ia. Didok komandan i ma, "Malo do ho marhata Junani lakna?
44021038	"Anggo songon i nada halak Mesir na mamberontak na salpu i ho, na lalu maroban opat ribu halak panggaori i tu halongonan?" ning ia.
44021039	Dialusi si Paulus ma, "Halak Jahudi do au; penduduk ni Tarsus kota na tarbarita di Kilikia. Tolong ma, paloas au jolo mandok hata tu angka halak on," ning ia.
44021040	Jadi dung dipaloas komandan i si Paulus mandok hata, jongjong ma ia di tangga i, dihiap ia ma dohot tangannia. Gabe sip ma sude halak na disi i. Dung i mandok hata ma ia di hata Ibrani. Didok ia ma,
44022001	"Hamu angka ama maradu angka dongan sudena! Na giot mambela diri do au maradopkon hamu. Marsitangi-tangian ma hita jolo!" ning ia.
44022002	Dung marhata Ibrani si Paulus dibege halahi, mur hohom ma halahi. Dung i dipaudut si Paulus ma hobarnia.
44022003	"Halak Jahudi do au, di Tarsus na di Luat Kilikia do au sorang, tapi di Jerusalem on do au magodang jana tangkas do diajari guru godang Gamaliel au taringot tu Tona na nilehen tu angka ompungta. Songon dia haburjuonmunu dison sadarion hamu ale angka dongan, laing songon i do au burju mangoloi Debata.
44022004	Huparkanciti do lopus mate angka na mangihutkon Dalan Ni Tuhan. Nada marimbar halaklahi sanga dadaboru, hutangkupi do sude sanga ise halak na mangihutkon poda i jana hupahurungkon.
44022005	Malim Godang i pe dohot sude rapot ugamo, tarlehen halahi do hasaksian paboa na so margabus au. Harana halahi do na mangalehen surat jalan di au sipasahaton tu angka halak Jahudi na di Damaskus. Jadi hara ni surat i gabe tola ma au manangkupi halak na porsaya disi, songon i dohot marobansa tu Jerusalem on anso diuhum," ning ia.
44022006	"Di hatiha na mardalan i au, marayak Damaskus hira-hira tonga ari ma hatiha i, tompu ma ro sada sinondang na lobi torang songon na mamincar sian langit humaliang au.
44022007	Jadi tungkap ma au tu tano, jana hubege ma sada sora na mandok tu au, 'Saulus, Saulus! Biasi diparkanciti ho Au?' ninna.
44022008	Jadi husapai ma, 'Ise dehe Ho, Tuhan?' 'Au ma da Jesus Halak Nasaret na niparkancitanmi,' ninna mangalusi.
44022009	Angka donganku na disi i pe diida halahi do sinondang i, tapi anggo sora na mangkatai i tu au nada dibege halahi.
44022010	Dung i marsapa ma au mangulahi, 'Aha do sibaenonku, Tuhan?' ningku. Dialusi Tuhan i ma, 'Jongjong ma ho kehe ma ho tu Damaskus. Disi ma annon paboaon tu ho sanga aha na nipangido ni roha ni Debata sibaenonmu,' ninna.
44022011	Gabe mapitung ma au hara ni sinondang na silo i. Gabe ditogu-togu angka donganki noma au lopus tu Damaskus.
44022012	Adong ma disi sada bayo na margoar si Ananias. Na daulat do bayo i jana na burju do ia mandalankon angka Tona i. Sude do halak Jahudi na di kota Damaskus mamparsangapi ia.
44022013	Ro ma ia mangaligi au, lalu jongjong ma ia di lambungku jana didok ia ma tu au, 'Anggia Saulus, marnida ma ho mangulahi!' ning ia. Laing hupadorgak ma bohingku manigor, jana huida ma ia.
44022014	Dung i didok ia ma tu au, 'Madung dipili Debata ni angka ompunta i ho anso diboto ho hagiotNia boti anso diida ho na tigor i huhut manangihon soraNia sandiri.
44022015	Gabe saksi ma ho laho patorangkon tu sude halak sanga aha na dung niidamu dohot na nibegemi.
44022016	Saonnari pe, ulang be palolot paintehon. Jongjong ma ho anso nipandidihon. Pio-pio ma ho mangido tolong tu Tuhan anso dipalua ho sian angka dosami.' "
44022017	"Jadi mulak ma au tu Jerusalem, jana di hatiha martangiang au di Bagas Ni Debata, digohi kuaso ni Debata ma au.
44022018	Huida ma Tuhan mandok hata tu au, 'Pasigop ma morot sian Jerusalem on, harana nada jagiton ni halak na dison on hasaksianmu taringot tu Au,' ninna Tuhan i.
44022019	Jadi hudok ma, 'Tangkas do diboto halahi Tuhan na dung masuk au tu angka bagas paribadatan laho manangkupi halahi jana mambalbali sanga ise na porsaya tu Ho.
44022020	Laing songon i do di na mamunu si Stefanus, saksiMi laing disi do au jana jop do rohangku na mate i ia dibaen. Salang manjagoi pakean ni halak na mamatehon ia pe laing au do,' ningku.
44022021	Tapi didok Tuhan i ma muse tu au, 'Kehe ma ho, harana suruonKu ma ho kehe tu na dao tu inganan ni halak sian bangso na asing.' " Ninna Tuhan i tu au.
44022022	Laing dipatangi-tangi halak na bahat i dope si Paulus na mandok hata i, tapi di ujung ni pandohannia i, marsurak ma halahi sagogo-gogona, "Gumonan ma nimatehon anggo halak sisongon i. Nada tama be mangolu i!" ninna halahi.
44022023	Di na marsurak-surak i halahi, dihirpas-hirpaskon halahi ma bajuna be, jabat sarsar abuan i tu ginjang.
44022024	Jadi gabe disuru komandan i ma si Paulus dioban masuk tu bagasan markas i anso disiksa ia disi laho mamareso sanga hara ni aha umbaen na pola songon i gogona halak Jahudi marsurak hara ni ia.
44022025	Haru pe na dung dirahut si Paulus laho mangaloncing ia, laing mandok hata dope ia tu perwira na jongjong i disi, "Tola do tehe niloncingan mangihutkon undang-undang sada halak warga negara Rom dompak so nitimbang parkarona?" ning ia.
44022026	Umbege i, gabe kehe ma perwira i tu komandanna i manyapai, "Ia boti aha dehe na giot baenonmon? Warga negara Rom do bayo on!" ning ia.
44022027	Jadi didapotkon komandan i ma si Paulus manyapai, "Paboa ma jolo, sanga na tutu do warga negara Rom ho!" ning ia. "Olo, tutu do i. Warga negara Rom do au," ning ia.
44022028	Dung i didok komandan i ma, "Na argaan do hutabusi hawarganegaraan i." Dialusi si Paulus ma, "Tapi anggo au, adong pe hakku na songon i, hara ni hasosorangku do."
44022029	Gabe manigor sumurut be ma angka tentara na giot manyiksa si Paulus i, komandan i sandiri pe gabe mabiar ma hara ni na dung sanga i ditambat si Paulus, hara ni na warga negara Rom i ia.
44022030	Jadi sai giot botoon ni komandan i ma sanga hara ni aha do satutuna umbaen jabat dipasala halak Jahudi si Paulus. Jadi ancogotna i disuru ia ma marlagut angka sintua ni malim dohot anggota ni Mahkamah Ugamo. Jadi dipalua ma si Paulus sian bayangannia i, dioban ma ia tu jolo ni halahi sude.
44023001	Diligi si Paulus ma jolo anggota ni pangadilan i, lalu didok ia ma, "Hamu angka kahanggingku! Lopus saonnari na so adong dope huhilala marsala au tu Debata di bagasan taroktokku taringot tu pardalan ni ngolungku."
44023002	Di na nidok ni si Paulus songon i, disuru Malim Godang Ananias ma halak na jongjong di lambung ni si Paulus i manampeleng pamangan ni si Paulus.
44023003	Dung i didokkon si Paulus ma mandok ia, "Tampelengon ni Debata ma ho, ale tembok na nihapuran! Umbaen na juguk pe ho dison, na giot manguhumi au do mangihutkon Tona i, tapi madung dilaosi ho Tona i markite-hite na nisurumu manampeleng au."
44023004	Jadi didok angka na jongjong na disi i ma, "Dilayasi ho dehe Malim Godang ni Debata?"
44023005	Dialusi si Paulus ma, "Na so huboto do ia Malim Godang. Tutu do i adong tarsurat, 'Ulang palayas pamimpin ni bangsomu.' "
44023006	Dipamanat si Paulus ma, hape adong do deba anggota ni pangadilan i halak Saduse, jana na deba nari angka halak Parise. Jadi gabe didok ia ma tu pangadilan i, "Hamu ale angka dongan! Halak Parise do au, jana pomparan ni halak Parise. Gabe niuhuman do au dison hara ni na porsaya au angkon mulak mangolu do halak na dung mate i mangulahi," ning ia.
44023007	Jadi dung didok ia songon i gabe mamungka ma martongkari angka halak Parise dohot halak Saduse i, lopus gabe mardua pihak rapot i. (
44023008	Harana anggo mangihutkon pandapot ni halak Saduse i, sada halak na dung mate nada bisa be i mulak mangolu, surusuruan pe nada adong i jana tondi pe nada adong; hape anggo halak Parise, porsaya do halahi tu na dua i.)
44023009	Jadi gabe gaor sajo ma halahi. Adong ma deba guru na sian pihak ni Parise jongjong mangalo marsitutu. Didok halahi ma, "Anggo mangihutkon pandapotnami nada adong sala ni bayo on! Arongku na adong do ro tondi sanga surusuruan mangkatai dohot ia!"
44023010	Songon i ma jebuna na martongkari i, jabat mabiar komandan i betak sai diparsuakkon halahi lalu si Paulus. Jadi disuru ia ma pasukannia i mambuat si Paulus sian tonga-tonga ni halahi, dioban ma ia tu markas.
44023011	Borngin na mangihut i ro ma Tuhan jongjong di lambung ni si Paulus mandok, "Papos ma rohamu! Madung dilehen ho hasaksian taringot tu Au di Jerusalem. Angkon laing saksihononmu ma songon i di Rom muse."
44023012	Manyogotna i, adong ma halak Jahudi marlagut mambaen kompolotan. Disumpahon halahi ma na so ra halahi mangan sanga minum anggo so jolo dibunu halahi si Paulus.
44023013	Adong do lobi opat pulu halak na mambaen kompolotan i.
44023014	Didapotkon halahi ma angka kapala ni malim dohot angka hatobangon ni halak Jahudi, didok halahi ma, "Madung rap marsumpa hami na so ra hami mangan sanga minum bagi aha, anggo so jolo hami bunu si Paulus.
44023015	Antong hamu angka dongan dohot angka anggota ni Mahkamah Ugamo i, baen hamu ma surat tu komandan ni tentara Rom i mangido anso dioban ia si Paulus mangulahi mangadop tu hamu. Jadi tarsongon na giot paresoonmunu ma parkaronia i tumangkas mangulahi. Tapi anggo hami madung rade laho mamunu ia dompak so lalu dope tuson."
44023016	Tapi tarboto ma tu babere ni si Paulus sangkap ni na sakompolotan i. Jadi kehe ma ia tu markas paboahon i tu si Paulus.
44023017	Manigor dipiohon si Paulus ma sahalak perwira, didok ia ma, "Boan hamu ma jolo bayo on tu komandan i; adong na giot sipaboaonnia tu komandan i."
44023018	Dioban perwira i ma doli-doli i tu komandan i, didok ia, "Na nipiohon ni si Paulus, tahananta i do au jana dipangido ia anso huoban doli-doli on tu jolomu; adong na giot sipaboaonnia," ning perwira i.
44023019	Ditogu komandan i ma tangan ni doli-doli i, kehe ma halahi na dua tu topi-topi, disapai ia ma disi, "Aha do na giot sipaboaonmi tu au?"
44023020	Dialusi doli-doli i ma, "Madung martahi halak Jahudi laho mangido tu tuan i anso dioban si Paulus ancogot mangadop tu Mahkamah Ugamo, tarsongon na giot paresohon parkaronia i tumangkas.
44023021	Tapi ulang ma dioloi tuan i pangidoan ni halahi i, angke adong do lobi opat pulu halak na dung martabuni laho mangadang ia di dalan i. Na dung marsumpa do halahi sude na so mangan sanga minum anggo so jolo dibunu halahi si Paulus. Jadi saonnari pe madung rade halahi; na hum paintehon alus sian tuan i sajo noma halahi."
44023022	Didok komandan i ma, "Ulang jabat dipaboa ho sanga na tu ise na dung nipaboamu pangalaho on tu au," ning ia, lalu disuru ia ma mulak doli-doli i.
44023023	Dung i dipio komandan i ma dua halak perwira, didok ia ma tu halahi, "Pasingkop hamu dua ratus halak parajurit rap dohot pitu pulu halak tentara parkudo dohot dua ratus halak tentara sitiop hujur anso kehe borngin on pukul sambilan tu Kaisarea.
44023024	Laing pasingkop hamu ma kudo tenggeton ni si Paulus jana tangkas ma jagohon hamu ia lopus horas lalu tu Gubernur Peliks."
44023025	Dung i dibaen komandan i ma surat songon on,
44023026	"Na niparsangapan Gubernur Peliks. Tabe ma di hamu sian au Klaudius Lisias!
44023027	Na nitangkup ni halak Jahudi do bayo on jana sugari sura nada ro au maroban pasukan laho paluahon ia, saotik nari noma anso dibunu halahi ia; angke warga negara Rom do ia hubege.
44023028	Jadi anso huboto sanga aha satutuna salania na nituhas ni halak Jahudi gabe huoban ma ia tu Mahkamah Ugamo ni halahi.
44023029	Disi huboto ma bahaso hum hara ni parsasilisian taringot tu Tona ni halahi do, dibaen na niaduhon ia, tapi nada adong dapot hasalaannia na patut mate ia uhumon sanga hurungkonon.
44023030	Madung dipabotohon tu au, na adong tahi ni halak Jahudi laho mamunu ia. I do umbaen na hupasahat ia manigor tu Gubernur i. Jana madung husuru angka na manuhas ia pasahat pangaduan ni halahi tu tuan i."
44023031	Jadi dipatulus angka tentara i ma tugas ni halahi i. Dialap halahi ma si Paulus jana dioban halahi ma ia laing borngin i tu Antipatris.
44023032	Ancogotna i tentara parkudo i sajo noma dipadiar halahi torus kehe rap dohot si Paulus. Anggo halahi mulak noma tu markas.
44023033	Dung lalu tentara na markudo i di Kaisarea, dipasahat halahi ma surat i tu Gubernur i, jana dipasahat halahi muse ma dohot si Paulus tusia.
44023034	Dung disise Gubernur i surat i, disapai ia ma si Paulus sanga halak dia ia. Jadi dung diboto ia na marasal sian Kilikia si Paulus,
44023035	didok ia ma, "Antong denggan ma i! Hupareso pe parkaromon, muda dung lalu tuson angka na mangaduhon ho," ning ia. Dung i diparentahon Gubernur i ma anso dipamasuk si Paulus tu tahanan na di bagas ni si Herodes.
44024001	Dung lima ari, kehe ma Malim Godang Ananias dohot angka pamimpin ni halak Jahudi tu Kaisarea rap dohot sahalak pengacara na margoar si Tertulus. Mangadop ma halahi tu Gubernur Peliks pajojorkon pangaduan ni halahi maradopkon si Paulus.
44024002	Dung disuru si Tertulus jongjong tu jolo, dipajojor ia ma antong pangaduannia songon on, "Tuan Gubernur na niparsangapan! Sonang do sude luatnami hara ni pangarajaion ni tuan i. Songon i muse hara ni habisuhon ni tuan i madung bahat mardalan angka na denggan di tonga-tonga ni bangsonami.
44024003	Mandok tarimakasi do hami hara ni sudena i jana marjop ni roha na sagodang-godangna do i dijagit sanga na di dia pe.
44024004	Tapi anso ulang mabahattu sayang tingki ni tuan i, pangidoan anso laing sobar ma jolo tuan i manangihon pangaduannami na saotik on.
44024005	Na tardapot hami do bayo on mambaen gaor. Sanga na di dia tongtong manggaori ia tu halak Jahudi, jana ia do pamimpin ni golongan Nasrani.
44024006	Salangkon pahodar Bagas Ni Debata pe madung dicubo ia, tapi hami tangkup ia. [Adong do nian maksudnami laho manguhumi ia hombar tu aturan ni ugamonami sandiri.
44024007	Tapi ro ma komandan Lisias, jana dirampas ma ia sian tangannami,
44024008	jana diparentahon ia ma angka na mangaduhon i, anso mangadop tu tuan i.] Jadi muda dipareso tuan i bayo on, botoon ni tuan i sandiri ma annon sian ia paboa na tutu do sudena na hami aduhon i taringot tusia."
44024009	Dohot do halak Jahudi na disi i mangaduhon si Paulus jana diparhatutu halahi do hata na nidok ni si Tertulus i.
44024010	Dung i dilehen Gubernur i ma tanda tu si Paulus anso mandok hata ia. Si Paulus pe didok ia ma hatania, "Huboto do na dung pola martaon-taon honokna tuan i gabe panguhum di tonga-tonganami. Hara ni i gabe sonang do rohangku laho pasahatkon pambelaanku di adopan ni tuan i.
44024011	Bolas do tangkasan ni tuan i sandiri, nada lobi dope dua bolas ari dung kehe au tu Jerusalem laho maribadat disi.
44024012	Jana na so unjung do dapot halak Jahudi au martangkangi tu halak na asing sanga hupaluhut halak laho manggaori sanga na di Bagas Ni Debata sanga pe di angka bagas paribadatan, sanga di dia pe tehe di kota i.
44024013	Nada tarbuktihon halahi muse angka adu-aduan ni halahi tu tuan i salaho tu au.
44024014	Tapi angkon okuonku do tu tuan i, paboa na husomba do Debata ni angka ompungnami hombar tu Dalan Ni Tuhan, i ma na sala dietong roha ni halahi. Hape nian laing huhaporsayai do sudena na tarsurat di Buku Ni si Musa dohot di Buku Ni angka Panurirang.
44024015	Songon halahi, au pe laing mararop roha do tu Debata paboa angkon mulak mangolu sudena jolma dung marmatean, halak na burju bope halak na jahat!
44024016	Hara ni i do umbaen na tongtong au marsitutu karejo, anso ias taroktokku maradopkon Debata jana ias muse maradopkon jolma.
44024017	Dung adong sanga piga-piga taon ro ma au muse tu Jerusalem, mulak ma au laho pasahatkon hepeng pangurupion tu bangsongku, bope laho pasahatkon haul tu Debata.
44024018	Di na hubaen songon i, tarpaida halahi ma au di Bagas Ni Debata, dung sidung hudalankon upacara paias diri. Nada adong halak na bahat mandongani au, jana nada adong muse na gaor di hatiha i.
44024019	Hum halak Jahudi na marasal sian Asia do na adong disi. Halahi do satutuna na patut dison mangaduhon au tu tuan i, muda na adong ma siaduhonon ni halahi taringot tu au.
44024020	Tapi padiar ma halak on sandiri ma pajojorkon betak na hajahatan dia dapot halahi di au di na nipajongjong au di tonga-tonga ni Mahkamah Ugamo.
44024021	Hum sada do pandohanku na dapot halahi, i ma di na hudok: Niuhum do au sadari on hum hara ni na porsaya au angkon pangoluon mangulahi halak na dung mate," ning si Paulus.
44024022	Anggo Gubernur Peliks madung bahat diboto ia hian taringot tu Dalan Ni Tuhan. Jadi dipaujung ia ma sidang i. Didok ia, "Dung ro pe komandan Lisias tuson anso huputuskon parkaromunu on."
44024023	Dung i diparentahon ia ma perwira na manjago si Paulus i anso laing dipamasuk si Paulus tu tahanan. Tapi nilehen ma saotik halumbangan disia, tola ma angka dongannia ro mangalehen sanga aha na porlu disia.
44024024	Dung piga-piga ari ro ma si Peliks mangulahi rap dohot dadaborunia na margoar si Drusilla; boru Jahudi do i. Dung i disuru si Peliks ma halak mangalap si Paulus jana dipabege-bege si Peliks ma si Paulus mangkobari taringot tu na mangkaporsayai Jesus Kristus.
44024025	Tapi di na nipajojornia taringot tu haburjuon dohot hatomanon songon i dohot taringot tu Ari Parpudi, gabe mabiar ma si Peliks. Didok ia ma tu si Paulus, "Saonnari madung tola ho mulak. Hupio pe ho sanga andigan habolasan," ning ia.
44024026	Hape anggo disi, na dipikir roha ni si Peliks do na giot dapotan hepeng ia sian si Paulus. I do umbaen na marpupu disuru alap ia si Paulus mangkobari dohot ia.
44024027	Dung adong dua taon, ro ma si Perkius Pestus manggontihon si Peliks gabe gubernur disi. Jadi hara ni na giot mambuat roha ia tu halak Jahudi, gabe laing dipadiar ia ma si Paulus tarhurung.
44025001	Patolu arihon dung di luat i si Pestus, manangkok ma ia sian Kaisarea tu Jerusalem.
44025002	Ro ma disi angka sintua ni malim dohot angka pamimpin ni halak Jahudi tusia laho pasahatkon pangaduan ni halahi taringot tu si Paulus. Sai dielek-elek halahi ma si Pestus
44025003	anso ibo jolo rohania tu halahi; sugari ra ma ia nian marsuru oban si Paulus tu Jerusalem, harana madung satahi halahi laho mamunu si Paulus di tonga dalan.
44025004	Hape dialusi si Pestus ma, "Ditahan dope si Paulus di Kaisarea; au sandiri pe nada pola sadia honok dison, tibu do au mulak tusi.
44025005	Jadi dumenggan ma sanga na piga-piga halak sian bagian hatobangonmunu kehe rap dohot au tu Kaisarea laho mambuka parkaro i disi, muda na tutu ma ia sala."
44025006	Dung adong hira-hira salapan tu sampulu ari si Pestus di Jerusalem, mulak ma ia mangulahi tu Kaisarea. Ancogotna i dibuka ia ma sidang pangadilan jana diparentahon ia ma anso dioban si Paulus mangadop tu jolonia.
44025007	Jadi disi lalu si Paulus, marjongjongan ma halak Jahudi na marroan i sian Jerusalem mangkaliangi ia. Dipungka halahi ma pajojorkon angka pangaduan ni halahi na borat adop si Paulus. Hape nada tarbuktihon halahi i.
44025008	Dialusi si Paulus ma, "Sada pe nada adong hubaen na sala, bope maradopkon Tona ni halak Jahudi, bope maradopkon Bagas Ni Debata, sanga pe maradopkon Kesar."
44025009	Tapi giot mambuat roha do si Pestus tu halak Jahudi. Jadi marsapa ma ia tu si Paulus, "Ra do ho sugari nioban tu Jerusalem anso disi niadilan ho di jolongku taringot tu angka pangaduan ni halahi i?"
44025010	Tapi didok si Paulus ma, "Di jolo ni pangadilan ni Kesar Rom do au na jongjong on; jana angkon disi do niadilan au. Tangkas do diboto tuan i na so marsala au tu halak Jahudi.
44025011	Muda na sala ma au tu aturan jana muda na patut ma au mate niuhuman, rade do au mate. Tapi anggo na so tutu do adu-aduan ni halahi i, sanga ise pe nada marhak laho pasahatkon au tu halahi. Hupangido, di jolo ni Kesar i ma au niadilan," ning ia.
44025012	Dung martahi si Pestus dohot angka donganna paruhum, ning si Pestus ma, "Uhum sian Kesar do dipangido ho, jadi angkon kehe do ho mangadop tu Kesar i."
44025013	Jadi dung adong sanga sadia honok, ro ma Raja Agrippa dohot si Bernike tu Kaisarea laho mangkoras-horasi si Pestus.
44025014	Dung piga-piga ari halahi disi, dipajojor si Pestus ma parkaro ni si Paulus i tu Raja Agrippa. Didok si Pestus ma, "Adong dison sahalak tahanan na nitadingkon ni si Peliks.
44025015	Jadi hatiha kehe au tu Jerusalem, ro ma angka kapala ni malim dohot angka hatobangon ni halak Jahudi pasahat pangaduan ni halahi salaho tu bayo on jana dipangido halahi anso hudabu uhuman tusia.
44025016	Tapi hualusi do disi, na so tola do pasahaton ni halak Rom songon i sajo sada halak na hona tudu anso niuhuman, anggo so jolo nipaadop tu angka na mangaduhon i jana dilehen tusia hatiha laho mambela dirinia.
44025017	Jadi dung lalu halahi tuson, nada hupalolot-lolot be. Ancogotna i manigor hubuka ma sidang pangadilan jana huparentahon ma anso dioban bayo i mangadop.
44025018	Dung jongjong angka na mangaduhon i pajojorkon pangaduan ni halahi, hape nada adong sanga aha dibaen bayo i na jahat songon na hupikir hian giot dokkonon ni halahi.
44025019	Hum hara ni na paasing-asing pandapot sajo do halahi taringot tu ugamo ni halahi sandiri dohot hara ni sada halak na margoar Jesus. Anggo Jesus na nidokna i, ma mate do i, tapi digogohon si Paulus mandok laing mangolu.
44025020	Jadi hara ni na so huboto be sanga na tarbia baenonku manjalahi angka hatorangan satontang tu parsalisian i, gabe husapai ma si Paulus sanga na ra ia kehe tu Jerusalem anso disi noma niadilan parkaro i.
44025021	Hape mangido banding ma si Paulus; dipangido ia: padiar ma laing di bagasan tahanan ia lopus sidung diputuskon Kesar parkaronia i. Jadi gabe huparentahon ma anso laing ditahan ia torus, lopus dapot au hatiha na denggan laho marsuru ia tu Kesar i."
44025022	Jadi ninna si Agrippa ma mandok si Pestus, "Au pe por do rohangku umbege bayo i." "Ancogot bisa do tangihononmu ia," ning si Pestus mangalusi.
44025023	Ancogotna i ro ma si Agrippa rap dohot si Bernike di bagasan sada upacara hasangapan. Masuk ma halahi tu bagasan pangadilan i rap dohot angka tentara na pangkat-pangkat dohot angka halak na godang na di kota i. Dung diparentahon si Pestus, disuru ma masuk si Paulus tu bagasan.
44025024	Dung i didok si Pestus ma, "Boti ma da dohonon, di raja i Baginda Agrippa maradu sude dongan na marlagut di inganan on! Madung diaduhon sude halak Jahudi bayo on tu au, sanga pe na di Jerusalem sanga pe na adong dison. Marsurahi do halahi mandok na so tola be ia mangolu.
44025025	Hape nada adong bagi aha dapot au na sala dibaen ia anso mate niuhuman ia. Boti muse hara ni pangidoannia sandiri angkon di jolo ni Kesar i noma ia adilan, gabe hupaputus ma di bagasan rohangku angkon suruon noma ia mandapotkon Kesar i.
44025026	Tapi nada huboto sanga aha na tontu sisuratkononku di Kesar i. Hara ni i ma umbaen huoban ia tu jolomunu tarlobi tu adopan ni Raja Agrippa, anso muda dung sidung ia dipareso adong ma sisuratkononku.
44025027	Harana anggo ninna rohangku, hurang do sumanna suruon sahalak tahanan anggo so nipaboa sanga aha hasalaan na nituhaskon tusia."
44026001	Didok Raja Agrippa ma tu si Paulus, "Saonnari nipatola ma ho mandok hata laho mambela dirimu," ning ia. Dung i diangkat si Paulus ma tangannia laho pajojorkon hata mambela dirina. Songon on ma didok ia,
44026002	"Na niparsangapan Rajai Baginda Agrippa! Maruntung sajo do au hulala di na tola au pajojorkon hatangku tarlobi di jolo ni raja i laho mambela diringku maradopkon sude adu-aduan na nidok ni halak Jahudi tu au;
44026003	lumobi dibaen tangkas sajo do diboto raja i adat na somal, bope angka pangalaho ni halak Jahudi. Jadi hara ni i, nipangido ma dohot sangap anso laing sobar ma jolo raja i umbege na hupajojor on.
44026004	Sude do halak Jahudi tangkas umboto taringot tu ngolungku mamungka sian haposoonku. Diboto halahi do mamungka sian hamenehanku laing na tinggal di tonga-tonga ni bangsongki sandiri do au di Jerusalem.
44026005	Madung honok ditanda halahi au. Sugari ra halahi, tarsaksihon halahi do paboa na halak Parise do au sian mulana jana huihutkon do sude aturan na umborat di ugamonami.
44026006	Hape saonnari jongjong ma au dison anso niadilan hum hara ni na huhaporsayai parjanjian na nibaen ni Debata tu angka ompungnami.
44026007	Laing parjanjian i do na nipainte-inte ni halak Israel na dua bolas marga i umbaen na marsitutu halahi marsomba tu Debata arian dohot borngin. Hape hara ni na huhaporsayai janji i, gabe dipasala halak Jahudi ma au.
44026008	Biasi nada tarhaporsayai angka dongan Jahudi, na nipangolu ni Debata halak na mate i?
44026009	Anggo nabaruon au sandiri pe marpandapot, angkon niputusan do gogoniba laho mangalo Jesus halak Nasaret i.
44026010	Jana hubaen do songon i di Jerusalem. Dung hujagit surat kuaso sian sintua ni malim bahat do hupahurungkon halak na badia. I noma jop ni rohangku muda jabat mate niuhum halahi.
44026011	Jotjot do huparkanciti halahi di angka bagas paribadatan, jana hupaksa halahi mansoadahon na nihaporsayaan ni halahi. Hara ni goyak ni rohangku paida-ida halahi, hukojar-kojar do halahi lopus tu kota na asing."
44026012	"Jana i do maksudku di na huoban surat kuaso sian angka sintua ni malim i tu Damaskus.
44026013	Jadi di tonga dalan i hira-hira kotu ma hatiha i, ale rajanami, huida ma sada sinondang sian langit, tumorang dope sian sinondang ni mataniari humaliang au dohot humaliang dongan-donganki na mardalan rap dohot au.
44026014	Gabe martungkapan ma hami sude tu tano i. Dung i hubege ma sada sora di hata Ibrani na mandok tu au, 'Saulus, Saulus! Biasi dope sai diparkanciti ho Au? Hancit ma hilalaonmu, muda sai dialo ho, pamimpin na gabe tuanmu.'
44026015	Dung i hualusi ma, 'Ise dehe Ho Tuhan?' ningku. Jana dialusi Tuhan i ma, 'Au ma da Jesus na niparkancitanmi.
44026016	Jongjong ma ho! Hupatidahon pe diringKu tu ho na giot mambaen ho do gabe pangoloi di Au. Angkon paboaonmu do sude na niidamu sadari on tu halak na asing, bope taringot tu sude na giot patidahononKu di ho sanoli on.
44026017	Giot paluaonKu ma ho sian bangso on dohot sian bangso na asing. SuruonKu ma ho mandapotkon halahi,
44026018	mangungkap parnidaan ni halahi anso morot halahi sian hagolapan jana masuk tu na torang; anso malua halahi sian gomgoman ni Sibolis gabe dirajai Debata halahi. Jadi dung porsaya halahi tu Au, niampunan ma sude dosa ni halahi jana gabe anggota na tarpili ma halahi songon halak ni Debata.' "
44026019	"Jadi rajanami, Raja Agrippa, huhaburjuhon do tongtong laho mangoloi parnidaan na hujagit i sian Debata.
44026020	Tangkas do hupatorang sanga na tu ise pe anso marsipauba rohana be sian angka dosana jana marsipasahat dirina be ma tu Debata jana angkon tarida ma di ngolu ni halahi be paboa na dung muba rohana sian dosa ni halahi be. Di Damaskus ma parjolo hupatorang songon i, dung i baru di Jerusalem dohot di sude Luat Judea dohot di tonga-tonga ni angka bangso na asing.
44026021	Jadi hara ni i ma da umbaen na nitangkup ni halak Jahudi au di Bagas Ni Debata laho mamunu au.
44026022	Tapi hape laing diondihon Debata do au lopus saonnari, gabe tarbaen au jongjong dison, anso hupatorang hasaksianku tu sude halak -- na magodang dohot na menek. Sude na hupardokkoni on nada asing sian na dung nipaboa ni angka panurirang hian bope si Musa;
44026023	i ma na mandok, angkon markancit do Kristus i na nijanjihon ni Debata i jana Ia ma halak na parjolo mulak mangolu dung jolo mate; jadi hara ni i tarpatidahon Ia ma sinondang tu bangso on bope tu angka bangso na asing."
44026024	Jadi taran na pajojorkon pambelaan i dope si Paulus manggora ma si Pestus, "Madung rintik ho Paulus! Parbinotoanmu na bahat i do mambaen ho rintik!" ning ia.
44026025	Tapi dialusi si Paulus ma, "Nada na rintik au, rajanami. Tutu do na hupardokkoni i. Sian pikiran na torang do i sude.
44026026	Haru raja i sandiri pe tangkas do diboto raja i. Hara ni i do umbaen na puluk au torus torang mandokkon i di jolo ni raja i. Pos do rohangku nada adong be sian angka pangalaho i na so diboto raja i, harana nada di sihabunian masa sudena i.
44026027	Na niparsangapan Raja Agrippa, porsaya dehe ulaning raja i di na nidok ni angka panurirang? Anggo ning rohangku porsaya do raja i disi!" ning si Paulus.
44026028	Dung i didok Raja Agrippa ma tu si Paulus, "Saotik nari noma anso masuk Kristen au dibaen ho!"
44026029	"Sigop sanga na lolot, hutangiangkon do tu Debata anso gabe porsaya hamu sudena na umbege hatangkon sadari on, raja i dohot angka ama na dison anso gabe songon au on -- asing sian rante on!"
44026030	Ujungna jongjong ma raja i, gubernur i dohot si Bernike dohot sude na asing i.
44026031	Dung di ruar, mangkata-hatai ma halahi, "Nada adong dibaen bayo on sanga aha na patut angkon mate niuhuman ia sanga hurungkononkon," ninna halahi.
44026032	Dung i didok Raja Agrippa ma tu si Pestus, "Tarpalua do bayo on saonnari, sugari nada dipangido ia adilan parkaronia i di jolo ni Kesar."
44027001	Dung dipaputus angkon marlayar ma hami tu Italia, dipasahat halahi ma si Paulus dohot deba nari tahanan na asing tu tangan ni si Julius, i ma perwira ni tentara Rom na nigoaran "Resimen Ni Kesar".
44027002	Di Adramitium ma hami manaek kapal, i ma kapal na giot mamolus sian angka kota labuan na di Luat Asia. Adong ma disi sada halak Makedonia na ro sian Tessalonika, na margoar si Aristarkus, rap muse ma hami marlayar dohot ia.
44027003	Ancogotna i lalu ma hami di Sidon. Denggan sajo do roha ni perwira Julius i tu si Paulus. Dipaloas ia do si Paulus kehe mandapotkon angka donganna anso tarlehen halahi sanga aha na porlu disia.
44027004	Sian i, hami patorus ma na marlayar i. Jadi hara ni haroro ni alogo na maralo tu pardalan ni kapal i, gabe songon na manopi-nopi ma pardalan ni kapal i sian lambung ni pulo Siprus anso holip sian alogo i saotik.
44027005	Dung i hami bolus ma laut na bidang tontang ni Kilikia dohot Pampilia lopus lalu tu Mira na di Luat Likia.
44027006	Dapot perwira i ma disi sada kapal na ro sian Aleksandria na giot kehe marlayar tu Italia. Gabe tu kapal i ma hami dipindahon ia.
44027007	Adong do piga-piga ari angkon maradu lambat pardalan ni kapalnami i jana songon i ma lojana lopus lalu hami tu Knidus. Jadi hara ni na laing jatjat dope haroro ni alogo i, gabe nada tarbaen hami be torus marlayar tu tujuannami hian. Gabe torus ma hami tu Selatan ni pulo Kreta, mamolus sian Tanjung Salmone anso holip hami sian alogo i.
44027008	Maol sajo do hami layari topi-topi ni pulo i lopus lalu hami tu sada inganan na margoar Labuan Na Jogi, nada pola sadia dao be i sian Lasea. Labuan Na Jogi (27:8)
44027009	Jadi hatiha i, ma salpu Ari Pesta Pardamean Ni Halak Jahudi. Satutuna madung salpu hatiha na denggan di hami, nada tarbaen sonang be na marlayar on. Jadi gabe dipaingot si Paulus ma halahi,
44027010	"Hamu ale angka dongan! Anggo ninna rohangku marmara godang do hita muda tapatorus na marlayar on, gabe rugi do hita bahat sajo, nada hum barang-barang muatan ni kapal on dohot kapal on sandiri, tapi dohot do hosanta on," ning ia.
44027011	Tapi porsayaan do perwira i tu juru mudi dohot tu kapiten ni kapal i ulang pado tu na nidok ni si Paulus i.
44027012	Tutu hurang denggan ma nian angka kapal maradian disi lumobi di musim ngali. Jadi gabe satahi ma angka parkapal i torus marlayar manadingkon pulo i anso sanga nian lalu tu Peniks anso disi ma lopus abis musim ngali. Anggo Peniks, i ma sada kota labuan di pulo Kreta na mangadop tu Barat Daya dohot tu Barat Laut.
44027013	Songon na purpur dope hatiha i haroro ni alogo sian sabola Selatan. Ninna roha ni parkapal i, na dung denggan ma tarbaen marlayar mangulahi. Jadi dibuat halahi ma sao i, dipatorus halahi ma marlayar manopi-nopi pulo Kreta.
44027014	Nada sadia honok ro ma alogo na gogo -- i ma alogo na somal digoari halak alogo Timur Laut -- na marhalingsungsung sian darat,
44027015	gabe ditondong ma kapalnami i. Jadi hara ni na so tolap kapal i torus mangalo angin i gabe so sajo noma hami. Hami padiar noma mayup-ayup boti kapal i dioban alogo i.
44027016	Jadi hatiha mamolus hami sabola Selatan ni pulo Kauda na menek i songon na onding ma hami santongkin. Disi pe anso tarrajai hami sikoci ni kapal i dung jolo loja hami dibaensa.
44027017	Dung dipanaekkon sikoci i tu kapal, dipagomos ma kapal i, dirahut ma dohot tali humaliang kapal i. Jadi hara ni na mabiar hami tardampar kapal i tu pasir hara ni pejet ni laut di Laut Libia, nipaijur noma layar anso mardalan songon i sajo kapal i marguru tu paroban ni alogo i.
44027018	Torus do anggo alogo i marsitutu. Jadi ancogotna i mamungka ma niparambungkon angka barang-barang muatan ni kapal i tu laut.
44027019	Di ari na mangihut i diparambungkon parkapal i muse ma angka parkokas ni kapal i tu laut dohot tangan ni halahi sandiri.
44027020	Adong do sanga na piga ari nada hami ida mataniari dohot bintang, jana alogo i pe laing torus do marngongos. Jadi nada adong be arop ni rohanami malua.
44027021	Sanga na piga ari i honokna na so mangan halahi. Jadi jongjong ma si Paulus di tonga-tonga ni halahi mandok hata, "Hamu ale angka dongan! Sugari diihutkon hamu hian ma sipaingotku, ulang sian Kreta hita marlayar, nada pola songon on segona dohot harugianna.
44027022	Tapi saonnari pe gomos ma hupangido tu hita sude anso laing godang rohanta. Sahalak pe nada adong na jabat mate sian hita; hum kapal on sajo ma i na mago.
44027023	Harana napotangin madung disuru Debata na husomba i surusuruanNia tu au, Debata i do nampuna au.
44027024	Didok surusuruan i do tu au songon on, 'Ulang ho mabiar Paulus! Angke tulus do ho mangadop tu Kesar i. Jana hara ni denggan ni roha ni Debata maradopkon ho, gabe malua do sude donganmu sakapal hara ni ho,' ninna.
44027025	Jadi hara ni i hamu ale angka dongan, angkon godang ma rohanta! Angke pos do rohangku di Debata, angkon tulus do sudena na nidokNia i tu au.
44027026	Tapi anggo hita angkon tardampar ma tu topi ni sada pulo," ning si Paulus.
44027027	Di borngin paopat bolaskon mumbang-umbang ma hami di Laut Aderia. Hira-hira tonga borngin taraso ma tu parkapal i na marayak lalu kapal i tu darat.
44027028	Jadi dibonomkon halahi ma batu na nitambat tu bagasan laut i laho mandodo sanga na sadia bagas laut i. Hape nada tuk opat pulu meter bagasna inganan i. Nada sadia honok disuhat halahi ma mangulahi jana diboto halahi ma na so tuk be tolu pulu meter bagasna.
44027029	Mabiar ma halahi ulang jabat tombom kapal i tu karang, gabe dipaijur halahi ma opat sao sian pudi ni kapal i. Hurang tibu noma dilala halahi anso torang ari.
44027030	Tapi marusaho do angka parkapal i giot gilo. Dipaijur halahi sekoci, jana dipaula halahi ma songon na giot madabu sian kapal i.
44027031	Hara ni i, ninna si Paulus ma mandok tu perwira dohot angka soridadu i, "Muda nada tinggal halahi di kapal on, nada tarbaen hamu malua."
44027032	Dung i digotap angka soridadu i ma tali ni sekoci i jana madabu ma i tu laut.
44027033	Jadi painte so torang ari disosohon si Paulus ma anso mangan jolo halahi sude. Didok si Paulus ma, "Ma opat bolas ari honokna marsitutu be hamu na painte-intehon sajo, nada mangan bagi aha.
44027034	Hupangido mangan ma hamu jolo bope hum saotik. Denggan do i anso margogo hamu mangulahi. Harana angkon laing malua do hamu sude jana nada pola hurangan hamu sanga aha," ninna si Paulus.
44027035	Jadi dung didok si Paulus songon i dibuat ia ma roti, didok ia ma tarimakasi tu Tuhan di jolo ni halahi sude. Dung i dibagi-bagihon ia ma roti i, lalu dipangan ia.
44027036	Jadi togar ma halahi sude mangulahi jana dohot ma halahi rap mangan.
44027037	Adong do dua ratus pitu pulu onom halak sude halahi na sakapal i.
44027038	Dung butong mangan halahi sude, diambungkon halahi ma gandum muatan ni kapal i tu laut anso murnayang kapal i.
44027039	Dung torang ari, adong ma diida parkapal i darat, tapi nada diboto halahi sanga na darat ni dia i. Diida halahi muse ma sada Solok dohot topina i. Jadi didok roha ni halahi tusi ma nipadarat kapal i muda tarbaen.
44027040	Jadi digotap halahi ma tali sao i jana dipadiar ma bonom di laut i angka sao i. Ihut tusi laing diharkari halahi ma tali pangarahut ni amudi. Dipasang halahi muse ma layar di jolo anso mardalan tu jolo kapal i diombus alogo i lopus lalu tu topi.
44027041	Hape mantul ma kapal i tu pasir. Tombom ma kapal i sian jolo, nada targulotkon be, sian pudi pe maropuk ma hara ni panondong ni ombak na gogo-gogo i.
44027042	Tubu ma tu roha ni angka tentara na di kapal i laho mamunu sude angka tahanan na disi harana mabiar halahi betak sai adong na marlange tu darat lalu kehe gilo.
44027043	Tapi diantahi perwira i do maksud ni tentara i hara ni na giot paluahon si Paulus ia. Disuru ia ma marlange sude mangambur sanga na ise na malo marlange anso dilangei halahi manigor tu darat;
44027044	mandapoti ma anggo na deba nari maniop papan-papan sanga hoping-hoping ni kapal i. Jadi songon i ma dalanna gabe horas hami sude lalu tu darat.
44028001	Dung horas hami sude lalu di darat, disi pe anso hami boto, pulo Malta do hape goar ni pulo i.
44028002	Burju-burju do halak pulo i maradopkon hami. Denggan do dijagit halahi hami jana manigor dipagara halahi do api di hami, angke mamungka ma ro muse udan boti hara ni ngali ni ari.
44028003	Dipalagut si Paulus ma hayu-hayu, dibaen ia ma i tu api i. Jadi taran mambaen songon i si Paulus, ruar ma sada ulok hara ni milas ni api i. Diturbing ma tangannia.
44028004	Jadi dung diida halak pulo i laing gantung ulok i di tangannia, marsidokkon hatana ma halahi sama halahi, "Tontu sibunu jolma do bayo on, harana haru pe na dung malua ia sian parmaraan na di laut i, nada dipaloas Dewi Hasintongan i ia mangolu," ninna halahi.
44028005	Tapi dihirpaskon si Paulus ma ulok i tu api i, umpe hancit dilala ia.
44028006	Ninna roha ni halahi marbosar ma tangan ni si Paulus i santongkin nari, sanga manigor tompu ma ia mate. Hape dung honok dipainte-inte nada adong sanga aha na ompot tarjadi tusia, gabe muba muse ma pikiran ni halahi. Didok halahi ma, debata si Paulus.
44028007	Nada pola sadia dao sian inganan i adong do tano ni si Publius, i ma raja di luat i. Denggan sajo do rohania manjagit hami gabe tamunia jabat tolu ari.
44028008	Hatiha i topet do marnyae amangnia. Marun boti baro bunion. Jadi kehe ma si Paulus mangaligi na marnyae i, martangiang ma ia lalu dipayakkon ia tangannia tu uluna i, gabe malum ma nyae i.
44028009	Jadi hara ni i, marroan ma sude halak na marnyae di pulo i mandapotkon si Paulus jana dipamalum ia ma halahi.
44028010	Bahat do dipatupa halahi silehen-lehen di hami, jana dioban halahi ma tu kapal sudena na porlu di hami laho kehe hami marlayar.
44028011	Dung adong tolu bulan honokna disi, kehe ma hami sian pulo i, hami tompang ma sada kapal na ro sian Aleksandria, na maradian di pulo i salolot musim ngali. Dioskuri do goar ni kapal i.
44028012	Marlabu ma hami di kota labuan Sirakusa, disi ma hami tolu ari.
44028013	Sian i marlayar ma hami lalu tu kota Regium, jadi dung salpu sada ari ro ma angin sian Selatan jana lalu ma hami di ari paduahon tu Putioli.
44028014	Disi ma dapot hami angka dongan na mangido anso maradian hami disi pitu ari; dung i kehe ma hami tu Rom.
44028015	Tarboto ma tu angka dongan na porsaya tu Jesus na di Rom; gabe marroan ma halahi lalu tu Pasar Apius dohot tu Pasanggarahan Na Tolu mangalo-alo hami. Dung marsuo halahi dohot si Paulus di Rom, didok ia ma tarimakasi tu Debata jana sabam ma rohania.
44028016	Dung lalu di Rom, dipatola do si Paulus maringanan sandiri, tapi laing adong do sahalak parajurit manjagoi ia.
44028017	Dung tolu ari dipiohon si Paulus ma angka bagian hatobangon ni halak Jahudi na disi. Jadi dung marlagut halahi, mandok hata ma ia tu halahi, "Hamu ale angka dongan! Nada adong salangku maradopkon bangsonta, sanga na mangalanggar adat hasomalan na tajagit sian angka ompunta sijolo-jolo tubu. Tapi haru songon i pe, ditangkup do au di Jerusalem jana dipasahat tu halak Rom.
44028018	Jadi dung dipareso parkarongki, giot paluaon ma au, harana antong nada adong sada hasalaan pe na hubaen na patut mate niuhuman au.
44028019	Tapi hara ni na sai dialo halak Jahudi, gabe tarpaksa ma hupangido anso di jolo ni Kesar ni Rom on parkarongki diadili. Hubaen pe songon i, nada hara ni na adong pangaduanku maradopkon bangsongku sandiri.
44028020	Hara ni i ma da hamu ale angka dongan, umbaen na hupiohon hamu anso mangkobar-hobari au dohot hamu; harana, tarrante pe au hara ni arop ni roha ni halak Israel i do," ning ia.
44028021	Dung i didok halahi ma tusia, "Nada adong dope surat bagi aha hami jagit sian Judea taringot tu ho. Jana nada adong dope sada dongan na ro sian adu maroban barita taringot tu ho sanga na paboahon barita na jat taringot tu ho.
44028022	Tapi hami pe, giot begeonnami do nian taringot tu haporsayaanmunu, harana madung sude hami umbege na so tumbuk do di halak poda na nitiopmu," ninna halahi.
44028023	Jadi ditontuhon halahi ma sada ari parsuoan ni halahi dohot si Paulus. Bahat do halak marroan tu inganan ni si Paulus di ari i. Sian manyogot lalu tu potang dipajojor jana dijamitahon si Paulus ma tu halahi barita taringot tu Harajaan Ni Debata. Didokkoni si Paulus ma angka ayat sian Buku Ni si Musa bope Buku Ni angka Panurirang anso dihaporsayai halahi nian Jesus.
44028024	Adong do nian deba na porsaya tu na nidok ni si Paulus i, tapi deba nada ra porsaya.
44028025	Jadi morot be ma halahi sian inganan i marsioban pandapotna be, dung jolo didok si Paulus songon on, "Tutu ma na nidok ni Tondi Parbadia markite-hite Panurirang Jesaya tu angka ompumunu i!
44028026	Didok Tondi i do songon on, 'Kehe ma paboa tu bangso on: Torus do nian marbinege hamu, tapi umpe mangarti; torus do nian hamu mangaligi, tapi umpe marnida.
44028027	Angke madung jogal roha ni bangso on, disumpol halahi do pinggolna jana dipapitpit matana. Angke sugari nada songon i, tontu marnida do mata ni halahi, marbinege do pinggolna, mangarti muse do roha ni halahi, jana mulak do halahi tu Au, disi ma Hupamalum halahi.' "
44028028	Ujungna didok si Paulus, "Angkon botoonmunu do, saonnari madung dipalalu do barita haluaan na sian Debata tu angka bangso na asing na so Jahudi. Ra do halahi mangihutkon i!" [
44028029	Dung didok si Paulus songon i, markehean ma halak Jahudi i sian inganan i martongkari sama-sama halahi.]
44028030	Dua taon honokna si Paulus di Rom di sada bagas na niongkosnia sandiri. Tongtong do jop rohania manjagit halak, sanga na ise pe na ro mandapotkon ia.
44028031	Jana nada pola adong biarnia paboahon Harajaan Ni Debata tu halahi, songon i taringot tu Tuhan Jesus Kristus. Bebas do si Paulus mambaen songon i, nada pola adong na mangambat-ambati ia.
45001001	Sian si Paulus, naposo ni Kristus Jesus, na dipio gabe rasul jana disuru laho mambaritahon Jamita Na Denggan na sian Debata.
45001002	I ma na nijanjihon ni Debata najolo markite-hite panurirangNia, songon na tarsurat i di Buku Na Badia.
45001003	Jamita Na Denggan taringot tu Anak Ni Debata i, i ma Tuhanta Jesus Kristus na sorang sian pomparan ni si Daud mangihutkon hajolmaon,
45001004	tapi mangihutkon hadebataon tangkas do ia Anak Ni Debata na gok hagogoan. Tanda sajo do i botoon markite-hite hangongotNia sian na mate i.
45001005	Markite-hite Ia do hami jagit asi ni roha dohot karejo ni rasul laho manogu-nogu angka bangso anso porsaya halahi jana mangoloi goarNia.
45001006	Hamu pe dohot do di tonga-tonga ni halahi, hamu na dung nipio ni Jesus Kristus.
45001007	Tu hamu sude na di Rom, na nihaholongan ni Debata, na nipio jana dibaen gabe halak na badia: Asi ni roha ma di hamu dohot hasonangan na sian Debata Amanta dohot sian Tuhan Jesus Kristus.
45001008	Jumolo ma hudok tarimakasi tu Debatangku markite-hite Jesus Kristus hara ni hamu sudena; harana madung tarbonggal haporsayaanmunu tu sude portibi on.
45001009	Dibaen saksingku do Debata, na huoloi di bagasan tondingku markite-hite Jamita Na Denggan taringot tu AnakNia, jana tongtong do huingot hamu di bagasan tangiangku.
45001010	Tongtong do hupangidohon di bagasan tangiangku, sugari dipaloas Debata ma au nian ro tu hamu on.
45001011	Harana sai malungun do au marsuo dohot hamu anso tarlehen au nian di hamu silehen-lehen partondion laho patoguhon hamu.
45001012	Astuanna na hudok i, dibaen na dung rap porsaya do hita, gabe tarbaen hita ma rap marsipatoguan roha.
45001013	Hamu ale angka dongan! Por do rohangku nian sugari tibu diboto hamu na dung jotjot sai giot ro au mandapotkon hamu, hape sai tongtong dope adong halanganna. Por do rohangku sugari laing dohot ma nian di tonga-tongamunu adong guna ni karejongku, songon na hubaen di tonga-tonga ni angka bangso na asing na dung marsuha di angka inganan na asing.
45001014	Angke utangku do i maradopkon sude ragam ni angka bangso, sanga pe tu bangso na maju bope tu bangso na riar dope, tu halak na sikola bope tu halak na buta hurup.
45001015	Hara ni i ma umbaen na por sajo rohangku mamaritahon Jamita Na Denggan i dohot tu hamu angka dongan na maringanan di Rom on.
45001016	Dibaen nada maila au hara ni Jamita Na Denggan i, angke i do hagogoon ni Debata na markarejo laho paluahon sudena halak na porsaya; na parjolo i ma halak Jahudi, dung i muse angka bangso na asing.
45001017	Harana di bagasan ni i dipapatar do hatigoran ni Debata, na sian haporsayaan tu haporsayaan, songon na dung tarsurat, "Halak na tigor sian haporsayaanna, i do na giot mangolu."
45001018	Dipapatar Debata do sian banua ginjang rimas ni rohaNia maradopkon sude dosa dohot hajahatan ni jolma, angke diambati hageduhon i do jolma laho mananda ajaran na tutu taringot tu Debata.
45001019	Dibaen anggo parbinotoan taringot tu Debata madung tangkas di halahi, angke madung dipatangkas Debata i di halahi.
45001020	Mamungka sian na manjadihon tano on Debata, anggo angka pangalaho ni Debata na so tarida i, i ma bako Hadebataan dohot hagogoanNia na manongtong i, anggo i tangkas do tarastui jolma markite-hite sude na nitompa i. Jadi nada tarbaen jolma i be marsidalian hara ni na so marbinoto.
45001021	Ditanda jolma do nian Debata, hape nada ra jolma i pasangapkon Ia songon Debata, jana nada ra halahi mandok tarimakasi tuSia. Tu angka na so marguna do dipikiri halahi; gabe manggolap ma roha ni halahi.
45001022	Dipikir halahi gabe na bisuk, hape gabe na oto do halahi.
45001023	Dipasambar halahi do hasangapan ni Debata na so muba-uba, tu gambaran na tudos tu jolma na muba-uba, angka unggas, binatang siopat pat dohot angka binatang na manjurur.
45001024	Jadi gabe dipadiar Debata noma halahi dirajai hagiot ni roha ni halahi laho mambaen na jat, gabe dipambaeni halahi ma angka pangalaho na pabilehon pamatang ni halahi sama halahi.
45001025	Dipasambar halahi ma hasintongan ni Debata tu gabus, jana nada be Panompa i, tapi angka na nitompa i noma tehe disomba jana dioloi halahi. Hape nian angkon na Manompa i do sipujion salolot-lolotna! Amen.
45001026	Jadi hara ni na songon i dibaen jolma i, gabe dipadiar Debata noma halahi mangihutkon hagiot na pailahon i. Angka dadaboru nada markagiot be di halaklahi songon na somal di hajolmaon; tu donganna dadaboru noma dihagioti rohana.
45001027	Halaklahi pe laing songon i muse; nada be tu dadaboru roha ni halahi songon na patut, tapi halaklahi noma marsiangkupan. Dibaen halaklahi ma pangalaho na pailahon maradopkon donganna halaklahi, jadi dijagit halahi do upa na hombar tu haliluan ni halahi di bagasan dirina be.
45001028	Jadi hara ni na so diporluhon halahi laho mananda Debata, laing songon i ma dipasahat Debata halahi tu parrohaon na so hasaya, mambaen na so tupa.
45001029	Hum na jat noma sude na manggohi roha ni halahi: Hageduhan, ahut tu diri, gutgut dohot dongki; hum na giot mamunu manggohi roha ni halahi, marbadai, paoto-otohon dohot na jingar. Pahata-hata halak,
45001030	manilakoi halak na asing; angka na mangapasi Debata, mangasahon hagogoanna sajo, jungkat ni roha, mamuji dirina, angka na mangajarkon hajahatan, na so mangoloi natorasna;
45001031	na so marroha, na so setia, na so maribo ni roha.
45001032	Diboto halahi do nian angkon mate hona uhum do halak na songon i mangihutkon uhum na sian Debata, tapi haru songon i pe laing dipambaeni halahi do pangalaho na songon i; jana jop muse do roha ni halahi muda adong sanga ise na mambaen songon i.
45002001	Hara ni i, ale jolma na manguhumi, nada adong sidalianmu; muda diuhumi ho na asing, dirimu do diuhumi ho; angke taran manguhumi ho, laing dikarejohon ho do songon i.
45002002	Tapi taboto do mangihutkon hasintongan do uhuman ni Debata angka na mambaen si songon i.
45002003	Jana ho, ale jolma, na manguhumi halak na mambaen na songon i, tapi laing dohot do ho mangkarejohon na songon i, adong he dipikir ho tarbaen ho malua sian uhuman ni Debata?
45002004	Sanga na marlayas ni roha do ho di godang ni denggan basaNia, lambok dohot burju ni rohaNia? Nada he diboto ho, denggan basa ni Debata do maroban ho tu haubaan ni roha?
45002005	Tapi hara ni jogal ni rohamu na so ra muba, ditamba ho do rimas tu dirimu sandiri di ari haririmas dohot hapataran ni uhuman ni Debata na tigor i.
45002006	Harana baloskononNia do tu sude halak hombar tu pambaenanna be.
45002007	Lehenon ni Debata ma ngolu na manongtong tu sude na mangkaburjuhon na denggan, hasangapan na sanggam jana na manongtong i.
45002008	Tapi haririmas dohot hamumuruk do di halak na manjalahi haporluon di dirina sandiri, na so mangoloi hasintongan i, tapi na mangoloi tu hageduhan.
45002009	Ganop halak na sai mambaen na jahat, markancit ma disi jana mangae; tarlobi-lobi tu halak Jahudi, songon i muse halak Junani.
45002010	Tapi anggo halak na sai mambaen na denggan, lehenon ni Debata ma hasangapan dohot hamuliaon bope hasonangan; talobi-lobi tu halak Jahudi, songon i muse tu halak Junani.
45002011	Harana, nada siida bohi Debata.
45002012	Angke sanga sadia na mardosa na so mamboto Tona Ni Debata, mago ma halahi di ruar ni Tona i; jana sanga sadia na mardosa na mamboto Tona i, markite Tona i do angkon di uhum halahi.
45002013	Harana, nada hara ni na mamboto Tona i umbaen na tigor sada-sada halak adop Debata, tapi na patuluskon na nidok ni Tona i do na tardok tigor.
45002014	Anggo bangso na asing, nada diboto halahi Tona i. Tapi muda dipatulus halahi na nidok di bagasan Tona i sian roha ni halahi sandiri, jadi roha ni halahi sandiri ma na gabe tona ni halahi, haru pe nada diboto halahi dope Tona Ni Debata.
45002015	Pangalaho ni halahi ma na patuduhon paboa na dung tarsurat di ate-ate ni halahi angka aturan i. Dohot muse do taroktok ni halahi manyaksihon i, angke halahi sandiri pe jotjot do huhul dipasala sanga ditudu roha ni halahi.
45002016	Laing songon i ma na giot masa di ari na nitontuhon i. Anggo di ari i hombar tu Jamita Na Denggan na hujamitahon i -- uhuman ni Debata ma markite-hite Jesus Kristus sude sibunian ni roha ni jolma.
45002017	Jadi saonnari, bia noma taringot tu hamu angka halak Jahudi on? Didok hamu, halak Jahudi hamu, na maniop Tona i jana na marjop ni roha di bagasan Debata;
45002018	na umboto hagiotNia, jana na umboto na denggan dohot na so denggan, hara ni na diajar di bagasan Tona i.
45002019	Dihaposi rohamunu do sitogu na mapitung hamu jana sinondang do hamu di halak na maringanan di na golap;
45002020	guru ni halak na oto ma hamu, jana pangajari ni angka na menek. Dihaposi rohamunu do, na diboto hamu do rumang ni sude parbinotoan dohot hasintongan sian Tona i.
45002021	Diajari hamu do halak na asing; antong biasi nada diajari hamu dirimunu sandiri? Diajari hamu do halak anso ulang manangko, hape panangko do apala hamu sandiri.
45002022	Diajari hamu anso ulang markarosuan halak na asing, hape apala ho sandiri markarosuan! Goyak rohamunu mida gana-ganaan, hape dibuat hamu sandiri angka barang-barang sian inganan ni gana-ganaan i.
45002023	Ginjang do rohamunu hara ni na adong di hamu Tona i hape marbile do Debata markite-hite hamu na so patuluskon Tona i.
45002024	Songon na tarsurat, "Hara ni hamu do umbaen na marlayas goar ni Debata di tonga-tonga ni angka bangso na asing."
45002025	Sugari na burju hamu mangoloi Tona i, marguna muse do na marsunat i hamu. Tapi anggo dilanggar hamu do aturan i gabe nada adong be guna ni sunat i.
45002026	Sugari adong halak na asing na so marsunat, mandalani angka pangidoan ni Tona i, inda he dietong Debata i songon halak na dung nisunat?
45002027	Jana salahonon ni angka na so marsunat humani i ma hamu halak Jahudi, angke haru pe adong tarsurat aturan di hamu jana marsunat do hamu, hape dilanggar hamu do aturan i. Anggo halahi nada nisunat, hape halahi do na mangoloi aturan i.
45002028	Harana anggo halak Jahudi na tutu, nada hum na niida ni mata sajo halahi Jahudi; jana halak na tutu-situtu marsunat, nada hum na tarida di pamatangna sajo na marsunat.
45002029	Sabalikna do. Anggo halak Jahudi na tutu, i ma halak na marroha Jahudi; jana sunat na tutu, i ma sunat na di roha i na nibaen ni Tondi i, nada na nibaen marguru tu Tona na tarsurat i sajo. Sian Debata do ro pamujian tu halak na songon i nada sian jolma.
45003001	Antong, aha dehe hasurungan ni halak Jahudi sanga aha guna ni sunat?
45003002	Tontu bahat do i. Parjolo, harana halahi do hasahatan ni angka hata ni Debata.
45003003	Tapi bia ma i, anggo adong do deba halak Jahudi na so setia? Sanga hara ni i ma he dalanna gabe nada setia Debata?
45003004	Dao ma i! Angke anggo Debata sai sintong do tongtong, haru pe pargabus sude jolma. Songon na tarsurat i, "Anso tutu Ho tigor di bagasan angka hataMu, jana monang muda diuhumi Ho."
45003005	Tapi muda mur tarida na tigor Debata hara ni na tabaen na so tigor, aha ma na tardok hita? Na geduk ma he lakna Debata muda diparo Ia rimasNia? (Mangihutkon hata ni jolma do na hudok i.)
45003006	Bagi na bia pe, nada! Angke sugari inda tigor Debata, bia ma he baenonNia manguhumi portibi on?
45003007	Tapi, anggo hara ni gabusku, mur tangkas hasintongan ni Debata, jana dipasangap Ia, biasi dope di uhumi au songon halak pardosa?
45003008	Jana biasi inda tola hita mandok, "Tole ma tabaen na jat, anso ro na denggan sian i?" Tutu nian, adong do halak na pabilehon hami, paboa na dung hudok songon i. Anggo halak na songon i satutuna patut do uhumon ni Debata.
45003009	Jadi bia do na dumenggan dope hita hara ni halak Jahudi i hita, ulang pado halak na asing? Satutuna, nada! Madung tapajojor nangkin, sanga na halak Jahudi, sanga na halak na asing pe, sude do hita di toru ni kuaso ni dosa.
45003010	Songon na tarsurat i, "Nada adong na tigor, sahalak pe nada.
45003011	Umpe sahalak na mangastui jana umpe adong sahalak na manjalahi Debata.
45003012	Madung lilu sude jolma, nada adong be guna ni halahi. Umpe sahalak na mambaen na denggan; sahalak pe nada adong!
45003013	Songon kuburan na talak noma aru-aru ni halahi. Mabaor sipaoto-oto sian dila ni halahi, jana bibir ni halahi marbisa songon ulok.
45003014	Gok bura do pamangan ni halahi dohot gutgut.
45003015	Sai songon na mopop do pangalangka ni halahi muda giot manduruskon mudar.
45003016	Tanda do hasesego dohot tilako di angka dalan ni halahi,
45003017	jana nada ditanda halahi dalan hasonangan.
45003018	Nada adong biar mida Debata di halahi."
45003019	Tapi taboto do sude na tarsurat di Buku Tona dilehen do tu halahi na mangolu di toru ni Tona, anso nada adong sanga na ise be marsidalian jana sude portibi on hona uhuman ni Debata.
45003020	Harana umpe sahalak na tigor di adopanNia hara ni na mangkarejohon Tona, dibaen markite-hite Tona i do ditanda jolma dosa.
45003021	Tapi anggo saonnari nada markite-hite Tona i, madung dipapatar hatigoran ni Debata, songon na nisaksihon ni Tona i dohot angka panurirang,
45003022	i ma hatigoran ni Debata markite-hite haporsayaan di Jesus Kristus, tu sude halak na porsaya. Harana nada adong imbarna:
45003023	madung mardosa sude jolma jana agoan hamuliaan ni Debata.
45003024	Jana nipatigor do halahi songon silehen-lehen hara ni asi ni rohaNia markite-hite haluaan na di bagasan Kristus Jesus.
45003025	Jesus Kristus do na nipatumbuk ni Debata, gabe haul pardengganan markite-hite haporsayaan di mudarNia anso dipatidahon Ia hatigoranNia, angke dipadiar Ia do dosa i di hatiha hasobaranNia.
45003026	Jadi dipatidahon Ia do hatigoranNia di hatiha on, anso tarida na tigor do Ia, jana patigorkon halak na porsaya tu Jesus.
45003027	Antong anggo songon i, aha ma he dalanna giot margincat ni roha? Nada adong. Hara ni aha do? Hara ni pambaenan do? Nada! Tapi hara ni haporsayaan do!
45003028	Antong songon on noma etongon ni rohanta: Markite-hite haporsayaan do jolma i dipatigor, nada hara ni na mangkarejohon Tona i.
45003029	Sanga hum Debata ni halak Jahudi do Ia lakna? Nada he Debata ni bangso na asing do muse? Olo, laing Debata ni bangso na asing do Ia.
45003030	Angke na sasada i do Debata, na patigorkon angka na marsunat markite-hite haporsayaan, laing songon i angka na so marsunat markite-hite haporsayaan.
45003031	Muda songon i, na mangagohon Tona i do lakna hami markite-hite haporsayaan i? Dao ma i! Tapi hami pajongjong do Tona i.
45004001	Antong, aha ma tardok hita taringot tu ompunta si Abraham? Aha ma he na dumpang di hajolmaonnia lakna?
45004002	Angke muda dipatigor do si Abraham hara ni pambaenannia, jadi adong ma dalannia giot marginjang ni roha, tapi nada di adopan ni Debata.
45004003	Tarsurat do di Buku Na Badia i, "Porsaya do si Abraham tu Debata, jana dietong ma i disia gabe hatigoran."
45004004	Muda adong halak na markarejo, nada nietong upania i gabe songon silehen-lehen, harana bagiannia hian do i.
45004005	Tapi muda adong halak na so markarejo, hape porsaya tuSia na patigorkon halak pardosa, diparetongkon ma haporsayaannia i gabe hatigoran.
45004006	Songon na nidok ni si Daud taringot tu hatuaan ni halak, na dapotan hatigoran sian Debata nada hara ni pambaenanna,
45004007	"Martua ma angka na dung nisesa pangalaosionna, jana na nitutupan angka dosana!
45004008	Martua do halak na so nietong ni Tuhan be dosana!"
45004009	Adong dehe hata martua i hum tu halak na marsunat sanga dohot do tu halak na so marsunat? Harana madung hami dokkon, na dietong do tu si Abraham haporsayaan gabe hatigoran.
45004010	Tapi songon dia do nietong i? Dung marsunat do ia, sanga taran so marsunat dope? Nada dung marsunat, tapi taran so marsunat dope.
45004011	Dijagit ia do tanda sunat i songon cap ni hatigoran markite-hite haporsayaan na nipatuduhonnia taran so disunat dope ia. Markite na songon i ma ia gabe ompu ni sude na porsaya na so marsunat, anso diparetongkon ma hatigoran i tu halahi.
45004012	Dohot do ia gabe ompu ni angka na marsunat, i ma na so hum marsunat sajo, tapi na mardalan muse mangihutkon indege ni haporsayaan ni si Abraham, ompunta i, taran so marsunat dope ia.
45004013	Dijanjihon Debata do tu si Abraham dohot tu pomparannia, gabe nampuna ni si Abraham ma tano on. Marjanji pe Debata songon i, nada hara ni si Abraham na mangoloi Tona i, tapi hara ni na porsaya do ia gabe dijagit ma ia songon halak na tigor.
45004014	Angke sugari halak na burju mangoloi Tona i sajo do na giot maruli di na nijanjihon ni Debata i, nada adong gunana haporsayaan i, jana hum hata-hata sajo do janji i.
45004015	Dibaen anggo Tona i manubuhon rimas ni roha; angke barang di dia nada adong Tona, nada adong disi pangalaosion.
45004016	Hara ni i, janji i marondolan tu haporsayaan, anso mangihutkon asi ni roha, gabe marpanginonai ma janji i tu sude pomparan ni si Abraham, nada hum di halak na mangolu sian Tona i, tapi dohot do di halak na mangolu sian haporsayaan ni si Abraham. Ompu ni hita sude do ia,
45004017	songon na tarsurat i, "Madung Hupabangkit ho gabe ompu ni bahat bangso." Songon i ma porsaya si Abraham tu Debata, i ma Debata na pangoluhon halak na mate; jana na mambaen na so adong hian gabe adong hum markite-hite hataNia sajo.
45004018	Porsaya do si Abraham jana mararop ni roha, haru pe so adong ojahan laho mararop ni roha, anso gabe "Ompu ni bahat bangso" ia, songon na nidok, "Songon i ma bahat ni pomparanmu sogot."
45004019	Nada gabe gale haporsayaannia, haru pe diboto ia bahaso madung mansai gale pamatangnia, angke madung saratus taon ne ma umurna; jana bortian ni si Sara pe madung tartutup.
45004020	Laing tongtong do ia porsaya jana nada ganggu rohania di janji ni Debata i. Mur dipargogoi haporsayaannia i muse dope ia laho pasangapkon Debata.
45004021	Pos situtu do rohania paboa na tuk do gogo ni Debata patuluskon sanga aha na nijanjihonNia i.
45004022	Hara ni i muse ma dietong angka na songon i disia gabe hatigoran.
45004023	Nada hum tu si Abraham sajo didok, "Madung dietong i disia,"
45004024	tapi dohot do tu hita. Hita pe dohot do etongonNia, harana porsaya do hita tuSia na dung pangoluhon Jesus Tuhanta i sian halak na mate,
45004025	i ma Jesus na dung dipasahat hara ni angka pangalaosionta, jana na nipangolu salaho tu hatigoranta.
45005001	Hara ni i, hita na nipatigor markite-hite haporsayaan, mangolu do hita di bagasan hasonangan dohot Debata markite-hite Tuhanta Jesus Kristus.
45005002	Markite haporsayaan tuSia muse do hita dapotan dalan masuk tu asi ni roha ni Debata. Di bagasan asi ni roha i do hita mangolu, jana marmoga-moga di bagasan arop ni roha tu hamuliaan ni Debata!
45005003	Tapi nada hum i sajo, di bagasan pardangolan pe laing marmoga-moga ma hita, angke madung taboto gabe mur sobar do halak dibaen pardangolan,
45005004	jana hasobaron parohon tahan uji, jana tahan uji parohon arop ni roha.
45005005	Nada pailaon be hita hara ni arop ni roha na songon on, harana madung digohi Debata rohanta i dohot holong ni rohaNia. Markite-hite Tondi Parbadia do dibaen Debata songon i, i ma Tondi na nilehenNia tu hita.
45005006	Dibaen di hatiha hagaleonta, madung mate Kristus humopkop hita angka na durako, di hatiha na dung ditontuhon ni Debata.
45005007	Humopkop halak na tigor pe, maol do jolma ra mate. Anggo humopkop halak na burju betak adong dope jolma na puluk mate.
45005008	Hape dipatidahon Debata do holong ni rohaNia mida hita, di na mate i Kristus humopkop hita dompak pardosa dope hita.
45005009	Tarlumobi, hara ni na dung dipatigor hita saonnari di bagasan mudarNia, pasti do hita dipalua sian rimas ni Debata.
45005010	Harana muda hatiha musu dope hita, dipadame hita dohot Debata markite hamamate ni AnakNia, tarlumobi hita na saonnari na dung dipadame, pasti do angkon dipalua markite ngoluNia.
45005011	Tapi nada hum i sajo. Marmoga-moga muse ma hita di bagasan Debata, markite-hite Tuhanta Jesus Kristus, harana markite-hite Ia madung hita jagit saonnari pardamean i.
45005012	Hara ni sada halak do dosa i masuk tu portibi on, jana hara ni dosa i ro muse ma hamatean. Jadi gabe lalu ma hamatean i mangalangkoti tu sasudena jolma manusia, harana madung mardosa sudena.
45005013	Dibaen dompak so adong dope Tona madung adong hian dosa i di portibi on. Tapi nada nietong dosa i, muda so adong Tona i.
45005014	Tapi haru songon i pe madung dirajai hamatean i sudena jolma manusia mamungka sian si Adam lopus tu hatiha ni si Musa, laing dohot do angka halak na so mangalaosi sanga aha pe songon na nibaen ni si Adam i. Gambaran ni jolma na giot ro i do si Adam.
45005015	Tapi silehen-lehen ni Debata nada sarupa dohot pangalaosion ni si Adam. Hara ni pangalaosion ni sisada halak i gabe bahat mate jolma dibaensa. Hape dao gumodang dope akibat ni asi ni roha ni Debata dohot silehen-lehenNia na dung diusehon Ia tu bahat halak hara ni Sada Halak, i ma Jesus Kristus.
45005016	Jana silehen-lehen i nada tudos tu dosa ni sada halak. Harana panguhuman tu sada pangalaosion i madung parohon uhuman, tapi silehen-lehen asi ni roha taringot tu bahat pangalaosion i, parohon hatigoran.
45005017	Hara ni pangalaosion ni sada halak, gabe mangarajai ma hamatean i rarat sian halak na sada i. Hape dao dope gumodang akibat ni na nibaen ni Sada Halak na asing i, i ma Jesus Kristus, maradopkon bahat halak, na manjagit asi ni roha dohot silehen-lehen hatigoran i. Angkon mangolu jana mangarajai halahi markite-hite Kristus i.
45005018	Jadi songon markite-hite sada pangalaosion sude halak manjagit uhuman, laing songon i muse ma markite-hite sada pambaenan na tigor gabe sude halak manjagit hatigoran tu hangoluan.
45005019	Jana hara ni sada halak na so mangoloi gabe bahat halak mardosa; songon i muse ma, markite-hite pangoloion ni sada halak, bahat halak gabe tigor.
45005020	Tapi ditambahon do Tona i, anso gabe mur bahat pangalaosion; jana di dia dosa martamba bahat disi ma asi ni roha mur bahat,
45005021	anso songon dosa na mangarajai di bagasan hamatean, songon i muse mangarajai asi ni roha markite-hite hatigoran tu ngolu na manongtong, markite-hite Jesus Kristus Tuhanta i.
45006001	Antong anggo songon i, aha ma na tardok hita? Angkon tadatdati ma he mambaen dosa anso mur martamba asi ni roha i?
45006002	Tontu nada songon i! Madung mate hita taringot tu dosa i, jadi bia ma hita bisa dope mangolu di bagasanna?
45006003	Sanga nada he diboto hamu hita sude na dung tardidi di bagasan Kristus Jesus, laing na dung tardidi di bagasan hamateanNia?
45006004	Di pandidion i, madung ditanom hita rap dohot Ia, di bagasan hamatean do hita disi rap dohot Ia, anso songon Kristus na mulak mangolu i sian hamatean dibaen Ama na sangap i, laing songon i muse ma hita tarbaen mandalani ngolu na imbaru.
45006005	Harana muda dung sada do hita di bagasan hamateanNia, hita pe gabe sada do di bagasan hangongotNia.
45006006	Dibaen madung taboto, madung diparsilangkon hajolmaonta na honok i, anso mago gogo ni dosa na disi jana ulang diparhatoban dosa i be hita. Hayu parsilang di ginjang ni dolok (6:6)
45006007	Angke barang ise na mate di bagasan Kristus, madung malua ia sian dosa.
45006008	Jadi muda dung mate hita rap dohot Kristus, tahaporsayai muse ma na mangolu do hita rap dohot Ia.
45006009	Angke taboto do, madung dipangolu anggo Kristus sian hamatean jana nada mate be Ia mangulahi; nada markuaso be hamatean i tuSia.
45006010	Angke hamateanNia, i ma hamatean maradopkon dosa, hum sanoli do tu salolot ni lolotna; jana hangoluanNia i, i ma hangoluan tu Debata.
45006011	Hamu pe angkon etongonmunu do dirimunu na dung mate maradopkon dosa, jana mangolu hamu di Debata markite-hite Kristus Jesus.
45006012	Antong ulang be paloas hamu dosa i mangarajai pamatangmunu na ra mate i, anso ulang dioloi hamu be hagiotna na jahat i.
45006013	Sada muse, ulang be pasahat hamu goar-goaran ni pamatangmunu tu kuaso ni dosa gabe parkokas laho mambaen angka na jahat. Tapi tu Debata ma pasahat hamu dirimunu songon halak na dung nipapinda sian hamatean tu hangoluan. Jana pasahat hamu ma sude goar-goaran ni pamatangmunu i tu Debata gabe parkokas laho mambaen angka na tigor.
45006014	Nada be dosa i mangarajai hamu, angke nada be di toru ni Tona hamu mangolu tapi madung di toru ni asi ni roha.
45006015	Antong, bia noma ujungna? Tola dope hita mardosa, hara ni na so ditoru ni Tona be hita, tapi madung ditoru ni asi ni roha? Nada songon i!
45006016	Diboto hamu dehe muda dipasahat hamu dirimunu tu sada-sada halak laho mangkarejohon hagiotnia, na gabe hatoban ni halak na nioloanmunu i do hamu -- sanga hatoban ni dosa na maroban hamu tu hamatean sanga hatoban na mangoloi Debata na maroban hamu tu hatigoran?
45006017	Tapi tarimakasi ma di Debata! Harana hatoban ni dosa do hamu najolo hape anggo saonnari sian sandok rohamunu dioloi hamu impola ni pangajaran na sintong na dung nipasahat tu hamu.
45006018	Madung dipalua hamu sian dosa jana gabe hatoban ni hatigoran.
45006019	Mangihutkon hasomalan ni jolma do mangkatai au dohot hamu, anso ummura astuanmunu. Songon na dipasahatmunu na jolo goar-goaran ni pamatangmunu tu na mangoloi hahodaran dohot hajahatan na maroban hamu tu hahodaron, laing songon i saonnari pasahat hamu ma goar-goaran ni pamatangmunu gabe hatoban ni hatigoran, jana anso gabe badia ma hamu.
45006020	Dompak diparhatoban dosa i hamu, nada dirajai hatigoran i hamu.
45006021	Antong, parbatu aha ma na dapot hamu sian i? Sudena i mambaen hamu maila saonnari, angke hamatean do ujung ni i.
45006022	Tapi anggo saonnari, dung dipalua hamu sian dosa jana madung gabe naposo ni Debata hamu, dapotan parbatu anso gabe badia ma hamu, jana ngolu na manongtong do ujungna i.
45006023	Angke hamatean do upa ni dosa; tapi silehen-lehen ni Debata i ma ngolu na manongtong di bagasan Kristus Jesus, Tuhanta i.
45007001	Hamu ale angka dongan! Siboto Tona do hamu sude. Jadi nada he diboto hamu na markuaso do Tona i tu jolma hum sapanjang mangolu ia?
45007002	Umpamana, tunduk do sada dadaboru tu halaklahinia mangihutkon Tona salolot mangolu dope halaklahinia i. Tapi muda mate do halaklahinia i, malua ma ia sian ihot-ihot ni Tona na mangihoti ia tu halaklahinia i.
45007003	Muda rap ia dohot bayo na asing taran di ngolu ni halaklahinia i, gabe margoar ma anakboru i siparkarosuan. Tapi anggo dung jumolo halaklahinia i, madung malua ia sian Tona i. Jadi muda marbagas ia mangulahi tu halaklahi na asing, nada dohonon be ia siparkarosuan.
45007004	Hara ni i do ale angka donganku, hamu pe madung mate maradopkon Tona markite-hite pamatang ni Kristus, anso gabe nampuna ni halak na asing hamu, i ma nampuna ni na dung dipangolu sian halak na mate, anso marparbatu hita di Debata.
45007005	Angke taran mangolu di bagasan bako ni jolma dope hita, margogo do hagiot ni dosa na ro markite-hite Tona i, na markarejo di bagasan goar-goaran ni pamatangta i, mamparbatuhon hamatean.
45007006	Tapi anggo saonnari madung dipalua hita sian Tona i na maniopi hita, angke madung mate hita disia, gabe mangoloi do hita di bagasan haimbaruan mangihutkon Tondi, jana nada di bagasan habuburuk ni surat i.
45007007	Antong, aha ma na tardok hita? Dosa dehe lakna Tona i? Nada! Tapi Tona i do na patandahon tu au taringot tu dosa. Nada huboto hian sanga na aha impol ni roha i, sugari nada didok Tona i, "Ulang impol rohamu."
45007008	Hara ni angka parenta i, gabe sai dipasunggul-sunggul dosa i ma di bagasan rohangku ragam-ragam ni hagiot; angke sugari nada adong hian angka Tona i, dosa i pe mate do.
45007009	Najolo mangolu do au di na so hutanda Tona i. Tapi dung ro angka parenta i, tarsunggul ma dosa i
45007010	jana mate ma au. Jadi parenta i na nitontuhon hian laho pangoluhon, hape gabe mamatehon do tu au.
45007011	Harana di bagasan parenta i, dapotan inganan do dosa i giot paoto-otohon au jana markite-hite parenta i dibunu ia au.
45007012	Jadi badia do Tona i, parenta i pe badia do, tigor jana denggan.
45007013	Muda songon i, gabe hamatean do lakna na denggan i di au? Nada! Tapi anso torang, bahaso ia do dosa, jana dosa mampargunahon na denggan parohon hamatean tu au, anso markite parenta i, dosa i mur torang muse songon dosa.
45007014	Angke madung taboto, partondion do Tona i, tapi anggo au pardagingon do, na targadis gabe hatoban ni dosa.
45007015	Harana au sandiri pe nada huastui na hukarejohon; sanga aha por ni rohangku na giot sibaenonku, hape nada hukarejohon; angka na huhagigihon do na hukarejohon.
45007016	Antong, muda hukarejohon do na maralo tu hagiotku, i ma tandana na huoku paboa na denggan do angka Tona i.
45007017	Jadi anggo satutuna nada au be na mangkarejohon i, tapi dosa na maringanan di bagasan au do.
45007018	Huboto do nian, na so adong sanga aha pe na denggan di bagasan diringku; i ma di bagasan bako na adong di au songon jolma na somal. Adong do nian hagiot ni roha di au, tapi nada mambaen na denggan.
45007019	Nada hukarejohon na denggan haru pe por do nian rohangku mangkarejohonsa; balikna do angka pangalaho na jahat do hukarejohon, na so giot ni rohangku.
45007020	Muda hukarejohon na so giot ni rohangku, artina, nada au be na mangkarejohon na songon i, tapi dosa na mangingani au i do.
45007021	Jadi dapot au Tona songon on: Muda huparhagiot mambaen na denggan, na jahat i do ro tu au.
45007022	Anggo di bagasan, jop do rohangku adop Tona Ni Debata;
45007023	tapi tangkas muse do huboto bahaso adong dope tona na asing di bagasan goar-goaran ni pamatangku na maralo tu na nidok ni tona na nioku ni taroktokki. Hara ni i ma umbaen na tarrahut au tu tona ni dosa na adong di bagasan goar-goaran ni pamatangku.
45007024	Jolma na lebak do au. Ise ma he na giot palua au sian pamatang hamatean on?
45007025	Tarimakasi ma di Debata, markite-hite Jesus Kristus Tuhanta i! Jadi na mangoloi Tona Ni Debata do au mangihutkon rohangku, tapi na mangoloi tona ni dosa do au mangihutkon bako ni hajolmaon.
45008001	Saonnari nada adong be siuhumon di halak na mangolu di bagasan Kristus Jesus.
45008002	Harana madung dipalua bako ni Tondi na pangoluhon i au sian bako ni dosa na mamatehon i. Tona Ni Tondi na mangalehen ngolu madung paluahon hamu di bagasan Kristus Jesus sian tona ni dosa dohot hamatean.
45008003	Sanga aha na so tarpatupa Tona i, hara ni bako ni hajolmaonta na gale, madung dibaen Debata. Madung ditaluhon Debata do kuaso ni dosa na di bagasan bako ni jolma i, i ma markite-hite na marsuru AnakNia sandiri, na ro di bagasan pangalaho na sarupa dohot jolma pardosa, laho manyesa dosa.
45008004	Dibaen Debata pe songon i, anso tardalankon do tuntutan na tigor sian na nidok ni Tona i di bagasan dirinta, na mangolu mangihutkon Tondi Ni Debata jana na so mangihutkon bako ni jolma.
45008005	Anggo halak na mangolu marguru tu bako ni hajolmaonna, sai na tumbuk tu hagiot ni bako ni jolma do dipasari-sari i. Tapi anggo halak na mangolu mangihutkon Tondi Ni Debata, sai jop ni roha ni Tondi i do dipasari-sari halahi.
45008006	Muda bako ni jolma do manggohi rohaniba, hamatean ma ujungna. Tapi muda Tondi Ni Debata do manggohi rohaniba, mandapot hangoluan ma iba jana hasonangan sian Tondi Ni Debata.
45008007	Marsialoan do bako ni jolma tu Debata; angke na so ra do i mangoloi Tona Ni Debata, boti nada tolapsa muse.
45008008	Halak na mangolu mangihutkon bako ni jolma, nada tarbaensa pasonang roha ni Debata.
45008009	Tapi anggo hamu ale angka dongan, nada mangihutkon bako ni jolma hamu mangolu. Mangihutkon Tondi do hamu mangolu, muda tutu Tondi Ni Debata mangingani dirimunu. Sanga ise na so maruli Tondi Ni Kristus, nada Kristus nampuna ia.
45008010	Tapi muda dung nipatigor hamu jana mangolu Kristus di bagasan dirimunu, jadi Tondi i ma gabe hangoluanmunu, haru pe angkon mate pamatangmunu hara ni dosa.
45008011	Muda Tondi Ni Debata na pangoluhon Jesus sian hamatean i do mangolu di bagasan dirimunu, jadi pangoluonNia muse ma pamatangmunu na ra mate i, songon Kristus na nipangoluNia sian hamatean i, markite-hite TondiNia na mangolu i di bagasan hamu.
45008012	Hara ni i ma hamu ale angka dongan, gabe adong tanggung jawabta; tapi nada tanggung jawab maradopkon bako ni jolma; nada pola porlu hita mangolu mangihutkon hagiot ni bako i.
45008013	Harana, muda mangihutkon bako ni jolma do hamu mangolu, ujungna angkon mate ma hamu; tapi anggo mardongan kuaso ni Tondi Parbadia do, matehononmunu ma torus angka pangalahomunu na mardosa i, gabe mangolu ma hamu.
45008014	Sanga ise na nitogu-togu ni Tondi Ni Debata, i do dakdanak ni Debata.
45008015	Harana anggo Tondi na nijagitmunu i ale angka dongan, nada dibaen i hamu gabe hatoban, anso gabe mangulahi mabiar hamu. Sabalikna do, gabe angka dakdanak ni Debata do hamu dibaen. Jana hara ni pangonjar ni kuaso ni Tondi i, pio-pio ma hita tu Debata mandok, "Abba, ale Amang!"
45008016	Rap manyaksihon do Tondi Ni Debata dohot tondinta laho patangkaskon na tutu hita dakdanak ni Debata.
45008017	Antong, muda dakdanak ni Debata hita, gabe panean ma hita na giot manjagit angka pasupasu na nipasingkop ni Debata di angka dakdanakNia. Rap manjagit ma hita dohot Kristus sanga aha na dung nipasingkop ni Debata. Angke muda manaon na hancit hita rap dohot Kristus, laing dipasangap muse ma hita rap dohot Ia.
45008018	Sude sitaonon na tabolus saonnari, anggo ning rohangku, nada tarpatudos dope i tu hasangapan na giot papataron i di hita.
45008019	Hara ni lungunna, sasudena na nitompa i painte-intehon do sanga andigan hatihana patidahonon ni Debata hasangapan ni angka dakdanakNia i.
45008020	Harana madung dipatunduk sude na nitompa i tu na so hasaya, nada nian hara ni por ni rohana, tapi hara ni hagiot ni Debata na patundukkon i do. Tapi laing adong dope arop ni roha on:
45008021	Di sada hatiha paluaon do na nitompa on sian kuaso na manyegohonsa jana laing dohot do paluaon bope pasangapon rap dohot angka dakdanak ni Debata.
45008022	Taboto do, lopus tu hatiha on, rap manaon do na nitompa i hara ni pardangolanna, songon ina na manaon na hancit di na giot sorang dakdanakna.
45008023	Tapi nada hum i sajo, dohot do hita manjagit patumonaan ni Tondi i, humolos muse do hita di bagasan rohanta huhut painte-intehon hadakdanahan i, i ma haluaan ni pamatangta.
45008024	Angke madung dipalua hita, haru pe laing di bagasan arop ni roha. Tapi muda dung taida na niarop ni rohanta i, nada arop ni roha be na songon i. Harana, ise ma he na sai mararop ni roha tu na dung niidana?
45008025	Tapi muda mararop ni roha do hita tu na so taida dope, gabe sobar ma hita painte-intehonsa.
45008026	Laing songon i do Tondi Ni Debata, na ro do i mangurupi hita di hagaleanta. Angke anggo hita nada taboto sanga na tarbia sapatutna hita martangiang. Tapi Tondi i sandiri do mangadop tu Debata laho mangidohon di hita sian lungun ni roha na so tarhatahon jabat nada tuk hata pajojorkonsa.
45008027	Debata na mandodo angka roha mamboto hagiot ni Tondi i; dibaen diondihon Ia do angka halak na badia mangihutkon hagiot ni rohaNia.
45008028	Taboto do, Debata do na mangatur sasudena, anso gabe manjalak tu dengganna di angka halak na mangkaholongi Ia jana na nipiohonNia hombar tu sangkapNia.
45008029	Angka na nipiliNia, madung ditontuhon muse do halahi sian mulana anso sarupa songon tiruan ni AnakNia, anso Anak i ma gabe siangkaan ni bahat kahanggi.
45008030	Jana halahi na nitontuhonNia sian mulana, laing dipio Ia muse ma i. Jana halahi na nipioNia i laing dipatigor Ia muse ma i. Jana na nipatigorNia i, halahi muse ma na nipasangapNia.
45008031	Aha ma he tardok hita taringot tu sudena i? Muda Debata donganta, ise ma he tarbaen mangalo hita?
45008032	Ia na so mangolani anakNia sandiri, tapi dipasahat Ia do anakNa i hara ni hita sude; nada he lehenonNia muse tu hita sasudena na asing i rap dohot AnakNa i?
45008033	Ise ma he giot mangaduhon angka na nipili ni Debata? Debata do na patigorkon!
45008034	Ise dope na tarbaen manguhumi hita? Kristus Jesus do mangondihon hita! Ia ma na dung mate, lobi sian i dope, Ia ma na dung dipangolu mangulahi sian hamatean jana di siamun ni Debata do Ia maringanan.
45008035	Ise ma he na ra manyirang hita sian holong ni roha ni Kristus i? Parkancitan, sanga hagogotan, sanga pangayak-ayakan, sanga tangkuraparon, sanga parsaemaraan, sanga parmaraan, sanga podang lakna?
45008036	Songon na tarsurat i, "Hara ni Ho di bagasan parmaraan do hami sasadari, nietong do hami songon biri-biri sisambolon."
45008037	Tapi di bagasan sasudena i, na monang situtu do hita markite-hite Ia na dung mangkaholongi hita!
45008038	Harana marpos ni roha situtu do au, bahaso hamatean bope hangoluan, sanga surusuruan bope angka parkuaso; sanga na adong saonnari bope na giot ro, sanga angka hagogoan,
45008039	sanga angka pangalaho na di ginjang bope na di toru, sanga pe angka na asing na nitompa, nada tarbaen manyirang hita sian holong ni roha ni Debata, na di bagasan Kristus Jesus Tuhanta i.
45009001	Tutu do na hudok di bagasan Kristus, nada margabus au, disaksihon taroktokki do songon i markite-hite Tondi Parbadia.
45009002	Marsak sajo do au jana magopu ate-atengku
45009003	hara ni angka kahanggingku dongan sabangsongku. Harana, rade do au sandiri diburai Debata jana sirang sian Kristus hara ni halahi.
45009004	Harana halak Israel do halahi, halahi madung dibaen gabe dakdanak, jana madung manjagit hasangapan, angka tona, ugamo dohot angka janji.
45009005	Pomparan ni angka ompunta i do halahi, jana hajolmaon ni Kristus i pe sian bangso ni halahi do asalna. Gumincat dope Ia sian sasudena. Tarpuji ma Debata ro di salolot-lolotna! Amen.
45009006	Tapi anggo hata ni Debata nada sundat. Angke nada sasude na topak sian Israel, tutu halak Israel.
45009007	Nada sude pomparan ni si Abraham, tutu dakdanak ni si Abraham. Angke didok Debata do tu si Abraham, "Hum pomparan ni si Ishak sajo do sigoaron pomparanmu."
45009008	Jadi sian i, anggo pomparan ni si Abraham na gabe dakdanak ni Debata, hum pomparannia na sorang hara ni janji ni Debata sajo do; jadi nada sude pomparannia i.
45009009	Angke songon on do janji ni Debata, "Di hatiha na dung ditontuhon, mulak ma Au ro jana adong ma sada anak halaklahi ni si Sara."
45009010	Tapi nada hum i: Adong do dua halak anak ni si Ribka sian sada ama, i ma si Ishak ompunta i.
45009011	Angke taran so sorang dope angka dakdanak i, jana nada podo dibaen halahi bagi aha na denggan sanga na jat, anso togu sangkap ni Debata mangihutkon pamilionNia, nada sian pambaenan tapi markite-hite pamioonNia do,
45009012	madung didokkon tu si Ribka, "Oloan ni na gumodang i do na ummenek i."
45009013	Songon na tarsurat i, "Holong do rohangKu mida si Jakob, tapi na goyak do rohangKu mida si Esau."
45009014	Antong bia ma ujungna dokkononta? Na so tigor do Debata? Anggo i, pasti do tigor Debata!
45009015	Angke didok Debata do tu si Musa, "PatuduhononKu ma denggan ni rohangKu sanga na tu ise giot patuduhononKu denggan ni rohangKi, jana patuduhononKu ma asi ni rohangKu sanga tu ise giotku patuduhononKu asi ni rohangKi."
45009016	Antong nada marguru tu hagiot ni jolma, sanga pambaenan ni jolma, tapi tu holong ni roha ni Debata do.
45009017	Angke Buku Na Badia i mandok tu raja ni Mesir, "Hubaen pe ho gabe raja, na adong do sada maksudKu, i ma laho patuduhon kuasongKu markite-hite ho jana mambaen tarbonggal goarKu di portibi on sudena."
45009018	Jadi, maribo ni roha do Ia tu sada-sada halak, muda por rohaNia mambaen songon i. Jana dipapir Ia do roha ni sada-sada halak, muda giot baenonNia songon i.
45009019	Saonnari giot dokkononmunu ma tu au, "Muda songon i, aha dope na dipasalaNia? Angke ise dehe na mangalo hagiotNia?"
45009020	Ise ma he hamu ale jolma, umbaen na dialo hamunu Debata? Bisa ma he na ditopa mandok tu na manopana, "Biasi dehe ditopa ho au gabe songon i?"
45009021	Nada he markuaso sitopa hudon i di tano liatnia, mambaen sian nasa ragam tano i sada hudon na sangap, bope sada na bile?
45009022	Laing tarsongon i muse ma pambaen ni Debata. Por rohaNia palalu rimasNia dohot patuduhon kuasoNia. Haru pe songon i laing dipahapal Ia do sobarNia maradopkon halak siuhuman hara ni na pamilaskon rohaNia.
45009023	Por muse do roha ni Debata patuduhon tu hita hasangapanNia na marlobi-lobi na niusehonNia tu hita angka na nihaholonganNia. Madung dihobasi Ia hian hita laho manjagit hasangapanNia i,
45009024	tarmasuk hita na dung nipioNia, nada hum sian halak Jahudi, tapi dohot do sian angka bangso na asing.
45009025	Angke didok Debata do di buku ni Panurirang Hosea, "Angka halak na so bangsongKu, goaranKu ma 'BangsongKu'. Bangso na so Huhaholongi, goaranKu ma 'Haholongan ni rohangKu'.
45009026	Jana sanga didia inganan na nidok ni halak, 'Nada bangsongKu hamu,' apala disi ma angka jolma i goaran angka dakdanak ni Debata na mangolu i."
45009027	Torang do didok Panurirang Jesaya taringot tu halak Israel, "Haru pe sabahat ni horsik na di topi ni laut bilangan ni bangso Israel, hum saotik do i sipaluaon;
45009028	harana manigor ma dabuhonon ni Tuhan uhuman tu pangisi ni portibi on."
45009029	Didok si Jesaya muse dope songon on, "Sugari sura inda ditadingkon Debata Na Markuaso i angka pomparan di hita, angkon songon Sodom dohot Gomora hita."
45009030	Antong aha ma dohononta saonnari? On do: Angka bangso na asing na so manjalahi hatigoran, madung dapotan hatigoran, i ma hatigoran hara ni haporsayaan.
45009031	Tapi, anggo Israel na manjalahi tona na parohon hatigoran, nada jabat lalu tu tona i.
45009032	Biasi nada? Dibaen nada hara ni haporsayaan halahi mangkarejohonna, tapi hara ni pambaenan do. Tartuktuk do halahi di batu partuktuhan.
45009033	Songon na tarsurat i, "Ligi da, Hupayakkon do di Sion sada batu partuktuhan dohot sada batu pardandian, jana barang ise na porsaya diSia, nada dipaila be."
45010001	Ale angka dongan, anggo pangidoan ni rohangku dohot tangiangku tu Debata anso dipalua halahi nian.
45010002	Dibaen husaksihon do taringot tu halahi, na ringgas do halahi di Debata, tapi nada dohot roha na mangastui.
45010003	Dibaen hara ni na so ditanda halahi do hatigoran ni Debata jana hara ni na nipajongjong halahi hatigoran di dirina sandiri, jadi nada unduk halahi di hatigoran ni Debata.
45010004	Dibaen Kristus do hasidungan ni Tona i, jadi dapotan hatigoran ma sude halak na porsaya.
45010005	Disuratkon si Musa do taringot tu hatigoran na ro sian Tona i, "Halak na mangkarejohon Tona i, mangolu do markite-hite i."
45010006	Tapi songon on do didokkon hatigoran hara ni haporsayaan, "Indangkon pola dok di bagasan rohamu, 'Ise ma he na giot manaek tu banua ginjang?' (astuanna, paijurkon Jesus),
45010007	sanga, 'Ise ma he na giot mijur tu inganan ni halak na mate?' (astuanna, mangalap Kristus ngot sian na mate)."
45010008	Tapi aha do na nidok ni i? On do, "Na donok do Hata i tu ho, i ma di bagasan pamanganmu dohot di bagasan rohamu."
45010009	Angke sugari dioku ho markite-hite pamanganmu, "Ia do Tuhan," jana porsaya ho di bagasan rohamu, na dung dipangolu Debata Jesus sian hamatean, malua ma ho.
45010010	Harana marhite roha do halak porsaya jana dipatigor. Jana marhite pamanganna do halak mangoku, gabe dipalua.
45010011	Di Buku Na Badia i tarsurat do, "Sanga ise na porsaya tuSia nada pailaon."
45010012	Harana nada adong imbarna halak Jahudi bope halak na asing, harana sada do Tuhan ni sasude jolma. Dilehen Ia do pasupasuNa tu halak na mangido tolong tuSia.
45010013	Angke, "Sude halak na mamiohon goar ni Tuhan, i do na giot dipalua."
45010014	Tapi bia ma parpio ni halak tuSia anggo so porsaya dope halahi tuSia? Jana bia ma pangkaporsayai ni halahi di Tuhan i anggo so jolo dibege halahi taringot tuSia? Jana bia ma baenon ni halahi umbege taringot tuSia, anggo so adong halak na manjamitahonsa?
45010015	Tapi songon dia ma he halahi manjamitahon, muda nada disuru? Songon na tarsurat i, "Denggan na i haroro ni sioban Barita Na Denggan i!"
45010016	Tapi nada sudena halak manjagit Jamita Na Denggan i. Angke didok si Jesaya do, "O Tuhan, ise ma he na mangkaporsayai na hami baritahon i?"
45010017	Jadi sian parbinegean do ro haporsayaan, jana parbinegean i markite-hite hata ni Kristus.
45010018	Tapi husapai ma: Nada he dibege halahi do i? Madung dibege halahi do i, "Angke madung lalu do sora ni halahi tu sandok tano on, jana hata ni halahi madung tu liat portibi on."
45010019	Tapi husapai ma: Adong dehe diantoi Israel i? Na parjolo didok si Musa, "Hubaen do hamu gabe mangiburu tu na so bangsongKu jana Hubaen do rimas ni rohamunu hara ni bangso na hurang roha i."
45010020	Umpuluk do si Jesaya mandok, "Madung padumpang dohot Au angka halak na so manjalahi Au; jana madung Hupatidahon diringKu tu halak na so marsapa taringot tu Au."
45010021	Tapi anggo taringot tu halak Israel didok ia do, "Songon on ma pandok ni Debata, 'Husurduhon do tanganKu sasadari tu sada bangso sijogal roha jana na tangkang.' "
45011001	Marsapa ma au: Adong he na dung diambungkon Debata bangsoNia i sandiri? Tontu inda! Au sandiri pe halak Israel do, pomparan ni si Abraham jana sian Marga Benyamin.
45011002	Nada! Nada diambungkon Debata bangso na nipiliNia i sian mulana. Diboto hamu do ale angka dongan na tarsurat di Buku Na Badia i taringot tu si Elia, di na niaduhonNia pangalaho ni halak Israel tu Debata. Didok si Elia,
45011003	"O Tuhan, madung dibunu halak angka panurirangMi jana madung dironcohon halahi angka inganan parkaulan tu Ho. Hum sasada au sajo noma na tinggal, au pe giot bunuon ni halahi ma."
45011004	Tapi bia do alus ni Debata tusia? "Hutinggalkon dope pitu ribu halak di Au, na so unjung marsomba tu Baal."
45011005	Laing songon i ma saonnari dihatiha on, adong do na gabe teba-teba mangihutkon pamilion ni asi ni roha.
45011006	Tapi hara ni asi ni roha do, nada be sian pambaenan; sugari nada songon i nada asi ni roha be dohonon asi ni roha i.
45011007	Antong songon dia noma? Na nijalahan ni halak Israel nada dapot halahi i, tapi angka na nipili i do dapotansa; jana anggo na asing i madung pir songon batu.
45011008	Songon na tarsurat, "Lopus tu ari sadari on madung dilehen Debata di halahi tondi parpodom, mata na so marnida dohot pinggol na so marbinege."
45011009	Si Daud pe didok ia do, "Sai gabe jaring dohot sambil ma meja ni halahi, jana gabe partuktuhan dohot pamaloson di halahi!
45011010	Padiar ma manggolap parnidaan ni halahi anso ulang marnida be halahi; jana padiar ma puhung halahi ro di salolot-lolotna."
45011011	Jadi marsapa ma au: Na tartuktuk dehe halahi jana angkon tinggang? Nada! Tapi markite-hite pangalaosion ni halahi, dapotan haluaan ma angka bangso na asing, anso gabe mangiburu halak Israel.
45011012	Angke muda pangalaosion ni halahi gabe hamoraon di portibi on, jana hahurangan ni halahi gabe hamoraon di angka bangso na asing, mur noma di hamamasuk ni halahi sudena.
45011013	Hudok ma tu hamu, ale angka bangso na so Jahudi. Rasul ni angka bangso na so Jahudi do au, jana huetong do i gabe hasangapan ni pangoloionku.
45011014	Anggo ninna rohangku tarbaen au do mangiburu roha ni dongan sabangsongki, anso tarpalua nanggo apala deba nian sian halahi.
45011015	Dibaen muda panulakon ni halahi gabe pardengganan tu portibi on, nada he gabe songon hangoluan sian na mate ma i, muda dung tulus halahi dijagit?
45011016	Muda badia patumonaan i, na badia do muse sude sipanganon i; jana muda badia urat i, na badia do muse dangkana.
45011017	Diponggolkon deba sian dangka ni hayu i, jana nilohotkon ma ho na dibuat sian hayu harangan i tu inganan ni halahi gontina, anso martohap ho di urat dohot di miak ni hayu zetun i.
45011018	Hara ni i, ulang ma ginjang rohamu maradopkon angka dangka i! Muda ginjang rohamu, ingot ma; nada ho na manogang urat i, tapi na ditogang ni urat i do ho.
45011019	Betak giot dokkononmu do, "Adong do angka dangka na diponggolkon, anso au manggontihon halahi."
45011020	Tutu do nian songon i. Tapi diambungkon pe halahi, hara ni na so porsaya do halahi, jana dijagit pe ho hara ni na porsaya do ho. Jadi ulang pola gabe ginjang rohamu hara ni i; gari ada angkon mabiar do ho.
45011021	Dibaen muda nada di haholongi Debata angka dangka na humani i, Ia pe nada mangkaholongi ho!
45011022	Jadi sian i tarida hita ma sanga na bia denggan ni roha ni Debata dohot pir ni rohaNia. Pir do tindakanNia anggo tu halak pardosa, tapi anggo tu ho denggan do rohaNia -- asal ma laing sian hadengganan ni rohaNia ho mangolu. Anggo inda songon i, ho pe ambungkononNa do muse.
45011023	Jana taringot tu halak Jahudi pe, sugari mantak halahi na so ra porsaya i, dilohotkon do halahi muse, angke tuk do gogo ni Debata mangalohotkon halahi mangulahi.
45011024	Hamu na so halak Jahudi sarupa do hamu tu dangka ni zetun harangan i. Antong, salang hamu tarlohotkon do tu batang ni zetun na polin i na so sarupa hian dohot batangmunu sandiri, mur ma halak Jahudi na nipartudoskon tu angka dangka ni zetun na polin i, tontu ummura dope baenon ni Debata laho mangalohotkon halahi mangulahi tu bona ni zetun ni halahi sandiri.
45011025	Hara ni i ale angka dongan, ulang ma didok rohamunu na dung pistar hamu, giotku nian botoonmunu ma hasimoon on. Madung songgop hatangkangon tu bangso Israel, lopus gok masuk bilangan ni angka bangso na asing.
45011026	Jana i do gabe dalan, anso malua sandok bangso Israel, hombar tu na tarsurat i, "Ro ma sian Sion Sipalua i, sesaonNia ma hajahatan sian pomparan ni si Jakob.
45011027	Jana on ma parjanjianKu maradopkon halahi, muda Husesa angka dosa ni halahi."
45011028	Mangihutkon Jamita Na Denggan i, musu do halahi hara ni hamu, tapi mangihutkon pamilion i haholongan do halahi hara ni angka ompu i.
45011029	Dibaen nada disolsoli Debata rohaNia, taringot tu na nilehen dohot na nipiohonNia.
45011030	Najolo nada mangoloi Debata hamu. Hape saonnari madung dapotan asi ni roha do hamu, hara ni na so ra halak Jahudi mangoloi.
45011031	Laing tarsongon i do bope halak Jahudi. Saonnari nada ra halahi mangoloi, tapi markite asi ni roha na tu hamu, halahi pe dapotan asi ni roha.
45011032	Harana na dung dipadiar Debata do sude jolma na ditano on dirajai hatangkangan, anso tarpatidahon Ia asi ni rohaNia tu halahi sudena.
45011033	Bagasna i antong hamoraon, habisuhon dohot parbinotoan ni Debata! Na so tardodo do angka haputusanNia, jana nada tarastui angka dalanNia.
45011034	"Ise ma he mangastui pikiran ni Tuhan? Ise ma he na tarbaen mangalehen sipaingot tuSia?
45011035	Ise ma halak na jungada mangalehen bagi aha tuSia, jana gabe tarbaensa martunggu balosna?"
45011036	Angke sian Ia, jana markite-hite Ia, jana tuSia do sudena na adong. DiSia ma hasangapan ro di salolot ni lolotna! Amen.
45012001	Hara ni i ale angka dongan, hupaingot ma hamu markite-hite ibo ni roha ni Debata, anso dipasahat hamu dirimunu gabe haul na mangolu, na badia jana na tumbuk di roha ni Debata, i ma na gabe hangoluanmunu na sapatutna.
45012002	Ulang pahombar hamu dirimunu tu hasiangan on, tapi pauba hamu ma dirimunu markite-hite haimbaruon ni rohamunu anso tartimbang hamu sanga dia do hagiot ni Debata: Na denggan, na tumbuk jana na sanggam.
45012003	Markite-hite asi ni roha na nilehen di au, hupaingot ma hamu ganup marsada-sada ulang ma dipikiri hamu taringot tu hamu lobi sian na patut, tapi intap ni na patut ma parrohaonmunu, mangihutkon haporsayaan na diturpukkon ni Debata tu hamunu.
45012004	Songon pamatangta on, bahat do goar-goaranna, tapi nada dos karejo ni sude goar-goaran i.
45012005	Laing songon i do hita. Haru pe bahat hita, laing sada pamatang do hita di bagasan Kristus, tapi laing goar-goaran do na sada tu na asing.
45012006	Laing songon i ma hita manjagit silehen-lehen na marasing-asing mangihutkon asi ni roha na dung dilehen tu hita. Halak na manjagit silehen-lehen anso manyurirangi, angkon karejohonon ma i mangihutkon haporsayaannia.
45012007	Halak na mangurupi halak na asing, angkon marsitutu ma nian mangurupi halak. Halak na mangajari, tutu ma na mangajari i.
45012008	Halak na laho paingotkon dongan, angkon marsitutu ma paingotkon halak na asing. Halak na marsilehen-lehen na adong disia, angkon sian burju ni roha na patut ma i dibaen. Halak na mamimpin, angkon dihaburjuhon ma na mamimpin i. Halak na maribo ni roha tu na asing, angkon sian jop ni rohana do i baenonna.
45012009	Ulang mangalancap-lancap holong ni roha i! Magigi ma hamu mida na jahat, parayak hamu ma na denggan.
45012010	Tangkas ma hamu antong marsihaholongan sama hamu songon halak na martinadohon, jana marsijolo-joloan ma hamu marsipasangapan.
45012011	Ulang ma nian sumurut hariringgasmunu i, marsigorgor ma tondimu laho mangoloi Tuhan i.
45012012	Jop ma rohamunu mararop roha tu Tuhan i, sobar ma hamu muda ro hasusaan, jana haburjuhon hamu ma na martangiang.
45012013	Urupi hamu ma na patukkon haporluan ni angka halak na porsaya tu Debata jana sonang ma rohamunu manjagit haroro ni halahi tu bagasmunu.
45012014	Pasupasu hamu ma sanga ise na mamparkanciti hamu, pasupasu hamu ma jana ulang burai hamu.
45012015	Marjop ni roha ma hamu dohot angka na marjop ni roha, jana tangis ma hamu dohot angka na tangis.
45012016	Saroha ma hamu sama hamu, ulang jalahi hagodangan, tapi patoruk ma rohamunu tu haserepon, ulang ma etong hamu na pistar do hamu.
45012017	Muda jat dibaen halak tu hamu, ulang pola baloskon hamu i dohot na jat. Baen hamu ma aha na denggan tu sude halak.
45012018	Intap ni na tarbaen, mardame ma ngolumunu tu halak sudena.
45012019	Hamu ale angka dongan na nihaholongan! Ulang ma hamu sandiri na mambaen pambaloson, tapi lehen ma inganan tu hamumuruk ni Debata. Angke tarsurat do, "Au do mambaen pambaloson," ninna Tuhan.
45012020	Hara ni i, muda male musumunu, lehen ma ia mangan; jana muda manguas ia, lehen muse ma ia minum. Angke muda songon i dibaen hamu, gabe ila ma rohania dibaen hamu.
45012021	Ulang ma padiar hamu dirimunu ditaluhon na jat i, tapi taluhon hamu ma hajahatan i markite-hite hadengganan.
45013001	Angkon sude do halak mangoloi pamarenta, angke nada adong pamarenta na so manjagit kuasona sian Debata. Jana pamarenta na adong pe, sian parenta ni Debata do i.
45013002	Hara ni i, muda adong halak na mangalo pamarenta, sarupa dohot na mangalo tu hatontuan ni Debata do i. Jana siuhumon do halak na songon i.
45013003	Harana anggo halak na mambaen na denggan, inda pola mabiar ia tu pamarenta. Hum halak sibaen na jahat do na angkon mabiar. Muda por rohamunu anso ulang pola mabiar hamu mida pamarenta, angkon denggan do pangalahomunu, gabe sipujion ma hamu.
45013004	Angke pangoloi ni Debata do pamarenta, na markarejo parohon na denggan tu hamu. Tapi muda dibaen hamu na jat, angkon gabe mabiar ma hamu tu pamarenta, harana nada sayang boti pamarenta i maroban podangna. Suruan ni Debata do i mandabu uhum tu halak na mambaen na jahat.
45013005	Hara ni i patut ma unduk rohanta, nada hum hara ni rimas ni Debata, tapi na dionjar ni taroktok i do.
45013006	Laing hara ni i ma, umbaen na angkon gararonmunu pajak, angke songon parkarejo ni Debata do pamarenta laho mandalankon karejo sisongon i.
45013007	Garari hamu ma tu sude halak sanga aha na patut sigararonmunu: Garar hamu ma pajak di na patut manggarar pajak hamu, garari hamu bea di na patut manggarar bea. Habiari hamu ma na patut sihabiaran jana parsangapi hamu ma na patut sipasangapon.
45013008	Ulang marutang hamu bagi aha tu sanga ise pe, di balik ni utang holong ni roha na sada tu na asing. Harana sanga ise halak na mangkaholongi dongan jolma, madung dipatulus halahi Tona i.
45013009	Angke adong do tarsurat: Ulang markarosuan; ulang mamunu jolma; ulang manangko; ulang impol rohamu di sanga aha pe nampuna ni halak na asing; sudena i bope dohot angka aturan na asing i, nirahut do gabe sada aturan sajo, i ma na mandok, "Haholongi ma donganmu jolma songon pangkaholongimu di dirimu sandiri."
45013010	Sanga ise na mangkaholongi donganna jolma, nada baenonna be na jahat tu halahi. Jadi sanga ise na markolong ni roha, i ma halak na dung patuluskon Tona i.
45013011	Tamba ni sudena i, sude do hamu umbotosa taringot tu hatiha on, on ma hatiha na tama anso tarsunggul hita sian na modom. Angke madung dumonok saonnari hatihana di hita anso malua, sian dompak di na mamungka hita porsaya.
45013012	Salpu ne ma borngin; jana torang ma ari santongkin nari. Antong, taantak ma angka pangalaho na golap. Tapasingkop ma dirinta dohot sinjata na torang.
45013013	Angkon pantun do hita songon na somal dibaen halak di ari na torang, ulang ma marpesta godang marlobi-lobi, sanga mabuk. Ulang rorang, sanga marpangalaho na so ture. Ulang marbada-badai, sanga mangiburu.
45013014	Padiar hamu ma Tuhan Jesus Kristus manontuhon sanga aha sibaenonmunu. Jana ulang be dioloi hamu bakomunu na mardosa i laho papuaskon hagiot ni sibuk.
45014001	Jagit hamu ma halak na gale dope haporsayaanna, ulang ma uhumi hamu pandapot ni halahi.
45014002	Adong do halak na mandok, tola panganonna sanga aha sajo pe. Tapi adong muse do halak na gale dope haporsayaanna; hum angka sayur simarata sajo ma dihilala ia na tola panganonnia.
45014003	Sanga ise na so marimbar panganonna, ulang pola gabe layas rohania mida halak na marimbar sipanganonna; jana halak na marimbar sipanganonna, ulang ma antong disalahon ia angka na mangankon sasudena, angke salang Debata madung manjagit ia.
45014004	Tarbia ma he hajolmaonmu umbaen na jabat diuhumi ho naposo ni halak na asing? Sanga na tungkap naposo i sanga na jongjong, inda he urusan ni tuannia i do i? Jana denggan do ia jongjong angke marguru di Tuhan do mambaen ia jongjong.
45014005	Adong do halak na mangetong sada-sada ari dumenggan ulang angka ari na asing, hape na deba mangkilala sarupa do sudena angka ari i. Padiar ma songon i marsitontuhon pandirianna be angka jolma i.
45014006	Halak na mangkilala umporlu sada-sada ari, laho pasangap Tuhan i do dibaen halahi songon i. Halak na mangankon sanga aha sajo, laho pasangap Tuhan i do i, angke mandok tarimakasi do ia tu Debata hara ni sipanganon i. Laing songon i muse do halak na marimbar sipanganonna; halahi pe dipasangap halahi do Tuhan i jana mandok tarimakasi do halahi tu Debata.
45014007	Sahalak pe nada adong sian hita na mangolu hum di dirina sajo; jana sahalak pe nada adong sian hita na mate di dirina sajo.
45014008	Muda mangolu hita, di Tuhan i do hita mangolu. Jana muda mate pe hita, laing di Tuhan i muse do hita mate. Antong, sanga mangolu sanga na mate, Tuhan i do nampuna hita.
45014009	Madung mate Kristus, jana mulak mangolu. Hara ni i ma umbaen na gabe Tuhan Ia di halak na mangolu dohot muse di angka na dung mate.
45014010	Antong, hamu ale angka dongan! Aha ma gunana muda dipasala hamu dongan sahaporsayaanmunu? Jana aha pola gunana lakna muda layas rohamunu mida halahi? Sasudena hita on, angkon mangadop tu Debata anso diuhumi.
45014011	Angke tarsurat do, "Na mangolu do Au," ninna Tuhan i, "jadi sude halak angkon marsinggang di jolongKu; jana okuon ni ganop halak ma, Au do Debata."
45014012	Jadi angkon patorangonta be do tu jolo ni Debata sudena angka karejo na tapambaeni i.
45014013	Hara ni i ulang marsiuhuman hita sama hita! Gumonan ma ulang tabaen sanga aha na maroban donganta gabe madabu sanga tartuktuk.
45014014	Huboto do jana porsaya do au di bagasan Tuhan Jesus, na so adong sanga aha na hodar sian dirina humani; tapi gabe hodar ma i di sada-sada halak, muda hodar i dihilala ia.
45014015	Tapi muda hara ni sanga aha na nipanganmunu, gabe hancit roha ni donganmu sahaporsayaan, jadi nada marojahan tu holong ni roha be hamu disi. Muda na dung mate Kristus hara ni sada-sada halak, ulang ma padiar hamu sego halahi patunda ni na nipanganmunu.
45014016	Antong angka na denggan na di hamu, ulang ma padiar hamu dilayasi halak.
45014017	Harana anggo di Harajaan Ni Debata, nada sipanganon sanga siinumon na porlu disi, tapi hatigoran dohot hadamean dohot jop ni roha na nilehen ni Tondi Parbadia do.
45014018	Sanga ise na mangoloi Kristus songon i, i ma halak na pasonang roha ni Debata jana diargahon angka dongan na asing.
45014019	Jadi hara ni i, siparayahanta do tongtong angka pangalaho na mambaen hasosonang jana na marsipadengganan.
45014020	Ulang ma hara ni angka sipanganon, gabe disego-sego hamu na nikarejohon ni Debata. Tutu do, ias do sude sipanganon; tapi muda patunda ni na nipanganmunu do gabe mardosa halak na asing, hamu do na sala disi.
45014021	Gumonan ma indangkon sai nipangan juhut sanga niinum anggur sanga aha sajo pe tehe, muda patunda ni i do tartuktuk dongan na asing.
45014022	Anggo haporsayaanmi, urusanmu sandiri ma i tu Debata. Sanga ise na manimbang dirina nada marsala di na nietong ni rohana dirina tigor, martua do halak sisongon i.
45014023	Tapi sanga ise halak na ganggu rohana laho mangankon sanga aha, hape laing dipangan ia muse sipanganon i, hona uhum do, angke nada markite-hite haporsayaan dikarejohon. Angka na so tubu sian haporsayaan, dosa do i.
45015001	Anggo hita na margogo, angkon manaon hagaleon ni angka na so margogo do. Ulang ma tajalahi hasonangan ni dirinta sandiri.
45015002	Gumonan do hita manjalahi hasonangan ni dongan, laho parayakkon hadenggananna jana paulihonsa.
45015003	Harana, Kristus pe nada hasonanganNia sajo dipikirkon Ia. Songon na tarsurat, "Sude incak-incak na tu hamu, gabe tu Au do madabu."
45015004	Harana sanga aha na dung tarsurat na jolo, gabe parsiajaran do i di hita, anso togu hita di panghirimon i, markite-hite hapohomon dohot pangapoion sian Buku Na Badia i.
45015005	Debata do mual ni hapohoman dohot pangapoion. Sai dilehen Ia ma di hamu hasadaon mangihutkon hagiot ni Kristus Jesus,
45015006	anso saroha jana sahata ma hamu mamuji-muji Debata, Ama ni Tuhanta Jesus Kristus.
45015007	Antong marsijagitan ma hamu sama hamu, songon panjagit ni Kristus di hamu sude laho pasangapkon Debata.
45015008	Tapi on do na hudok, na gabe pangoloi ni halak Jahudi do Kristus, hara ni hasintongan ni Debata, anso dipatogu Ia janji na dung nilehenNia di angka ompunta.
45015009	Angke bangso na asing pe dibaen Ia do pasangap Debata hara ni asi ni rohaNia, songon na tarsurat di Buku Na Badia i, "Hara ni i giot pasangaponku noma Ho di tonga-tonga ni angka bangso. jana mangendehon puji-pujian di goarMu."
45015010	Adong muse do tarsurat songon on, "Marjop ni roha ma hamu ale angka bangso na asing, rap dohot bangsoNia."
45015011	Dohot on dope, "Puji hamu ma Debata, hamu ale angka bangso sudena, sai puji hamu ma Ia, o hamu sude jolma manusia!"
45015012	Jana didok si Jesaya dope songon on, "Ro ma sada halak sian pomparan ni si Isai, parentaonNia ma angka bangso; mararop ni roha tuSia angka bangso i."
45015013	Debata do arop ni rohamunu. Sai digohi Ia ma rohamunu dohot jop ni roha bope dohot hasonangan di bagasan haporsayaanmunu tuSia, anso mur mararop roha hamu tu Debata baenon ni gogo ni Tondi Parbadia.
45015014	Hamu ale angka dongan! Pos do rohangku angkon bahat do angka pangalaho na denggan di hamu. Sasude do diboto hamu jana tarbaen hamu muse do marsiajar-ajaran na sada tu na sada nari.
45015015	Tapi haru songon i pe hupulukkon do rohangku mambaen surat tu hamu, songon na paingotkon hamu hara ni asi ni roha na nilehen ni Debata tu au.
45015016	Madung dibaen Ia do au gabe pangoloi ni Kristus Jesus, suruanNia mandapotkon angka bangso na asing. Jana hubaen do au gabe songon malim, manjamitahon Jamita Na Denggan na sian Debata anso gabe haul na tumbuk tu roha ni Debata angka halak na asing i. Sai gabe haul hapunjungan ma di Debata halahi baenon ni Tondi Parbadia.
45015017	Hara ni i tola do au mamuji diringku di bagasan Jesus Kristus taringot tu Debata.
45015018	Angke nada puluk au mangkobari taringot tu bagi aha pe, asing ni na dikarejohon ni Kristus markite-hite au, anso hupatunduk angka bangso na asing tu pangoloion, markite-hite hata dohot pambaenan,
45015019	na nidonganan ni angka tanda hahomangan na sian gogo ni Tondi Parbadia do sudena i. Madung sudena hubaritahon Jamita Na Denggan sian Kristus i tu angka jolma, mamungka sian Jerusalem lopus tu Ilirikum.
45015020	Tapi on do na huharinggaskon, anso hujamitahon Jamita Na Denggan, barang di dia na so tarbarita dope goar ni Kristus i, anso ulang hupajongjong bagas di ginjang ni ojahan na nipayakkon ni halak.
45015021	Tapi songon na tarsurat i, "Angka na so jungada dope manjagit barita taringot tuSia, idaonna ma; jana halak na so jungada manangihon dope, astuan ni halahi ma."
45015022	Hara ni i do umbaen na jotjot au sundat manopot hamu angka dongan.
45015023	Tapi anggo saonnari madung sidung karejongku di angka luat i. Madung martaon-taon honokna sai por rohangku manopot hamu nian.
45015024	Jadi muda mardalan au tu Spanyol, disi ma au ro tu hamu dibaen arop do rohangku idaonku ma hamu, di na mamolus i au, anso didongani hamu ma au tusi, dung jop rohangku marsuo dohot hamu.
45015025	Tapi anggo saonnari giot tu Jerusalem dope au pasahatkon pangurupion tu angka dongan sahaporsayaan na disi.
45015026	Harana madung saroha angka parlagutan na di Makedonia dohot na di Akaya laho mangalehen pangurupion tu angka dongan na pogos sian tonga-tonga ni dongan sahaporsayaan.
45015027	Denggan do na dung diputuskon ni halahi, jana utang do i di halahi. Harana muda taruli angka bangso di arta partondion sian halak Jahudi, jadi patut do ditolongi angka bangso na asing i halak Jahudi i taringot tu arta na di portibi on.
45015028	Muda dung sidung hubaen karejongkon, jana hupasahat pangurupion na nipalagut i tu halahi na di Jerusalem, kehe ma au tu Luat Spanyol mamolus sian kotamunu on.
45015029	Huboto do muda ro au, angkon boanonku do angka pasupasu na sian Kristus di hamu.
45015030	Hara ni Tuhanta Jesus Kristus dohot hara ni holong ni roha na nilehen ni Tondi i, gomos ma hupangido tu hamu angka dongan, anso dohot ma nian hamu marsitutu martangiang rap dohot au tu Debata taringot tu au.
45015031	Anso malua au sian angka na so porsaya na adong di Judea, jana anso tumbuk tu roha ni halak na porsaya na di Jerusalem karejongki.
45015032	Jadi hara ni i, muda tumbuk di roha ni Debata, tarbaen au ma ro mandapotkon hamu angka dongan di bagasan jop ni roha. Jana dapotan apo-apo ma au di tonga-tongamunu.
45015033	Sai di dongani Debata pardenggan basa i ma hamu angka dongan sudena. Amen.
45016001	Hupasahat ma ibotonta si Poibe na mangurupi na saidanna i di parlagutan na di Kenkrea.
45016002	Jagit hamu ma ia di bagasan Tuhan i, songon na tama di angka halak na badia, anso ditolongi hamu ia di sude karejonia muda porlu, harana bahat do diurupi ia angka dongan bope au sandiri.
45016003	Palalu hamu ma tabengku tu si Priskila dohot si Akuila, i ma angka donganku saparkarejoan di bagasan Kristus Jesus.
45016004	Madung martaru hosa halahi humopkop ngolungku, nada hum au sajo na mandok tarimakasi tapi dohot do sude parlagutan na sian bangso na so Jahudi.
45016005	Laing pabolkas hamu ma tabengku tu parlagutan na marpungu di bagas ni halahi i. Tabe tu haholongan ni rohangku si Epenetus. Ia ma na parjolo porsaya tu Kristus di Luat Asia.
45016006	Tabengku muse tu si Maria. Songon i ma lojana dihilala ia na markarejo i di hamu.
45016007	Laing pasahat hamu ma tabengku tu si Andronikus dohot tu si Junias. Dongan samargangku do halahi na dua jana unjung do halahi rap tarhurung dohot au. Dompak so porsaya dope au tu Kristus, madung parjolo halahi porsaya. Tarbonggal do halahi di tonga-tonga ni angka rasul.
45016008	Tabe tu si Ampliatus na huhaholongi di bagasan Tuhan i.
45016009	Paboa hamu ma tabengku tu si Urbanus, donganta saparkarejoan na rap dohot hita di bagasan Kristus i. Dohot tu si Stakus na huhaholongi i.
45016010	Tabe tu si Apelles, na polin di bagasan Kristus i. Tabengku muse tu dongan sabagas ni si Aristobulus,
45016011	dohot tu si Herodion. Samarga do i dohot au. Dohot tabe tu angka dongan sabagas ni si Narkisus, na rap porsaya tu Tuhan.
45016012	Tabengku tu si Tripena dohot si Triposa na marsitutu karejo mangoloi Tuhan, dohot tu si Persis na nihaholongan. Ia pe madung marsitutu karejo mangoloi Tuhan i.
45016013	Tabe tu si Rufus dohot inanta i, na gabe songon dainang do i di au sandiri. Halak na tarpuji do si Rufus, na nipili ni Tuhan.
45016014	Palalu ma tabengku tu si Asinkritus, si Plegon, si Hermes, si Patrobas, si Hermas dohot tu sude angka dongan na rap dohot halahi.
45016015	Tabe tu si Pilologus dohot si Julia; tu si Nereus bope tu ibotonia i; tu si Olimpas dohot tu sude angka na porsaya na rap dohot halahi.
45016016	Marsijalangan ma hamu sama hamu sian ias ni roha songon tu dongan Kristen. Palalu tabe do tu hamu, angka parlagutan ni Kristus.
45016017	Tapi hupaingot ma hamu, ale dongan, pardimata hamu ma angka na mangalo pangajaran na niguruhonmunu i, jana na mambaen parsalisian dohot pardandian. Padao hamu ma sian halahi.
45016018	Harana anggo halak sisongon i nada tu Kristus Tuhanta i halahi markarejo, tapi laho palalu na di roha ni halahi sajo do. Markite-hite hata na lambok jana na tabo begeon, dipaoto-oto halahi do angka halak na bulus roha.
45016019	Angke diboto halak do sudena taringot tu pangoloionmunu, jadi jop do rohangku hara ni hamu jana di pangido rohangku, anso pistar hamu tu na denggan, tapi ias maradopkon hajahatan.
45016020	Tapi tibu ma diropukkon Debata mual ni hasonangan i, Sibolis i tu toru ni patmunu! Sai didongani asi ni roha ni Tuhanta Jesus Kristus ma hamu. Sai tongtong ma hamu dipasupasu Jesus Kristus Tuhanta i!
45016021	Si Timoteus donganki pe palalu tabe do tu hamu angka dongan sahaporsayaan. Songon i dohot sian si Lukius, si Jason dohot si Sosipater donganku samarga.
45016022	Anggo na mambaen surat on, au do si Tertius. Laing pasahat tabe ma au di hamu angka dongan di bagasan Tuhanta i.
45016023	Manongos tabe do si Gayus tu hamu angka dongan. Di bagasnia do au manompang jana laing di bagasnia do hami margareja. Si Erastus kapala ni sitiop hepeng ni pamarenta ni kota i pe laing manongos tabe do tu hamu. Songon i si Kuartus donganta i. [
45016024	Sai dipasupasu Tuhanta Jesus Kristus ma hamu angka dongan sudena. Amen.]
45016025	Debata do na tarbaen patogu rohamunu mangihutkon Jamita Na Denggan na hujamitahon i, i ma taringot tu Tuhan Jesus Kristus, jana mangihutkon hasimoon na dung dipapatar, dung jolo ditabunihon sian na robi.
45016026	Madung dipatidahon do saonnari hasimoon i markite-hite surat ni angka panurirang i, mangihutkon parenta ni Debata na salolot ni lolotna, jana dipabotohon i di sude bangso, anso porsaya halahi sude jana mangoloi tu Debata.
45016027	Hum sasada Ia sajo do Debata na sun pistar. Sai marsangap situtu ma Ia salolot-lolotna markite-hite Jesus Kristus i! Amen.
46001001	Sian si Paulus, hara ni hagiot ni Debata dipio gabe rasul ni Kristus Jesus, dohot sian si Sostenes donganta;
46001002	tu parlagutan ni Debata na di Korintus, i ma angka na diparbadiai di bagasan Kristus Jesus jana na nipiohon gabe angka halak na badia, dohot tu sude halak di sude ingananna, na mamiohon goar ni Tuhanta Jesus Kristus, i ma Tuhan ni halahi dohot Tuhanta.
46001003	Asi ni roha dohot hasonangan na sian Debata Amanta dohot sian Tuhan Jesus Kristus ma na mandongani hamu.
46001004	Sai tongtong do au mandok tarimakasi tu Debata hara ni hamu, dibaen madung dijagit hamu basa-basa na sian Debata markite-hite Jesus Kristus.
46001005	Gabe mamora do hamu taringot tu sudena pangalaho, dung Kristus nampuna hamu. Parbinotoanmunu pe madung bagas situtu taringot tu sude pangalaho jana malo muse do hamu mangajarkon parbinotoan i.
46001006	I ma tandana paboa na dung tangkas barita taringot tu Kristus mangarajai rohamunu,
46001007	gabe nada adong be na hurang pasupasu di hamu, di na nipainte-intemunu Tuhanta Jesus Kristus ro jana idaon ni halak sudena.
46001008	Patoguon ni Kristus do rohamunu lopus tu ujungna, jadi muda ro Ia mangulahi, nada adong be na martihas di hamu.
46001009	Pos do roha di Debata, nada adong sihagangguhonon diSia. Ia do Debata na mamio hamu gabe sada dohot AnakNa i, i ma Jesus Kristus Tuhanta i.
46001010	Hamu ale angka dongan! Mangasahon goar ni Tuhanta Jesus Kristus hupangido anso saroha hamu sudena di sude pangkataionmunu, anso ulang masa parbolat-bolatan di hamu. Angkon laing sada do hamu di pikiran dohot di angka haputusanmunu.
46001011	Harana madung lalu baritana sian pangisi ni bagas ni si Koloe na adong parsalisian di tonga-tongamunu.
46001012	Na hudok disi, on do: Adong sian hamu na mandok, "Anggo au marpihak tu si Paulus do," adong muse na mandok, "Au marpihak tu si Apollos do," na asing mandok, "Au marpihak tu si Kepas do." Na deba nari mandok, "Anggo au marpihak tu Kristus."
46001013	Adong dehe lakna tarbagi-bagi Kristus i? Adong dehe lakna diparsilangkon si Paulus hara ni hamu, sanga nipandidihon hamu di bagasan goar ni si Paulus?
46001014	Tuani ma inda adong na hudidihon sian hamu asing sian si Krispus dohot si Gayus.
46001015	Ulang adong sahalak pe na jabat mandok na hudidihon sanga ise anso gabe mamihak tu au. (
46001016	Olo tehe! Si Stefanus pe nian dohot dongan sabagasnia laing au do mandidihon halahi. Tapi anggo asing sian i, sapanjang na huingot nada adong be na hupandidihon.)
46001017	Nada na giot mandidihon umbaen na nisuru ni Kristus au, tapi na giot manjamitahon Jamita Na Denggan na sian Debata do. Jana i pe nada tola baenonku hara ni malo-malongku mangkatai, anso ulang sayang boti kuaso ni hamamate ni Kristus i di parsilang i.
46001018	Harana anggo di halak na hona uhum ni Debata, songon haotoan do barita taringot tu hamamate ni Kristus di parsilang i. Tapi anggo di hita na nipalua ni Debata, kuaso ni Debata do barita i.
46001019	Angke didok Debata do di Buku Na Badia i, "SursaranKu ma parbinotoan ni angka na pistar, jana agohononKu ma habisuhon ni angka na malo."
46001020	Di dia dehe angka na bisuk i? Di dia dehe angka Siboto Surat i? Di dia dehe angka pangalo na sian portibi on? Nada he madung dibaen Debata habisuhon ni portibi on gabe hatoon?
46001021	Harana sanga na bia pe malo ni jolma, nada tartandasa Debata markite-hite hamaloanna i sandiri. Tapi hape, hara ni hamaloan ni Debata, gabe jop ma rohaNia paluahon angka na porsaya tuSia markite-hite jamita na nietong ni portibi on songon haotoan.
46001022	Dipangido halak Jahudi do hahomangan gabe songon tanda, jana halak Junani manjalahisa di parbinotoan ni portibi on.
46001023	Hape anggo hita hum taringot tu Kristus na mate di parsilang i do tajamitahon. Hancit do roha ni halak Jahudi dibaen barita i. Jana angka bangso na asing na so Jahudi, dietong halahi do haotoan jamita i.
46001024	Tapi anggo di halak na dung nipiohon ni Debata -- halak Jahudi sanga na so Jahudi -- anggo jamita i hum Kristus do jana Kristus i ma hagogoan ni Debata dohot hamaloan ni Debata.
46001025	Harana pangalaho na niida songon haotoan ni Debata, dao ummalo dope i sian hamaloan ni jolma; jana na niida songon hagalean di Debata, dao gumogo dope i sian hagogoan ni jolma.
46001026	Hamu ale angka dongan! Ligi hamu ma jolo sanga na tarbia pangalahomunu di na nipiohon ni Debata hamu. Hum saotik do sian hamu na malo, sanga na markuaso sanga na marpangkat na gincat mangihutkon panatapan ni jolma.
46001027	Angke sangajo do dipili Debata angka na oto didok portibi on, anso gabe maila angka halak na pistar i. Jana dipili Debata muse do angka na gale ninna portibi on, anso maila angka halak na gogo.
46001028	Dipili Debata do angka na nietong ni portibi on, toruk, na bile dohot na nietong ni portibi on sisoada, anso disego-sego Debata angka na nipasangap ni portibi on.
46001029	Antong anggo songon i, nada adong sahalak pe na tarbaen manggodang diri anggo di jolo ni Debata.
46001030	Hara ni na nibaen ni Debata sandiri do umbaen na gabe mardomu hamu dohot Kristus Jesus. Na nilehen ni Debata do Kristus tu hita, anso marguru tu Kristus hamaloanta. Angke Kristus do na padenggankon hita mangulahi dohot Debata. Laing Kristus do na papitahon hita anso gabe bangso na polin hita di Debata. Kristus muse do na paluahon hita.
46001031	Jadi hara ni i do, tarsurat di Buku Na Badia i, "Sanga ise na giot mamuji diri, angkon hara ni pambaenan ni Debata ma ia mamuji diri."
46002001	Hamu ale angka dongan! Di na ro au mandapotkon hamu jana di na hujamitahon tu hamu taringot tu sangkap ni Debata na so binoto ni portibi on dope, nada hupake malo-malo ni jolma mangkobari tu hamu. Jana nada hupake parbinotoan ni portibi on.
46002002	Harana madung putus hian di rohangku, salolot rap au dohot hamu, nada pajojoronku bagi aha tu hamu asing sian Jesus Kristus; lumobi ma i taringot tu hamamateNia di parsilang i.
46002003	Dompak rap au dohot hamu, gale jana humitir do au hara ni na mabiar.
46002004	Nada markite-hite habisuhon na paposkon hupalalu hatangku dohot jamitangku tapi markite-hite dalan na patandahon kuaso na sian Tondi i do.
46002005	Hubaen pe songon i, anso ulang marojahan tu hamaloan ni jolma do haporsayaanmunu, tapi anso marojahan tu kuaso ni Debata.
46002006	Haru pe songon i, anggo tu halak na dung togu haporsayaanna, laing huhobarkon do nian taringot tu hamaloan. Tapi nada hamaloan ni portibi on sanga hamaloan ni angka na markuaso di portibi on. Harana mago do kuaso ni halahi i.
46002007	Hamaloan ni Debata do anggo na hupajojor i. Nada diboto portibi on hamaloan i, tapi madung dipasingkop Debata hian i baen hasonanganta dompak so dijadihon Debata dope portibi on.
46002008	Sahalak pe nada adong umboto sangkap na nibaen ni Debata i. Angke sugari na dung diboto halahi i, nada jabat parsilangkonon ni halahi Tuhan na sumangap i.
46002009	Tapi songon na nidok ni surat di Buku Na Badia i do, "Anggo di angka halak na manghaholongi Debata, madung dipasingkop Debata hian angka na so unjung diida mata, sanga dibege jolma, jana na so jungada muse dope tubu di bagasan roha ni jolma."
46002010	Hape madung dipaboa Debata tu hita sangkapNia i markite-hite TondiNia. Didodo Tondi i do sasude, lopus tu angka na buni na dibagasan Debata.
46002011	Angke anggo na umboto sanga aha na di bagasan roha ni sada-sada halak, laing tondinia i sandiri do. Laing songon i do Debata. Anggo na umboto sanga aha na di bagasan roha ni Debata, Tondi Ni Debata sandiri do!
46002012	Jana nada dilehen tu hita tondi ni portibi on, tapi Tondi na sian Debata do, anso taboto sudena na nibasa-basahon ni Debata tu hita.
46002013	Laing i do na hami hatahon, nada markite-hite hata na niajarkon ni habisuhon ni jolma tapi markite-hite hata na niajarkon ni Tondi. Hami pajojor do angka pangalaho partondion tu angka na maruli Tondi.
46002014	Halak na so maruli Tondi Ni Debata, nada tarjagitsa di bagasan rohana sanga aha na nipatorang ni Tondi i. Harana songon haotoan do angka na songon i di halahi. Nada haastuan halahi angka pangalaho na songon i, angke angkon sian partondion do i tarastui.
46002015	Sanga ise na maruli Tondi Ni Debata, i do na mangastui arti ni sasudena i tapi anggo ia sandiri nada tardodo sanga ise pe.
46002016	Harana, "Ise ma he na umboto roha ni Tuhan, sanga ise ma he na mamodai Ia?" Tapi di hita do roha ni Kristus i.
46003001	Anggo au ale angka dongan, nada tarbaen au hatiha i mangkatai dohot hamu songon tu halak na maruli Tondi, tapi songon tu halak na marroha portibi, na poso dope di bagasan Kristus.
46003002	Najolo hum susu dope na tarlehen au di hamu, nada sipanganon na pir; angke nada tuk dope gogomunu manjagit i. Hape lopus saonnari laing so tuk dope gogomunu manjagit i,
46003003	hara ni ngolumunu na laing tongtong dope mangihutkon bako ni jolma portibi. Angke muda laing mangiburui do hamu jana marbadai na sada tu na asing, i ma tandana paboa na laing mangolu mangihutkon bako ni jolma portibi dope hamu, songon angka jolma na di portibi on.
46003004	Muda adong na mandok, "Anggo au di pihak ni si Paulus," jana na asing mandok, "Anggo au mamihak tu si Apollos do," nada he i ma tandana paboa na tutu hamu marpangalaho songon angka jolma portibi on?
46003005	Jolma na bia ma he pola si Apollos? Jana tarbia muse si Paulus? Pangoloi ni Debata sajo do hami na dua, na dung manogu-nogu hamu anso porsaya tu Debata. Karejo na nipasahat ni Tuhan i tu hami be, i sajo do na hami dalankon.
46003006	Au manyuan jana si Apollos ma manyiram, tapi anggo na patubuhon laing Debata do.
46003007	Hara ni i, na umporlu nada na mananom sanga na manyiram, tapi Debata na patubuhon i do.
46003008	Bope na mananom sanga pe na manyiram sarupa do i.
46003009	Rap parkarejo ni Debata do hami na dua; tapi anggo hamu kobun ni Debata do dohot bagas ni Debata.
46003010	Hara ni hamaloon na nilehen ni Debata di au, songon tukang bagas na malo madung sidung hubaen ojahan ni bagas i, jana halak na asing do pajongjongkon bagas di ginjang ni ojahan i. Angkon jolo tangkas do parrohahonon ni tukang i sanga songon dia bagas na giot pajongjongonnia i di ginjang ni ojahan i.
46003011	Harana nada adong sada halak pe na bisa mamayakkon ojahan na asing sian ojahan na dung dipayakkon hian, i ma Jesus Kristus.
46003012	Adong do deba na mambaen di ginjang ni ojahan i sere, perak sanga batu intan, adong muse na mambaen hayu, ruput na hiang sanga pe durame.
46003013	Muda ro saulahon Kristus, disi pe anso tarida parkarejoan ni halahi be. Harana api paruhuman do pataridahon karejo ni ganop be. Api i ma na manguji jana manontuhon hadengganan ni karejo i.
46003014	Muda tahan do bagas na nipajongjong di ginjang ni ojahan i ditutung dohot api i, jagiton ni tukangna i ma upania.
46003015	Tapi muda mosok do karejona i, anggo i rugi ma ia; malua do nian anggo ia sandiri, tapi songon halak na malua sian api noma.
46003016	Diboto hamu dehe, na Bagas Ni Debata do hamu? Songon i muse na maringanan do Tondi Ni Debata di hamu?
46003017	Muda adong halak na manyegohon Bagas Ni Debata, segohonon ni Debata muse ma halakna i. Harana anggo Bagas Ni Debata na badia do, jana hamu ma bagas i.
46003018	Ulang ma adong sanga ise na paoto-oto dirina. Sanga ise sian hamu na mangetong dirina na bisuk mangihutkon parsuhatan ni portibi on, angkon jadi oto do ia, baru pe anso tutu ia na bisuk.
46003019	Angke na nietong ni portibi on bisuk, anggo di parnidaan ni Debata i ma halak na oto. Tarsurat do di Buku Na Badia i, "Dipadapot Debata do angka na bisuk dohot hamaloan ni halahi i sandiri."
46003020	Adong muse do tarsurat songon on, "Diboto Debata do angka tahi ni na bisuk, tutu situtu do na so marguna sudena i."
46003021	Antong anggo songon i, ulang ma adong sanga ise na marmogahon dirina maradopkon jolma, angke madung dilehen sasudena gabe hamu puna:
46003022	Si Paulus, bope si Apollos, bope si Kepas, portibi on, hangoluan dohot hamatean, bope hatiha saonnari dohot hatiha na giot ro, hamu do nampuna i sasudena.
46003023	Tapi hamu nampuna ni Kristus do, jana Kristus nampuna ni Debata.
46004001	Etong hamu ma hami angka pangoloi ni Kristus, na manjagit tanggung jawab laho manjamitahon angka sangkap ni Debata na so diboto portibi on dope.
46004002	Anggo na dipangido sian halak na gabe pangoloi i ma, angkon sihaposan do ia.
46004003	Anggo di au nada marimbar sanga na aha dipikiri hamu taringot tu au, bope pikiran ni halak na asing. Salangkan pikiranku taringot tu au sandiri, nada pola soal i huhilala.
46004004	Sanga taringot tu bagi aha pe, nada adong huhilala salangku, tapi inda na mamastihon au paboa na tutu na so adong hasalaanku. Tuhan i sandiri ma manontuhon sanga na marsala au sanga nada.
46004005	Antong, anggo so dapot dope hatihana, ulang ma matibutu tontuhon hamu marsala sada-sada halak sanga nada. Painte hamu ma lopus tu haroro ni Tuhan i. BukaonNia do sude angka rahasia na buni di na golap. RungkaranNia ma sudena rahasia na buni na di bagasan roha ni jolma. Di hatiha i pe anso jagiton ni halak ganop pujian na patut jagitonna sian Debata.
46004006	Hamu ale angka dongan! Hara ni hamu, gabe tu si Apollos dohot tu au ma huhonahon i. Maksudna, anso sian tudosan na hami baen i, marsiajar hamu sian umpama na mandok, "Ulang ma dipikiri hamu taringot tu hamu lobi sian na tarsurat i." Jadi muda songon i nada adong be sian hamu na ra marmoga-moga, hape halak na asing dilayasi.
46004007	Ise dehe na mambaen hamu marhasurungan sian na asing? Nada he na nijagitmunu do sude sian Debata? Antong biasi ma he manggodang diri hamu songon dia ma na adong di hamu songon na so nilehen i di hamu?
46004008	Nada adong be na hurang di hamu! Madung mamora hamu! Ma gabe raja hamu! Hape hami inda. Denggan ma i, muda tutu do raja hamu, anso tarbaen hami rap dohot hamu mamarenta.
46004009	Harana anggo mangihutkon pandapotku, dilehen Debata do di hami angka rasul inganan na tumoruk, dos songon halak na niuhum tu hamatean, angke madung gabe sitontonan hami diportibi on, dijolo ni jolma dohot angka surusuruan.
46004010	Gabe angka na oto do hami hara ni Kristus jana hamu angka na malo dibagasan Kristus! Hami angka na gale, hamu na gogo! Hami diincahi, anggo hamu dipapuji-puji!
46004011	Lopus tu hatiha on, tangkuraparon do hami jana manguas; pakean pe hum na lohot di pamatang on ma; diparkanciti halak do hami; so adong inganannami;
46004012	angkon loja do hami markarejo anso adong panganonnami. Muda diburai hami, pasupasu do hami baen balosna; muda diloncingi hami, sobar do hami;
46004013	muda dipalayas-layas halak hami lambok do hatanami mangalusi i. Nada tuk hami songon rompak-rompak ni portibi on; lopus tu hatiha on, laing dietong do hami songon na hodar ni portibi on.
46004014	Hubaen pe surat on tu hamu, nada na giot pailahon hamu, tapi na paingotkon hamu do au songon angka dakdanakku sandiri.
46004015	Songon halak Kristen hamu, didok rohangku madung adong sampulu ribu halak gurumunu, tapi nada adong na gabe ama di hamu. Hum au do na gabe ama di hamu sude, harana Jamita Na Denggan taringot tu Kristus Jesus i do na huoban di hamu.
46004016	Hara ni i gomos ma hupangido tu hamu, au ma tiru hamu.
46004017	Ihut tusi madung husuru si Timoteus mandapotkon hamu. Songon halak siihutkon Kristus, songon anakku sandiri do ia na huhaholongi. Anak haposan do i. Paboaonnia ma tu hamu sanga na bia ngolu na hudalankon dung porsaya au tu Kristus, i ma pardalan ni ngolu na huajarkon di ganop parlagutan sanga na di dia pe.
46004018	Madung adong deba sian hamu na marmoga-moga; harana ninna roha ni halahi, nada tulus be au mandapotkon hamu.
46004019	Tapi angkon laing ro do au mandapotkon hamu, nada pola honok be muda dipaloas Tuhan. Jadi muda ro au, disi ma idaonku sanga aha do antong na tarpatupa angka na manggodang diri i; ulang hum mandok hata sajo halahi.
46004020	Harana muda Debata do mamarenta ngolu ni sada-sada halak, angkon tanda do i sian hagogoon ni ngolu ni halahi, nada sian hata-hatana.
46004021	Jadi pili hamu ma sanga dia do giotmunu! Angkon maroban loncing-loncing dehe au ro mangajari hamu sanga mardongan halambohon dohot holong ni roha do?
46005001	Satutuna madung lalu tu au paboahon na adong deba sian hamu marpangalaho na so ture; adong sian hamu na pardadaboruhon na nialap ni amangna. Hape halak na so mananda Tuhan pe nada ra mambaen na songon i!
46005002	Haru ma songon i, hape laing pagodang-godang diri dope hamu. Angkon marsak ma hamu nian, jana paorotonmunu ma halak na marpangalaho sisongon i sian tonga-tongamunu.
46005003	Haru padao-dao pe pamatangta anggo tondingku di tonga-tongamunu do au huhilala. Jadi songon na di tonga-tongamunu do au saonnari laho mambaen haputusan,
46005004	"Mangasahon goar ni Tuhan Jesus Kristus hudok ma di hamu, angkon niuhum do halak na songon i hodar ni pangalahona!" Jadi muda marlagut hamu jana di tonga-tongamunu au markite-hite tondingku, mangasahon kuaso ni Tuhanta Jesus Kristus,
46005005	angkon pasahatonmunu do halak na songon i tu Sibolis anso disegohon pamatangna i jana di na songon i paluaon ma tondina di na ro mangulahi Tuhan i.
46005006	Nada denggan anggo na manggodang diri i hamu! Ning rohangku diboto hamu do pandohan on, "Saotik pe ragi i, gabe kombang do sude adonan i!"
46005007	Jolo ambungkon hamu ma ragi na lolot i, i ma dosa i anso gabe songon adonan ni topung na imbaru boti na ias hamu sian ragi ni dosa na honok i. Harana madung mamungka Ari Pesta Paskah di hita; Kristus na gabe songon biri-biri Paskah di hita, madung dihaulkon.
46005008	Jadi tapestahon ma Paskanta i dohot roti na so marragi, i ma roti na manggambarkon hapolinon bope sasudena na tumbuk di roha ni Debata. Ulang ma tapestahon Paskah i mardongan roti na marragi na honok, i ma dosa dohot hajahatan.
46005009	Di suratku na salpu i madung hudok tu hamu anso ulang mardongan hamu tu halak parhamainan.
46005010	Na humaksud nada halak parhamainan sanga na songkal, sanga panipu, sanga na manyomba gana-ganaan na so mananda Debata saotik pe. Nada i na hudok; harana muda padaoonmunu noma halahi, tontu angkon morot noma hamu sian portibi on.
46005011	Anggo na humaksud songon on do: Ulang pardongan hamu halak na mangoku dirina Kristen hape rorang halahi, sanga songkal, sanga pe sioloi gana-ganaan sanga na sai ra pabusuk-busuk dongan, sanga parmabuk sanga pe panangko. Hum sajuguhan pe mangan dohot halak sisongon i, ulang!
46005012	-
46005013	Anggo manguhumi halak na so Kristen, inda karejongku i. Debata sandiri ma mangadili halahi. Tapi angka anggota ni parlagutan, inda he hak ni parlagutan i sandiri do laho manguhumi angka sisongon i? Di Buku Na Badia i tarsurat do songon on, "Paorot hamu ma angka parjahat i sian tonga-tongamunu."
46006001	Biasi adong sian hamu na puluk mandapotkon panguhum na so porsaya tu Tuhan mangaduhon donganna sahaporsayaan muda marbadai hamu dohot donganmunu i? Biasi inda dipangido ia anso angka halak na badia manyalosehon parkaro i?
46006002	Adong he na so diboto hamu do angkon uhuman ni angka halak na badia do portibi on? Jadi anggo uhumanmunu do portibi on, na so tarsalosehon hamu be angka parkaro na songon i menekna?
46006003	Na so diboto hamu do, haru surusuruan pe hita do manguhumi halahi saulahon. Mur ma angka parkaro na mardomu tu ngolu siganop ari on!
46006004	Antong muda masa angka parkaro na songon i, aduhononmunu dope tu angka jolma na so marjohoman bagi aha di parlagutan i?
46006005	Paila-ilahon ma hamu songon i! Sai adong do sada-sada halak sian tonga-tongamunu na malo manyalosehon parsalisian ni angka donganta Kristen!
46006006	Tapi hape kehe do dongan na sada mandapotkon na so Kristen mangaduhon parkarona maradopkon donganna Kristen!
46006007	Ulang be nidok kehe marparkaro tu halak na so Kristen; hum parsalisian di tonga-tongamunu pe madung gabe hataluan i di hamu. Gumonan ma taon hamu pambaenan na jat i sanga dirugihon hamu!
46006008	Hape hamu sandiri dope na mambaen na so tigor tu halak na asing. Rugi do halak dibaen hamu. Jana tu dongan Kristen muse do songon i dibaen hamu!
46006009	Nada he diboto hamu do, anggo angka halak na so tigor nada dapotan bagian di Harajaan Ni Debata? Ulang ma hamu lilu! Halak na markarosuan, sioloi gana-ganaan, si pangalangkup, si pangalukluhi, si pandalus-dalus,
46006010	angka panangko, na mangkaut tu diri dohot parmabuk, angka na sai ra manilakoi halak, dohot angka na mambuat sian halak na so bagianna -- sude halak sisongon i nada dapotan bagian di Harajaan Ni Debata.
46006011	Songon i hian do deba sian hamu najolo. Tapi anggo saonnari madung dipaias hamu sian dosa, madung diparbadiai, jana madung dipatigor hamu di bagasan goar ni Tuhan Jesus Kristus dohot di bagasan Tondi Ni Debatanta.
46006012	Adong do deba na mandok, "Sanga aha pe tola do baenonniba." Tapi anggo di au nada sude marguna. Jadi haru pe tola au mambaen sanga na aha, nada ra au padiarkon diringku dirajai sanga na aha pe.
46006013	Adong muse do deba na mandok, anggo sipanganon tu butuha do i, jana butuha i pe tu panganon do i diparade. Hape dua-duana i giot soadahonon ni Debata do. Nada tola pakeon pamatang ni jolma i tu na so ture, tapi hum tu angka pangalaho na porlu di Tuhan do. Jana Tuhan i pe dibaen Ia do angka pangalaho na porlu tu pamatang i.
46006014	Madung dipangolu Debata Tuhan Jesus sian hamatean, songon i muse ma pangoluon ni Debata hita markite-hite kuasoNia.
46006015	Diboto hamu do, anggo pamatangmunu i anggota ni pamatang ni Kristus do i. Antong, tola ma he buatonku sada anggota ni pamatang ni Kristus i, gabe hubaen anggota ni pamatang ni panggampang? Nada songon i!
46006016	Aropku inda diboto hamu dope, sanga ise na marhamainan dohot sada halak panggampang, na dung gabe sada do ia dohot panggampang i! Harana tarsurat do, "Gabe sada ma na dua halak i."
46006017	Tapi anggo halak na pasada dirina dohot Tuhan, gabe sada ma Tondi Ni Tuhan i dohot tondi ni halakna i.
46006018	Padao hamu ma dirimunu sian hahodaron. Angke sude dosa na asing i na nibaen ni jolma, di ruar ni pamatangna do i tarjadi. Tapi anggo halak na marhamainan, na mambaen dosa tu pamatangna sandiri do i!
46006019	Sanga nada he diboto hamu, pamatangmunu do inganan ni Tondi Parbadia i? Sian Debata do pamatangmunu, jana nada hamu nampuna dirimunu.
46006020	Madung ditobus Debata hamu jana lunas digarari Ia. Hara ni i, denggan ma pake hamu pamatangmunu i anso marsangap Debata.
46007001	Saonnari taringotanku ma angka na nipaboamunu di suratmunu i tu au. Muda nada mambuat boru sada halaklahi, denggan do i.
46007002	Tapi anso ulang targoda di angka pangalaho na markarosuan, dumenggan do ganop halaklahi adong be dadaboruna, bope dadaboru adong be halaklahina sandiri.
46007003	Angkon gohan ni halaklahi do na tama songon ama-ama maradopkon dadaboruna, jana dadaboru pe angkon gohanna do na tama songon ina tu halaklahina; marsilehenan be ma na tama maradopkon na asing.
46007004	Nada roha-roha ni dadaboru i be di dirina sandiri, halaklahinia noma na markuaso tusia. Songon i muse halaklahi i, nada markuaso be ia di dirinia sandiri; daborunia i noma na markuaso disia.
46007005	Ulang ma marsipadaoan halak na saripe, muda so sian tumbuk ni tahi sanga sadia lolotna, anso bisa hamu rap martangiang. Dung i mardomu ma hamu mangulahi, anso unang diuji Sibolis hamu, harana nada tahan hamu marpuaso.
46007006	Nada gabe parenta, muda hudok pe songon i, tapi songon sipaingot do.
46007007	Anggo satutuna nian, gumonan do didok rohangku sugari songon au on sudena halak. Tapi bia ma baenon, paasing-asing be do silehen-lehen na nijagit sian Debata. Deba songon on do hasurungan na nijagitna, hape na asing nada songon i.
46007008	Tu angka halak na so marripe bope tu angka na dung mabalu, songon on ma sipaingotku: Gumonan ma hamu indangkon marbagas songon au on.
46007009	Tapi anggo inda tartahan hamu pangidoan ni sibukmunu, marbagas ma hamu. Harana dumenggan do hamu marbagas timbang sai gurgur hagiot ni sibukmunu.
46007010	Tu halak na marripe, songon on ma hudok: (Satutuna nada au na mangalehen parenta on, Tuhan i do.) Muda dung marbagas sada dadaboru, ulang be ditadingkon ia halaklahinia i.
46007011	Tapi muda dung ditadingkon ia, angkon laing hot ma ia nada marhalaklahi, muda inda songon i mulak ma ia mangulahi tu halaklahinia i. Jana sada ama nada tola manyirangkon dadaboruna.
46007012	Tu angka na asing i, songon on ma sipaingotku: -- anggo on sipaingotku sandiri do, nada sian Tuhan i -- muda dialap sada bayo na Kristen sada boru na so porsaya tu Kristus, hape ra do daborunia i rap dohot ia, nada tola sirangkonon ni bayo i daborunia i.
46007013	Muda adong pe sada boru Kristen marbagas tu sada bayo na so porsaya tu Kristus, hape ra do bayo i mamake ia, nada tola tadingkonon ni daboru i halaklahina i.
46007014	Harana gabe diparbadiai do halaklahi na so porsaya i markite-hite dadaborunia i, jana dadaboru na so porsaya i pe diparbadiai markite-hite halaklahinia. Sugari nada songon i, gabe ramun do angka dakdanakmunu, tapi anggo saonnari na badia do halahi.
46007015	Tapi muda giot sirang na so porsaya i sian daborunia i, sanga halaklahina na Kristen, sirang ma ia tusi. Anggo di pangalaho na songon on, bebas do hamu, harana ulang so dame hamu, i do hagiot ni Debata.
46007016	Songon sada ina hamu na porsaya tu Tuhan -- bia ma he parbinotoanmunu manontuhon paboa na so tarpalua hamu halaklahimunu? Laing songon i ma angka ama na Kristen, bia ma he parbinotoanmunu manontuhon paboa na so tarpalua hamu dadaborumunu?
46007017	Marsiatur ngoluna be ma nian sugari hombar tu panogu-nogu ni Tuhan songon na dung ditontuhon Debata hian tu ganop be, di na mamungka dipio Debata mangkaporsayai Ia. I do aturan na huajarkon di ganop parlagutan.
46007018	Muda dung marsunat hian sada-sada halak di na mamungka ia porsaya tu Debata, indangkon pola be diakalkon ia mangagohon tihas ni sunat i. Songon i muse muda adong sada-sada halak na so marsunat dope di na mamungka porsaya ia tu Debata indangkon pola dipangido ia anso marsunat ia.
46007019	Rap na so marguna do na mangoloi aturan ni sunat dohot na so mangoloi. Mangoloi parenta ni Debata do na porlu.
46007020	Sanga bia hian iba di na mamungka porsaya tu Debata, laing songon i ma iba tongtong.
46007021	Adong dehe hatoban ho hatiha dipio Debata? Nada pola bia i. Tapi muda adong do di ho hatiha na denggan anso bebas, ulang parsayang hatiha i.
46007022	Harana muda adong sada hatoban na porsaya tu Tuhan, i ma na gabe halak na dipalua jana Tuhan nampunasa. Laing songon i do halak na malua na dipio ni Kristus, i do na gabe naposoNia.
46007023	Na nitobus ni Debata do hamu jana madung lunas do dibaen Ia. Hara ni i, ulang be pasahat hamu dirimunu gabe hatoban ni jolma.
46007024	Antong, sanga songon dia pe hamu di na mamungka hamu porsaya tu Debata, gumonan ma laing songon i ngolumunu rap dohot Debata.
46007025	Saonnari taringot tu angka na so marripe noma. Anggo taringot tusi nada adong dope hujagit angka parenta sian Tuhan. Tapi haru songon i pe, songon halak na manjagit asi ni roha ni Tuhan na patut sihaposan, giot lehenonku do sipaingotku.
46007026	Marnida ragam ni hasusaan na ro di hatiha on, anggo ning rohangku gumonan do sugari laing songon na adong sisaonnari on ngolu ni halak.
46007027	Adong dehe tarihot ho tu sada dadaboru? Ulang ma jalahi dalan parsirangan! Adong dehe ho na so tarihot tu sada dadaboru? Unang ma jalahi sada dadaboru.
46007028	Tapi nada mardosa muda dialap hamu boru. Laing songon i ma muda marbagas dadaboru, artina nada mardosa ia disi. Hum on do, angkon adopan ni halak na marbagas i ma bahat hasusaan. Anggo hagiotku malua ma nian hamu sian angka hasusaan i.
46007029	Tapi on do na hudok, hamu ale angka dongan: Otik noma hatiha di hita. Mamungka saonnari, sanga ise na marripe, songon na so marripe ma dibaen ia ngoluna;
46007030	halak na tangis, songon na so marsak ma rohana; halak na martata songon na so marjop ni roha ma ia; halak na manobusi, songon na so marnampuna;
46007031	jana sanga ise na paurus-urus angka pangalaho na di tano on, songon na so karejo di angka na songon i ma nian ngoluna. Angke anggo portibi na adong saonnari on, salpu do i sude!
46007032	Giotku nian, malua ma hamu sian hasusaan. Halaklahi na so marripe, tarpasada ia ma rohania tu angka pangalaho na marpardomuan tu Tuhan, angke sai giot pasonangonnia ma roha ni Tuhan.
46007033	Tapi anggo halaklahi na marripe, bahat ma sipikiranna taringot tu na di tano on, harana sai giot pasonangkon roha ni daborunia i ma ia;
46007034	jadi gabe mardua roha ma ia. Dadaboru na so marbagas, sanga bujing-bujing, taringot tu Tuhan do bahat pikiranna, harana giotnia ulang so Debata nian nampuna sude ngolunia. Tapi anggo dadaboru na marsaripe, dipasada do rohana tu angka na di tano on, harana sai giot pasonangonnia do roha ni halaklahinia.
46007035	Husurat pe songon i sudena, laho padenggankon hamu sandiri do, nada adong rohangku mangalarang on, sanga mangalarang i. Anggo giotku disi, anso tigor dohot na tama sajo sibaenonmunu, boti anso tarpasada hamu rohamunu tu Tuhan.
46007036	Muda dihilala roha ni sada halak nada dibaen ia na sapatutna tu tunanganna, muda so tartahan ia be hagiotnia jana porlu ma dihilala ia marbagas ia dohot si bujing-bujingnia i, dibaen ia ma na nihilalania denggan. Nada mardosa ia muda marbagas halahi.
46007037	Tapi muda adong na mamutuskon di bagasan rohana na so marbagas be ia dohot tunanganna i, jana nada hara ni na tarpaksa haputusannia i, denggan do na nibaennia songon i, muda tuk do gogonia mambaen songon i.
46007038	Jadi, denggan do pangalaho ni na marripe tapi laing dumenggan dope pangalaho ni na so marripe i.
46007039	Muda adong sada dadaboru na marbagas, salolot mangolu halaklahina i tarihot ma ia tusi. Tapi muda dung jumolo halaklahina i, tola do ia marbagas mangulahi tu halaklahi por ni rohania; asal ma parsaripeon ni halak Kristen parsaripeon i.
46007040	Tapi laing maruntungan dope ia muda inda marbagas mangulahi. Pandapotku sandiri do anggo i, tapi huhilala adong do Tondi Ni Debata di au.
46008001	Taringot tu sipanganon na nihaulkon tu gana-ganaan ma saonnari. Jadi tutu do songon na nidok ni halak, "Na dung marparbinotoan do hita sude." Tapi hamaloan laho mambaen anso pagodang diri do halak, hape nian anggo holong ni roha i laho padenggankon parrohaon ni halak do i.
46008002	Sanga ise na mangetong dirina na dung bahat na binotona, anggo satutuna na so binotonia dope i sabagas-bagasna.
46008003	Tapi sanga ise na marsitutu mangkaholongi Debata, ditanda Debata do ia.
46008004	Anggo taringot tu na mangankon sipanganon na dung nihaulkon tu gana-ganaan, taboto do, nada adong satutuna anggo na nigambarkon ni gana-ganaan i. Jana tangkas do taboto, anggo Debata hum sada sajo do; nada adong be na asing.
46008005	Bahat do nian na nidok ni halak debata dohot tuhan; sanga na di langit an pe i, sanga na adong di ginjang tano on pe. Angka debata ni halak Junani (8:5)
46008006	Tapi anggo di hita, hum sada sajo do Debata. Ia do Ama na manjadihon sasudena na adong. Na giot diSia do ngolunta on. Tuhan pe hum sada sajo do, i ma Jesus Kristus. Markite-hite Ia dijadihon ma sasudena jadi hara ni Ia do umbaen na mangolu hita.
46008007	Tapi nada sude halak umboto i. Adong dope halak na tarihot tu gana-ganaan, mangankon juhut songon na nihaulkon tu gana-ganaan, jana na gale dope panggora ni roha ni halahi. Hara ni i gabe dihodari ma panggora ni roha i.
46008008	Satutuna nada pola mur solkot hita tu Debata hara ni sipanganon i. Haru tapangan pe sipanganon i nada pola maruntung hita bagi aha. So tapangan pe sipanganon i nada pola adong ruginta sanga aha.
46008009	Tapi jamot ma hamu anso ulang jabat gabe batu partuktuhan tu halak na asing hara ni na tola hamu mambaen sanga na aha, hara ni na so togu dope pos ni roha ni halahi.
46008010	Harana muda adong halak na gale panggora ni rohana mangaligi ho na "marparbinotoan" topet juguk mangan di bagas parsombaan tu gana-ganaan, nada he gabe tartarik rohania gabe puluk ia mangankon sipanganon na dihaulkon tu gana-ganaan i?
46008011	Jadi hara ni i gabe mago ma pos ni roha ni dongan na hurang togu i hara ni pos ni rohamunu. Hape nian dohot do hara ni halahi mate Kristus.
46008012	Jana muda dibaen hamu hasalaan na songon i maradopkon angka donganmunu Kristen na asing i, na manyego-nyego pos ni rohana na gale i do hamu disi, jadi sarupa tu na mardosa maradopkon Kristus do i.
46008013	Hara ni i, muda sipanganon do mambaen batu partuktuhan tu donganku, gumonan indangkon mangan juhut be au. Betak sai bia gabe batu partuktuhan i maradopkon donganku.
46009001	Nada he halak na malua au? Nada he rasul au lakna? Nada he madung huida Jesus, Tuhanta i? Nada he suha ni halojaonku do hamu di Tuhan i?
46009002	Muda pe na so rasul au di halak na asing, laing rasul do au di hamu. Angke hamu do tandana paboa na tutu au rasul di bagasan Tuhan i.
46009003	On ma alusku adop angka na manguhumi au.
46009004	Adong he na so tola au manjagit sipanganon dohot siinumon hara ni karejongku?
46009005	Nada he adong do haknami marbagas jana mardongan dadaboru di pardalanannami; laing songon rasul na asing, sanga songon angka anggi ni Tuhan dohot si Kepas?
46009006	Sanga hum si Barnabas dohot au sajo do na angkon manjalahi balanjo sandiri?
46009007	Adong ma he tentara na kehe marporang, angkon laing jalahannia muse balanjonia sandiri? Nada adong halak na manyuan anggur di kobunna hape nada dipangan ia sian suha ni kobunna i! Nada adong parmahan biri-biri na so manginum susu ni pahan-pahananna i!
46009008	Aha na hupajojor on nada hum sian pikiran ni jolma sajo. Nada he didok Tona i do songon i?
46009009	Di buku ni si Musa tarsurat do, "Nada patut nihuntam pamangan ni horbo na mardege!" Hum horbo ma he lakna na diparate-atehon ni Debata? Horbo na mardege gandum (9:9)
46009010	Sanga na so dohot dehe hita na nidokna disi? Satutuna tu hita do na nidokna disi. Angke sanga ise na mangkarejohon ladang jana halak na mambaboi emena patut do mararop ni roha halahi sian karejona i.
46009011	Madung hami sabur same partondion di bagasan ngolumunu. Jadi muda hami jagit pasupasu sinadongan sian hamu, pola ma he na mabahattu songon i hami pangido sian hamu?
46009012	Muda adong hak ni halak na asing manjagit sisongon i sian hamu, inda he umbahatan dope haknami ulang halahi? Tapi anggo au nada hupake dope hak na songon i. Gumonan dope hutaonkon sasudena timbang mambaen ambat-ambat laho pararatkon Jamita Na Denggan taringot tu Kristus i.
46009013	Tontu diboto hamu do, anggo halak na markarejo di Bagas Ni Debata, manjagit panganon do halahi sian Bagas Ni Debata. Dohot angka halak na mangurus inganan parkaulan ni haul, dijagit halahi do deba sian haul na nipasahat i disi.
46009014	Laing songon i muse do na dung diaturkon Tuhan, angkon dapotan balanjo do angka na manjamitahon Jamita Na Denggan i sian parjamitaonna i.
46009015	Tapi haru songon i pe nada unjung dope hupargunahon angka hak na songon i. Jana hubaen surat on nada anso dibaen songon i tu au saonnari. Gumonan do au mate ulang pado mago pangalaho na denggan na huhajopkon i.
46009016	Angke, sugari hum hara ni na manjamitahon Jamita Na Denggan na sian Debata i sajo do, nada tola au pagodang diri, harana karejongku do i. Marjaya do au muda nada hujamitahon Jamita Na Denggan i!
46009017	Sugari ma rupani hara ni giot-giotku sandiri sajo na mandalankon karejo i, tontu tola ma au mararop ni roha manjagit upa. Tapi nada hagiotku manjamitahon Jamita Na Denggan i. Debata do marsuru au mandalankon i.
46009018	Antong, aha ma upa di au? On ma upana: Tarjamitahon au do Jamita Na Denggan i so pola adong halak na asing hupadokdok laho mambalanjoi au, hara ni na so ra au manuntut bagianku songon parjamita ni Jamita Na Denggan i au.
46009019	Nada hatoban ni halak au; halak na malua do au. Tapi haru songon i pe, hubaen do au gabe hatoban ni sude halak. Hubaen pe songon i anso tarhamonangkon au do halak sabahat-bahatna di Kristus i.
46009020	Tu halak Jahudi, hubaen au songon halak Jahudi anso dapot au halak Jahudi di Kristus. Tu halak na mangoloi angka parenta ni Debata na nipasahat ni si Musa, hubaen au songon halak na tarihot tu angka aturan i, haru pe nian na so tarihot au tu angka aturan i. Hubaen pe songon i anso dapot au do halahi di Kristus.
46009021	Tu angka halak na so marTona, songon na so marTona do au Haru pe na so diluar ni Tona i au mangolu, angke tona ni Kristus do oloanku. Hubaen songon i anso dapot au do halahi di Kristus.
46009022	Muda di tonga-tonga ni angka na so togu dope pos ni rohana, hubaen do au tarsongon halak na so togu dope pos ni rohana anso dapot au halahi di Kristus. Hara ni i, anggo au gabe songon na marragam-ragam ma pangalahongku tu sudena halak, anso sian dalan na marragam i tarbaen au paluahon halahi deba.
46009023	Hara ni Jamita Na Denggan i do, hubaen songon i sudena, anso laing dohot au muse dipasupasu.
46009024	Tontu sude do hamu mamboto, anggo di na marsiadu hipas marlojong, sude do halak na dohot i marlojong, hape hum sahalak do anggo na manjagit upa. Antong sahipas-hipasna ma lojongi hamu anso dapot hamu upa i.
46009025	Tapi ganop halak na marsiadu, diorom ia do sudena i. Dibaen halahi pe songon i anso dapot halahi do tuku na so manongtong, tapi anggo hita anso dapotan tuku na manongtong i do.
46009026	Hara ni i do umbaen na marlojongi au tu tujuan na tontu. Tarsongon na martanding tenju, nada ra au marnayang ni roha laho manenju.
46009027	Hupadiar do pamatangki dilatik sagogona lopus tarrajai au sudena i. Hubaen pe songon i, anso ulang sanga do tarderet au, dung husosoi halak na asing dohot di parlumbaan i.
46010001	Hamu ale angka dongan! Angkon tangkas do ingotonmunu sanga aha na tarjadi tu angka ompunta di na mangihutkon si Musa halahi. Dilinggomi ombun halahi sude, jana horas do halahi sude manaripari Laut Na Rara i.
46010002	Anso gabe dohot mangihutkon si Musa, angkon dipandidihon do halahi sude di bagasan ombun dohot di bagasan laut i.
46010003	Rap sipanganon partondion do dipangan halahi,
46010004	jana rap siinumon partondion do diinum halahi. Rap minum sian dolok batu partondion do halahi, i ma batu partondion na mandongani halahi; Kristus sandiri do anggo batu partondion i.
46010005	Tapi haru songon i pe nada sonang roha ni Debata mida umbahatan sian halahi jana hara ni i ma umbaen na marragean bangke ni halahi di halongonan i.
46010006	Gabe tiruan do i sude di hita, laho paingotkon hita anso ulang sai tahagioti be angka pangalaho na jat songon na nibaen ni halahi i.
46010007	Boti muse anso ulang tasomba gana-ganaan songon na nibaen ni deba sian halahi, songon na tarsurat, "Jadi juguk ma bangso i mangan dohot minum, dung i jongjong ma halahi jana manortori."
46010008	Nada tola hita marpangalaho na so ture songon na nibaen ni deba sian halahi. Angke hara ni na mambaen songon i, gabe mate dua pulu tolu ribu halak di bagasan sadari.
46010009	Ulang ma tauji Tuhan songon na nibaen ni halahi narobi, gabe marmatean halahi diturbingi ulok na marbisa.
46010010	Ulang ma hamu mungut-ungut songon na nikarejohon ni na deba sian halahi, gabe mago ma halahi dibaen sipangago i.
46010011	Masa pe sudena i, na gabe tiruan do i tu angka halak na asing. Jana nisuratkon do sudena i anso gabe parningotan di hita. Angke di hatiha parpudi noma hita mangolu.
46010012	Sanga ise na mangetong dirina togu jongjong, dijagohon ia ma anso ulang sanga tinggang ia.
46010013	Sanga aha pe cobaan na nibolusmunu, cobaan na somal dialami jolma dope i. Tapi anggo Debata burju do marningot janjiNa. Nada pola dipadiar Ia hamu dicoba lobi sian na tolap gogomunu. Muda hatiha ro cobaan tu hamu, lehenonNia do dalan di hamu anso tahan hamu manaon cobaan i.
46010014	Hara ni i hamu ale angka dongan, padao hamu ma rohamunu sian na marsomba gana-ganaan.
46010015	Songon tu halak na marroha do au na mandok hata on tu hamu. Hamu sandiri ma nian manimbang pandohankon.
46010016	Nada he panginuman hatarimakasion do on, na marhite i tadok tarimakasi, i ma na patuduhon na dung sada do hita hara ni mudar ni Kristus i? Jana nada he roti na tabagi-bagi i do na patuduhon hasadaonta di bagasan pamatang ni Kristus i?
46010017	Dibaen hum sada sajo do roti i, jana rap mangan sian roti na sada i do hita sude, jadi songon na gabe sada pamatang ma hita na bahat on.
46010018	Ligi hamu ma jolo halak Jahudi i. Anggo halak na manghaulkon sipanganon na nihaulkon di ginjang ni parhaulan i, halak na mardomu do i dohot inganan i.
46010019	Aha na hudok disi? Adong dehe arti ni gana-ganaan sanga arti ni sipanganon na nihaulkon tu gana-ganaan i?
46010020	Inda adong i! Na hudok, anggo na nihaulkon tu gana-ganaan i, nada tu Debata i dihaulkon, tapi tu angka setan do. Jana nada giot au anggo mardomu hamu dohot setan.
46010021	Nada tola hamu minum sian anggur ni Tuhan, diinum hamu muse sian panginuman anggur ni tondi na jahat i. Nada tola hamu mangan di meja ni Tuhan dohot muse di meja ni tondi na jahat.
46010022	Anso mangiburu dehe lakna Tuhan baenonta? Gumogo dehe hita lakna sian Tuhan?
46010023	Ninna halak, "Tola do baenonta sanga na aha giotta." Tutu do i! Tapi nada sude giotta i marguna. "Tola do baenonta sanga na aha giotta" -- tapi nada sude na tahagioti i padenggankon ngolunta.
46010024	Ulang ma adong hum na pareso tu dirina sajo. Ganop be ma manggogo patupa haporluan ni dongan na asing.
46010025	Tola do sude panganonmunu sanga juhut aha na digadis di pajak daging. Ulang pola jolo tangkasi hamu, haru adong pe panggora di bagasan rohamunu.
46010026	Angke tarsurat do di Buku Na Badia i, "Tuhan do nampuna tano on dohot sude isina."
46010027	Muda diontang halak na so Kristen ho mangan, jana dioloi ho ontang-ontangnia i, papangani ma sanga aha na nipasahat i tu ho. Ulang pola sapa-sapai sanga sian dia haroro ni sipanganon i, anso ulang pola adong panggora ni rohamunu.
46010028	Tapi muda adong mandok tu hamu, "Anggo sipanganon on, na dung nihaulkon do on tu gana-ganaan," ulang pangan hamu sipanganon i be hara ni haporluan ni halahi bope hara ni sora ni taroktok.
46010029	Nada taroktokmunu na hudok, tapi taroktok ni halahi do na hudok. Aropku adong do deba na marsapa, "Na bia dehe, biasi pola angkon marguru tu taroktok ni halak na asing iba?
46010030	Anggo nidok do tarimakasi tu Debata laho mangan sipanganon iba, biasi pola angkon mangincahi halak tu iba hara ni panganon i, hape hudok do tarimakasi tu Debata hara ni sipanganon i?"
46010031	Sanga aha pe na nibaenmunu -- mangan sanga minum hamu -- pasangapkon Debata ma baen hamu sudena i.
46010032	Denggan ma baen hamu ngolumunu anso ulang jabat mardosa halak na asing hara ni hamu; sanga di halak Jahudi, sanga pe di halak na so Jahudi sanga pe di parlagutan ni Debata.
46010033	Songon ngolungkon ma parngoluonmunu. Sai huparayak do pasonang roha ni sudena halak di bagasan sasude na hukarejohon, so pola giot mambuat untung di au sandiri. Anggo tujuanku hum on do; anso tarpalua nian halahi sudena.
46011001	Ihutkon hamu ma tiruan na hubaen songon pangihutkonku di tiruan ni Kristus.
46011002	Hupuji do hamu angke sai diingot hamu do au jana sai diihutkon hamu do parsiajaran na huajarkon i tu hamu.
46011003	Tapi adong dope sada nari pangalaho na giot paboaonku di hamu; Kristus do anggo Ulu ni sude na margoar halaklahi; na gabe ulu ni dadaboru i, i ma halaklahina jana gabe Ulu Ni Kristus, i ma Debata.
46011004	Muda martangiang sanga manyurirangi sada halaklahi; hape markupia ia, na pabile Kristus do i.
46011005	Jana muda adong dadaboru na martangiang, sanga manyurirangi ia, hape inda marbasaen ulunia, na pabilehon ulunia i do i. Gabe tarsongon na marcukur ma ia muda songon i.
46011006	Angke muda so ra dadaboru marbasaen, gumonan do nipangkas obukna i. Tapi muda marcukur sanga nigusting obukna i, gabe halayasonnia do i. Antong, gumonan do marbasaen dadaboru.
46011007	Anggo halaklahi indangkon pola sai markupia, angke rupa dohot hamuliaan ni Debata do na nigambarkon ni halaklahi, dadaboru gabe hamuliaan ni halaklahi.
46011008	Inda sian dadaboru halaklahi i dijadihon, dadaboru do na nijadihon sian halaklahi.
46011009	Nada tu haporluan ni dadaboru muse umbaen na dijadihon halaklahi i, tapi dadaboru i do na dijadihon tu haporluan ni halaklahi.
46011010	Hara ni i, angkon adong do tanda ni kuaso di ulu ni dadaboru hara ni surusuruan i.
46011011	Tapi haru songon i pe di bagasan ngolunta songon halak Kristen, nada jongjong sandiri dadaboru so pola marpartalian tu halaklahi, jana halaklahi pe nada jongjong sandiri so marpartalian tu dadaboru.
46011012	Angke, haru pe dadaboru na parjoloi dijadihon sian halaklahi, tapi anggo dung i sian dadaboru do sorang halaklahi; jana sasude na adong, sian Debata do asalna.
46011013	Hamu sandiri ma jolo manimbang na hudok on: Denggan dehe ninna rohamunu dadaboru martangiang tu Debata haru so marbasaen ulunia?
46011014	Nada he dipatuduhon bako ni jolma i do tu hamu, paboa hailaan do di sada halaklahi muda ginjang obukna?
46011015	Tapi anggo dadaboru, panutupi ni uluna do dilehen obukna i, jana hasangapanna do muda ginjang obukna.
46011016	Jadi muda adong barang ise na giot manangkang, nada hasomalannami sanga angka parlagutan ni Debata mambaen na songon i.
46011017	Taringot tu na giot dokkononku, nada hupuji hamu. Marlagut pe hamu, nada adong gunana tapi mur jatjat do.
46011018	Na parjolo, muda marlagut hamu, hubege baritana di bagasan na marlagut-lagut i hamu adong na marsalisi sian hamu. Jana tutu do songon i aropku.
46011019	Madung sapatutna masa parsalisian di hamu, anso tarida sanoli on sanga ise Kristen na tahan uji.
46011020	Tapi anggo satutuna nada na mambaen Parjamuan ni Tuhan hamu muda marlagut hamu.
46011021	Harana hatiha mangan hamu, marsiadu do hamu mambuat sipanganon i, jabat adong na so dapotan hape na deba marlobian.
46011022	Biasi songon i? Inda he adong bagasmunu; di bagasmunu be ma mangan minum hamu! Adong he na giot palayaskon parlagutan ni Debata do hamu jana pailahon angka dongan na pogos? Angkon bia do dokkononku tu hamu? Pujionku dope hamu? Anggo taringot tusi, nada pujionku hamu.
46011023	Angke na huajarkon i tu hamu, na hujagit sian Tuhan i sandiri do i: Di borngin i dompak dihianati Tuhanta Jesus, dibuat Ia ma roti,
46011024	jana dung didokkon Ia tarimakasi tu Debata hara ni roti i, diponggoli Ia ma roti i dohot tanganNia, lalu didok Ia ma, "On ma pamatangKu na nipasahat di hamu. Baen hamu ma on laho marningot Au," ning ia.
46011025	Laing songon i ma dung abis mangan, dibuat Ia muse ma panginuman ni anggur lalu didok Ia ma, "Parjanjian Na Imbaru do anggur on, na ditontuhon ni mudarKu. Ganop diinum hamu on, baen hamu ma on marningot Au."
46011026	Angke sanga na piga noli dipangan hamu roti on jana diinum hamu anggur on, jamitahononmunu ma hamamate ni Tuhan i lopus ro Ia.
46011027	Jadi hara ni i, sanga ise na mangan roti ni Tuhan sanga manginum anggurNia di dalan na so patut, mardosa do ia tu pamatang bope tu mudar ni Tuhan i.
46011028	Jadi angkon marsipareso dirina ma jolo, dung i pe anso tola ia mangan roti dohot minum anggur i.
46011029	Angke, barang ise na mangan dohot minum, tapi nada diokui na pamatang ni Tuhan do i, na parohon uhuman do i tu pamatangna sandiri.
46011030	I do umbaen na bahat sian hamu na marnyae jana gale jana adong muse na dung mate.
46011031	Tapi muda jolo tapareso dirinta, nada pola uhumon ni Debata hita.
46011032	Tapi muda diuhumi Tuhan hita, ajaronNia ma hita, anso ulang hona uhum be hita rap dohot portibi on.
46011033	Hara ni i hamu ale angka dongan, muda marlagut hamu giot mangan, angkon marsipaintean do hamu.
46011034	Muda adong na male, jolo mangan ia di bagasnia. Ulang jabat marlagut hamu, hum anso manjagit uhuman ni Debata tu hamu sandiri. Taringot tu angka pangalaho na asing, dung ro pe au anso hupatorang tu hamu.
46012001	Taringot tu angka silehen-lehen ni Tondi ma saonnari. Giotku nian ulang so tangkas diboto hamu sasintongna taringot tusi.
46012002	Ingot hamu ma dompak so ditanda hamu dope Tuhan, tarela-ela do hamu mangoloi gana-ganaan na ngungu.
46012003	Hara ni i hupabotohon ma tu hamu anggo halak na dipimpin ni Tondi Parbadia nada tardok halahi, "Sai hona bura ma Jesus!" Laing songon i muse nada adong sahalak pe na malo mandok, "Jesus do Tuhan!" anggo inda digohi Tondi Parbadia halakna i.
46012004	Marragam rupa do silehen-lehen sian asi ni roha ni Debata, tapi Tondi na sasada i do mangalehen i.
46012005	Marragam rupa do karejo laho mangoloi Tuhan i, tapi Tuhan na sasada i do na nioloan i!
46012006	Marrupa-rupa do dalanna mangkarejohon karejo ni Debata, tapi anggo na mangalehen gogo tusi di ganop halak, laing Debata na sada i do.
46012007	Laho patumbukkon na hasaya di hita sude, markarejo do Tondi Parbadia di ganop hita tapi asing be dalanna.
46012008	Tu na sada dilehen Tondi i do hamaloon mandok hata di bagasan habisuhon, jana tu na asing, dilehen Tondi i do hamaloon mandok hata di bagasan parbinotoan.
46012009	Laing Tondi na sada i muse do mangalehen tu na asing haporsayaan, hape tu na asing dilehen Tondi i do kuaso laho pamalum halak.
46012010	Tu na sada dilehensa kuaso mambaen hahomangan jana tu na asing dilehen muse hasurungan laho manyurirangi. Tu na asing muse dilehen Tondi i do gogo laho patandahon parasingan ni silehen-lehen ni gogo na sian Tondi Parbadia dohot na so sian Tondi Parbadia. Adong do i na nilehen gogo laho mangkobari dohot hata na marragam-ragam boti na so niastuan, jana adong muse do na nilehen gogo laho patorangkon angka hata na marragam i.
46012011	Tondi na sada i sajo do mangkarejohon i sudena; dilehen do hasurungan tu sada-sada be marguru tu giot ni Tondi i sandiri.
46012012	Songon pamatang ni jolma do Kristus i; sada do pamatang i, tapi marbagian-bagian do i. Haru pe bahat bagian-bagian i, laing sada pamatang do sude angka bagian-bagianna i.
46012013	Angke markite-hite sada Tondi, nipandidihon do hita sude gabe sada pamatang, bope halak Jahudi bope halak Junani, bope naposo bope halak na malua. Songon i muse, nipainum do hita dohot Tondi na sada i.
46012014	Harana pamatang i sandiri pe, nada hum sian sada bagian sajo, tapi bahat do bagian-bagianna.
46012015	Muda didok pat i, "Nada tangan au, jadi nada masuk au tu pamatang," astuan ni i, nada tutu pat i na so bagian ni pamatang i.
46012016	Jana muda didok pinggol, "Nada masuk tu bagian ni pamatang au, harana inda mata au," nada gabe so masuk tu bagian ni pamatang pinggol i.
46012017	Sugari antong, hum mata sajo sude pamatang i, bia ma baenon ni pamatang i manangihon? Sanga sugari sude pamatang i gabe pinggol sajo, bia ma baenon ni pamatang i manganggo?
46012018	Taligi ma, Debata do na mangatur parpayak ni angka bagian-bagian i di pamatang i. Diingananna be do dibaen Debata sudena i marguru tu parsumanna mangihutkon parnidaan ni Debata.
46012019	Sugari hum sabagian sajo, dia dope sigoaron pamatang?
46012020	Bahat do tutu angka bagian-bagian i tapi anggo pamatang sada sajo do i.
46012021	Jadi hara ni i, nada tardok mata tu tangan, "Inda porlu ho di au!" sanga ulu i mandok tu pat, "Inda porlu ho di au!"
46012022	Tapi angka bagian na layas didok rohanta, hape apala i do na umporlu di hita;
46012023	jana angka bagian na nidok ni rohanta na so pola mararga, hape apala i ma na ummarga tabaen. Angka bagian na so jeges idaon, hape gabe tusi do na umbahat taparrohahon.
46012024	Angka bagian na dung jeges idaon, inda porlu taparrohahon. Na dung disusun Debata do pamatangta i sadenggan-dengganna anso ummarga tabaen angka bagian na so porlu mararga.
46012025	Jadi muda songon i, nada marbagi-bagi be pamatang i; marsipasari-sarian do i na sada tu na asing.
46012026	Muda markancit sabagian, gabe markancit muse do sude angka bagian na asing; muda dapotan pujian sabagian sude angka bagian na asing i dohot do marjop ni roha.
46012027	Hamu sudena rap pamatang ni Kristus do hamu, jana pasada-sada hamu bagian ni pamatang i do.
46012028	Laing songon i do di bagasan parlagutan i, madung ditontuhon Debata do inganan ni angka dongan i: Parjolo angka rasul; paduahon angka panurirang; patoluhon angka guru, dung i baru ma angka na mambaen tanda hahomangan, dung i angka na manjagit kuaso laho pamalum halak, sanga laho mangurupi halak na asing, sanga mamimpin, sanga mangkobari di bagasan hata na marragam rupa na so niastuan.
46012029	Nada sude halahi rasul, sanga panurirang, sanga pe guru. Nada sude adong kuasona laho mambaen hahomangan,
46012030	sanga laho pamalumkon halak, sanga mangkobari di bagasan hata na marragam-ragam na so niastuan, sanga laho patorangkon angka hata i.
46012031	Antong, mur ruminggas ma hamu manjalahi angka silehen-lehen sian asi ni roha ni Debata. Tapi hupaboa dope di hamu sada nari dalan na dumenggan.
46013001	Sugari tarbaen iba mangkobari di angka hata ni jolma, dohot di hata ni surusuruan, hape inda nihaholongan angka dongan na asing, tudos ma iba songon doal na maruolol sanga songon canang na mangkuling-kuling.
46013002	Sugari malo au manyurirangi, jana huboto sude na buni dohot sude parbinotoan, jana adong di au haporsayaan jabat tarpaorot au angka dolok, tapi nada adong di au holong ni roha, songon na soada do au.
46013003	Sugari sude pe sinadonganniba dilehen tu halak na pogos, jana sugari pe nipadiar pamatangniba hona tutung, tapi anggo so nihaholongan do halak na asing, nada adong guna ni i sudena.
46013004	Sobar do holong ni roha i jana burju. Nada mangiburu anggo holong ni roha i, inda marhata manggang, nada ginjang rohana.
46013005	Nada jais holong ni roha i, jana nada manjalahi labo tu dirina sandiri. Nada parmuruk i jana nada disimpan ia hasalaan ni halak na asing.
46013006	Nada sonang holong ni roha i muda masa hageduhan, hum mida na sintong do marjop ni roha holong i.
46013007	Sanga aha pe na ro, tahan do holong ni roha i jana dihaporsayaisa do sude; anggo holong ni roha i nada unjung mago pangkirimonna jana sai sobar do i manaon sasudena.
46013008	Nada ra luntur holong ni roha i. Anggo hamaloon laho manyurirangi, di sada hatiha abis do i dibaritahon. Taringot tu hamaloon laho mangkobari di hata na marragam-ragam na so niastuan i, di sada hatiha mago do i. Taringot tu hamaloon laho mangastui sasude, sada hatiha mago do i.
46013009	Angke hurang singkop dope parbinotoanta bope panyurirangonta.
46013010	Sanoli on muda dung ro na sanggam i, gabe mago ma disi na so sanggam i.
46013011	Dompak menek au, songon pangkatai ni dakdanak na menek do pangkataingku, songon dakdanak na menek pangkilalaanku, jana marpikir au songon parpikir ni dakdanak na menek. Saonnari madung magodang au; ma hutinggalkon pangalaho sihadakdanahanku.
46013012	Sanga aha na taida saonnari, tarsongon halinu na hurang torang do i di sormin. Tapi anggo saulahon idaonta ma tangkas pangalaho na satutuna. Saonnari hurang tangkas dope parbinotoan na adong di au, tapi anggo saulahon botoonniba ma tangkas, songon tangkas ni parbinoto ni Debata di au.
46013013	Jadi tinggal ma na tolu on: Haporsayaan, arop ni roha, dohot holong ni roha; tapi na gumodang sian na tolu i, holong ni roha do.
46014001	Parayak hamu ma mambaen holong ni roha jana tambori hamu ma angka silehen-lehen ni Tondi, tarlobi anso manyurirangi hamu.
46014002	Sanga ise na mangkobari di hata na so niastuan, nada tu jolma ia mangkobari; tu Debata do ia mangkobari. Nada diastui halak sanga aha na nidokna i, angke Tondi Parbadia do na mambaen ia mandokkon angka pangalaho na binoto ni Debata.
46014003	Tapi sanga ise na manyurirangi, tu jolma do ia mangkobari laho patoguhon roha ni halahi, pajopkon roha dohot mangapoi halahi.
46014004	Sanga ise na mangkobari di hata na so niastuan, hum dirinia sajo do na nipatogunia, hape anggo halak na manyurirangi, i do na mangurupi parlagutan i anso mur tu majuna.
46014005	Denggan sajo do sugari nian malo hamu sude mangkobari di hata na so niastuan. Tapi na dumenggan, sugari nian malo ma hamu sude manyurirangi. Angke gumodang do halak na manyurirangi ulang pado halak na mangkobari di angka hata na so niastuan; asing ma rupani muda adong halak na mangkobari di hata na marragam na so niastuan, tapi laing malo muse ia patorangkon sanga aha na nidoknia i, anso sudena parlagutan i dapotan parsaulian.
46014006	Sugari ro au mandapotkon hamu jana mangkobari au di hata na so niastuan, aha ma he guna ni i! Asing ma, muda hupajojor tu hamu sangkap ni Debata, sanga parbinotoon, sanga panyurirangan, sanga pangajaran sanga hupaboa tu hamu aha na huboto taringot tu Debata, sanga hupaboa taringot tu angka pangalaho na nibaen ni Debata maradopkon jolma manusia, sanga huajari hamu.
46014007	Laing songon alat musik na so marhosa i, isara ni suling dohot hasapi, anggo so torang do mardomu sorana i dibaen na mamalu i, dia ma he diboto halak sanga na ende aha na nibaenna i?
46014008	Tudosan na asing sada nari: Muda sarat na dipalu do sarune, ise ma na ra markobas kehe laho marporang?
46014009	Laing songon i do hamaloanmunu laho mangkobari di hata na marragam na so niastuan i. Anggo hata na so tangkas do dipardokkoni hamu hara ni hamaloanmunu i, nada adong sahalak pe na mangastui sanga aha na nidokmunu i, sayang boti do angka hata na nipardokkonanmunu i.
46014010	Bahat do ragam-ragam ni hata ni halak di portibi on, tapi umpe sada sian angka hata i na so marastuan.
46014011	Tapi muda inda huastui hata na nidok ni sada-sada halak, gabe halak na asing ma di au jolma na mamake hata i; songon i muse ma au tusia.
46014012	Taringot tu hamu sandiri, huboto do na por rohamunu maruli angka hasurungan sian Tondi i. Tapi anggo na dumenggan, angkon marusaho do hamu laho mamake hamaloon i, mangurupi parlagutan i tu hamajuon.
46014013	Hara ni i ma, sanga ise na mangkobari di hata na so niastuan, angkon pangidoonnia ma sian Debata anso laing dilehen muse disia gogo laho patorangkon sanga aha na nipardokkonannia i.
46014014	Angke sugari martangiang iba di hata na so niastuan, martangiang do nian tondiniba, tapi nada markarejo.
46014015	Antong, bia noma? On noma sibaenonniba: Martangiang ma iba dohot tondiniba, tapi martangiang muse ma iba dohot rohaniba. Marende ma iba dohot tondiniba, tapi laing giot marende muse ma iba dohot rohaniba.
46014016	Harana muda mandok tarimakasi hamu tu Debata dohot tondimunu sajo, songon di ma he tarbaen halak na bahat i mandok, "Amen", dung sidung ho mandok tarimakasi, anggo so diboto ia, sanga aha na nidokmi?
46014017	Haru denggan sajo pe tangiang tarimakasimi tu Tuhan, tapi nada adong sanga aha pe guna ni tangiang i anggo tu halak na asing.
46014018	Tarimakasi do hudok tu Debata, angke malo do au mangkobari di hata na marragam-ragam na so niastuan. Ummalo dope au sian hamu.
46014019	Tapi anggo di angka parlagutan, gumonan dope limangkababa hata hudok asal ma diastui halak, ulang pado mandok hata na so niastuan maribu-ribu pandohan. Jopan do rohangku songon i anso tarajari au halak.
46014020	Hamu ale angka dongan! Ulang ma songon dakdanak parrohaonmunu. Taringot tu hajahatan, sugari laing tong ma hamu songon dakdanak na menek. Tapi anggo diparrohaon, gabe songon halak na dung impas godang ma hamu.
46014021	Tarsurat do di Buku Na Badia i, songon on: "Didok Tuhan do, 'Manghatai ma Au tu bangso on markite-hite pamangan ni halak na asing, i ma halak na mangkobari di bagasan hata na asing. Tapi haru songon i pe laing so ditangihon halahi do Au, ninna Tuhan i.' "
46014022	Jadi silehen-lehen laho mangkobari di angka hata na so niastuan, songon tanda do i di angka halak na so porsaya, nada dohot di angka na porsaya. Jana hasurungan laho manyurirangi, tanda do i tu angka na porsaya, nada tu angka halak na so porsaya.
46014023	Jadi muda marlagut hamu, marsidok hatana be ma na marlagut i di hata na so niastuan, hape ro muse ma deba halak na asing, sanga angka halak na so Kristen, tontu na rintik do hamu sudena ninna roha ni halahi!
46014024	Tapi sugari sude hamu manyurirangi masuk muse ma sahalak na so Kristen sanga halak na asing, jadi sude angka na nipajojormunu i patandahon angka dosania ma i jana mambaen ia gabe mangoku angka dosania i.
46014025	Sanga aha na buni di bagasan rohania, dipatandahon ma i, gabe dipatoruk ia ma dirinia marsomba tu Debata. Okuonnia ma na tutu do Debata di tonga-tongamunu.
46014026	Antong hamu ale angka dongan, aha ma he astuan ni i sudena? Muda marlagut hamu laho marsomba tu Tuhan: Adong ma na marende, adong na mangajari, adong na paboahon sanga na aha sian Debata, adong na mangkobari di hata na so niastuan, jana adong na patorangkon sanga aha na nidokna i. Tapi sasudena i, angkon mangajari dohot padenggankon do tu sudena i nibaen.
46014027	Muda adong na giot mangkobari di hata na so niastuan, sabahat-bahatna ma dua sanga tolu halak margonti-gonti, jana angkon adong ma na patorangkon sanga aha na nipajojor ni na mangkobari i.
46014028	Anggo so adong do na patorangkon hata i, angkon sip ma angka na mangkobari di hata na so niastuan i, di parlagutan i. Tuk ma di bagasan roha halahi mangkatai dohot Debata.
46014029	Taringot tu angka panurirang, denggan do dua sanga tolu halak mangkobari, jana laing manangi-nangi ma anggo na asing i manimbang sanga aha na nidoknia i.
46014030	Tapi sugari adong dope ro barita sian Debata tu sada halak na asing na juguk di parlagutan i, maradian ma jolo halak na mandok hata i.
46014031	Jadi songon i ma dalanna anso tarbaen hamu pasada-sada manyurirangi; anso sude tarbaen marsiajar jana sudena dapotan hagogoan.
46014032	Dibaen anggo tondi ni panurirang mangoloi do tu panurirang i.
46014033	Na mangkagioti na taratur do anggo Debata; nada na mangkagioti hagaoron. Angke nada dihagioti Debata anggo hagaoron, tapi hasonangan i do.
46014034	Songon na masa di sude parlagutan ni halak na badia, angkon hohom do angka dadaboru di bagasan parlagutan. Nada tola halahi manghatai, tapi angkon unduk do halahi songon na nidok ni Tona i.
46014035	Muda giot adong botoon ni halahi, tu halaklahi ni halahi ma i disapai halahi di bagasna, harana na so umboto sopan do sada dadaboru na mangkobari di bagasan parpunguan ni parlagutan.
46014036	Sian hamu dehe lakna ro pandohan ni Debata? Sanga hum tu hamu sajo lakna pandohan i dipaboa?
46014037	Betak sai adong halak na mangkilala dirina maruli silehen-lehen laho manyurirangi sanga maruli ia di silehen-lehen na asing sian Tondi i, angkon tangkas ma botoon ni halakna i, parenta ni Tuhan do sanga aha na husuratkon on.
46014038	Tapi betak sai adong na so manjagit on, ulang pola pardulihon hamu halakna i.
46014039	Hara ni i hamu ale angka dongan, parayak hamu ma na manyurirangi i, tapi ulang gabe antahi hamu halak na giot mangkobari di angka hata na so niastuan.
46014040	Tapi angkon marsopan jana maraturan do i nibaen sudena.
46015001	Hamu ale angka dongan! Saonnari giotku, ingot hamu ma mangulahi Jamita Na Denggan na sian Debata na hujamitahon i najolo tu hamu. Madung dijagit hamu i, jana marojahan tu Jamita Na Denggan i do haporsayaanmunu.
46015002	Muda togu do hamu marojahan tu na hujamitahon i, paluaon ni Jamita Na Denggan i ma hamu; asing ma rupani anggo na sayang boti sajo hamu di na porsaya i.
46015003	Harana madung hupasahat tu hamu na umporlu, i ma sian na dung hujagit, na dung mate do Kristus hara ni angka dosanta mangihutkon na tarsurat di Buku Na Badia i.
46015004	Madung ditanom Ia, jana mangulahi Ia dipangolu di ari patoluhon. I pe na dung tarsurat hian do i di Buku Na Badia i.
46015005	Jadi dipataridahon Ia ma diriNa tu si Kepas, dohot tu siseanNia na dua bolas i.
46015006	Dung i dipatidahon Ia muse dope Ia tu lobi lima ratus halak di sada hatiha. Bahatan na mangolu dope halahi saonnari, hum deba dope na jumolo.
46015007	Dung i dipatidahon Kristus i muse dope Ia tu si Jakobus, jana tu sudena angka rasul i.
46015008	Na parpudi situtu, dipatidahon Ia diriNia tu au muse -- tu au na songon dakdanak na sorang taran so ro dope hatihana!
46015009	Harana au ma lumayas sian sude rasul, jana nada patut au nian margoar rasul, dibaen madung huparkanciti parlagutan ni Debata.
46015010	Tapi hara ni asi ni roha ni Debata, madung gabe songon au na adong saonnari on, au. Jana nada parcuma na niampunan ni Debata au. Hape gabe lumoja dope au markarejo sian sude rasul na asing i. Tapi i pe sudena, nada hara ni usahongku i; usaho ni Debata na mangakaholongi au do i jana na markarejo rap dohot au.
46015011	Hara ni i bope au sanga pe halahi laing i do jamitanami jana laing i do dihaporsayai hamu.
46015012	Tapi muda i do na hami jamitahon, i ma Kristus na dung nipangolu i mangulahi sian hamatean, biasi laing adong dope deba sian hamu na mandok, anggo jolma na mate, nada pangoluon be mangulahi?
46015013	Anggo tutu do halak na mate i na so pangoluon be mangulahi, antong Kristus pe nada tutu muse mangolu mangulahi sian hamatean.
46015014	Jana sugari na so tutu mulak mangolu Kristus sian hamatean gabe nada adong gunana be hami manjamitahon sanga aha, jana inda adong muse gunana porsaya hamu.
46015015	Lumobi sian i tardapot muse dope hami songon saksi pargabus taringot tu Debata, angke madung hami jamitahon paboa na dung dipangolu Debata mangulahi Kristus sian hamatean, hape inda tutu dipangolu Debata Ia mangulahi -- muda na tutu ma i na so dipangolu Debata mangulahi halak na mate i!
46015016	Angke muda inda dipangolu mangulahi halak na mate i, Kristus pe nada tutu dipangolu mangulahi sian hamatean.
46015017	Jana muda nada dipangolu Kristus i, sayang boti ma haporsayaanmunu i; jana di bagasan dosamunu dope hamu mangolu.
46015018	Dung i mago muse ma angka na mate di bagasan Kristus i.
46015019	Anggo hum di ngolunta dompak di portibi on sajo do pangkirimon ni rohanta tu Kristus gabe hita ma halak na lumebak sian sude jolma na di tano on!
46015020	Hape anggo satutuna madung dipangolu mangulahi Kristus sian hamatean, songon siangkaan sian angka halak na dung mate. Jana on ma jaminanna, paboa na pangoluon do mangulahi angka jolma na dung marmatean i.
46015021	Angke hara ni sada halak do masuk hamatean i tu portibi on, laing songon i muse ma na mulak mangolu i sian hamatean, dipasahat tu jolma manusia markite-hite sada halak muse.
46015022	Songon parmate ni sasudena jolma manusia hara ni na sapangalaho dohot si Adam, laing songon i ma pangoluon sudena, hara ni na dung sapangalaho dohot Kristus.
46015023	Tapi marguru tu aturanna be do nipangolu halahi: Na parjolo Kristus; dung i angka na dung nampuna ni Kristus di hatiha haroroNia.
46015024	Dung i ro ma hasisidungna. Taluhonon ni Kristus ma disi sudena pangarajaion, sude kuaso dohot hagogoon; lalu pasahatonNia ma kuaso ni harajaanNia tu Debata Amanta i.
46015025	Mamarenta ma Kristus lopus sude musuNia i tunduk tuSia baenon ni Debata.
46015026	Anggo musu na parpudi patunduhonNia, i ma hamatean.
46015027	"Madung dipatunduk Debata tuSia sasudena na adong." Anggo na nidokna di bagasan pandohan "sasudena na adong" madung torang na so dohot di bagasan ni i Debata sandiri na patundukkon sasudena i tu Kristus.
46015028	Tapi dung dipatunduk sasudena tu toru ni pangarajaion ni Kristus, Ia sandiri pe, i ma Anak Ni Debata i patunduhonNia ma diriNia sandiri tu Debata na dung mambaen tunduk sasudena tuSia. Jadi Debata sandiri noma mamarenta sasudena.
46015029	Anggo so pangoluon do mangulahi halak na mate i, biasi pola nipandidihon halak tu jolma na mate? Aha pola sipainteon sian angka na mate i? Muda na tutu ma na so pangoluon be jolma na mate i, aha ma he gunana nipandidihon halak salaho tu jolma na mate.
46015030	Jana hami pe aha ma gunana hami paadop-adop parmaraan i tongtong?
46015031	Hamu ale angka dongan! Ganop ari do manaon parkancitan au hara ni moga ni rohangku mida ngolumunu na porsaya hamu tu Kristus Jesus Tuhanta i.
46015032	Anggo hum hara ni na somal masa di jolma sajo do pola ma marsiranggut au mangalo angka binatang panyoro di Epesus on, aha ma labongku sian i? Anggo so pangoluon do halak na mate i mangulahi, antong dumenggan ma: "Mangan minum hita jana marsonang-sonang, harana laing na mate do hita ancogot."
46015033	Ulang jabat tarpaoto-oto hamu! Muda dipardongan hamu halak na jahat, gabe jahat muse do parangemunu na denggan i.
46015034	Torang ma rohamunu jana ulang be mambaen dosa hamu. Adong dope sian hamu halak na so tangkas mananda Debata. Hudok pe songon i, anso maila do hamu di dirimunu.
46015035	Betak adong manyapai, "Bia ma he jolma na mate i dipangolu mangulahi? Pamatang na bia ma dilehen tu halahi mangulahi?"
46015036	O ale na oto! Muda disabur hamu eme di tano, nada ra tubu same i anggo so jolo mate.
46015037	Jana na giot sisaburonmu -- same ni gandum sanga sian na asing pe -- nada pamatang ni suan-suanan na giot tubu, tapi hum batuna sajo do.
46015038	Debata sandiri do muse na mangalehen rumang ni suan-suanan i marguru tu dengganna di parnidaanNia. Dilehen Debata do rumang ni suan-suanan i ganop be tu sude ragam ni same i.
46015039	Nada adong na sarupa rumang ni pamatang ni sandok na marhosa. Adong do rumang ni pamatang ni jolma, asing muse rumang ni pamatang ni angka binatang; pamatang ni angka unggas pe asing muse do i sian ihan.
46015040	Laing songon i do angka barang-barang na adong di langit dohot angka na di tano on. Marsioban hajegesonna be do angka na di langit i, angka barang na di tano on pe laing songon i do.
46015041	Marasing do hajegeson ni mataniari sian hajegeson ni bulan. Salangkan angka bintang i pe paasing-asing be do hajegesonna.
46015042	Songon i ma pangalahona sanoli on taringot tu angka na mate mangulahi dipangolu. Anggo pamatang na nitanom i, pamatang na ra busuk do i. Tapi anggo pamatang na mulak mangolu i, pamatang na so marhaujungan do i.
46015043	Na nitanom di bagasan halayason, mulak mangolu ma i di bagasan hasangapan. Na nitanom di bagasan hagaleon mulak mangolu ma i di bagasan hagogoan.
46015044	Pamatang tano on do na nitanom i, tapi na dipangolu pamatang partondion do. Adong do pamatang na sian tano on, adong muse pamatang partondion.
46015045	Tarsurat do i songon on, "Si Adam, jolma na parjolo i gabe halak na mangolu," tapi si Adam na parpudi i do gabe Tondi na mangalehen ngolu.
46015046	Na marrumang pamatang do anggo na parjolo ro, nada na marrumang partondion. Parpudi ro do anggo na marrumang partondion i.
46015047	Sian tano do dijadihon anggo si Adam na parjolo i, tapi anggo si Adam na paduahon sian banua ginjang do i.
46015048	Anggo angka jolma portibi on, songon si Adam na parjolo-jolo i do i na nijadihon sian tano, tapi angka jolma banua ginjang i, sarupa tu na ro sian banua ginjang i do i.
46015049	Songon dia hita saonnari na songon si Adam na nijadihon sian tano i, anggo sanoli on gabe songon na ro sian banua ginjang i muse ma hita.
46015050	Na hudok disi hamu angka dongan, on do: Anggo pamatang na dijadihon sian sibuk dohot sian mudar, nada tarbaen gabe parsidohot di Harajaan Ni Debata; pamatang na ra mate pe nada tarbaen gabe pamatang na manongtong.
46015051	Ligi da, hupaboa ma sada rahasia di hamu: Nada jabat mate hita sude tapi nipauba ma hita sudena.
46015052	Di bagasan sangkidop mata do i sudena tarjadi, di na nipalu sarune na parpudi situtu. Angke dung tarbege sora ni sarune i, pangoluon ma mangulahi angka jolma na mate i marpamatang na manongtong jana paubaon ma hita sudena.
46015053	Pamatangta na ra mate on angkon mamake pamatang na so ra mate noma, jana pamatang na sian portibi on angkon mamake pamatang na sian banua ginjang noma.
46015054	Muda dung dipake pamatang na ra mate do pamatang na so ra mate i jana pamatang na sian portibi on mamake pamatang na sian banua ginjang i, baru ma anso tarjadi disi na tarsurat di bagasan Buku Na Badia i na mandok, "Madung dipangabis hamatean; madung dapot hamonangan!"
46015055	"Jo, hamatean, di dia do hamonanganmi? Jo, hamatean, di dia he corotmi?"
46015056	Anggo corot ni hamatean i, i ma dosa jana kuaso ni dosa i, i ma Tona i.
46015057	Tapi tarimakasi ma di Debata, dilehen Ia do antong hamonangan di hita markite-hite Jesus Kristus Tuhanta i!
46015058	Hara ni i hamu ale angka dongan na nihaholongan, sai togu ma hamu jana hot. Marsitutu ma markarejo di Tuhan, angke diboto hamu do, sude na nikarejohonmunu di Tuhan, nada sayang boti sudena i.
46016001	Saonnari taringot tu hepeng na giot silehononmunu ma tu angka donganta sahaporsayaan, anggo anjuranku tu hamu, baen hamu ma i songon na huanjurkon tu angka parlagutan na di Galatia.
46016002	Ganop Ari Minggu, painding hamu ma ganop be marguru tu pangomoanna be. Simpan hamu ma hepeng i lopus ro au, anso ulang pola papungu-punguhon be muda dung lalu au.
46016003	Jadi muda dung lalu au, suruonku ma angka dongan na dung nisatujuanmunu. Lehenonku ma tu halahi suratna anso halahi noma maroban hepeng i tu Jerusalem.
46016004	Jana muda denggan do rap kehe au dohot halahi, tapi marnida disi noma i, jadi laing rap ma au kehe dohot halahi.
46016005	Giot topotonku do hamu, dung hubolus Makedonia, harana adong do maksudku mamolus sian i.
46016006	Betak na tarbaen do rap au santongkin dohot hamu, aropku salolot musim ngali ma i. Dung i tarbaen hamu ma mangurupi au patoruskon pardalananku tu kota na mangihut.
46016007	Nada ra au manopot hamu hum maradian santongkin sajo. Muda dipaloas Tuhan, por do rohangku tar lumolot rap dohot hamu.
46016008	Tapi dompak so i, di Epesus ma au maringanan lopus tu Ari Pentakosta.
46016009	Topet do hatihana saonnari dison mambaen karejo na mararga, haru pe bahat muse halak na mangalo.
46016010	Muda ro si Timoteus, denggan ma jagit hamu ia anso tahan ia lolot di tonga-tongamunu, harana sarupa dohot au do ia, na markarejo di Tuhan i.
46016011	Ulang jabat adong sanga ise na marlayas ni roha tusia. Urupi hamu ma ia anso tarbaen ia patoruskon pardalanannia horas lopus lalu tu au, harana sai hupainte-inte do haroronia dohot angka dongan na asing i.
46016012	Taringot tu donganta si Apollos, madung piga-piga noli husosoi ia anso ro mandapotkon hamu rap dohot angka dongan na asing i. Tapi nada haru tontu dope di bagasan rohania sanga na angkon kehe ia saonnari. Tapi haru songon i pe, anggo dung tarbaen ia do bagi andigan, tontu ro do ia.
46016013	Antong jonggor ma hamu jana togu ma haporsayaanmunu. Angkon barani do hamu martindak jana sai margogo ma hamu.
46016014	Sude na nibaenmunu, di bagasan holong ni roha ma i baen hamu.
46016015	Adong dope sada nari pangidoanku tu hamu ale angka dongan. Diboto hamu do, anggo si Stefanus dohot donganna sabagas, i ma angka halak na parjolo porsaya di Akhaya, jana dipasahat do dirina mangoloi angka na porsaya.
46016016	Situtu ni rohangku manyosoi hamu, ihutkon hamu ma pamimpin na songon ia i, bope angka dongan na asing na markarejo dohot mangoloi rap dohot halahi.
46016017	Jop do rohangku di haroro ni si Stefanus, si Portunatus dohot si Akaikus i. Songon gontimunu do huhilala halahi di au.
46016018	Angke diapoi halahi do au dohot hamu. Hara ni i pasangap hamu ma angka halak na songon i.
46016019	Palalu tabe do angka parlagutan na di Asia tu hamu, si Akuila pe dohot si Priskila bope parlagutan na marlagut di bagas ni halahi i, manongos tabe hakristenon na marsitutu do tu hamu.
46016020	Sude angka dongan na dison palalu tabe do di hamu. Marsijalangan ma hamu sama hamu songon tu dongan Kristen.
46016021	Hupalalu muse tambana dison tabe na husuratkon sandiri: Horas ma di hamu, sian au si Paulus.
46016022	Sanga ise na so manghaholongi Tuhan Jesus, padiar ma diuhumi Debata ia. Maranatha -- sigop ma Ho ro, Tuhan!
46016023	Sai dipasupasu Tuhan Jesus ma hamu.
46016024	Ihut ma holong ni rohangku tu hamu sudena di bagasan Jesus Kristus.
47001001	Surat sian si Paulus, rasul ni Kristus Jesus markite-hite hagiot ni Debata, dohot sian donganta si Timoteus, manopotkon parlagutan ni Debata na di Korintus, dohot sude dongan sahaporsayaan na di Akaya.
47001002	Asi ni roha ma di hamu dohot hasonangan sian Debata Amanta dohot sian Tuhanta Jesus Kristus!
47001003	Pinuji ma Debata Ama ni Tuhanta Jesus Kristus. Ia ma Ama na sun denggan rohaNa jana Ia do Debata na mangalehen pangapoion ni roha tu jolma manusia.
47001004	Diapoi Ia do rohanami di bagasan sasudena hasusaan na hami bolus, anso tarapoi hami muse ma roha ni halak na di bagasan hasusaan markite-hite gogo na hami jagit i sian Debata.
47001005	Angka hasusaan na nitaon ni Kristus i pe, madung bahat hami taon. Hara ni i do umbaen na mur togu rohanami markite-hite Kristus.
47001006	Muda hami taon hasusaan, laho patoguhon rohamunu do i, anso malua hamu. Muda mur togu rohanami, gabe dohot do hamu dipatogu jana gabe sobar hamu di bagasan angka hasusaan songon na hami taon i.
47001007	Nada jungada ganggu rohanami taringot tu na hami arop sian hamu, angke hami boto do, na dohot do hamu susa rap dohot hami. Jana hara ni i ma umbaen na gabe dohot hamu dipatogu.
47001008	Hamu ale angka dongan! Giotnami sugari diboto hamu ma nian hasusaan na hami taon di Luat Asia. Madokdoktu do hasusaan na hami tanggung i manyompiti rohanami, jana nada adong be arop ni rohanami tarbaen mangolu;
47001009	songon na dung mate niuhuman do pangkilalaannami. Tapi anso ulang marpangunsandean tu dirinami sandiri do hami umbaen na tarjadi songon i, tapi anso tu Debata na pangolu halak na mate i ma.
47001010	Ia do na palua hami sian parmaraan godang na giot mamatehon i. Jana laing paluaonNia do hami tu angka ari na giot ro, angke tuSia do hami mararop ni roha.
47001011	Dibaen dohot do hamu mangurupi hami markite-hite tangiangmunu, anso bahat halak mandok tarimakasi hara ni pasupasu na hami jagit markite-hite bahat ni tangiangmunu tu hami.
47001012	Anggo na pagodang rohanami on do: Dipapos taroktoknami do rohanami taringot tu sude na hami karejohon di tano on -- lumobi na marpardomuan tu hamu -- sian roha na ias jana na polin na sian Debata do hami baen i sudena, nada sian habisuhon ni portibi, tapi sian asi ni roha ni Debata do.
47001013	Anggo na hami suratkon tu hamu, hum angka na tarsise dohot na haastuan hamu sajo do. Saonnari nada haastuan hamu hami satangkas-tangkasna, tapi laing arop do rohangku muse gabe tangkas botoonmunu taringot tu hami.
47001014	Jadi muda ro Tuhan Jesus muse, moga ma hamu hara ni hami songon moga ni rohanami di hamu.
47001015	Hara ni pos ni roha na songon i ma di mulana i gabe hupasada rohangku laho manopot hamu anso dapotan pasupasu hamu dua lompit.
47001016	Giot topotonku do hamu nian laho kehe au tu Makedonia jana maradian muse ma au di hamu on laho mulak, anso tarurupi hamu au patoruskon pardalananku laho tu Judea.
47001017	Tapi nada tulus songon i; antong, na patuduhon na so hot ma he pikiranku disi? Di na mambaen sangkap i, marguru tu giot-giotku sajo dehe au lakna mambaen i, santongkin, "Olo", santongkin nari, "Inda"?
47001018	Husumpahon ma tu Debata na sintong i, anggo janjingki tu hamu nada, "Olo" sanga "Inda".
47001019	Harana anggo Jesus Kristus, Anak Ni Debata na nijamitahon ni si Silvanus, si Timoteus dohot au sandiri tu hamu nada halak na "Olo" sanga "Inda". Hum alus na "Olo" sajo do diSia.
47001020	Angke markite-hite Ia madung didok Debata, "Olo" taringot tu sude na dung nijanjihonNia. Hara ni i ma umbaen na tardok hita, "Amen" tu Debata hara ni Jesus Kristus. Anso nipasangap ma Debata.
47001021	Debata sandiri do na mambaen hami dohot hamu gabe togu marsada dohot Kristus; laing Ia muse do na mamiahi hita.
47001022	Domu tusi, madung dilehen Ia tu hita tanda paboa na Ia nampuna hita jana dilehen Ia maringanan TondiNia di bagasan rohanta na gabe jaminan ni sasudena na nipasingkopNia i di hita.
47001023	Tapi hupio do Debata gabe saksingku disi -- harana diboto Ia do isi ni rohangku dibaen na so tulus pe au kehe tu Korintus, hara ni na so ra do au paarsak rohamunu.
47001024	Nada pola hupaksahon sanga na aha tu hamu taringot tu sihaporsayaanmunu, harana na dung porsaya situtu do hamu. Hum na rap markarejo do au dohot hamu anso mur marjop ni roha hamu.
47002001	Jadi hara ni i madung huputuskon na so ro be au manopotkon hamu anggo na gabe mangarsahi rohamunu.
47002002	Harana muda marsak hamu hara ni au, gabe ise muse be na mangapoi au, anggo inda halak na hupaarsak i?
47002003	Hara ni i do umbaen na husuratkon songon i tu hamu. Nada ra au ro manopot hamu anso marsak, harana hamu do na sapatutna angkon pajop rohangku. Harana pos do rohangku, muda marjop ni roha au, dohot do hamu sude marjop ni roha.
47002004	Di bagasan arsak dohot dokdok ni pangkilalaan jana mardongan ilu do au mambaen surat on tu hamu. Hudok pe songon i nada anso marsak hamu, tapi anso diboto hamu do holong ni rohangku maradopkon hamu.
47002005	Muda adong sanga ise na dung mambaen arsak ni roha on sudena, nada tu au dibaen ia songon i, tapi tu hamu sude do -- anso ulang marlobian na hudok i -- sanga tu deba sian hamu.
47002006	Anggo tu halak na songon i pangalahona, tuk ma holau uhuman na dung somal na nidalankonmunu i baen hamu tu halakna i.
47002007	Saonnari angkon ampunanmunu ma ia jana sosoanmunu mangulahi anso ulang mamarsaktu ia gabe mandele.
47002008	Hara ni i, hupangido tu hamu, anso patuduhon hamu tu halakna i paboa na tutu do holong rohamunu mida ia.
47002009	Hubaen pe surat i tu hamu, laho manguji rohamunu do au sanga na tongtong do hamu ra mangoloi angka sipaingotku.
47002010	Muda diampuni hamu halak na marsala tu hamu, au pe huampuni ma halakna i. Harana, sanga ise na huampuni -- muda adong ma siampunan -- di adopan ni Kristus do i huampuni laho padenggankon hamu.
47002011	Hubaen pe songon i, anso ulang adong do dalan di Sibolis i laho mangarajai hita, angke taboto do angka sangkap ni Sibolis.
47002012	Dung lalu au di Troas, laho manjamitahon Jamita Na Denggan taringot tu Kristus i do nian maksudku. Madung tarbuka muse dalan dibaen Tuhan i di au laho markarejo di inganan i.
47002013	Tapi inda sonang huhilala, hara ni na so marsuo au dohot donganta si Titus disi. Gabe huparmisihon noma tu halak kota i lalu kehe au tu Makedonia.
47002014	Tapi tarimakasi ma di Debata, tongtong do diuluhon Ia hami mangihutkon uduran ni hamonangan ni Kristus. Dipake Debata do hami anso songon uap na huskus jamita taringot tu Kristus i.
47002015	Dibaen songon uap na huskus ni Kristus do hami adop Debata di tonga-tonga ni angka na dapotan haluaan, bope di tonga-tonga ni angka na giot kehe tu hamagoan i.
47002016	Anggo di halak na giot kehe tu hamagoan, sarupa tu uap ni bangke na mamatehon do hami; tapi anggo di angka na nipalua, songon uap na maroban tu hangoluan do hami. Antong, ise ma na tama tu karejo on?
47002017	Nada songon halak na asing anggo hami, na mambaen jamita na sian Debata i songon barang sigadison sajo. Polin do tujuannami, harana Debata do na marsuru hami markarejo. Jana diida Debata sandiri do hami songon naposo ni Kristus pasahat jamita i.
47003001	Adong he songon na mamuji-muji diri hami idaon mangulahi? Betak na porlu do di hami surat pujian maradopkon hamu, sanga sian hamu, songon angka halak na deba na mamorluhon songon i?
47003002	Hamu sandiri do surat pujiannami na tarsurat di bagasan rohanami jana na bisa botoon dohot siseon ni sude halak.
47003003	Idaon ni halahi sandiri do i paboa na songon surat ni Kristus hamu na nisuratkon markite-hite hami. Nada dohot tinta dibaen surat i, tapi dohot Tondi Parbadia na mangolu i do; nada di ginjang ni batu tulis muse, tapi di ate-ate ni jolma do.
47003004	Hami dok pe songon i, hara ni pos ni rohanami do maradopkon Debata markite-hite Kristus.
47003005	Nada adong sanga aha anggo di bagasan dirinami sipangasahonon na mambaen hami sanggup mambaen karejo on, na nilehen ni Debata do hamaloon i di hami.
47003006	Ia do na mambaen hami sanggup gabe pangoloi di sada parjanjian na imbaru; i ma parjanjian na marguru tu Tondi Parbadia, nada marguru tu angka aturan na tarsurat. Angke mamatehon do anggo na tarsurat i, hape na sian Tondi Parbadia i, na pangoluhon do.
47003007	Dompak na manotopkon parjanjian na mamatehon i dohot na manyuratkon i di batu, marsinondang do hagodangan ni Debata marnyala-nyala. Hara ni torangna jabat inda tartontang halak Israel be bohi ni si Musa, haru pe madung mamungka mondap nian sinondang i di hatiha i. Antong, salangkan pamungkaan ni parjanjian na mamatehon i dirasmihon dohot sinondang na songon i torangna,
47003008	mur ma di na mamungka parjanjian na nilehen ni Tondi i, dao dope tumorang disi.
47003009	Angke muda marhasangapan tohonan na tu hamagoan, mur sumangapan dope hasangapan ni parjanjian ni hatigoran i.
47003010	Tola ma nidok, sanga aha na marsinondang hian najolo nada marsinondang be hara ni torangna na saonnari on.
47003011	Harana muda marsangap do na giot mago i, tontu dao dope tumorang na manongtong i didongani hasangapan.
47003012	Harana sisongon i do na niarop ni rohanami, gabe puluk ma hami mangkatahon na songon i.
47003013	Nada songon si Musa hami na manggupgupi bohinia anso ulang diida halak Israel sinondang na sian Tuhan i, na mur mondap jana na mago sian bohinia.
47003014	Madung digupgupi roha ni halahi. Jana lopus tu sadari on pe laing targupgup dope roha ni halahi dibaen panggupgupina i muda disise halahi angka buku taringot tu parjanjian na honok. Angkon marhasadaon dohot Kristus do, anso tarungkap halak panggupgupi i.
47003015	Saonnari pe muda disise halahi angka buku ni si Musa laing ditutupi panggupgupna i dope roha ni halahi.
47003016	Tapi muda ro mangulahi sanga ise mandapotkon Tuhan, nibuat do panggupgupi i sian bohi ni halakna i.
47003017	Harana Tuhan i do Tondi i. Jadi barang di dia pe Tondi Ni Tuhan i, disi do adong haluaan.
47003018	Saonnari nada nigupgupan be bohinta. Songon sormin na nisondangan dohot hatiuran ni Tuhan Jesus do hita. Jadi hara ni i, torus do hita dipauba anso gabe songon Ia, mur honok, mur marsinondang do hita hara ni hatiuran na sian Tondi Ni Tuhanta i.
47004001	Na niurupan ni Debata do hami mangkarejohon karejo on. Na nilehenNia do karejo on di hami. Hara ni i ma umbaen na so mandele hami.
47004002	Nada hami baen dalan na so ture. Nada ra hami markarejo mamake akal-akal sanga na pabalik-balikkon pandohan ni Debata. Torus torang do hami paboa sanga na aha na nipangido ni roha ni Debata. Jadi, marguru tu sada-sada halak ma laho manimbangi hami di bagasan taroktokna be di adopan ni Debata.
47004003	Muda na laing so diastui dope Jamita Na Denggan na hami jamitahon i, hum angka jolma na giot tu hamagoan sajo noma na so mangastui i.
47004004	Na nigupgupan ni Debata na mangarajai portibi on do roha ni halahi na so porsaya i. I do na manyundati halahi anso ulang dohot halahi marnida sinondang na sian Jamita Na Denggan i, i ma taringot tu hasangapan ni Kristus i na gabe songon gambaran ni Debata.
47004005	Anggo Jamita na hami pasahat i nada barita taringot tu dirinami sandiri i. Barita taringot tu Jesus Kristus do i; paboahon na tutu do Ia Tuhan jana hami ma angka naposomunu hara ni Ia.
47004006	Debata do mandok, "Bincar ma na torang sian na golap." Laing Debata na sada i muse do na pabincarkon sinondang i di bagasan rohanta, anso gabe torang rohanta laho mangastui hamuliaon ni Debata na marsinondang di bohi ni Jesus.
47004007	Tapi hami paoban-oban do arta partondion na jeges i di bagasan dirinami na so mararga on, i ma na nibaen sian tano. Jadi muda songon i, torang ma anggo hagodangan ni kuaso i marguru di Debata do, nada marguru di hami.
47004008	Sian sasudena do marrongoman angka na pasusahon i, hape laing inda tarhapit hami. Sompit do hami hilala, hape inda jabat mandele hami.
47004009	Bahat na mangkosomi hami, hape inda jungada tarpunjung hami. Jana haru pe jotjot hami nibalbalan, tapi nada mate hami.
47004010	Sai tongtong do hami oban hamatean ni Jesus di pamatang nami anso tangkas muse hangoluan ni Jesus di pamatang nami.
47004011	Salolot mangolu hami, sai tongtong do mangondam hamatean i tu hami hara ni Jesus, anso tarpataridahon muse ngolu ni Jesus di pamatangnami na ra mate on.
47004012	Jadi sian i, anggo hamatean i hape laing na manggogo do mambaen dalanna di bagasan dirinami, hape anggo di hamu hangoluan do na manggogo.
47004013	Adong do tarsurat songon on, "Porsaya au, gabe hara ni i do mangkobari au." Jadi, hara ni haporsayaan na songon i do mandok hata hami, angke porsaya do hami antong.
47004014	Pos do rohanami di Debata na pangoluhon Tuhan Jesus mangulahi, laing pangoluonNia muse do hami dohot Jesus, jana obanonNia hamu rap dohot hami tu joloNia.
47004015	Mardomu tu na hasaya di hamu do sudena i. Angke muda mur bahat halak mandai holong ni roha ni Debata, mur bahat muse do tangiang tarimakasi na nipasahat tu Debata; jadi muda songon i, marsangap ma Debata.
47004016	Hara ni i ma umbaen na so mandele hami. Haru pe mur sego hajolmaonnami parduru on, tapi anggo hajolmaon parbagasan i mur dipaimbaru do sian ari tu ari.
47004017	Jana anggo hasusaan na so sadia on na hami taon santongkin, lehenon ni i do di hami hasangapan na so tarsuhat jana na manongtong. Dao dope gumodang hasangapan i sugari nipartimbangkon tu hasusaan i sandiri.
47004018	Angke anggo rohanami, tu angka pangalaho na so tarida do hami tujuhon, nada tu angka na tarida. Anggo na tarida, hum santongkin do i tahan, tapi anggo na so tarida i manongtong do i salolot-lolotna.
47005001	Angke hita boto do, muda dibungkar bandar na taingani na saonnari, i ma pamatang na sian tano on, adong do di hita sada bagas na sian Debata, na so dipature ni tangan ni jolma, na salolot ni lolotna di banua ginjang.
47005002	Holsoan do hita anggo di bagasan bandarta na saonnari on, hara ni lungun ni rohanta tu bagasta na sian banua ginjang i anso dipapakehon ma i tu hita.
47005003	Harana muda marpamatang na imbaru do hita, nada tardapot hita di na so marpamatang.
47005004	Salolot di bandar on hita maringanan, sai holsoan do hita hara ni dokdok ni pananggunganta. Nada hara ni na por rohanta malua sian pamatangta na sian tano on, tapi hara ni na lungun do rohanta laho manyolukkon pamatang na sian banua ginjang i tu na parjolo i anso dibondut hangoluan i pamatangta na ra mate on.
47005005	Debata sandiri do na pasingkopkon hita tusi jana dilehen Ia do TondiNia tu hita gabe jaminanna.
47005006	Gabe pos do tongtong rohanami hara ni i. Hami boto do, salolot di bagasan pamatangta on hita tinggal, laing di duru ni bagas ni Tuhan dope hita.
47005007	Harana anggo ngolunta marojahan di haporsayaan do, nada marojahan tu na tarida,
47005008	hara ni i do umbaen na sobar rohanami. Jopan do rohanami sugari malua nian sian bagasan pamatang on, anso tarbaen hami sainganan dohot Tuhan.
47005009	Hara ni i manggogo ma hami parayakkon hasonangan ni rohaNia, sanga dompak di bagasnami on dope hami, sanga pe dung lalu di sadu.
47005010	Harana angkon jongjong do hita sude di jolo ni panguhuman ni Kristus i, jana ganop be angkon manjagit balos satontang tu pambaenanna be taran mangolu, pangalaho na denggan sanga na jat.
47005011	Hami boto do tangkas, sanga songon dia na nidok mangkabiari Debata; i do umbaen na manggogo hami papos roha ni halak na asing. Tangkas sajo do hami ditanda Debata, jana pos muse do rohangku torang muse au di bagasan rohamunu.
47005012	Jadi dison nada na dipangido rohanami anso pujionmunu hami. Hum na mangalehen alasan na denggan do hami tu hamu anso godang rohamunu hara ni hami, anso diboto hamu sanga na bia laho mangalusi halak na sai pajolohon angka pangalaho na tarida sian balian hape nada pajolohon angka na adong di bagasan roha.
47005013	Muda songon na hurang roha ma hami tutu idaon, hara ni haporluan ni Debata do i. Jana muda torang do rohanami idaon, mardomu tu haporluanmunu ma i.
47005014	Holong ni roha ni Kristus do na mangarajai hami. Jana hami boto do: Muda mate sada halak humopkop halak sudena, paboa na dung mate do sudena halahi.
47005015	Mangkopkop sasudena jolma do mate Kristus, anso ulang tu dirina be mangolu angka jolma i, tapi tu Kristus noma, na dung mate jana na nipangolu i mangulahi hara ni haporluan ni halahi.
47005016	Jadi hara ni i, nada marguru tu parsuhatan ni jolma be hami manimbang halak. Najolo jungada do hami parsuhatkon parsuhatan ni jolma tu Kristus, tapi anggo saonnari nada be.
47005017	Sanga ise na dung marsada dohot Kristus, madung gabe na nitompa na imbaru. Madung salpu na honok i -- madung gabe imbaru sasudena.
47005018	Debata do mambaen i sude, anso mardenggan hita dohot Debata markite-hite Kristus. Dung i disuru Ia muse ma hita palaluhon Jamita Na Denggan i anso laing dohot muse halak na asing mardenggan dohot diriNa.
47005019	Markite-hite Kristus dibaen Debata do lopus mardenggan nian jolma na satano on dohot Debata. Nada dijujur Debata be angka hasalaan na nibaen ni jolma i tuSia, jana hami madung disuru Debata pabolkaskon barita pardengganan i.
47005020	Partonaan ni Kristus do hami. Mandok hata pe hami tu hamu, songon na Debata sandiri do na mangkobari tu hamu. Mangasahon goar ni Kristus gomos ma hami pangido tu hamu, sai ra ma hamu dipadenggan dohot Debata.
47005021	Nada mardosa Kristus i, hape gabe dosa do Ia dibaen Debata jana dipaporsankon do tuSia dosanta i, anso tajagit hatigoran ni Debata hara ni hasadaonta dohot Kristus i.
47006001	Tapi songon dongan saparkarejoan do hami podai hamu, gomos ma hami pangido tu hamu, ulang ma parsayang hamu hadengganan ni roha ni Debata i.
47006002	Didok Debata do di Buku Na Badia i, "Di hatiha na nipatumbuk, madung Hutangihon pio-piomu, jana di ari haluaan madung Huurupi ho." Tangkas ingot hamu! Saonnari ma hatiha na nipatumbuk i. Saonnari ma arina, ari haluaan.
47006003	Nada jungada hami baen batu partuktuhan tu sanga ise pe, anso ulang targora tohonannami i.
47006004	Tapi di bagasan sasudena pangalahonami, hami patuduhon do na tutu do hami pangoloi ni Debata. Sude hasusaan na marragam rupa, sobar do hami manaonkon i:
47006005	hona loncing do hami, dihurung dohot didege halak; loja hami markarejo, jotjot inda modom jana inda adong sipanganon.
47006006	Hami patuduhon do na tutu hami pangoloi ni Debata di habuluson ni rohanami, di parbinotoan di hasobaron dohot di denggan ni rohanami. Di bagasan Tondi Parbadia dohot sian holong ni roha na ias,
47006007	di na manjamitahon jamita na sintong dohot kuaso ni Debata, markite-hite sinjata hatigoran i do hami mangaroro sanga martahan.
47006008	Diparsangapi halak do hami, tapi laing adong do na palayas-layaskon; dipuji do hami tapi laing adong na pabilehon. Haru tigor pe hami, laing didok do hami pargabus.
47006009	Halak na so ditanda do hami ninna, hape sude do halak mananda hami. Na dung mate do hami ning roha ni halak, hape laing mangolu do satutuna. Haru pe hona loncing hami, hape nada jabat mate.
47006010	Haru pe dipaarsak rohanami, hape sai marjop ni roha do hami. Anggo idaon pogos do hami, hape bahat do halak gabe maradong hami baen. Anggo idaon na so adong do sanga na ahanami, tapi anggo satutuna sasudena do adong di hami.
47006011	Hamu ale dongan, na nihaholongan na di Korintus! Madung situlduk mata ni horbo hami tu hamu. Madung hami pajojor sudena na adong di bagasan rohanami.
47006012	Talak do andoranami maradopkon hamu, tapi hum hamu do na pasompit rohamunu maradopkon hami.
47006013	Saonnari anso marsibalosan hita, songon na tu anakku ma hatangkon, buka hamu ma rohamunu maradopkon hami.
47006014	Ulang ma hamu rap sapasangan dohot angka halak na so porsaya. Dia ma he tarbaen marsada hatigoran dohot hageduhan, sanga dia ma lakna pardonganan ni hatorangan dohot hagolapan?
47006015	Nada tarbaen saroha Kristus dohot Sibolis. Sarupa ma he sada halak na porsaya dohot sada halak na so porsaya?
47006016	Aha ma he pardomuan ni Bagas Ni Debata dohot bagas ni gana-ganaan? Bagas Ni Debata na mangolu i do hita on, Debata sandiri pe didok Ia do, "Maringanan ma Au di tonga-tonga ni halahi, jana mangolu rap dohot halahi. Au ma gabe Debata ni halahi, jana gabe bangsongKu ma halahi.
47006017	Hara ni i, morot ma hamu sian angka halak na so mananda Debata i, jana marsirang ma hamu sian halahi. Sandok, ulang ma marpardomuan hamu tu na hodar, dung i jagitonKu ma hamu.
47006018	Au ma gabe Ama di hamu, jana gabe anak dohot boru ma hamu di Au, ninna Tuhan Na Markuaso i."
47007001	Antong hamu ale dongan na nihaholongan! Tu hita do dibaen angka janji i sudena. Tapaias ma dirinta sian sasude na pahodarkon pamatang dohot rohanta. Tahabiari ma Debata, anso sanggam tarbaen hita mangolu mamunjung tu Debata.
47007002	Jagit hamu ma hami denggan mangulahi di bagasan rohamunu. Sanga na tu ise pe nada adong salanami, jana nada adong halak na rugi hami baen. Sanga sian ise pe nada jungada mambuat untung hami.
47007003	Hudok pe songon i, nada na giot pasalahon hamu au. Angke songon na hudok nabaruon, solkot sajo do hamu anggo di rohanami, jana dongan sahangoluan sahamatean do rohangku maradopkon hamu!
47007004	Pos situtu do rohangku di hamu. Moga situtu do pangkilalaanku hara ni hamu. Haru pe bahat hasusaan hami taon, tarapul situtu do rohangku hara ni hamu. Jop sajo do rohangku!
47007005	Di na lalu pe hami tu Makedonia, laing so marnamantak do hasusaan sian hami. Dihaliangi hasusaan do hami; parsalisian sian pihak na asing dohot biar ni roha sian hami sandiri.
47007006	Tapi tuani ma, sai dipagodang Debata do roha ni halak na menek roha; dipatogar Ia do rohanami markite-hite haroro ni si Titus.
47007007	Nada hum hara ni haroro ni si Titus umbaen na tarapul rohanami, tapi dohot do hara ni boa-boania na tarapul ia sandiri hara ni hamu. Pandoknia tu hami: Na lungun sajo do rohamunu marsuo dohot au; na manyosal situtu rohamunu jana saonnari sian sonang ni rohamunu giot urupanmunu ma au. Angka i ma na mambaen mur tamba jop ni rohangku.
47007008	Haru pe gabe marsak hamu hara ni suratki, nada manyosal au na hubaen i surat i. Tutu nian songon na manyosal do au dung huida gabe marsak hamu -- haru pe nian hum parsantongkinan arsak ni rohamunu i.
47007009	Tapi anggo saonnari jop do rohangku nada hara ni na gabe marsak i hamu, tapi hara ni na dung muba do pangalahomunu hara ni arsak ni rohamunu i. Denggan do tutu di Debata arsak ni rohamunu na songon i. Jadi, nada rugi hamu hami baen.
47007010	Angke anggo hamarsahan na tumbuk tu roha ni Debata do, parohon haubaan ni roha na paluahon do i. Jana nada manyosal halak sisongon i. Tapi anggo hamamarsak na sian tano on, arsak na mamatehon do i.
47007011	Ligi hamu ma jolo antong sanga aha do na ro sian hamamarsak na sian Debata i! Gabe diparayak hamu ma laho padenggankon na gaor. I ma suhana! Gabe magigi hamu mida dosa, gabe mabiar hamu, malungun hamu, gabe marsitutu, gabe ra hamu manguhum na sala! Di bagasan sudena parsoalan on madung dipatuduhon hamu na so marsala hamu.
47007012	Jadi haru pe madung hubaen surat i tu hamu, nada hara ni halak na sala i nibaen surat i. Nada muse hara ni angka na dung marnyae dibaen hasalaan i. Hubaen pe surat i anso diboto hamu sandiri do di jolo ni Debata sanga na bia tangkasna diparrohahon hamu hami.
47007013	I do mambaen gabe tarapul rohanami. Jana nada hum tarapul, mur jop dope rohanami marnida jop ni roha ni si Titus; madung diapoi hamu sudena ia.
47007014	Hupuji-puji hian do hamu tusia, tuani ma inda pola dipaila hamu au. Tutu do sude na dung hami paboa i tu hamu. Songon i muse sanga na aha na hami puji-puji i hamu tu si Titus, hape tutu muse do.
47007015	Gabe mur tamba do holong ni rohania tu hamu, angke sai diingot ia do sanga na tarbia pangoloimunu sudena di panogu-noguonnia jana sanga na tarbia panjagitmunu disia mardongan biar dohot hitir.
47007016	I noma jop ni rohangku, hara ni na dung tutu pos rohangku di hamu.
47008001	Hamu ale angka dongan! Giotnami nian, laing porlu do botoonmunu sanga na bia asi ni roha ni Debata maradopkon angka parlagutan na di Makedonia.
47008002	Na dung hona uji do halahi di angka hasusaan na borat situtu. Tapi di tonga-tonga ni hasusaan i pe laing marjop ni roha do halahi jana miduk do silehen-lehen ni halahi laho mangurupi halak na asing, haru pogos sajo pe halahi, tapi na mora do halahi di asi ni roha.
47008003	Huida sandiri do dipasahat halahi intap na adong, deba lobi sian i dope tehe. Indangkon pola adong na marsuru,
47008004	gomos do dipangido jana dinungnungi halahi hami, anso dohot halahi mangalehen silehen-lehen tu angka dongan sahaporsayaan.
47008005	Dilehen halahi pe i, nada hara ni na hami hirim i sian halahi, tapi hara ni na jolo dipasahat halahi do dirina tu Tuhan, dung i tu hami muse, angke i do jop ni roha ni Debata.
47008006	Hara ni i do umbaen na gomos hami sosoi si Titus -- anso laing didatdati ia karejo na denggan i di tonga-tongamunu, songon na dung dipungkana hian.
47008007	Burju do hamu di sude pangalaho. Denggan do hamu di na mangkaporsayai, di na paboahon pandapot, di parbinotoan, di ragam-ragam ni karejo, dohot di bagasan holong ni rohamunu maradopkon hami. Jadi hara ni i, angkon laing umburju muse ma hamu nian di karejo na denggan on.
47008008	Nada songon parenta husosohon i tu hamu. Tapi na patuduhon haburjuon ni angka dongan na asing do mangalehen sumbangan laho mangurupi halak. Au pe giot ujionku do sanga na intap ni dia holong ni rohamunu.
47008009	Angke tangkas do diboto hamu, holong situtu do roha ni Jesus Kristus Tuhanta i maradopkon hita. Na mora do Ia nian, tapi gabe marpogos do Ia hara ni hamu, anso mamora hamu hara ni hapogosonNia i.
47008010	Anggo pandapotku, madung sapatutna hamu pasidungkon sanga aha tohap na nipungkamunu di taon na salpu i. Harana hamu sandiri do mamungka tohap i. Jana pikiran laho mambaen karejo na songon i pe sian hamu do haroro ni i.
47008011	Tapi anggo saonnari patulus hamu ma parkarejoan i anso songon jop ni rohamunu mangoloi dompak i, laing songon i ma lehen hamu saonnari intap ni na adong di hamu.
47008012	Muda ringgas do rohamunu marsilehen-lehen, jagiton ni Debata do silehen-lehenmunu i marguru tu sinadonganmunu, nada marguru tu na soadamunu.
47008013	Tapi nada hudok songon i anso sonang halak na asing jana anso markancit hamu. Angkon dos do sude.
47008014	Tapi hara ni na tuk do di hamu saonnari jadi patut do hamu paudutkon hahurangan ni halahi. Muda markahurangan hamu bagi andigan, hape di halahi hatiha tuk, tontu halahi ma mangurupi hamu. Jadi rap marsiolo-oloan ma dua-duana.
47008015	Di Buku Na Badia i tarsurat do, "Sanga na ise na bahat pangomoanna, nada marlobi-lobi, jana halak na otik pangomoanna, nada marhahurangan."
47008016	Tarimakasi do hami dok tu Debata hara ni na dung mangalehen ringgas ni roha tu si Titus gabe songon hami laho mangurupi hamu!
47008017	Angke nada hum pangidoannami na nioloan ni si Titus, tapi songon i ma ringgasnia laho mangurupi hamu, jabat sian giotnia sandiri diputuskon ia kehe manopot hamu.
47008018	Laing hami suru do rap dohot si Titus sahalak donganta na tarpuji di sude parlagutan i hara ni parkarejoanna manjamitahon Jamita Na Denggan i na sian Debata.
47008019	Tamba ni i muse, madung dohot donganta i dipili jana diputuskon angka parlagutan i laho mandongani hami di angka pardalanannami. Harana giot mardalani do hami laho pasahatkon sumbangan i, anso marsangap Tuhan i jana anso diida hamu na rade do hami laho mangurupi.
47008020	Hami jagohon do anso ulang adong halak na manyalahon hami mardomu tu na pasahat sumbangan na sabahat on.
47008021	Angkon tigor do hami markarejo, nada hum di jolo ni Tuhan, tapi dohot do di jolo ni jolma.
47008022	Laing hami suruhon do sahalak donganta na asing rap dohot si Titus donganta i. Madung jotjot ia hami uji jana tongtong do sai ra ia mangurupi. Tarlobi-lobi saonnari, ringgas do rohania laho mangurupi hamu hara ni godang ni arop ni rohania di hamu.
47008023	Anggo taringot tu si Titus, ale-alengku do i, donganku saparkarejoan laho mangurupi hamu. Jana taringot tu angka dongan na asing i na rap kehe dohot ia, angka utusan ni parlagutan i do halahi -- gabe sada puji-pujian di Kristus i.
47008024	On pe patidahon hamu ma holong ni rohamunu maradopkon halahi jana sanga aha na hami taringoti gabe pujian salaho tu hamu, sai tutu ma nian songon i.
47009001	Anggo salaho tu bantuan na nitongos i tu angka dongan sahaporsayaan, indangkon pola be mambaen surat au tu hamu.
47009002	Angke huboto do na ringgas hamu mangurupi jana hupuji do hamu tu angka dongan na di Makedonia. Hudok do tu halahi, na dung singkop hamu di Akaya on laho mangalehen pangurupion mamungka sian taon na salpu i. Hara ni situtu ni rohamunu i, madung gabe marsitutu muse bahatan sian halahi.
47009003	Saonnari husuru muse do si Titus dohot dongannia dua halak manopot hamu, anso ulang hum hata-hata sajo pamujinami i taringot tu hamu. Jadi, hobasi hamu hian ma, harana ma hudok tu halahi paboa na dung singkop dibaen hamu sude.
47009004	Harana betak na adong do halak Makedonia rap dohot au sanolion muda ro au mandapotkon hamu. Jadi anggo pola do tardapot halahi hamu laing nada singkop, na pailahon noma i tu hami. Harana ma sanga hami dok, na pos do rohanami tu hamu! Hamu pe tontu gabe maila ma.
47009005	I ma umbaen na porlu huhilala marsuru angka donganta on mandapotkon hamu parjolo laho paturehon angka pangurupion na nijanjihonmunu i. Jadi muda ro au sanoli on, madung singkop nian sude silehen-lehenmunu i. Jadi tarida ma na sian burju ni rohamunu do na mangalehen i, nada hara ni na tarpaksa.
47009006	Timbang hamu ma jolo! Anggo halak na manyuan same saotik, otik muse do suha ni i buatonna. Tapi anggo halak na manyuan bahat same, laing bahat ma muse buatonna suha sian i.
47009007	Angkon marguru tu na nionjar ni rohana be ma mangalehen. Ulang pola hara ni na alang-alangan sanga hara ni na tarpaksa, angke dihaholongi Debata do sanga ise na mangalehen sian jop ni roha.
47009008	Bisa do Debata mangalehen pasupasu mardapot-dapot tu hamu, anso laing singkop sibaenonmunu; marlobian dope tehe tarbaen hamu mangkarejohon na denggan.
47009009	Adong do tarsurat, "Dibagi-bagi Ia do, dilehen Ia tu angka na pogos; hatigoranNia manongtong ro di salolot ni lolotna."
47009010	Debata do na pasingkop same di si panyabur dohot roti sipanganon. Laing Ia muse do na pabahatkon suha ni suan-suananmunu, parbatu ni hatigoranmunu.
47009011	Dipamora do hamu taringot tu sudena i gabe basa ma hamu marsilehen-lehen, anso patubuhon hatarimakasion ni halak tu Debata hara ni angka silehen-lehenmunu i markite-hite hami.
47009012	Harana nada hum na manggohi hahurangan ni angka dongan sahaporsayaan sajo be pambaenanmunu na denggan i, tapi gabe mandok bahat tarimakasi ma halak tu Debata hara ni i.
47009013	Hara ni hadengganan na dipataridahonmunu, gabe bahat halak pasangapkon Debata, angke diida halahi ma antong burju ni rohamunu maradopkon Jamita Na Denggan i na patorangkon Jesus Kristus na niihutkonmunu i. Mardomu muse hara ni habasaonmunu laho mambagi-bagihon sanga aha na adongmunu tu halahi bope tu sude halak na asing.
47009014	Halahi pe dioban do hamu di tangiangna, jana lungun do rohana di hamu hara ni na marningot asi ni roha na sumurung na sian Debata tu hamu.
47009015	Sai mandok tarimakasi ma hita tu Debata hara ni silehen-lehenNia na so tarsuhat i!
47010001	Saonnari, au si Paulus, hupaingot ma hamu markite-hite lambok ni roha dohot habasaron ni Kristus. Anggo ninna halak na parbiar do au di tonga-tongamunu taran marsuo bohi tu bohi, tapi puluk do au muda dao sian hamu. Antong, hara ni halambohon bope hadengganan ni roha ni Kristus,
47010002	gomos hupangido tu hamu, ulang pola baen hamu parbonciran anso karas au maradopkon hamu muda ro au sanoli on. Angkon pir do baenonku hata anggo tu angka na mandok, anggo hami hum na manjalak-jalahi na di portibi on sajo do karejonami.
47010003	Tutu nian laing di portibi on dope hami maringanan, tapi nada sinjata na nipake ni portibi on hami pake na marjuang i.
47010004	Nada hami pake angka sinjata ni portibi on di bagasan paraloannami tapi angka sinjata ni Debata na markuaso i do. Sinjata i do hami baen manaluhon angka partahanan ni jolma. Hami alusi do sude angka parsoalan
47010005	jana hami parrumpakkon do angka benteng haginjangon ni roha na nipajongjong laho mangalo na tutu salaho tu Debata. Hami tangkupi do roha ni angka halak jana hami baen halahi unduk mangoloi Kristus.
47010006	Jana muda dung patu hamu sian sandok roha, madung singkop hami laho manguhumi sude halak na so unduk dope.
47010007	Angkon botoonmunu sugari pangalaho na satutuna. Muda dihaposi roha ni sada halak do nampuna ni Kristus ia, dipareso ia ma mangulahi dirinia jana diboto ia ma, hami pe laing nampuna ni Kristus do songon ia.
47010008	Nada pola ila rohangku muda jotjot pe hupaboa-boa kuaso na nilehen ni Tuhan di hami, harana na giot mambangun hamu do i umbaen na dilehen, nada na giot manyegohon.
47010009	Nada por rohangku, laho mambiar-biari hamu di angka suratku.
47010010	Dokkonon ni halahi ma, "Pir jana marsahala do angka surat ni si Paulus i, hape muda hatiha di tonga-tonganta, gale-gale do ia idaon jana hatania pe so binoto sanga aha astuanna!"
47010011	Anggo angka halak sisongon i angkon botoonna ma, muda ro hami saulahon, angkon songon na hami dok di angka suratnami i do baenonnami tu halahi.
47010012	Harana nada puluk hami patudoskon sanga mambaen dirinami sarupa dohot angka halak na mangetong dirina halak na godang. Na oto do halak na mambaen ukuranna sandiri jana na mangukur dirina sandiri mangihutkon ukuran i.
47010013	Anggo hami nada songon i. Muda pe manggodang diri hami, nada jabat manyalpui ukurannami. Intap ni batas-batas ni karejo na nitontuhon ni Debata do hami ingani. Hamu pe tarmasuk di batas-batas i do.
47010014	Jadi, haru hami dapotkon pe hamu laho maroban Jamita Na Denggan taringot tu Kristus tu hamu, nada hami salpui dope batas ni karejonami disi, angke laing di bagasan batas i dope hamu.
47010015	Astuanna na hami dok disi, nada pagodang diri hami hara ni karejo ni halak na asing na di ruar ni batas na nitontuhon ni Debata di hami. Tapi sai mur martamba ma haporsayaanmunu, anso mur bidang tohap sikarejohonnami di tonga-tongamunu, haru pe laing tong dope di bagasan batas na nitontuhon ni Debata tu hami.
47010016	Jadi laing tarjamitahon hami muse ma Jamita Na Denggan i di angka luat na asing so pola pagodang diri hara ni karejo na dung nikarejohon di inganan parkarejoan ni dongan na asing.
47010017	Di Buku Na Badia i tarsurat do, "Sanga ise na giot manggodang hara ni bagi aha, manggodang ma dibagasan Tuhan i. Tapi barang ise na marmoga, di bagasan Tuhan i ma ia marmoga."
47010018	Dibaen nada haposan dope na mamuji dirina, tapi na nipuji ni Tuhan i do.
47011001	Sugari ra ma hamu sobar di hatoonku na saotik i, arop do rohangku hasobarkononmunu au.
47011002	Malungun do au di hamu, songon dihalungunkon Debata sandiri hamu. Tarsongon bujing-bujing na ias dope hamu, na hupatunangkon tu sada bayo, i ma Kristus.
47011003	Tapi songon na ganggu do rohangku, betak na hona goda do hamu jana nada setia be hamu tu Kristus, sarupa dohot si Hawa narobi na hona goda dibaen habisuhon ni ulok i.
47011004	Harana sai jop do rohamunu manjagit sanga ise na ro mandapotkon hamu jana mangajarkon Jesus na asing -- nada Jesus na hami ajarkon i tu hamu. Jana dijagiti hamu do "Tondi" dohot "Jamita Na Denggan" na tangkas sajo marasing sian Tondi Parbadia dohot sian Jamita Na Denggan na dung nijagitmunu sian hami.
47011005	Nada bagi na tumoruk au huhilala martimbangkon "angka rasulmunu" na luar biasa i!
47011006	Betak na oto pe au mandok hata, tapi anggo taringot tu parbinotoan taringot tu Debata do nada halak na oto au. Hami pataridahon do sudena i tu hamu di sude pangalaho.
47011007	Na mardosa ma he au di na hupatutoru diringku laho patuginjangkon hamu, hara ni na hujamitahon Jamita Na Denggan na sian Debata di hamu songon sada silehen-lehen?
47011008	Jadi huhorus do parlagutan na asing jana hurugii baen balanjongku anso markarejo au di hamu!
47011009	Haru hurangan pe au di hatiha i, nada adong sanga ise pe sian hamu na gabe susa hubaen. Sanga aha na porlu di au, angka dongan na sian Makedonia do pasingkopkon. Tongtong do hujago sadenggan-dengganna anso ulang jabat hususai sanga ise pe sian hamu sanga na bia pe pangalahona jana sai hujagohon do anso laing tongtong songon i.
47011010	Nada haantahan be anggo godang ni rohangkon sanga di dia pe di Akaya, angke pangajaran na tutu na sian Kristus i do na hutiop.
47011011	Biasi hudok songon i? Adong he ulaning na so holong rohangku mida hamu? Debata ma na umboto holong ni rohangku!
47011012	Sanga aha na hukarejohon saonnari, pupuonku do mambaen i, lopus inda tarbaen "angka rasul" na asing i be pagodang diri bope mandok na sarupa karejonami dohot halahi.
47011013	Angka rasul na so tutu do i. Angka parkarejo na paoto-oto halak do i na pasuman-sumankon songon rasul ni Kristus.
47011014	Inda pola homang roha mida pambaenan na songon i, angke haru Sibolis i pe dipasuman-suman halahi do surusuruan ni hatorangan i!
47011015	Jadi nada pola homang be roha muda dipasuman-suman angka pangoloi ni Sibolis i songon angka pangoloi na mambaen hatigoran. Anggo ujungna jagiton ni halahi do na hombar tu sude pangalaho ni halahi.
47011016	Hudok saulak nari: Ulang adong sanga ise na jabat marpikir di bagasan rohana mandok na oto au. Tapi muda laing dipikir hamu na oto au, antong anju hamu ma au na oto on muda pagodang diri au saotik.
47011017	Jadi saonnari paboaonku ma pamujionku di diringku, tapi nada na nisuru ni Tuhan i au mandok i. Songon jolma na oto do au na mandok on.
47011018	Bahat do nian halak na pagodang diri hara ni angka pangalaho na di tano on, jadi au pe por do rohangku mamuji diringku saotik.
47011019	Sobar do hamu paalo-alo halak na oto, hara ni malomunu dihilala hamu!
47011020	Muda diparhatoban halak hamu, sanga muda dipaksa halak jana dibuat untung sian hamu, jana sai gumincat dirina dihilala sian hamu, jana ra manampeleng hamu, sobar do hamu disi.
47011021	Songon na ila do rohangku mandok na magaletu hami laho mambaen songon i. Tapi muda adong halak na puluk pagodang diri, au pe puluk do mambaen songon i. (Songon halak na oto do au mandok on.)
47011022	Adong he halak Ibrani halahi? Au pe halak Ibrani do. Adong he halak Israel halahi? Au pe halak Israel do. Adong he pomparan ni si Abraham halahi? Au pe songon i do!
47011023	Angka naposo ni Kristus dehe halahi? Aropku songon halak na dung lalaen do au, tapi hape dao dumenggan dope au songon pangoloi ulang pado halahi sudena! Marsitutuan dope au karejo, jumotjot dope au tarhurung ulang halahi, umbahat dope parkancitan na hutaon jana jotjot do au giot mate.
47011024	Mapola lima noli au diparhanciti halak Jahudi, dohot sambok-sambok tolu pulu sambilan noli.
47011025	Tolu noli au diloncingi halak Rom; jungada muse dope au didangguri dohot batu. Tolu noli hubolus parmaraan di na harom kapalnami di laut, jana sanoli mayup-ayup au di laut dua pulu opat jom honokna.
47011026	Jotjot do au mamolus pardalanan na gok parmaraan: aek magodang, mangadopi panyamun, parmaraan sian halak Jahudi dohot sian na so Jahudi, parmaraan di kota, parmaraan di halongonan, di laut dohot parmaraan sian halak na mandok dirina Kristen hape inda.
47011027	Mapukpuk holi-holingku, songon na so jungada mida ari na torang na markarejo i, jotjot mangkar mata au, na so mangan na so minum, huhul marpuaso do au, ngalian hara ni na hurang pakean jana nada adong bagas inganan.
47011028	Tamba ni i sudena, sai huarsakkon do ganop ari sude angka na masa di parlagutan i.
47011029	Muda adong na gale, nada he gabe dohot do au gale? Muda adong na madabu tu dosa, nada he magopu do ate-atengku?
47011030	Muda angkon pagodang diri au, hara ni hagaleanku noma pagodang diri au.
47011031	Debata, i ma Ama ni Tuhanta Jesus Kristus, na tarpuji ro di salolot ni lolotna do na umboto na so margabus au.
47011032	Dompak di Damaskus au, adong do sada halak gubernur di kota i na mamarenta di toru ni kuaso ni Raja Aretas. Disuru ia ma angka tentara manjago kota i laho manangkup au.
47011033	Tapi ditantan ma au tu toru di bagasan sada karanjang sian lubang-lubang na di dinding i. Songon i ma umbaen na malua au sian i.
47012001	Angkon manggodang do au, haru pe sudena i nada marguna, tapi giot palaluonku do parnidaan dohot halumbaan na hujagit sian Tuhan.
47012002	Hutanda do sada halak Kristen na niangkat tu banua ginjang tingkat patoluhon, opat bolas taon na salpu. (Nada huboto tangkasna sanga na tutu pamatangna i diangkat, sanga na hum parnidaan sajo i -- Debata ma na umbotosa.)
47012003	Huboto do taringot tusia, tapi nada huboto sanga na pamatangna i do diangkat betak na hum parnidaan sajo do i, Debata ma na umbotosa.
47012004	Huboto do basa dipatuginjang ia lopus tu Pirdaus, jana dibege ia ma hata na so tarpajojor, na so tola hatahonon ni jolma.
47012005	I ma halakna na giot pujionki, nada au sandiri. Anggo au do, hum angka pangalaho na paboa-boahon hagaleanku ma na hupuji diringku.
47012006	Sugari ra au mamuji diringku, nada songon parkata-hata na rumar au; na tutu do dohononku. Tapi huorom do diringku, angke nada por rohangku, anso unang adong halak na mamparetongkon tu au lobi sian na niidana hubaen sanga na dung dibege ia hudok.
47012007	Tapi ulang maginjangtu rohangku hara ni angka parnidaan na luar biasa i, gabe dilehen do saragam nyae di pamatangku na gabe songon parkokas ni Sibolis. Gabe manyonggot rohangku do nyae i, anso ulang ginjang do rohangku umbaen na dilehen i.
47012008	Tolu noli ma hutangiangkon tu Tuhan taringot tusi. Hupangido, sugari dibuat ma nyae i sian pamatangku.
47012009	Hape dialusi Tuhan ma, "Tuk ma asi ni rohangKu mida ho, harana di bagasan hagaleon do kuasongKu gabe singkop." Hara ni i ma umbaen na sai por rohangku mamuji hagaleanku, angke muda gale au, topet ma disi huhilala diondihon hagogoan ni Kristus au.
47012010	Jadi gabe jop do rohangku hara ni angka hagaleanki. Jop do rohangku muda adong na mangalayasi au, muda taruli hasusaan, muda dipakojar-kojar halak au, bope muda hubolus hasusaan hara ni Kristus. Angke muda gale au, hape apala disi ma gabe margogo au.
47012011	Satutuna, ma gabe songon halak na oto au hubaen, tapi hamu do mambaen au gabe songon i. Sapatutna angkon hamu do nian mamuji au. Angke haru songon jolma na so mararti pe au, nada bagi talu au maradopkon "angka rasulmunu" na luar biasa i!
47012012	Sasudena na pataridahon paboa au do rasul na tutu, madung dikarejohon di tonga-tongamunu di bagasan hasobaron ni roha markite-hite tanda hahomangan dohot kuaso.
47012013	Taringot tu aha ma he na hurang nipardulihon hamu, muda nipartimbangkon tu angka parlagutan na asing, asing ni sasada on, i ma bahaso au sandiri nada gabe boban tu hamunu. Anju hamu ma au di hasalaanki!
47012014	Saonnari, patolu noli on ma rade au laho manopot hamu. Jana nada pola susaanku hamu, angke nada sinadonganmunu i na giot di au, tapi dirimunu i do. Harana nada tama muda dakdanakna manjalahi ngolu ni simatobangna, tapi simatobangna do manjalahi balanjo ni angka dakdanakna.
47012015	Jadi hara ni i sudena, sian jop ni rohangku ra do au mangalehen sasudena hara ni hamu, haru diringku sandiri pe ra do au pasahatkon i tu hamu. Muda songon i ma holong ni rohangku tu hamu, tama dope he laing hurang holong ni rohamunu mida au?
47012016	Antong padiar hamu ma songon i, indangkon pola jungada hususai hamu. Hape laing adong muse do na mandok, na mangakal-akali au, bahaso na umbahat untung dapot au sian hamu hara ni dalan na mangakal-akal i.
47012017	Adong he dapotan untung au sian hamu lakna markite-hite angka halak na husuru i mandapotkon hamu?
47012018	Madung husuru si Titus manopot hamu, jana husuru muse do dongan Kristen na deba nari kehe rap dohot ia. Adong dehe untung dibuat si Titus sian hamu lakna? Hape rap markarejo do au dohot ia, sarupa do rohanami, pambaenannami pe sarupa do!
47012019	Betak na dipikir rohamunu do na laho mangabarahon dirinami sandiri hami maradopkon hamu sahonokna on. Di adopan ni Debata dohot Kristus hami dokkon ma: Sasudena i dikarejohon laho patoguhon haporsayaanmunu.
47012020	Sak do rohangku, muda ro au mandapotkon hamu saulahon, nada songon na nipangido ni rohangki dapotonku hamu, jana hamu pe nada songon na nipangido ni rohamunu i dapotonmunu au. Ulang so adong pe na marbadai, marsibunuan, na milas rohana, na marsipalua dirina, marsitilakoan, na pamilas-milas roha ni donganna, na ginjang roha, jana tarjadi hagaoran.
47012021	Songon na biar do rohangku, betak sai dipatoruk Debata au di jolomunu muda hutopot hamu. Sak muse do rohangku, bahat sian hamu na mardosa hian nabaruon, patangiskon au hara ni na laing so ra muba jana laing so mantak halahi marpangalaho na so ture, na hodar dohot na so tama.
47013001	Patolu-nolihonon ma ro au mandapotkon hamu. Di Buku Na Badia i adong do tarsurat, "Sanga na parkaro aha pe na niaduhon, angkon adong do dua sanga tolu saksi na patorangkon, baru pe anso sah parkaro i."
47013002	Madung hupaingot hian sanga ise di hatiha na salpu na mambaen dosa bope sude angka na asing i, i ma di na padua-nolihon ro au mandapotkon hamu. Saonnari dompak padao-dao au sian hamu, hupaingot hamu mangulahi, muda ro au mangulahi sahalak pe nada adong na so hona uhum sian halahi.
47013003	Anggo disi idaonmunu ma buktina paboa na tutu do mandok hata Kristus markite-hite au. Muda baenon ni Kristus tindakan tu hamu, nada gale-gale baenonNia, tapi patidahononNia ma kuasoNia di tonga-tongamunu.
47013004	Nian anggo dompak na niparsilangkon i Ia, gale do Ia tutu, hape anggo saonnari mangolu do Ia hara ni kuaso ni Debata. Hami pe gale do di bagasan Ia, tapi angkon mangolu do hami rap dohot Ia salaho tu hamu hara ni kuaso ni Debata.
47013005	Uji hamu ma dirimunu sanga na togu do haporsayaanmunu! Tangkasi hamu ma dirimunu sanga na so porsaya hamu di dirimunu paboa na tutu do Jesus Kristus maringanan di bagasan hamu! Harana muda nada songon i nada tahan hamu niuji.
47013006	Sugari angkon botoonmunu ma nian, anggo hami nada halak na so tahan hona uji.
47013007	Hami tangiangkon do tu Debata anso diurupi Ia nian hamu ulang mambaen na jat. Nada na giot paboa-boahon na malo hami mandalankon tugasnami, tapi anso dikarejohon hamu do sanga aha na denggan sibaenonmunu -- haru pe idaon songon na gagal hami, nada pola bia i!
47013008	Angke nada tarbaen hami sanga aha pe na maralo tu hagiot ni Debata. Angkon patulusonnami do hagiotNia.
47013009	Jop do rohanami muda gale hami, jana hamu margogo. Laing hami tangiangkon do anso gabe sanggam hamu nian.
47013010	Jadi hara ni i ma umbaen na hutongos surat on, dompak so lalu dope au di tonga-tongamunu. Jadi muda ro au saulahon, indangkon pola nian hubaen pambaenan na karas mamake kuaso na nilehen ni Tuhan i tu au, harana dilehen pe kuaso i tu au na laho paturehon hamu do, nada na laho manyegohon.
47013011	Ujungna hamu ale angka dongan! Sai marjop ni roha ma hamu jana margogo parayakkon na sanggam. Jagit hamu ma sude sipaingotki. Sai saroha ma hamu jana mardame-dame. Donganan ni Debata parholong jana pardame i ma hamu.
47013012	Marsijalangan ma hamu di bagasan umma na badia. Manongos tabe do tu hamu, sude dongan sahaporsayaan.
47013013	Sai dipasupasu Tuhan Jesus Kristus ma hamu tongtong jana sai dihaholongi Debata ma hamu. Jana sai tongtong ma didongani Tondi Parbadia hamu sudena!
48001001	-
48001002	Sian Rasul Paulus, dohot sian sude dongan na rap dohot au, tu angka parlagutan na di Galatia. Gabe rasul pe au, nada hara ni na nibaen ni jolma sanga markite-hite jolma, tapi markite-hite Jesus Kristus dohot Debata Ama na dung pangoluhon Ia mangulahi sian hamatean.
48001003	Asi ni roha ma di hamu dohot hasonangan, sian Debata Amanta dohot sian Tuhan Jesus Kristus,
48001004	na dung mangalehen diriNa hara ni dosanta, laho paluahon hita sian hajahatan saonnari, mangihutkon hagiot ni Debata Amanta i.
48001005	Hamuliaon ma di Debata salolot ni lolotna! Amen.
48001006	Homang do rohangku hara ni hamu! Hara ni haburjuon ni roha ni Kristus do umbaen na dipio Debata hamu, hape manigor dihudukkon hamu do Debata, gabe kehe hamu mangihutkon 'jamita na denggan,' na asing sian Jamita Na Denggan na sian Debata i.
48001007	Anggo satutuna nada adong "jamita na denggan na asing". Umbaen na hudok pe songon i hara ni na adong do halak marroan parundut pikiranmunu jana na giot mamutar-balikkon Jamita Na Denggan taringot tu Kristus i.
48001008	Sanga ise na manjamitahon 'jamita na denggan' na asing sian Jamita Na Denggan na hami jamitahon i, sai diburai Debata ma i -- haru pe sian hami haroro ni i sanga pe sian sada surusuruan na sian banua ginjang!
48001009	Songon na hudok nabaruon, hudok muse saonnari: Sanga ise na manjamitahon tu hamu 'jamita na denggan' na asing sian Jamita Na Denggan na dung dijagit hamu sian hami, buraan ni Debata ma halakna i.
48001010	Adong he anso jop do roha ni jolma mida au? Dao ma i! Na pajopkon roha ni Debata do na huparayak. Adong he na giot mambuat roha au tu jolma anso jop roha ni halak mida au? Sugari laing hubaen dope antong songon i na so tutu do au naposo ni Kristus.
48001011	Angkon botoonmunu do ale dongan, anggo Jamita Na Denggan na hujamitahon i nada sian jolma haroro ni i.
48001012	Nada sian jolma hujagit jamita i, jana nada adong sahalak pe na mangajarkon i tu au. Jesus Kristus sandiri do na patangkaskon i tu au.
48001013	Tontu dibege hamu hian do taringot tu ngolungku na salpu i dompak di hajahudian au. Diboto hamu do sanga na bia kejamna hubaen tu parlagutan ni Debata, jana bia karasna au laho manyarsarkonsa.
48001014	Anggo taringot tu na mandalankon haporsayaan Jahudi do, husalpui dope sude halak Jahudi na sangoncap dohot au. Marsitutu do au anggo taringot tu angka pangalaho na mardomu tu adat ni angka ompungku.
48001015	Tapi hara ni denggan ni roha ni Debata, dipili Ia do au dompak so sorang jana dipiohon Ia do au laho mangoloi Ia.
48001016	Dipatidahon Debata do AnakNia i tu au jana markite-hite au anso nijamitahon Jamita Na Denggan taringot tu AnakNa i tu halak na so Jahudi. Nada pola mangido tahi au sanga na tu ise disi.
48001017	Nada pola kehe muse au tu Jerusalem mandapotkon angka na dung parjolo rasul ulang au. Tapi tu tano Arab do au kehe, sian i mulak au tu Damaskus mangulahi.
48001018	Tolu taon dung muba rohangku baru ma anso manangkok au tu Jerusalem anso marsitandaan dohot si Petrus. Lima bolas ari rap hami disi.
48001019	Anggo dohot angka rasul na asing i nada marsuo au. Hum si Jakobus anggi ni Tuhan i sajo do.
48001020	Tutu do na husuratkon on. Nada margabus au. Di jolo ni Tuhan ma au na mandokkon on!
48001021	Dung i kehe ma au tu angka luat na di Siria dohot na di Kilikia.
48001022	Lopus tu hatiha i, anggo angka parlagutan ni halak Kristen na di Judea do, nada tangkas dope ditanda halahi au.
48001023	Hum hara ni na nibege ni halahi do didok halak, "Bayo na manyiksa hami i na jolo, dijamitahon ia do saonnari haporsayaan na giot abisannia na salpu i."
48001024	Gabe dipuji halahi do Debata hara ni au.
48002001	Dung adong opat bolas taon, manangkok ma au mangulahi tu Jerusalem dohot si Barnabas, jana hami oban muse ma si Titus.
48002002	Huompoti pe kehe tu Jerusalem, hara ni na dung dipatidahon Debata do tu au paboa na angkon kehe au. Jadi di sada pangkataion na buni, jolo mangkobari do au dohot angka halak na idaon songon pamimpin na disi, hupajojor ma tu halahi Jamita Na Denggan na hujamitahon i tu angka halak na so Jahudi. Harana, nada por rohangku gabe sayang boti angka na huhalojahon na salpu i dohot na saonnari.
48002003	Halak Junani do nian anggo si Titus donganki, tapi nada nipaksa ia anso mangihutkon paraturan ni sunat,
48002004	haru pe bahat angka pangalancap na marsuru ia mambaen songon i. Angka halak na manyisip-nyisipi do i tu hita jana dipaula-ula halahi ma songon na donganta halahi. Disisipi halahi ma masuk tu hita laho manangkasi sanga na bia pangalaho ni haluaan na adong di hita hara ni hasadaonta dohot Kristus Jesus. Na giot paulakkon hita do halahi tu pangalaho na parjolo, i ma na gabe hatoban muse,
48002005	tapi nada ra hami mundur jana tunduk santongkin pe tu halahi, harana hami jago do anso polin Jamita Na Denggan i di hamu.
48002006	Nian, nada pola adong be angka pangalaho na imbaru ditambai angka halak na tarpandang i -- anggo di au nada adong imbar ni i sanga halak na tarpandang halahi sanga nada, harana Debata pe nada siida bohi ni jolma Ia.
48002007	Hape dioku angka halak na tarpandang i do, na nipasahat ni Debata do au laho manjamitahon Jamita Na Denggan i tu angka halak na so Jahudi dos dohot si Petrus na nisuruNa laho manjamitahon Jamita Na Denggan i tu halak Jahudi.
48002008	Harana, Debata na mambaen si Petrus i sanggup gabe rasul tu halak Jahudi, madung dilehen Ia muse do tu au hamaloan anso gabe rasul tu bangso na asing.
48002009	Si Jakobus pe, si Petrus, si Johannes, na gabe songon partunggul di parlagutan i, dioku halahi do na dung dilehen Debata do tu au hak na sada on. Dung i dijalang halahi do si Barnabas dohot au songon tanda ni parale-aleonnami. Jadi satahi ma halahi dohot hami, di tonga-tonga ni angka bangso na so Jahudi ma hami markarejo, jana halahi ma markarejo di tonga-tonga ni halak Jahudi.
48002010	Hum on sajo ma i pangidoan ni halahi: Anso hami parrohahon halak na pogos. Jana pangalaho na songon i muse ma jop ni rohangku.
48002011	Tapi sanoli dompak na ro si Petrus tu Antiokia, hualo do ia dohot tangkas, hara ni na sala pangalahonia.
48002012	Mula-mulana sajuguhan ia mangan rap dohot angka dongan na so Jahudi. Hape dung ro angka halak na nisuru ni si Jakobus, dipadao ia ma dirinia sian angka dongan na so Jahudi i. Gabe nada ra be ia mangan rap dohot halahi. Hara ni na mabiar ia maradopkon angka halak na sai mangkagioti anso sude jolma marsunat.
48002013	Dohot muse ma angka halak Jahudi na asing i mangalancap songon pangalaho ni si Petrus i; gabe tarela-ela muse ma salang si Barnabas laho mangalancap-lancap songon halahi i.
48002014	Disi huida na so sadalan be parobankon ni halahi tu hasintongan ni Jamita Na Denggan i, manigor hudok ma tu si Petrus di jolo ni sude halak na adong disi, "Muda na halak Jahudi do ho, hape ngolumu songon na so halak Jahudi, bia ma pamaksamu di angka dongan na so marsunat anso mangolu songon halak Jahudi?"
48002015	Nian halak Jahudi do hami sian hasosorangnami, jana nada sian bangso na asing na indohan "na mardosa i".
48002016	Haru songon i pe hami boto do hum hara ni na mangkaporsayai Jesus Kristus sajo do tarbaen mardenggan mangulahi jolma dohot Debata, jana nada hara ni na mandalankon angka Tona. Hami haporsayai muse do Jesus Kristus, anso mardenggan hami mangulahi tu Debata hara ni haporsayaannami i tu Jesus Kristus; jana nada hara ni na mandalankon angka Tona. Angke anggo hara ni na mandalankon Tona do, sahalak pe nada tarbaen mardenggan mangulahi tu Debata.
48002017	Hara ni hasadaonta dohot Kristus, diarop rohanta do anso gabe mardenggan hita mangulahi tu Debata. Tapi haru pe na dung songon i pangalahona angkon laing tardapot do hami "angka pardosa" songon angka jolma na so Jahudi. Adong he ulaning Kristus i do na manjujui hami anso mardosa? Nada songon i!
48002018	Angke muda hupajongjong mangulahi na dung hurumpakkon, disi ma hupatuduhon paboa na dung mangalanggar au.
48002019	Tapi anggo taringot tu Tona, na mate do au -- dimatehon Tona i sandiri -- anso tarbaen mangolu au di Debata. Madung diparsilangkon au rap dohot Kristus.
48002020	Anggo na mangolu saonnari on, nada au be i, tapi Kristus noma na mangolu di bagasan diringku. Anggo ngolu ni pamatangkon saonnari, na mangolu sian na mangkaporsayai Anak Ni Debata na manghaholongi au noma i, jana na mangalehen diriNa manghopkop au.
48002021	Nada huambungkon silehen-lehen ni Debata. Muda gabe denggan do mangulahi parsambungan ni Debata dohot jolma hara ni na nidalankon ni halahi Tona i, antong nada adong be gunana mate Kristus.
48003001	Hamu ale angka halak Galatia na oto! Ise dehe na mangula-ulai hamu? Madung hupajojor taringot tu hamamate ni Kristus di parsilang i satorang-torangna.
48003002	Paboa hamu ma jolo tu au pangalaho na sada on: Adong he hara ni na mandalankon Tona do umbaen na nijagitmunu Tondi Parbadia nabaruon, sanga hara ni na umbege Jamita Na Denggan na sian Debata dohot hara ni na porsaya tu Kristus do?
48003003	Biasi gabe songon i otomunu! Ngolumunu na imbaru, madung dipungka hamu i markite-hite Tondi Parbadia, na bia do umbaen na giot paujungonmunu i saonnari markite-hite usahomunu sandiri?
48003004	Antong, parcuma noma he sude na nitaonmunu i? Tontu nada!
48003005	Dipasingkop Debata do TondiNa tu hamu jana dibaen do angka hahomangan di tonga-tongamunu. Adong he hara ni na mandalankon Tona umbaen na nipatupa ni Debata songon i, sanga hara ni na umbege Jamita Na Denggan i dohot hara ni na mangkaporsayai Kristus do?
48003006	Anggo i tudos tu na tarsurat di Buku Na Badia i do, na manaringoti si Abraham, songon on didok, "Dihaporsayai si Abraham do Debata, jana hara ni haporsayaannia i, dietong roha ni Debata ma ia songon sada halak na mardenggan tuSia mangulahi."
48003007	Jadi angkon tangkas do botoonmunu, sanga ise na mangolu di bagasan haporsayaan, i do angka pomparan ni si Abraham.
48003008	Madung diida Buku Na Badia i hian do na dung dilehen Debata dalan anso mardenggan mangulahi angka halak na so Jahudi dohot Debata, muda porsaya halahi tu Debata. Tu si Abraham do parjolo dipaboa Jamita Na Denggan i, di bagasan janji on, "Markite-hite ho, pasupasuon ni Debata ma sandok bangso na di ginjang tano on."
48003009	Porsaya do si Abraham disi, gabe dipasupasu ia. Laing songon i muse do sanga ise na porsaya, pasupasuon ma rap dohot si Abraham.
48003010	Sanga ise halak na marguru tu Tona, na mangolu di toru ni bura do halahi sudena. Angke tarsurat do di Buku Na Badia i, "Sanga ise na so burju mandalankon sasudena parenta na tarsurat di Tona i, buraan ni Debata ma halakna i!"
48003011	Sahalak pe nada adong na nipatigor di adopan ni Debata markite na mandalankon Tona i. Dibaen, "Hara ni haporsayaanna do mangolu angka na tigor roha i."
48003012	Tapi anggo angka Tona na nidok nangkin, nada marlahanan tu haporsayaan i. Tapi, "Barang ise na mangkarejohonna, mangolu do ia dibaen i."
48003013	Madung ditobus Kristus hita sian bura ni Tona i, markite-hite na gabe bura hara ni hita, angke tarsurat do, "Na hona bura do sanga ise na hona gantung di hayu parsilang."
48003014	Dibaen Kristus Jesus pe songon i anso laing dilehen do tu angka bangso na asing pasupasu na nijanjihon ni Debata tu si Abraham i. Dung i hita na porsaya tu Debata, tola ma manjagit Tondi na nijanjihon ni Debata i.
48003015	Hamu ale angka dongan! Hubaen ma tudosanna jolo sian na masa siganop ari di hita. Muda adong sanga ise na mambaen parjanjian, jana madung disahkon janji i, jadi sanga ise pe nada tarbaensa be manyundati janji i bagi manamba-nambai sanga aha pe tusi.
48003016	Dibaen Debata do angka janjiNia i tu si Abraham dohot tu angka pomparannia. Nada adong tarsurat di Buku Na Badia i na mandok, "dohot tu angka pomparan ni si Abraham," astuanna bahat bilangan ni halakna. Anggo na tarsurat disi, songon on do, "dohot tu pomparanmu", artina hum sahalak sajo do, i ma Kristus.
48003017	Na hudok disi on do: Madung jolo dibaen jana disahkon parjanjian ni Debata. Anggo Tona i na ro dung opat ratus tolu pulu taon, nada tarbaen i be manyundati sanga aha na dung sah hian dibaen, anso gabe sundat janji ni Debata i.
48003018	Harana muda marguru tu Tona do bagabaga ni Debata na tu si Abraham dohot tu pomparannia i, antong nada marguru tu na nibagahon ni Debata be i. Hape hum hara ni na dung dijanjihon Debata do tu si Abraham umbaen na nilehen ni Debata i tusia.
48003019	Anggo songon i do hape, aha do gunana nilehen Tona i? Anggo alus ni i, songon on do: Songon tamba-tamba do Tona i dilehen laho patuduhon tu jolma sanga aha na margoar dosa. Intap ni haroro ni sahalak sian pomparan ni si Abraham sajo do mardalan anggo Tona i, i ma na dipaboa hian di bagasan janji ni Debata tu si Abraham i. Na nipasahat ni angka surusuruan do Tona i tu jolma markite-hite sada halak.
48003020	Angkon adong do dua pihak, anso porlu adong sahalak na gabe songon panonga-nongai. Hape anggo Debata nada porlu adong diSia na songon panonga-nongai harana langsung do Debata sandiri mangkarejohonsa.
48003021	Muda songon i, na maralo dehe Tona i tu janji ni Debata? Nada! Harana sugari sura tarbaen Tona i mangalehen hangoluan tu jolma, antong tarbaen do mangulahi mardenggan jolma dohot Debata hara ni Tona i.
48003022	Hape di bagasan Buku Na Badia i tarsurat do bahaso sasudena jolma manusia madung di toru ni kuaso ni dosa. Jadi hara ni haporsayaan tu Jesus Kristus sajo noma tarlehen tu jolma na nijanjihon i, i ma tu halak na porsaya i.
48003023	Salolot so ro dope haporsayaan i, laing torus ma hita dijagoi Tona i; songon na dihurung do hita painte so dipatangkas haporsayaan i.
48003024	Songon parorot na mamodai hita do Tona i lopus lalu tu Kristus, na patigorkon hita markite-hite haporsayaanta i.
48003025	Saonnari dibaen madung dapot hatihana tarbaen jolma mangkaporsayai Kristus, gabe nada be paroroton ni angka Tona i hita.
48003026	Jadi hara ni na nihaporsayaanmunu Kristus Jesus, gabe marsada ma hamu dohot Ia; jadi gabe dakdanak ni Debata muse ma hamu sude.
48003027	Angke, sude hamu na dung nipandidihon di bagasan Jesus madung diparabit hamu Kristus i.
48003028	Anggo taringot tuson, nada adong be dibaen mardia imbar halak Jahudi sanga angka halak Junani, hatoban dohot na mardeka, halaklahi dohot dadaboru. Gabe sada do hamu sudena hara ni Kristus Jesus.
48003029	Muda nampuna ni Kristus do hamu, gabe pomparan ni si Abraham ma hamu. Marhak do hamu manjagit sanga aha na dung nijanjihon ni Debata.
48004001	Astuanna i ma: Salolot so magodang dope panean i, saotik pe nada adong imbarnia dohot sada hatoban, haru pe ia sandiri do nian nampuna sude arta i.
48004002	Tapi adong do halak na manjago i dohot na mangurus sude haporluannia lopus dapot hatiha na nitontuhon ni amangnia i.
48004003	Laing songon i ma hita: Salolot so impas godang dope hita, hita pe laing diparhatoban angka tondi na mangarajai portibi on do.
48004004	Tapi dung dapot hatiha hadenggananna, disuru Debata ma AnakNia i tu portibi on. Na sorang sian sada dadaboru do AnakNa i jana na mangolu di toru ni Tona i.
48004005	Anso laing tartobus Ia muse angka jolma na mangolu di toru ni angka Tona i. Boti anso laing dohot ma hita diangkat Debata gabe dakdanakNia.
48004006	Dibaen dakdanak ni Debata do hamu, disuru Debata muse ma Tondi Ni AnakNia i masuk tu bagasan rohanta, i ma Tondi na pio-pio, "Abba, ale Amang."
48004007	Jadi, nada hatoban be hamu, tapi anak do. Jana dibaen dakdanak ni Debata do hamu, gabe hamu ma panean ni sude sinadongan di Debata.
48004008	Najolo nada ditanda hamu dope Debata, jadi hara ni i ma umbaen na gabe hatoban hamu di angka kuaso na nidok ni halak songon debata hape nian nada tutu Debata.
48004009	Tapi saonnari madung ditanda hamu Debata sanga sumintong dope muda nidok, madung ditanda Debata hamu. Biasi dope laing ra hamu mulak mangulahi mandapotkon angka tondi ni portibi on na gale jana na pogos i? Biasi laing ra dope hamu diparhatoban angka tondi i mangulahi?
48004010	Manjujur-jujur ari hamu, dohot bulan, dohot hatiha na denggan, dohot taon.
48004011	Songon na gamang do au, betak na parcuma do halolojangki dibaen hamu!
48004012	Hamu ale angka dongan! Gomos hupangido tu hamu, gabe songon au ma hamu nian. Harana au pe madung sarupa dohot hamu. Nada adong na sala dibaen hamu tu au.
48004013	Tontu laing diingot hamu do sanga na bia pangalahongku di na hujamitahon tu hamu Jamita Na Denggan i di mulana. I ma hara ni na marnyae au.
48004014	Anggo disi nada pola magigi hamu mida au, haru pe gabe songon cobaan na godang pangalaho ni pamatangku hatiha i di hamu. Songon surusuruan ni Debata do au di panjagitmunu sanga songon na manjagit Kristus Jesus sandiri.
48004015	I noma jop ni rohamunu hatiha i. Hape saonnari, ma di dia hamogaanmunu i? Huoku do anggo di hatiha i salang mangholuk matamunu sandiri rade do hamu anso lehenonmunu di au sugari tarbaen songon i.
48004016	Adong he na gabe musumunu do au dietong hamu saonnari hara ni na mandok na tutu au tu hamu?
48004017	Anggo angka halak na asing i marsiadu be do i laho manjalahi hamu, tapi nada na denggan maksud ni halahi. Na giot manggotap parsambunganmunu sajo do sian hami anggo giot ni halahi, anso ra hamu marsiadu mangihutkon halahi.
48004018	Tutu denggan do nian pangalaho na marsiadu muda di pangalaho na denggan, asal ma tongtong songon i, ulang hum hatiha di tonga-tongamunu au.
48004019	Angka dakdanakku na huhaholongi! Saonnari mangulahi do au markancit hara ni hamu. Songon sada ina na manaon na hancit di na laho manubuhon dakdanakna do huhilala saonnari. Angkon laing i do hilalaonku salolot so marrupa dope angka bako ni Kristus di bagasan dirimunu.
48004020	Lungun sajo do rohangku saonnari sugari di tonga-tongamunu ma au nian anso tarbaen au mandok hata dohot sora na asing tu hamu, angke nada huboto be sanga na bia baenonku tu hamu!
48004021	Tangihon hamu ma jolo na hudok on, hamu angka na giot mangolu di toru ni kuaso ni Tona! Adong he na so jungada do dibege hamu Buku Tona i.
48004022	Didok disi, adong do dua halak anak ni si Abraham: Inang ni dakdanak na sada, hatoban do, jana inang ni dakdanak na sada nari, i ma na mardeka.
48004023	Dakdanak na marina hatoban i, na somal do parsorangna, i ma mangihutkon hagiot ni jolma. Tapi anggo dakdanak na marinahon na mardeka i, na sorang hara ni na nijanjihon ni Debata do i.
48004024	On ma jolo songon tudosanna. Ina-ina na dua i tarsongon dua parjanjian ma i: Na sada marharoroan sian Dolok Sinai -- i ma si Hagar; angka dakdanaknia pe sorang ma i songon hatoban.
48004025	Jadi si Hagar ma Dolok Sinai na di tano Arab, jana sarupa do i dohot Jerusalem na saonnari, harana mangolu di bagasan parhatobanan do ia rap dohot angka dakdanaknia.
48004026	Tapi anggo Jerusalem na di banua ginjang i, i ma boru na mardeka, jana i ma ina di hita.
48004027	Angke tarsurat do di Buku Na Badia i, "Marjop ni roha ma ho ale ina na so maruntungan na so jungada manubuhon dakdanak! Marmoga-moga ma ho jana marsurak-surak, ale ho na so jungada mangae manubuhon anak! Harana dadaboru na nitadingkon ni halaklahina umbahat dope dapotsa dakdanak ulang pado dadaboru na rap dohot halaklahina."
48004028	Hamu angka dongan! Hamu sandiri pe dakdanak ni Debata do, na sorang hara ni janji ni Debata; tarsongon si Ishak do hamu.
48004029	Anggo hatiha i, sai diparkanciti anak na tubu songon na somal i do anak na sorang hara ni kuaso ni Tondi Parbadia i. Saonnari pe laing songon i do.
48004030	Tapi bia do tarsurat di Buku Na Badia i? Songon on do tarsurat anggo disi: "Paorot ma boru hatoban i rap dohot anakna i, angke nada tola anak ni boru hatoban i sapanganan rap dohot anak na sian boru na mardeka i."
48004031	Jadi anggo hita, nada angka dakdanak ni sada boru hatoban, dakdanak ni boru na mardeka do hita.
48005001	Saonnari madung bebas hita, hara ni na dung dipalua Kristus hita! Hara ni i partahankon hamu ma habebasonmunu i jana ulang be ra hamu mangulahi diparhatoban.
48005002	Ingot ma, muda dipangido hamu sunaton hamu, na so adong do sanga aha guna ni Kristus di hamu. Au sandiri si Paulus do na mandok on.
48005003	Sanoli nari hupaingot sanga ise na mangido marsunat, angkon dalankononna do sudena Tona i.
48005004	Muda sian na mandalankon Tona do diusahahon hamu mardenggan dohot Debata, gabe digotapkon hamu ma parsambunganmunu sian Kristus. Di balian ni hadengganan ni roha ni Debata noma hamu mangolu.
48005005	Hara ni Tondi dohot haporsayaanta, arop do rohanta di hatigoran i.
48005006	Angke muda dung marsada hita dohot Kristus Jesus, nada pola parsoalan be na mangihutkon paraturan ni sunat sanga na so mangihutkon aturan i. Manghaporsayai Kristus sajo noma na porlu, jana tarida ma i di bagasan holong ni rohanta maradopkon halak na asing.
48005007	Madung denggan nian najolo marjuang hamu! Ise dehe na mangantahi hamu anso ulang dipatulus hamu na tigor?
48005008	Inda Debata na manjajang hamu mambaen songon i!
48005009	"Gabe kombang do sude adonan i hara ni ragi na saotik sajo."
48005010	Haru songon i pe laing pos do rohangku na so marsalisi pandirianmunu, hara ni na dung marsada hita dohot Tuhan i. Jana laing pos do rohangku, sanga na ise pe na manggaori pikiranmunu, angkon uhumon ni Debata do i.
48005011	Salaho tu au hamu ale angka dongan! Biasi sai gabe diayak-ayak au, muda laing hujamitahon na porlu dope paraturan ni sunat i? Angke muda hujamitahon dope songon i, tontu nada pola sihagigian be jamita taringot tu silang ni Kristus i.
48005012	Gumonan dope angka halak na manggaori pikiranmunu i, manigor diharuarkon.
48005013	Na dung dipiohon do hamu angka dongan anso gabe halak na bebas. Tapi ulang ma hara ni na bebas hamu gabe dalan laho mangoloi giot-giotmunu na sai mardosa i. Tapi marsioloan ma hamu sama hamu hara ni holong ni roha.
48005014	Angke sude Tona i dipasada do di bagasan sada parenta na mandok, "Angkon haholonganmu do donganmu jolma songon pangkaholongimu di dirimu sandiri."
48005015	Tapi muda marsisarbutan jana marsipanganan hamu sama hamu, jago ma hamu anso ulang marsipasudean.
48005016	Na hudok songon on: Mangolu ma hamu marguru tu na niajarkon ni Tondi i, anso ulang dipaolo-oloi hamu be bakomunu humani na jat i.
48005017	Harana maralo do bakomunu na jat i tu hagiot ni Tondi Parbadia jana maralo muse do hagiot ni Tondi Parbadia tu bakomunu humani na jat i. Marsialoan do na dua i, gabe inda tarpatulus hamu be sanga aha por ni rohamunu.
48005018	Tapi muda Tondi Parbadia do manogu hamu, tontu inda dirajai Tona be hamu.
48005019	Tangkas do karejo na nibaen ni bako humani na jat i di bagasan angka pangalaho on: Na markarosuan, harorangan, hahodaron;
48005020	na manyomba gana-ganaan, sihir, parbadaan, parsalisian, mamikirkon diri sandiri, tahi-tahi na jat, pamola-mola,
48005021	gutgut; marmabuk-mabuk, marpesta-pesta dohot angka na asing. Salaho tusi sudena, hupaingot ma hamu songon sipaingotku na parjolo i, anggo halak sisongon i nada maruli tean-teanan i sian Harajaan Ni Debata.
48005022	Tapi anggo parbatu ni Tondi i, on do: Holong ni roha, jop ni roha, hasonangan, lambok ni roha, habasaran, lidang ni roha, hatomanan,
48005023	martoruk ni roha jana tarrajaisa dirina. Nada adong uhum na mangalo angka aturan i.
48005024	Angka halak na dung gabe nampuna ni Kristus Jesus, madung dimatehon halahi do bakona humani na jat i.
48005025	Madung dilehen Tondi Parbadia tu hita hangoluan na imbaru, hara ni i marguru tu Tondi i ma pardalan ni ngolunta.
48005026	Ulang ma hita manjalahi pamujion ni diri na so hasaya, mangalap-alapi bada dohot na marsiiburuan roha, na sada tu na asing.
48006001	Hamu ale angka dongan! Muda tardapot sanga ise mambaen dosa, angkon hamu na sai mangolu mangihutkon Tondi Parbadia i ma paulakkon halahi mangulahi tu dalan na sintong. Tapi angkon mardongan halambohon do hamu patupahon na songon i, jana jamot ma hamu anso ulang jabat hamu hona pandugaan muse.
48006002	Marsiurupan ma hamu mamorsan boban na dokdok i, songon i ma baen hamu patuluskon parenta ni Kristus i.
48006003	Muda adong na mamikir dirina halak na gabar ia hape nian sisoada do, na manggabusi dirina do ia songon i.
48006004	Marsipareso pangalahona be ma ganop halak sanga na ture do sanga nada. Baru pe anso tola ia marmoga-moga di bagasan rohania hara ni angka pangalaho na denggan na nibaennia i. Indangkon pola sai dipatudos-tudos tu pambaenan ni halak na asing.
48006005	Harana angkon marsiporsan bobanna be do na mangolu i.
48006006	Sanga ise na manjagit pangajaran sian Hata i angkon bagionna do tu guruna sandok na denggan na adong disia.
48006007	Ulang hamu ra dipaoto-oto! Nada sipargonjakkonon Debata! Sanga aha nisuan angkon laing i do sabion.
48006008	Muda disuan halak sanga aha hombar tu bakona humani na jat i, angkon sabionna ma hamamago sian bakonia i. Tapi muda marguru tu panogu-noguon ni Tondi Parbadia ia manyuan, sabionnia ma ngolu na so mantak sian Tondi Parbadia.
48006009	Hara ni i, ulang ma loja hita mambaen angka na denggan; angke muda inda marnaloja hita mambaen angka pangalaho na songon i angkon sabionta do suha ni i di hadudumpang ni hatihana.
48006010	Jadi salolot adong dope hatiha di hita, angkon sangahononta do mambaen na denggan tu sude halak, lumobi tu angka donganta sahaporsayaan.
48006011	Tangkas ma jolo parrohahon hamu bagian na husurat dison, i ma di bagasan angka surat na godang on!
48006012	Halak na giot patujolohon dirina di angka pangalaho na tarida, halahi do na mamaksa hamu mangihutkon paraturan ni sunat. Tapi dibaen halahi pe songon i, hum anso ulang dimusui halak Jahudi do halahi hara ni silang ni Kristus i.
48006013	Angka halak na mangihutkon paraturan ni sunat i pe, nada didalankon halahi aturan i. Hape giot ni halahi angkon marsunat ma hamu, anso tarbaen halahi mamuji diri paboa na niihutkonmunu paraturan i.
48006014	Tapi anggo au sanga na bia pe nada ra au mamuji-muji sanga aha, asing sian silang ni Tuhanta Jesus Kristus i. Angke hara ni silangNa i madung mate au maradopkon portibi on, jana portibi on pe, madung mate di au.
48006015	Disunat sanga na so disunat, inda adong arti ni i, tapi halak na nitompa gabe imbaru, i sajo do na mararti.
48006016	Di angka na mangolu songon pandiriankon, dohot di sude halak ni Debata, arop do rohangku lehenon ni Debata hasonangan dohot ibo ni rohaNia.
48006017	Dung i muse, ulang be adong nian na mangarsahi au, angke adong do di pamatangku tihas angka tanda na paboahon siihutkon Kristus au.
48006018	Sai didongani denggan ni roha ni Kristus ma tondimunu, ale angka dongan. Amen.
49001001	Sian si Paulus, rasul ni Kristus Jesus, markite-hite hagiot ni Debata, tu angka halak na badia na di Epesus dohot tu angka na porsaya di Kristus Jesus.
49001002	Asi ni roha dohot hasonangan ma di hamu, sian Debata Amanta dohot sian Tuhan Jesus Kristus.
49001003	Pinuji ma Debata, Ama ni Tuhanta Jesus Kristus! Dipasupasu Ia do hita dohot sude ragam-ragam ni pasupasu partondion sian banua ginjang, hara ni na dung mardomu i hita dohot Kristus.
49001004	Dompak so dijadihon dope portibi on, madung ditodo Debata hian hita markite-hite Kristus anso gabe Debata sandiri nampuna hita jana na so martihas di adopanNia. Hara ni holong ni roha ni Debata,
49001005	madung ditontuhon Ia humani do na giot baenonNia hita gabe dakdanakNia sandiri markite-hite Jesus Kristus. Jana songon i hian ma na giot baenonNia.
49001006	Pinuji ma Debata hara ni hadengganan ni rohaNia na songon i godang na nipabotohonNia tu hita mardapot-dapot markite-hite Anak haholonganNia i.
49001007	Angke di bagasan Ia, dapotan haluaan do hita markite-hite mudarNia, i ma hasesaan ni dosa mangihutkon godang ni asi ni rohaNia,
49001008	na dung dilehen Ia di hita markite-hite ragam ni habisuhon dohot parbinotoan.
49001009	Sian rohaNia sandiri dipaboa Debata do tu hita rahasia ni sangkapNia. I ma sangkap na dung nitontuhonNia humani sian mulana, angkon markite-hite Kristus do i pasidungonNia.
49001010	Isi ni sangkap i, on do: Anso sada sudena na nitompa i, na adong di banua ginjang sanga na di portibi on dohot Kristus na gabe uluna. Jana salosehonon ni Debata ma i muda dung dumpang hatihana.
49001011	Debata do mangkarejohon sasudena hombar tu hagiotNia dohot haputusanNia sandiri. Sian mula ni mulana madung ditodo Ia hian hita hara ni por ni rohaNia anso markite-hite Kristus gabe halakNia hita,
49001012	boti anso hita na dung parjolo mararop ni roha tu Kristus i, mangolu laho mamuji Debata hara ni hagodanganNia i!
49001013	Laing songon i muse do hamu -- hara ni na dung nibegemunu hata hasintongan i, i ma Jamita Na Denggan haluaanmunu i -- di bagasan Ia, dung porsaya hamu, madung dimeteraihon hamu markite-hite Tondi Parbadia na nijanjihonNia i.
49001014	Tondi i ma na gabe jaminan paboa na jagitonta ma sanga aha na nijanjihon ni Debata tu halakNia. Jana on ma na papos rohanta paboa na angkon paluaon ni Debata ma angka halakNia. Sipujion do Debata hara ni hagodanganNia i!
49001015	Hara ni i, mamungka sian na dung hubege hamu porsaya tu Tuhan Jesus, jana dihaholongi hamu do sude halak na porsaya,
49001016	nada marnamantak au mandok tarimakasi tu Debata hara ni hamu sude. Sai tongtong do hugoari hamu muda hatiha martangiang au.
49001017	Hupangido anso dilehen Debata ni Tuhanta Jesus Kristus, i ma Debata na sangap i, TondiNia tu hamu. Gabe marbisuk do hamu baenon ni Tondi i, jana patandahononNia ma Debata tu hamu anso ditanda hamu Ia.
49001018	Hupangidohon anso torang mata ni rohamunu dibaen Ia, anso diastui hamu sanga aha na patut aropon ni rohamunu sian Debata na mamiohon hamu, bope hamoraon ni hasangapan, siteanon na nitontuhonNia di angka halak na porsaya.
49001019	Jana na godang do kuasoNia di hita angka na dung porsaya mangihutkon kuaso hagogoonNia na togu i,
49001020	na nipakeNia di na pangoluhon Kristus mangulahi sian hamatean jana dilehen Debata diSia pangkat na pargincat situtu rap dohot Debata di banua ginjang.
49001021	Dao dope gumincat pangkat ni Kristus i, sian pangkat ni sasudena pamarenta, sian sasude na markuaso, sian sude pamimpin, sian sude angka tuan dohot sian sanga ise pe na dung maruli pangkat na gincat; na adong di hatiha on sanga di hatiha na giot ro.
49001022	Ditaluhon Debata do sasudena tu toru ni kuaso ni Kristus, jana dibaen Ia do Kristus gabe ulu ni sasudena na adong di parlagutan ni Tuhan.
49001023	Pamatang ni Kristus do parlagutan i. Hara ni pamatang i, gabe sanggam ma parlagutan i hara ni Ia na mambaen sasudena gabe sanggam.
49002001	Na mate do hamu najolo hara ni na nilaosimunu angka parenta ni Debata jana mardosai hamu.
49002002	Angka hasomalan ni portibi on do dipaolo-oloi hamu hatiha i; astuanna, tunduk tu angka parkuaso ni harajaan na di awang-awang i do hamu, i ma tondi na laing mangela-ela roha ni angka halak na so ra tunduk tu Debata saonnari.
49002003	Anggo najolo sarupa hian do hita sudena dohot halahi; mangolu do hita paolo-oloi bako ni hajolmaonta harana sanga aha na pasonangkon pamatangta dohot pikiranta na jahat i, i do na tabaen. Anggo hatiha i, hita pe halak na hona rimas ni Debata muse do, laing songon halak na asing i.
49002004	Tapi na godang do denggan ni roha ni Debata! Songon i ma holong ni rohaNia tu hita.
49002005	Jadi hatiha mate hita di partondionta, hara ni pangalaosionta dipangolu Ia hita mangulahi rap dohot Kristus. Jadi hum hara ni asi ni roha do umbaen na dipalua hamu.
49002006	Hara ni na mardomu i hita dohot Kristus Jesus dipangolu Debata ma hita mangulahi rap dohot Ia, anso laing rap muse ma hita dohot Ia di banua ginjang.
49002007	Dibaen Debata pe na songon i, anso diida jolma i do sanga na bia godangna hadengganon ni rohaNia di hatiha na giot ro, i ma na nipatidahonNia tu hita markite-hite Kristus Jesus.
49002008	Angke hara ni asi ni roha do malua hamu markite-hite haporsayaan, nada hara ni gogomunu sandiri, tapi silehen-lehen ni Debata do i;
49002009	nada sian angka suha ni pambaenanmunu, anso ulang adong sanga ise pe mamuji dirina.
49002010	Na nitompa ni Debata do hita on, jana markite-hite Jesus Kristus dipauli Debata hita anso tabaen angka pangalaho na denggan na nipasingkopNia humani di hita.
49002011	Ingot hamu ma sanga na bia hamu najolo: "Angka na so marsunat" do hamu didok halak Jahudi na mandok dirina angka na marsunat (na nidokna, i ma na dung maruli tanda na nibaen ni jolma di pamatang ni halahi).
49002012	Nada mardomu hamu dohot Kristus hatiha i, halak na asing do hamu na so tarmasuk halak Israel. Nada masuk hamu tu na manjagit janji na nibaen ni Debata dohot bangsoNia i. Nada adong sanga aha arop ni rohamunu na mangolu i di tano on jana nada marsomba tu Debata na sintong hamu.
49002013	Hape anggo saonnari, hara ni na dung mardomu hamu dohot Kristus Jesus, na dao hian hamu najolo, madung dipasolkot hamatean ni Kristus i.
49002014	Angke Kristus sandiri do na padamehon hita. Dipadomu Ia do angka halak Jahudi dohot angka halak na so Jahudi gabe sada bangso. Parbadaan na songon bolat-bolat na manyirang halahi madung disego-sego Kristus dohot hamamateNia i sandiri.
49002015	Angka Tona ni ugamo Jahudi dohot angka parentana i bope angka paraturanna i madung disesa Kristus i sudena anso gabe sada bangso na dua i hian, gabe sada bangso na imbaru, na mardomu dohot Kristus. Songon i ma dalanna dibaen Jesus laho mambaen pardamean i.
49002016	Hara ni hamamateNia di parsilang i dipasada Kristus ma bangso na dua i jana dipadame Ia ma halahi tu Debata. Gabe mago ma parbadaan i.
49002017	Jadi madung ro Ia manjamitahon hasonangan markite-hite, Jamita Na Denggan i di hamu angka na dao, dohot di angka na donok.
49002018	Markite-hite Kristus tarbaen ma hita sudena solkot tu Ama i -- sanga na halak Jahudi sanga pe angka na so Jahudi.
49002019	Hara ni i, nada etongon be hamu halak na asing sanga halak na dao. Anggo saonnari rap anggota noma hamu dohot angka na porsaya i. Dongan pangisi ni Bagas Ni Debata do hamu.
49002020	Hamu pe di ginjang ni ojahan na nipayakkon ni angka rasul dohot angka panurirang do hamu dipajongjong, jana Jesus Kristus ma baen batu parsuhi.
49002021	Ia do na padomu-domuhon sudena parsusun ni bangunan i gabe Bagas Ni Debata na badia, na gabe hapunjungan ni Tuhan.
49002022	Di na mardomu i dohot Kristus, na nipajongjong do hamu rap dohot halak na asing gabe sada Bagas Ni Debata; maringanan do Debata disi dohot TondiNia.
49003001	I ma dalanna umbaen na tarhurung au si Paulus hara ni Jesus Kristus, laho manyarihon haporluanmunu angka dongan na so bangso Jahudi.
49003002	Ninna rohangku madung dibege hamu i, hara ni denggan ni roha ni Debata madung dilehen Ia tu au karejo on hara ni haporluanmunu.
49003003	Diungkap Debata do rahasia ni sangkapNia jana dipajojor Ia i tu au. (Taringot tuson madung husuratkon i saotik nangkin di ginjang,
49003004	jana muda disise hamu i, botoonmunu ma rahasia taringot tu Kristus i songon na huboto i.)
49003005	Anggo najolo na so unjung do dipaboa-boa rahasia i tu jolma, tapi anggo saonnari madung dipatangkas Tondi i tu angka rasul bope tu angka panurirangNia na badia i.
49003006	On ma rahasia i: Hara ni Jamita Na Denggan i tola ma dohot halak na so Jahudi manjagit angka pasupasu sian Debata; gabe rap anggota ni sada pamatang ma halahi, jana tola ma dohot manjagit sanga aha na nijanjihon ni Debata markite-hite Jesus Kristus.
49003007	Dilehen Debata do tu au karejo na gabe hapunjunganku, i ma karejo laho manjamitahon Jamita Na Denggan i. Hujagit do karejo i markite-hite kuaso ni Debata, na marsitutu markarejo di bagasan diringku.
49003008	Sian sudena na margoar halak na porsaya, au ma i tardok na umbile. Hape laing dipasahat Debata do tu au hasurungan on: I ma, anso hujamitahon Jamita Na Denggan on tu angka halak na so Jahudi paboa na adong do bahat sajo sinadongan na so ra abis di Kristus;
49003009	dohot muse, anso marhite sian au botoon ni halak ma sudena sanga na bia Debata na manompa langit dohot tano on patuluskon sangkap na nirahasiahonNia i sian narobi, tu portibi on.
49003010	On do maksud ni Debata disi: anso saonnari, sude na maniop kuaso di awang-awang i mamboto hamaloon ni Debata di sude ragam rupa ni pangalaho markite-hite parlagutan i.
49003011	Mardomu tu sangkapNia na so ra muba i do sudena i dibaen Debata na nipatulusNia markite-hite Jesus Kristus Tuhanta i.
49003012	Dohot dalan mangkaporsayai Kristus bope hara ni na mardomu dohot Ia, dipatola ma hita laho mandonohi Debata mardongan haporsayaan na gok.
49003013	Jadi pangidoanku: Ulang pola ganggu be rohamunu mamikirkon sanga aha pe na hutaon hara ni hamu; laho patamahon na tu hamu do sudena i.
49003014	Hara ni i ma umbaen na marsinggang au di adopan ni Ama i.
49003015	Sian Ia do manjagit goar sudena ripe na di tano on dohot na di banua ginjang.
49003016	Hutangiangkon do anso lomo nian roha ni Debata na sun marmulia i laho patoguhon rohamunu dohot TondiNia i.
49003017	Hara ni na porsaya i hamu tu Kristus, sai maringanan ma nian Kristus di bagasan rohamunu, jana mur togu ma ngolumunu hara ni holong ni roha na dung marurat di bagasan hamu.
49003018	Hutangiangkon do anso rap dohot halak na porsaya, tarsuhat hamu nian sanga na sadia bidangna dohot ginjangna dohot gincatna bope bagasna holong ni roha ni Kristus i,
49003019	na so tarastui sabagas-bagasna anggo marsuhat tu pikiran ni jolma. Sai ditanda hamu ma nian holong ni roha ni Kristus i, anso gok hamu dohot hadirion ni Debata na sanggam i.
49003020	Markite-hite kuaso ni Debata na marsitutu i markarejo di bagasan dirinta, tarpatupa Debata do dao umbahat dope sian angka na hita pangido dohot na tapikirkon.
49003021	Sai dipasangap parlagutan i ma nian Debata marsundut-sundut markite-hite Jesus Kristus. Tarpuji ma Debata salolot-lolotna! Amen.
49004001	Hara ni i ma -- au sada halak na tarhurung, na nihurungkon hara ni na mangoloi Tuhan i -- gomos hupangido tu hamu: Dalani hamu ma ngolumunu marguru tu parobananmunu songon halak na dung dipiohon Debata.
49004002	Angkon martoruk ni roha do hamunu, lambok jana sobar. Patuduhon hamu ma holong ni rohamunu di na marsiurupan na sada tu na asing.
49004003	Marsitutu ma hamu parayakkon anso tongtong denggan mardalan hasadaon na nitompa ni Tondi Parbadia i, hara ni ngolumunu na mardame.
49004004	Hum sada sajo do pamatang i jana sada do Tondi. Laing songon i muse do hamu dipiohon tu sada arop ni roha na sarupa.
49004005	Hum sada sajo do Tuhan, sada haporsayaan, sada pandidion,
49004006	jana sada sajo do Debata na gabe Ama di sude jolma. Ia do Tuhan ni sude na nitompa i, na markarejo markite-hite sasudena jana na markuaso di bagasan sasudena.
49004007	Dilehen do tu hita be pasupasu marguru tu pangalehen ni Kristus i.
49004008	Di Buku Na Badia i tarsurat do, "Dompak na manaek i Ia tu inganan na gumincat, dioban Ia do bahat na tartaban; jana diparbagihon Ia do angka silehen-lehen tu jolma."
49004009	Jadi muda didok "manaek Ia" astuanna na dung mijur hian do Ia lopus tu inganan na partoru situtu di tano on.
49004010	Jana na mijur i, laing Ia muse do na manaek lopus tu inganan na dao gumincat sian langit ni langit an, jabat gabe gok sasudena langit dohot tano on hara ni haroroNia.
49004011	Ia do "na mambagi-bagihon angka silehen-lehen tu jolma," tu na deba dilehen Ia silehen-lehenNia anso gabe rasul, tu na asing anso gabe panurirang; tu na deba nari muse anso gabe parjamita di Jamita Na Denggan i, jana tu na asing muse dilehen Ia silehen-lehenNia anso gabe panjago ni parlagutan dohot angka guru.
49004012	Dibaen Ia sasudena i anso singkop do sudena halak na porsaya laho mangoloi Tuhan bope laho mambangun pamatang ni Kristus i.
49004013	Jadi muda dung songon i gabe sada ma hita sudena hara ni haporsayaan na sada i dohot hara ni pangastuion na sarupa taringot tu Anak Ni Debata i. Jana gabe halak na impas godang ma hita mur honok mur tu sanggamna songon Kristus i.
49004014	Jadi nada be dakdanak hita na so marhatontuan jana na taroban-oban tu jae tu julu baenon ni angka pangajaran na marragam rupa na sian halak na bisuk. Lilu do halak dibaen halahi hara ni malo-malo ni halahi.
49004015	Ulang songon i! Tapi angkon pabotohononta do na sintong hara ni holong ni roha, anso mur honok mur tu sanggamna hita di sude pangalaho songon Kristus na gabe Uluanta i.
49004016	Muda Ia do uluan na mamimpin hita, sude angka bagian ni pamatang i maraturan do sude parsusun ni i, na nipadomu-domu ni angka ruasna be na sada tu na asing. Jadi muda denggan do marsikarejohon karejona be angka anggota i songon na sapatutna, gabe mur magodang ma sude pamatang i jana mur margogo markite-hite holong ni roha.
49004017	Jadi husaksihon di bagasan goar ni Tuhan, on do na giot dokkononku dohot patangkasonku: Ulang be songon halak na so mananda Debata ngolumunu na mamikirkon angka na so haru binoto.
49004018	Madung manggolap pikiran ni halahi. Umpe ditanda halahi be hangoluan na nilehen ni Debata, angke nada adong be parbinotoan di halahi sanga aha taringot tu Debata. Halak si jogal roha do halahi umbaen na songon i.
49004019	Nada adong be hahaila di halahi, gabe dipaolo-oloi halahi do hagiot ni pamatangna jana marroha-roha ma halahi marharorangon.
49004020	Tapi anggo Kristus na nitandamunu i, nada songon i!
49004021	Madung dibege hamu taringot tuSia! Jana hamu angka na mangihutkon Ia, nada he madung niajaran hamu taringot tu hasintongan na adong diSia!
49004022	Ambungkon hamu ma bakomunu na honok i, na mur sego dibaen angka hagiotna na mangaliluhon i.
49004023	Sugari angkon nipaimbaru ma nian sasudena rohamunu.
49004024	Sugari nian angkon marbako na imbaru ma ngolumunu na nitompa mangihutkon rupa ni Debata; i ma bako na sintong, na tigor dohot na badia.
49004025	Hara ni i, angkon burju do hamu sudena na sada tu na asing. Ulang be marsipaoto-otoan, angke rap anggota ni pamatang ni Kristus do hita sudena.
49004026	Muda muruk hamu, ulang oloi hamu gabe jabat mardosa hara ni na muruk i. Ulang ma muruk hamu sasadari.
49004027	Ulang lehen hamu hatiha di Sibolis i.
49004028	Angka panangko, ulang be manangko. Tapi gumonan ma ia markarejo anso dapot ia balanjonia markite-hite dalan na tigor jana anso tarurupi ia halak na hurangan.
49004029	Muda mandok hata hamu, ulang ma pake hamu angka hata na so ture. Angka pandohan na manogu dohot na mangurupi tu dongan na asing ma pake hamu. Angka pandohan na songon i do na padenggankon tu angka dongan na umbegesa.
49004030	Ulang ma pahancit hamu roha ni Tondi Parbadia ni Debata. Madung dimeteraihon Tondi i hamu tu ari haluaan i.
49004031	Salpuhon hamu ma sandok hancit ni roha, hosom dohot muruk. Ulang be manyonggahi hamu sanga panyaor-nyaorkon, ulang be adong na margoyak ni roha sanga pangkilalaan na sarupa dohot i.
49004032	Tapi gumonan ma burju jana lambok hamu sama hamu, bope na marsisesaan sala songon panyesa ni Debata di dosamunu markite-hite Kristus.
49005001	Dakdanak na nihaholongan ni Debata do hamu ale angka dongan. Hara ni i, tiru hamu ma Debata.
49005002	Angkon mardai holong ni roha ma nian ngolumunu, laing songon pangkaholongi ni Kristus di hita. Dihaulkon Ia do diriNia hara ni hita, gabe songon silehen-lehen dohot haul na huskus na pasonangkon roha ni Debata.
49005003	Bangso ni Debata do hamu! Jadi anggo angka na rorang dohot angka parange na so tupa bope na ahut tu diri, nada tama be adong di tonga-tongamunu -- hum tarbortik pe indangkon adong.
49005004	Bope mancaritohon angka carito na rorang bope mandok hata na hodar, sanga pe margonjak-gonjak na so patut, nada patut adong di hamu. Tapi gumonan ma hamu mandok tarimakasi tu Debata.
49005005	Ingot hamu ma on tangkas: Sanga ise na rorang pangalahona, sanga na so ture, sanga na sai ahut tu diri (sarupa tu na marsomba gana-ganaan do pangalaho na songon i), nada tarbaen halak na songon i gabe anggota ni bangso ni Kristus dohot Debata.
49005006	Ulang jabat tarpaoto-oto hamu dibaen angka pangkataion na rumar. Angke angka pangalaho na songon on ma mambaen muruk Debata tu angka halak na so ra mangoloi Ia.
49005007	Jadi, inda tola mardongan hamu dohot angka jolma sisongon i.
49005008	Hamu sandiri pe di hagolapan hian do najolo. Anggo saonnari madung gabe na torang hamu di bagasan Tuhan i. Hara ni i, mangolu ma hamu songon angka dakdanak ni hatorangan i.
49005009	Angke sian na torang i do haroroan ni sasude ragam ni parange na denggan jana na bonar di panatapan ni Debata.
49005010	Usahohon hamu ma mananda sanga aha na pasonang roha ni Tuhan.
49005011	Ulang dohoti hamu angka jolma na mambaen parange na golap angka na so marguna. Gumonanan do gorahon hamu angka na songon i. (
49005012	Angke anggo angka na nibaen ni halahi di na buni, maila ma iba mangkobari i.)
49005013	Sasudena muda dung dipatangkas di na torang, angkon laing tangkas do i tarida.
49005014	Jana sasudena na tarida tangkas, na torang do i. Hara ni i do umbaen na didok, "Ngot ma ho na modom i, jana jongjong ma ho sian hamatean! Giot marsinondang ma Kristus di ginjangmu."
49005015	Hara ni i, pamanat hamu ma dohot denggan pardalan ni ngolumunu. Ulang songon halak na oto ngolumunu, songon halak na marroha ma hamu.
49005016	Parkasayahon hamu ma sude hatiha na denggan na adong di hamu, angka na jahat do na masa di hatiha on.
49005017	Ulang hamu maoto, tapi sihiri hamu ma sanga aha giot ni Tuhan i sibaenonmunu.
49005018	Ulang mabuk hamu dibaen anggur, harana mambaen sego do i tu hamu. Tapi gumonan ma gok Tondi Parbadia hamu.
49005019	Pake hamu ma sian hata ni Masmur, angka ende puji-pujian tu Tuhan dohot angka ende partondion di angka pangkobarionmunu. Marjop ni roha ma hamu jana ria marende mamuji-muji Tuhan i.
49005020	Mandok tarimakasi ma hamu tu Debata Ama i markite-hite Jesus Kristus Tuhanta i, sanga hara ni aha pe.
49005021	Dung i marsiolo-oloan ma hamu di bagasan biar ni roha mida Debata.
49005022	Hamu angka dadaboru, oloi hamu ma halaklahimunu be songon pangoloimunu tu Tuhan.
49005023	Angke halaklahi i do uluan ni dadaboru i, laing songon Kristus na gabe uluan ni parlagutan i, jana laing Ia muse do paluahon pamatang i.
49005024	Laing songon parlagutan i na tunduk tu Kristus, songon i muse ma dadaboru i angkon tunduk tu halaklahina di sude pangalaho.
49005025	Hamu angka halaklahi, haholongi hamu ma dadaborumunu be, laing songon pangkaholongi ni Kristus di parlagutan i jana dilehen Ia do gabe haul diriNia hara ni parlagutan i.
49005026	Dibaen Kristus do songon i anso tarpaias Ia parlagutan i dohot ajaranNia bope markite-hite aek pandidion, anso tarpasahat Ia muse parlagutan i tu Debata.
49005027	Jadi songon i ma dibaen Ia anso marsangap parlagutan i jongjong jana polin di adopanNia, nada martihas sanga markerut.
49005028	Laing songon i ma halaklahi i angkon mangkaholongi dadaboruna songon pamatangnia sandiri. Sanga ise na mangkaholongi dadaboruna, i do na mangkaholongi dirina sandiri. (
49005029	Dia ma jungada magigi halak mida pamatangna sandiri. Tapi dipature-ture ia do i jana dijagohon ia laing songon Kristus pature-turehon angka parlagutan i;
49005030	angke goar-goaran ni pamatang ni Kristus do hita.)
49005031	Di Buku Na Badia i tarsurat do, "Hara ni i do umbaen ditadingkon halaklahi amangna dohot inangna laho parayakkon dadaboruna, jadi gabe sada ma halahi na dua."
49005032	Bagas do na nidok ni hata i. Tapi domu tu parsambungan ni Kristus dohot parlagutan i do na hudok disi.
49005033	Tapi laing adong do hahonaan ni ayat i tu hamu: Dihaholongi ganop halaklahi ma dadaboruna, songon dia ma rupani dirinia sandiri dadaboruna i, jana ganop dadaboru angkon pasangapkon halaklahina.
49006001	Hamu angka dakdanak! Dibaen siihutkon Kristus do hamu, oloi hamu ma simatobangmunu, angke songon i do na patut baenonmunu.
49006002	"Pasangap ma amangmu dohot inangmu," i do parenta na parjolo na nilehen mardongan janji;
49006003	songon na nidok on, "Anso martua ho jana ginjang umurmu di tano on."
49006004	Hamu angka dongan na dung mardakdanak! Ulang ma baen hamu na so patut tu dakdanakmunu anso ulang gabe muruk halahi. Tapi gumonan do ajari hamu halahi di aturan dohot pangajaran ni Tuhan.
49006005	Hamu angka dongan na gabe hatoban! Oloi hamu ma parenta ni tuanmunu na di tano on. Mardongan sangap dohot biar ni roha jana burju ma baen hamu i songon na mangoloi Tuhan i sandiri.
49006006	Ulang ma hum hatiha dijagoi baen hamu songon i; jana ulang ma hum na giot mambuat roha ni jolma sajo. Tapi angkon gabe songon naposo ni Kristus do hamu na mangoloi hagiot ni Debata sian sandok roha.
49006007	Karejohon hamu ma karejomunu i, jana angkon marjop ni roha do hamu mambaen i songon na patupahon tu Tuhan, jana nada hum tu jolma sajo.
49006008	Angkon ingotonmunu do, angkon jagiton ni ganop halak na denggan roha do, sanga na hatoban sanga na anak mardeka, balos ni angka na denggan na nibaenna sian Tuhan i.
49006009	Hamu dongan na gabe tuan! Angkon laing songon i do hamu maradopkon angka hatobanmunu. Antak hamu ma na mamake ondam-ondam. Angkon ingotonmunu do, rap satuan do hamu dohot angka hatobanmunu i, i ma tu Tuhan na di banua ginjang i. Nada mardia imbar halak diSia.
49006010	Ujungna, sai margogo ma hamu markite-hite gogo na nijagitmunu sian kuaso ni Tuhan, angke madung sada hamu dohot Tuhan i.
49006011	Pake hamu ma sude sinjata na nilehen ni Debata tu hamu, anso tarbaen hamu martahan mangalo angka dalan na buni na sian Sibolis i.
49006012	Angke nada marporang hita mangalo jolma, tapi na laho mangalo gogo ni angka setan na markuaso di hatiha na jahat on do. Angka tondi na jahat na mangkuasoi awang-awang i do na taalo.
49006013	Hara ni i, saonnari pake hamu ma sasudena sinjata na sian Debata anso muda dapot hatihana ro na jahat i, margogo ma hamu mangalo angka serangan ni musu i. Jana anso lopus tu ujungna dung sidung parjuangan i, laing horas torkis hamu.
49006014	Tongtong ma hamu hobas! Pake hamu ma hasintongan songon bobatmunu, dohot hatigoran na songon baju bosimunu.
49006015	Haburjuon manjamitahon Jamita Na Denggan taringot tu hasonangan i, angkon i ma nian na gabe songon sipatumunu.
49006016	Sanga sadihari, paoban-oban hamu ma haporsayaanmunu na gabe parincemunu; haintopan hamu do sudena bisa ni angka na marapi sian na jahat i.
49006017	Jagit hamu ma haluaan na gabe songon kupia baja di hamu, dohot hata ni Debata na songon podang na sian Tondi Parbadia.
49006018	Mardongan tangiang mangido tolong tu Debata ma patulus hamu sudena i. Ulang hamu lupa martangiang ganop adong hatihana sanga hombar tu panogu-noguon ni Tondi Parbadia di hamu. Tongtong ma jonggor hamu. Tongtong ma martangiang hamu, manangiangkon sudena halak na porsaya.
49006019	Jana laing tangiangkon hamu ma dohot au, anso dilehen Debata di au hata na mardai muda hatiha mangkobari au. Boti anso puluk au pajojorkon rahasia ni Jamita Na Denggan i tu angka jolma.
49006020	Gabe utusan do au hara ni Jamita Na Denggan i jana di hurungan saonnari. Tangiangkon hamu ma anso puluk au mangkobari taringot tu Jamita Na Denggan i, songon na patut sidohononku.
49006021	Donganta pangoloi na burju di angka parkarejoan ni Tuhan i, i ma si Tikikus, ia ma paboahon tu hamu sudena pangalaho taringot tu au anso diboto hamu na masa tu au dohot karejongku.
49006022	Hara ni i ma umbaen na husuru ia mandapotkon hamu laho paboahon sanga na bia hami tu hamu sudena laho mangapoi rohamunu.
49006023	Sai dilehen Debata Ama, dohot Tuhan Jesus Kristus ma hasonangan dohot holong mardongan haporsayaan tu sude parlagutan i.
49006024	Sai dipasupasu Debata ma hamu angka dongan sudena na mangkaholongi Tuhanta Jesus Kristus mardongan holong ni roha na so muba-uba.
50001001	Sian si Paulus dohot si Timoteus, angka naposo ni Kristus Jesus, tu sude dongan sahaporsayaan di bagasan Kristus Jesus na di Pilippi, rap dohot di angka pamimpin dohot pangoloi. Hami na dua, si Paulus dohot si Timoteus naposo ni Kristus Jesus.
50001002	Asi ni roha ma di hamu dohot hasonangan sian Debata Amanta, dohot sian Tuhan Jesus Kristus.
50001003	Ganop taringot rohangku tu hamu, tongtong do mandok tarimakasi au tu Debata.
50001004	Jana ganop hutangiangkon hamu sudena, sai di bagasan jop ni roha do au na martangiang i.
50001005	Mandok tarimakasi do au tu Debata angke sian ari parjolo lopus tu saonnari, sai diurupi hamu do au pararatkon Jamita Na Denggan na sian Debata.
50001006	Debata sandiri do na mamungka karejo na denggan i di tonga-tongamunu. Jana pos do rohangku toruskononNia karejo i lopus tu ari haroro ni Kristus Jesus mangulahi.
50001007	Sai tongtong do di bagasan rohangku hamu sude. I do tutu tamana muda pe songon i pangkilalaanku taringot tu hamu. Angke na rap maruli do hamu sudena dohot au di silehen-lehen na nipasahat ni Debata di au; bope saonnari dompak tarhurung au sanga pe hatiha di ruar au laho mambela dohot mampartahankon Jamita Na Denggan i.
50001008	Sai lungun sajo do rohangku tu hamu angka dongan, mardongan pangkilalaan holong ni roha na solkot sian Jesus Kristus sandiri. Debata ma saksina, paboa na tutu na hudok i.
50001009	On do tangiangku salaho tu hamu: Anso nian mur mabagas holong ni rohamunu mardongan parbinotoan na sintong bope dohot panatapan na tumbuk,
50001010	anso malo hamu mamili na dumenggan. Muda songon i do hamu, ias ma ngolumunu sian tihas dohot tilako sanga aha pe di haroro ni ari ni Kristus mangulahi.
50001011	Angka pambaenan na denggan noma mardapot-dapot sian ngolumunu, hum sian Jesus Kristus sajo do na tarbaen pataridahon suha na songon i; gabe nipasangap jana nipuji-puji ma Debata.
50001012	Giotku diboto hamu ma nian, anggo angka pangalaho na masa tu au, i do mambaen mur rarat Jamita Na Denggan i.
50001013	Gabe sude ma angka pangawal ni bagas godang dohot angka halak na asing na dison umbotoan, tarhurung pe au hara ni na gabe sahalak naposo do au di Kristus i.
50001014	Jana dung di bagasan hurungan on au, gabe bahatan ma angka dongan sahaporsayaan gabe mur marpos ni roha tu Tuhan, mambaen halahi gabe mur puluk manjamitahon hata ni Debata so pola mardongan biar.
50001015	Tutu do nian adong deba sian halahi na manjamitahon Kristus hara ni na mangiburu bope hara ni na marsalisi, tapi anggo deba hara ni burju ni roha do manjamitahon Kristus i.
50001016	Anggo halahi hara ni holong ni rohana tu Debata do dibaen halahi songon i, mampartahankon Jamita Na Denggan i.
50001017	Tapi anggo halak na asing, nada denggan maksud ni halahi manjamitahon Kristus i; na patongon tu hagiotna do halahi na marjamita i. Ning roha ni halahi, mur tamba susa ma au di hurungan hara ni halahi.
50001018	Tapi aha ma pola i! Harana sanga na bia pe, denggan sanga na jat maksud ni halahi na manjamitahon i, laing Kristus do na nijamitahon i, jop do rohangku disi. Jana tongtong do songon i pangkilalaanku,
50001019	angke huboto do, hara ni angka tangiangmunu i dohot hara ni pangurupi ni Tondi Ni Jesus Kristus angkon malua do au.
50001020	Hum on ma i na sai hupangidohon dohot na huaropkon: Ulang nian gabe so tulus sidung karejongku. Sai diarop rohangku do tongtong lumobi saonnari anso mur puluk au sian sudena roha bope pamatangku -- sanga mangolu sanga na mate pe au -- laing nipasangap ma Kristus.
50001021	Harana anggo di au na mangolu on, mangolu di Kristus do, ia na mate au labongku do.
50001022	Tapi muda angkon mangolu do au di tano on, angkon karejohononku ma karejo na marparbatu. Gabe nada huboto be sanga na dia sipilionku.
50001023	Angke rap mandasdas do pangalaho na dua i tu au. Lungun sajo do nian rohangku manadingkon portibi on anso rap iba dohot Kristus, angke i do na dumenggan;
50001024	tapi hara ni na pasari-sari hamu gabe dumenggan dope au laing mangolu di tano on.
50001025	Pos do rohangku di na songon i. Hara ni i do umbaen na huboto, na laing dison dope au. Angkon laing rap do au dohot hamu sudena, anso tartolongi au hamu mur margogo jana mur masonang di bagasan haporsayaanmunu tu Tuhan i.
50001026	Hara ni i, muda dung lalu au di tonga-tongamunu, mur bahat ma pamujianmunu di bagasan Kristus Jesus hara ni au.
50001027	Antong parangehon hamu ma parange na tama tu Jamita Na Denggan na sian Kristus, anso muda ro au mangaligi hamu, sanga sian na dao hubege taringot tu hamu, bahaso na togu do hamu jongjong di bagasan sada tondi jana saroha laho marporang humopkop haporsayaan di Jamita Na Denggan i.
50001028	Angkon puluk do hamu tongtong; ulang mabiar hamu mida angka alomunu. I ma tandana di halahi, paboa na angkon talu halahi jana hamu ma na monang. Angke Debata sandiri do na mambaen hamu gabe monang.
50001029	Angke nada hum dalan mangkaporsayai Kristus na nilehen ni Debata tu hamu, tapi dohot do dalan tu parkancitan hara ni Kristus.
50001030	Saonnari dohot muse ma hamu rap dohot au di sada paraloan; i ma paraloan na dung niidamunu na salpu i huparalohon jana na laing huparalohon lopus tu sadari on songon na nibegemunu saonnari.
50002001	Nada he hara ni na mangolu i do hamu di bagasan Kristus umbaen na margogo hamu? Umbaen na tarapul pe hamu hara ni na holong do rohaNia mida hamu! Solkot pe hamu sama hamu, hara ni na nitogu-togu ni Tondi i do hamu, jana marsihaholongan muse do hamu bope marsiasi-asian.
50002002	Hara ni i pasonang hamu ma jolo rohangku di bagasan angka pangalaho sisongon on: Saroha ma hamu na mangolu i di bagasan holong ni roha na sarupa dohot pikiran na sarupa bope dohot tujuan na sarupa.
50002003	Ulang ma marsibaen di ibana laho manyarihon dirina be sanga laho manggodangkon dirina. Tapi gumonan ma sian toruk ni rohana be, etong hamu ma donganmunu na dumenggan sian hamu sandiri.
50002004	Ulang hum na mamikirkon dirina sajo hamu; angkon laing pikirkononmunu do haporluan ni dongan na asing.
50002005	Angkon songon parroha ni Kristus Jesus do hamu:
50002006	Anggo satutuna sarupa do Ia dohot Debata, tapi dihilala Ia nada pola angkon sai partahankononNia haDebataanNia i.
50002007	Tapi ditadingkon Ia do sudena i gabe sarupa tu sada hatoban. Gabe songon jolma Ia, jana ngoluNia pe idaon laing songon jolma do.
50002008	Dipatoruk Ia do diriNia jana burju do Ia mangoloi Debata lopus mate -- i ma mate tarsilang.
50002009	Hara ni i ma umbaen na nipatuginjang ni Debata Ia sagincat-gincatna, jana dilehen tuSia goar na gumodang sian sandok goar na asing.
50002010	Anso marsinggang ma di bagasan goar ni Jesus, sandok na di banua ginjang, na di tano on dohot na di toru ni tano on.
50002011	Angkon torang ma okuon ni halahi paboa Jesus Kristus do Tuhan; jadi nipasangap ma Debata Ama i muda songon i.
50002012	Hara ni i hamu angka dongan na nihaholongan, songon pangoloimunu tu au dompak di tonga-tongamunu au, saonnari pe haru dung padao-dao, angkon mur olo ma hamu nian tu au. Usahohon hamu ma tongtong anso mur sanggam haluaanmunu i. Mardongan biar dohot hitir ma baen hamu sudena i,
50002013	angke Debata sandiri do na markarejo di bagasan dirimunu, na mambaen hamu gabe ra jana sanggup pasonangkon roha ni Debata.
50002014	Ulang ma marungut-ungut sanga martongkar hamu mangkarejohon sanga na aha.
50002015	-
50002016	Di na songon i, patuduhon hamu ma paboa na tutu hamu dakdanak ni Debata, na so martilako, na bulus jana bonar di tonga-tonga ni angka halak na jahat dohot na mardosa. Jana di na palaluhon jamita taringot tu hangoluan i hamu tu halahi, angkon gabe songon sinondang na manorangi portibi on do hamu maradopkon halahi. Muda songon i ngolumunu, gabe adong ma dalan di au saulahon laho mamuji diringku hara ni hamu, di haroro ni Jesus Kristus mangulahi. I ma tandana, na so sayang boti parjuanganki jana marhasil do halolojangki.
50002017	Betak na angkon dohot dope haulkononku pamatangkon pasanggamkon haul na ni haulkonmunu i di bagasan haporsayaanmunu na gok tu Debata. Muda pe angkon songon i, mandok tarimakasi do au tu Debata hara ni i jana dohot ma au marjop ni roha rap dohot hamu.
50002018	Laing songon i ma sugari, mandok tarimakasi muse ma hamu jana dohot marjop ni roha rap dohot au.
50002019	Mardongan pangurupion ni Tuhan Jesus porsaya do au, manigor tarsuruhon au do si Timoteus manopot hamu; anso tarapul rohangku umbege barita taringot tu hamu.
50002020	Hum sada si Timoteus sajo ma i dison na tutu sapangkilalaan dohot au jana na tutu manyarihon hasonanganmunu.
50002021	Anggo na asing i do, hum na pareso tu dirina sandiri be do, jana nada tu haporluan ni Jesus Kristus.
50002022	Hamu sandiri pe madung diida hamu buktina na marguna si Timoteus. Marsitutu do ia na karejo i rap dohot au laho pararatkon Jamita Na Denggan i na sian Debata. Songon ama tu anakna do hami na dua.
50002023	Hara ni i, disi huboto sanga na tarbia ujung ni parkarongku sanoli on, manigor suruonku ma ia manopot hamu.
50002024	Porsaya do au muda ibo roha ni Tuhan, au sandiri pe nada pola sadia honok be, ro ma au manopot hamu.
50002025	Salaho tu donganta si Epafroditus na nisuruhonmunu mangurupi au, ninna rohangku porlu do ia husuru mangulahi tu hamu. Didongani ia do au di angka parkarejoan dohot parjuanganku.
50002026	Malungun situtu do ia mida hamu sudena jana marsak do rohania betak na dung lalu tu hamu barita paboa na marnyae ia.
50002027	Tutu do ia na marnyae, jabat giot mate. Tapi ibo do roha ni Debata disia, jana nada hum tusia sajo, tapi dohot do tu au, anso ulang mur martamba be arsakku.
50002028	Hara ni i muse ma umbaen na mur gogo rohangku marsuru ia mulak tu hamu, anso marjop ni roha hamu mangulahi dung marsuo dohot ia, jana rohangku pe gabe sonang.
50002029	Jadi jagit hamu ma ia di bagasan Tuhan i dohot sude jop ni roha songon dongan sahaporsayaan. Argahon hamu ma sanga ise halak na songon ia.
50002030	Hum hara ni haporluan ni karejo ni Kristus i, saotik nari noma anso mate ia. Martaru hosa do ia di na mangalehen pangurupi tu au hara ni goarmunu.
50003001	Tamba ni i ale dongan, marjop ni roha ma hamu di bagasan Tuhan i. Nada pola alang rohangku mandok mangulahi na dung hudok i di suratku dompak so i; angke na padenggankon do i tu haluaanmunu.
50003002	Jagohon hamu ma dirimunu maradopkon angka anjing i, jagohon hamu ma dirimunu maradopkon angka panyunat na so tutu.
50003003	Hape hita do angka na dung manjagit sunat na tutu, nada halahi. Hombar tu panogu-noguon ni Tondi Ni Debata sandiri do tasomba Debata, jana mandok tarimakasi do hita hara ni na dung mardomu i hita dohot Jesus Kristus. Nada marguru tu angka upacara na tarida hita.
50003004	Nian tarbaen au do marguru tu angka upacara i. Angke sugari adong halak na mandok di bagasan rohana tarbaen ia marguru tu angka upacara i ia, mur au ma.
50003005	Marumur salapan ari, ma disunat au. Halak Israel do au, sian Marga Benyamin; halak Ibrani asli do au. Salaho tu na mangoloi angka Tona ni ugamo Jahudi, au ma sahalak anggota ni golongan Parise.
50003006	Songon i ma situtu ni rohangku jabat do huparkanciti parlagutan i. Muda nitimbang sian angka Tona ni ugamo Jahudi, au ma sada halak na burju na so adong hurangna.
50003007	Tapi hara ni Kristus, sasudena na huetong parlaboan najolo, anggo saonnari gabe hararugi noma i.
50003008	Nada hum i dope, huetong do sasudena i gabe angka na parugi-rugihon au sajo. Ummarga do na adong di au saonnari on: I ma na mananda Jesus Kristus Tuhanki. Hara ni Kristus, gabe hupalua do sasudena. Songon rompak-rompak noma i sude huhilala, anso laing dapot au Kristus,
50003009	jana tutu mardomu dohot Ia. Hadengganan dohot Debata nada be huusahohon sandiri dohot dalan pangoloion tu angka Tona ni ugamo. Denggan pe pardomuanku saonnari dohot Debata, hara ni na huhaporsayai do Kristus. Jadi, sian Debata do haroroan ni pardomuan na denggan i, jana marojahan ma i di haporsayaan tu Jesus Kristus.
50003010	Hum on ma na nipangido ni rohangku; anso hutanda nian Kristus jana hurasoi nian kuaso na pangoluhon Ia sian hamatean i. Por do rohangku markancit dohot Ia jana gabe sarupa dohot Ia di pangalaho ni parmateNia.
50003011	Jana arop do rohangku, nisunggulan ma au sian hamatean anso mangolu mangulahi.
50003012	Nada hudok na dung marhasil au, sanga na dung gabe sanggam. Tapi na torus dope au marusaho manjalahi upa na niparade ni Jesus Kristus i. Hara ni i do umbaen na nitangkupNia au jana dibaen Ia gabe nampunaNia.
50003013	Nada na dung huhilala angka dongan, songon na dung di tanganku upa i. Tapi na adong do sada pangalaho na hubaen disi, huhalupahon na di pudingku jana hugogo parayak na adong di jolongku.
50003014	Hara ni i ma umbaen na torus hulojong manuju tu tujuan na parpudi anso dapot au hamonangan, i ma ngolu na di banua ginjang; hara ni i do umbaen na nipio ni Debata hita markite-hite Jesus Kristus.
50003015	Hara ni i sudena hita na dung impas godang di ngolu partondion, angkon songon i ma nian. Tapi betak sai adong sian hamu na asing pandapotna, laing patangkason ni Debata muse ma i tu hamu.
50003016	Sada nari na porlu parrohahonon: Angkon ihutkononta do tiruan na dung tajagit i lopus tu hatiha on.
50003017	Hamu angka dongan sudena! Tiru hamu ma au. Madung hami patuduhon tiruan na tigor, jadi denggan ma parrohahon hamu sanga ise angka na mangihutkon tiruan na hami baen i.
50003018	Madung jotjot nian hupaboa tu hamu, jana huulahi muse saonnari mardongan ilu; bahat do halak na mangolu songon musu maradopkon hayu parsilang ni Kristus i.
50003019	Anggo ujungna angkon gabe sego do ngolu ni halak sisongon i, angke na martuhankon hagiot ni pamatangna sandiri do halahi. Angka pangalaho sihailahononkon, hape gabe i do na niargahon ni halahi; angke hum angka na mardomu tu tano on sajo do na nisarihonna.
50003020	Tapi anggo hita rayat ni banua ginjang do. Laing sian i muse ma ro Tuhan Jesus Kristus Sipalua i. Ia do na sai tapainte-inte i mardongan lungun ni roha.
50003021	Anggo pamatangta na gale boti na ra madangke on, paubaon ni Kristus do i gabe marsangap songon pamatangNia sandiri. Tarbaen do songon i angke adong do kuasoNia laho manaluhon sasudena.
50004001	Hara ni i hamu ale angka dongan na nihaholongan, sai porsaya situtu ma hamu tu Tuhan i di ngolumunu on. Lungun do rohangku tu hamu! Hamu do na pagodang rohangku, hajopan ni rohangku.
50004002	Hupaingot do si Euodia dohot si Sintike anso saroha halahi di bagasan Tuhan i.
50004003	Laing hupangido dope tu ho, donganku na bonar roha i sai urupi ma halahi, na dung marporang rap dohot au hara ni Jamita Na Denggan i rap dohot si Klemen dohot donganku saparkarejoan na asing i, na tarsurat do goar ni halahi di buku hangoluan i.
50004004	Marjop ni roha ma hamu tongtong di bagasan Tuhan i! Sanoli nari hudok: Marjop ni roha ma hamu!
50004005	Angkon idaon ni halak ma nian pangalahomunu sian roha na denggan. Madung donok Tuhan i.
50004006	Ulang pola holoskon hamu sanga na aha. Sanga dia pe na masa, martangiang ma hamu jana pasahat hamu ma pangidoanmunu tu Debata. Sanga aha na porlu di hamu, paboa hamu ma i tongtong tu Debata mardongan roha na mandok tarimakasi.
50004007	Hasonangan ni Debata na sumurung sian sude roha, manjagahon roha dohot pikiranmunu di bagasan Kristus Jesus.
50004008	Ujungna, ale angka dongan, bagi aha na sintong, na pantun, na tigor, na ias, na jeges, na denggan begeon, angka parange na denggan jana sipujion, i ma pikiri hamu.
50004009	Jana sanga aha na dung niguruhon jana nijagitmunu, dohot sanga aha na dung nibege jana niidamunu sian au, karejohon ma i; gabe donganan ni Debata mual ni hasonangan i ma hamu.
50004010	Marjop ni roha situtu do au di bagasan Tuhan i, dibaen margogo hamu mangulahi manyarihon au. Disarihon hamu do au nian, tapi nada adong hatihamu di hatiha na jolo i.
50004011	Tapi hudok pe songon i nada na mandok adong na hurang di au sanga aha, harana madung huparsiajari mangkasonangkon sanga aha na adong.
50004012	Madung hurasoi do ngolu na marhahurangan, dohot ngolu na marlobi-lobian. Huboto do rahasiana laho mangadopi sude na masa sanga na bia pe: Bope di hatiha butongan sanga hatiha malean, di hatiha marlobi-lobian sanga pe di na hurangan.
50004013	Markite-hite kuaso na nilehen ni Kristus i tu au, taradopi au do sude ragam-ragam ni angka na masa.
50004014	Tapi madung diurupi hamu au di sudena hasusaanku; jana na denggan do pambaenanmunu i.
50004015	Hamu angka dongan na maringanan di Pilippi! Tangkas do diboto hamu di na kehe au sian Makedonia na salpu i, di na pararatkon Jamita Na Denggan i parjolo situtu, hum hamu sajo ma i parlagutan na mangurupi au; hum hamu sajo ma na dohot mandai untung rugina rap dohot au.
50004016	Dompak di Tessalonika au di na porlu pangurupion di au, nada hum sanoli be ditongos hamu bantuan tu au.
50004017	Nada hum silehen-lehenmunu i na giot jagitonku, tapi anso huida do angka suha na patamba hauntunganmunu, i do na huhalungunkon.
50004018	Madung hujagit sasudena -- dohonon marlobi-lobi dope! Sude silehen-lehen na nitongosmunu i tu au, madung hujagit sian si Epafroditus. Saonnari madung tuk di au sanga aha haporluanku. Songon uap na huskus na sian haul na nihaulkon tu Debata jana na nihalomohon ni roha ni Debata, songon i do angka silehen-lehenmunu i.
50004019	Pasingkopon ni Debatangku ma sudena na hasaya di hamu mangihutkon hagabeanNia na so tarsuhat i na adong di Kristus Jesus.
50004020	Sai tapuji ma Debata Amanta i salolot-lolotna! Amen.
50004021	Pabolkas hamu ma tabengku tu sudena halak na badia di bagasan Kristus Jesus. Jana jagit hamu muse ma tabe sian angka dongan na rap dohot au dison.
50004022	Sudena halak na badia dison, lumobi sian halahi na sian bagas godang ni Kesar i, manongos tabe do tu hamu angka dongan.
50004023	Sai ibo ma roha ni Tuhan Jesus Kristus, dipasupasu ma hamu sudena.
51001001	Sian si Paulus, rasul ni Kristus Jesus markite-hite hagiot ni Debata, dohot si Timoteus donganta i,
51001002	tu angka dongan sahaporsayaan di bagasan Kristus na di Kolosse; i ma angka na badia. Asi ni roha ma di hamu dohot hasonangan na sian Debata Amanta, i ma na mandongani hamu.
51001003	-
51001004	Madung hami bege, na dihaporsayai hamu Jesus Kristus jana dihaholongi hamu do sudena halak na badia. Jadi muda hatiha hami tangiangkon hamu, gabe tongtong do mandok tarimakasi hami tu Debata, Ama ni Tuhanta Jesus Kristus.
51001005	Hara ni angka na niarop ni rohamunu tu na niparade ni Debata di hamu di banua ginjang i, gabe porsaya jana marholong ni roha do hamu. Madung dibege hamu taringot tusi di na nipasahat tu hamu hatatangkas ni barita taringot tu Jamita Na Denggan i na sian Debata.
51001006	Mur rarat do barita na sian Debata tu portibi on sudena, jana madung dipasupasu ngolu ni jolma hara ni barita i, songon na masa tu ngolumunu. Sian mula-mulana dibege hamu taringot tu asi ni roha ni Debata jana tutu do diauhon hamu, ngolumunu pe madung dipasupasu.
51001007	Si Epafras do na pasahatkon i tu hamu, i ma ale-ale haholongannami i. Parkarejo ni Kristus do ia na sai burju tongtong markarejo laho manyarihon hamu.
51001008	Laing ia muse do na paboahon tu hami taringot tu holongmunu na di bagasan Tondi.
51001009	I do umbaen na hami tangiangkon hamu tongtong mamungka hami bege taringot tu hamu. Hami pangido do tu Debata anso dilehen Tondi Parbadia nian di hamu hamaloan dohot pangastuion anso diboto hamu tangkas sanga aha na nipangido ni roha ni Debata.
51001010	Jadi gabe tarbaen hamu ma mangolu mangihutkon na nipangido ni roha ni Debata bope na pasonangkon rohaNia tongtong, anso sai tarpatidahon hamu angka pangalaho na denggan di sude karejomunu. Jana mur martamba muse ma parbinotoanmunu taringot tu Debata.
51001011	Sai dipatogu kuaso na sian Debata na gumodang i ma nian hamu, anso tahan hamu manaonkon sanga aha pe na ro, di bagasan sobar dohot jop ni roha
51001012	mardongan tarimakasi tu Ama i. Angke Ama i do na patumbukkon hamu gabe rayat di harajaan na tiur.
51001013	Madung dipalua Ia hita sian kuaso ni hagolapan jana dipaimbar Ia hita tu bagasan kuaso ni pangarajaion ni Anak haholonganNia i.
51001014	Di bagasan Ia do adong di hita haluaan, i ma hasesaan ni dosa.
51001015	Ia do gambaran ni Debata na so tarida, siangkaan ni sude na nitompa i.
51001016	Angke markite-hite Ia do ditompa sasudena na adong, di banua ginjang dohot di tano on, i ma sasudena na tarida dohot na so tarida; angka habangsa, angka pangarajai, angka paruhum sanga parkuaso; sasudena i madung nitompa markite-hite Ia jana tuSia.
51001017	Dompak so adong dope sanga na aha, madung jolo adong hian Kristus. Jana hara ni Ia muse do gabe hot diingananna be sasudena na adong i.
51001018	Ia do ulu ni pamatang i, i ma parlagutan i, angke Ia do na mangalehen ngolu tu parlagutan i. Ia do siangkaan na dipangolu mangulahi sian hamatean, hara ni i muse ma umbaen na gabe Ia na umporlu sian sasudena na adong.
51001019	Na nihagiotan ni Debata sandiri do anso sasudena na dapot di bagasan diri ni Debata sandiri adong muse sudena i di diri ni AnakNia i.
51001020	Jana markite-hite Anak i muse do dibaen Debata sasudena mardenggan mangulahi dohot Debata -- sasudena na di tano on, sanga pe na adong di banua ginjang. Markite-hite hamamate ni AnakNia di hayu parsilang i do dibaen Debata sudena i.
51001021	Najolo dao do hamu sian Debata. Marmusu do hamu tuSia di bagasan parange dohot pikiranmunu na jahat i.
51001022	Tapi anggo saonnari madung dipadame Ia hamu di bagasan pamatangNia markite-hite hamatean i, anso badia hamu, nada martihas jana na so sipincangon maradopkon Ia.
51001023	Hara ni i angkon ojak jana togu do hamu di bagasan haporsayaan i, jana nada ra be hamu nipaorot sian arop ni roha ni Jamita Na Denggan na dung binegemunu. Madung dijamitahon jamita i tu sude na nitompa di tano on, jana na dung gabe naposo ni i do au si Paulus.
51001024	Saonnari jop do rohangku manaon parkancitan laho pasari-sari hamu. Angke hara ni sitaonon na adong di pamatangkon, hupaujung do sanga aha dope na angkon taonon ni Kristus hara ni parlagutanNia i, i ma pamatangNia i.
51001025	Debata do marsuru au gabe pangoloi di parlagutan i laho manyarihon hamu. Angkon pabolkasonku do sudena barita na sian Debata;
51001026	i ma jamita na nirahasiahon ni Debata tu sude jolma marribu taon honokna, hape saonnari dijamitahon do i tu angka halakNia na badia.
51001027	Anggo tu bangsoNia i ra do Debata paboahon sanga na bia dengganna dohot godangna rahasiaNia i di sudena jolma manusia. On do rahasia i: Di bagasan dirimunu do Kristus, jadi gabe dohot ma hamu maruli di hagodangan ni Debata.
51001028	Kristus do na hami jamitahon tu ganop halak. Hami paingot do halahi sudena jana hami ajari mardongan sudena hamaloan na adong di hami. Anggo tujuannami, anso sude do jolma taroban tu Debata songon halak na dung impas godang di angka pangalaho partondion, hara ni na dung mardomu dohot Kristus.
51001029	Hugogoi do markarejo anso lalu tu tujuan i. Marjuang do au mamake sude gogo na nipasahat ni Kristus di au jana na markarejo di bagasan diringku.
51002001	Giotku sugari diboto hamu ma nian sanga na bia parjuanganku di bagasan rohangku hara ni hamu bope hara ni halahi na di Laodikea dohot sude na so mananda au sandiri dope.
51002002	Sai margogo ma nian roha ni halahi, jana marsihaholongan ma halahi anso gabe solkot halahi mardomu. Muda tutu halahi mangarti gabe maruli pos ni roha situtu ma halahi. Jadi mur tangkas muse ma tandaon ni halahi rahasia ni Debata; i ma Kristus sandiri.
51002003	Harana dibagasan Ia do buni sude arta habisuhon dohot hapistaran.
51002004	Hupaboa pe i tu hamu, anso ulang adong do sanga ise na paoto-otohon hamu dohot hata na tabo begeonmunu.
51002005	Angke haru pe dao au sian hamu, anggo tondingku rap do dohot hamu. Jana jop do rohangku mida hamu, di na togu hamu mangkaporsayai Kristus jana marsada roha.
51002006	Madung dijagit hamu Jesus Kristus gabe Tuhan. Hara ni i angkon sahangoluan ma hamu dohot Ia,
51002007	jana marurat tuSia ma hamu. Pajongjong hamu ma ngolumunu jana Kristus ma baen hamu ojahanna. Sugari mur margogo ma nian haporsayaanmunu hombar tu na dung diajarkon tu hamu. Jana sai mur marsigorgor ma rohamunu mandok tarimakasi.
51002008	Manat ma hamu, ulang jabat adong na manarik hamu markite-hite angka hapistaran ni jolma na so marguna, tapi hum na palilu-liluhon sajo. Nada sian Kristus angka hapistaran na songon i, tapi sian angka panurirangon ni jolma sajo do i dohot sian panarik ni angka tondi ni pangarajai ni portibi on.
51002009	Angke sasudena hadirion ni Debata dapot do di Kristus, i ma di bagasan hajolmaonNia.
51002010	Jana di na mardomu dohot Kristus, sanggam ma ngolumunu dibaen Ia. Angke Kristus do uluan ni sude tondi na markuaso dohot na mamarenta.
51002011	Di na mardomu dohot Kristus, madung disunat hamu. Nada dohot sunat na nibaen ni jolma, tapi dohot sunat na nibaen ni Kristus do; i ma markite-hite na paluahon hamu sian bako ni jolma na adong hian di hamu.
51002012	Angke di na nididihon i hamu, ditanom do hamu rap dohot Kristus; jana laing hara ni pandidion i muse, dohot do hamu dipangolu mangulahi rap dohot Kristus angke dihaporsayai hamu do kuaso ni Debata na dung pangoluhon Kristus sian hamatean.
51002013	Najolo madung mate hamu anggo salaho tu partondion hara ni na mardosa hamu, boti hara ni na so marsunat pamatangmunu. Tapi saonnari dipangolu Debata do hamu rap dohot Kristus, dibaen madung diampuni Debata sasudena dosanta,
51002014	jana disoadahon Ia sude surat utang maradopkon hita, i ma na mangancam hita dohot angka sarat na borat. Di na niparsilangkon surat i di hayu parsilang i, disesa Debata ma sudena utang na tu hita i.
51002015	Sude angka tondi na mamarenta dohot na markuaso gabe gale noma di parsilang ni Kristus i. Gabe sitontonan ni halak na bahat noma halahi dibaen, di na niiring ni Kristus halahi songon halak na tartaban di uduran ni hamonanganNia.
51002016	Jadi hara ni i, ulang ma padiar hamu digorahon halak hamu hara ni sipanganon sanga siinumon sanga hara ni ari pesta ni ugamo, sanga angka pesta poltak ni bulan sanga pe hara ni Ari Sabat.
51002017	Halinu ni angka pangalaho na giot ro do sudena i, tapi anggo na satutuna Kristus do!
51002018	Ulang hamu ra digorahon halak na paula-ula martoruk roha jana na manyomba angka surusuruan. Angka siginjang roha do sudena i hara ni angka pikiran ni halahi na marojahan tu portibi on. Na marguru tu angka parnidaanna do i,
51002019	jana nada ditiop ia Ulu i, pangkal ni pamatang i, na niihotan markite-hite angka urat dohot doldol gabe sada, na tubu markite-hite hangoluan na nilehen ni Debata.
51002020	Madung mate hamu rap dohot Kristus jana madung dipalua hamu sian angka tondi na mangarajai portibi on. Biasi dope laing songon halak na nirajaan ni portibi on ngolumunu? Biasi paolo-oloanmunu dope angka paraturan na songon on,
51002021	"Ulang jama hamu on", "Ulang dai hamu i", "Ulang antul hamu indon dohot indi"?
51002022	Sude angka paraturan na songon i, taringot tu angka pangalaho na so marguna do i sudena muda dung dipake sanoli. Angka paraturan dohot pangajaran na nibaen-baen ni jolma do i.
51002023	Tutu nian anggo idaon songon na tumbuk do i, angka na manganjurkon halak anso manyomba surusuruan, martoruk ni roha dohot na mamparkanciti diri; tapi sudena i nada adong gunana anggo na laho mangatur hagiot ni jolma.
51003001	Madung dipangolu hamu mangulahi rap dohot Kristus. Hara ni i angkon marusaho be ma hamu anso dapot hamu angka pangalaho na di banua ginjang, di inganan ni Kristus juguk di siamun ni Debata.
51003002	Tu angka pangalaho na disi ma tujuhon hamu pikiranmunu ulang ma tu angka na di tano on.
51003003	Angke madung mate hamu, jana buni do ngolumunu rap dohot Kristus di bagasan Debata.
51003004	Kristus do ngolu na so mantak di hamu jana muda ro Ia saulahon patidahon diriNia, dohot muse ma hamu rap dohot Ia di bagasan hasangapanNa i!
51003005	Hara ni i, matehon hamu ma angka hagiot ni portibi on na manyego-nyego dirimunu, i ma angka na mambaen na so ture, pangalaho na hodar, hisap ni sibuk, parhagiot na jahat, na songkal (halak na songkal sarupa do i dohot na marsomba gana-ganaan).
51003006	Angka pangalaho na songon i ma na pasunggul-sunggul rimas ni Debata maradopkon angka halak na so mangoloi Ia.
51003007	Hamu sandiri pe najolo diihutkon hamu do angka hagiot na songon i, hatiha dirajai ia ngolumunu.
51003008	Tapi anggo saonnari angkon ambungkononmunu do angka pangalaho sisongon on sian dirimunu: Muruk, na manyonggahi dohot na margoyak ni roha mida halak. Ulang jabat ruar hata sian hamu na panyaor-nyaorkon sanga hata na hodar.
51003009	Ulang marsigabusan hamu, harana madung ditadingkon hamu ngolumunu na honok i rap dohot sude bakona i.
51003010	Madung dipapakehon tu hamu ngolu na imbaru, na laing torus dipaimbaru anso dapotan parbinotoan na sintong mangihutkon rupa ni Panompania.
51003011	Hara ni sasudena i gabe mago ma angka parasingan ni halak Jahudi dohot na so Jahudi, halak na marsunat dohot na so marsunat; nada adong be parasingan ni angka bangso; nada adong be hatoban sanga na mardeka; angke hum Kristus noma sasudena. Mardomu do Kristus dohot halahi sudena!
51003012	Antong hamu angka na dung dipuldit ni Debata, na diparbadia i jana na dihaholonginNia, pake hamu ma ibo ni roha, habasaron, toruk ni roha, lambok ni roha dohot hapohomon.
51003013	Angkon sobar do hamu maradopkon dongan jana marsimaapan muda adong na so tabo pangkilalaanna tu donganna. Madung di ampuni Tuhan hamu, jadi hamu pe angkon marsiampunan do sama hamu.
51003014	Jana na umporlu: Angkon marsihaholongan do hamu sama hamu, angke holong i do na pasadahon hamu sudena gabe sanggam.
51003015	Angka haputusan sibaenonmunu, tontuhon hamu ma i mardongan dame na nilehen ni Kristus tu bagasan rohamunu. Angke na nipiohon ni Debata do hamu gabe sada pamatang, anso mangolu hamu sian hadamean na sian Kristus i. Mandok tarimakasi ma hamu.
51003016	Sai mur maringan ma angka pangajaran ni Kristus tu bagasan rohamunu jana dilehen ma pasupasuNa di hamu mardapot-dapot. Marsiajar-ajaran ma hamu jana marsipaingotan samalomunu. Endehon hamu ma Masmur dohot puji-pujian bope angka ende partondion tu Tuhan. Mardongan hatarimakasion sian bagasan rohamunu, marende ma hamu tu Debata.
51003017	Pendekna, sanga aha sikarejohonon sanga sidokkononmunu, angkon mangasahon Tuhan Jesus do karejohonon jana dokkononmunu i. Jana mandok tarimakasi ma hamu tu Debata Ama i markite-hite Jesus.
51003018	Hamu angka ina! Oloi hamu ma halaklahimunu, angke songon i do parange na tama baenonmunu patandahon na Kristen hamu.
51003019	Hamu angka ama! Haholongi hamu ma dadaborumunu. Ulang jungkat hamu tu halahi.
51003020	Hamu angka dakdanak! Tugasmunu do songon halak Kristen hamu, mangoloi simatobangmunu tongtong, angke na songon i do na pajopkon roha ni Debata.
51003021	Hamu angka ama! Ulang ma hanciti hamu roha ni angka dakdanakmunu, anso ulang gabe mandele halahi.
51003022	Hamu angka hatoban! Sanga na bia pe, oloi hamu ma tuanmunu na di tano on. Ulang ma hum hatiha dijagoi halahi hamu, mangoloi hamu tu halahi, anso dapotan pujian hamu sian halahi. Sian rohamunu ma oloi hamu halahi, hara ni biar mida Tuhan.
51003023	Sanga karejo aha pe dipasahat tu hamu, karejohon hamu ma i sian sude rohamunu songon na patupahon tu jolo ni Tuhan, nada songon na patupahon tu jolma.
51003024	Diboto hamu do bahaso sian Tuhan i do jagitonmunu, na dung ditontuhon hian. Kristus do Tuan i jana hamu ma angka hatobanNia.
51003025	Harana sanga ise na marsala, tanggungonna ma angka hasalaanna i; angke sarupa do sudena jolma diida Tuhan i.
51004001	Hamu angka tuan! Baen hamu ma na sintong dohot na tigor tu angka hatobanmu. Ingot hamu ma, hamu pe adong dope tuanmunu di banua ginjang.
51004002	Pupu hamu ma na martangiang jana jonggor ma hamu. Mandok tarimakasi ma hamu tu Debata.
51004003	Laing tangiangkon hamu ma hami anso dilehen Debata di hami hatiha na denggan laho pararatkon rahasia na sian Debata taringot tu Kristus i. Angke hara ni i do umbaen na pola tarhurung au saonnari.
51004004	Tangiangkon hamu ma anso tarpajojor au rahasia i satangkas-tangkasna sanga songon dia na sapatutna.
51004005	Di angka pardomuanmunu tu angka halak na so porsaya malo ma hamu na mangolu i jana ganop adong hatiha na tumbuk, pake hamu ma i sadenggan-dengganna.
51004006	Sanga aha pe na nidokmunu sai na tabo begeon ma, jana sai hata na mardai ma dokkon hamu. Malo ma hamu sanga tarsongon dia sadengganna mangalusi angka sapa-sapa ni halak.
51004007	Si Tikikus donganta i ma paboahon tu hamu sasudena na mardomu tu au. Burju do ia markarejo rap dohot hami tu Tuhan i.
51004008	Husuru do ia manopot hamu anso diboto hamu sanga na bia hami jana anso tarapul rohamunu.
51004009	Rap kehe do si Onesimus dohot si Tikikus; halak hamu on do ia. Ia pe na burju do jana holong do rohanami disia. Paboaonnia ma dohot si Tikikus tu hamu sasudena na masa di inganankon.
51004010	Tarhurung do si Aristarkus rap dohot au. Palalu tabe do ia tu hamu. Songon i si Markus ipar ni si Barnabas i. (Madung dipalalu tona tu hamu laho mangalo-alo ia muda ro ia tu hamu on.)
51004011	Tabe sian Jesus, i ma na nigoaran muse si Justus, sian sude halak Jahudi na mangkaporsayai Tuhan Jesus, hum halahi na tolu sajo noma saonnari na laing rap karejo dohot au laho mandalankon karejo na sian Debata. Tutu do diurupi halahi au.
51004012	Tabe ni si Epafras di hamu. Laing sian hamu on do asalnia. Naposo ni Jesus Kristus do ia, na sai manangiangkon hamu. Marsitutu do ia mangido tu Debata anso margogo hamu nian jana anso tongtong togu; boti muse anso laing mardongan pos ni roha na togu hamu mangoloi hagiot ni Debata.
51004013	Husaksihon sandiri do na dung marsitutu ia karejo manyarihon hamu dohot angka dongan na di Laodikea dohot Hierapolis.
51004014	Dokter Lukas na tahaholongi i, dohot si Demas laing manongos tabe do tu hamu.
51004015	Laing palalu hamu ma tabenami tu angka dongan Kristen na di Laodikea; bope tu si Nimpa dohot tu parlagutan na marsomba di bagasnia i.
51004016	Dung sidung disise surat on di tonga-tongamunu, laing usahohon hamu ma anso laing disise muse di parlagutan na di Laodikea. Laing sise hamu ma di tonga-tongamunu surat na giot tongoson sian Laodikea tu hamu.
51004017	Jana tonahon hamu ma tu si Arkippus, "Pasidung ma karejo na dilehen tu ho laho mangoloi Tuhan."
51004018	Tabe sian au si Paulus. Au sandiri do na manyurat bagian on. Ulang lupa hamu bahaso na tarhurung dope au! Sai dipasupasu Debata ma hamu tongtong.
52001001	Sian si Paulus, Silvanus dohot si Timoteus tu parlagutan ni halak Tessalonika na di bagasan Debata Ama dohot Tuhan Jesus Kristus. Asi ni roha dohot hasonangan ma di hamu!
52001002	Sai tongtong do hami mandok tarimakasi tu Debata hara ni hamu sudena, jana sai hami ingot do hamu di bagasan angka tangiangnami.
52001003	Muda hatiha mangadop hami tu Debata Amanta i, sai tongtong do hami ingot hamu, i ma karejo na nipatupamunu hara ni haporsayaanmunu tu Kristus, bope holong ni rohamunu maradopkon dongan na asing jabat disarihon hamu halahi dohot arop ni rohamunu na togu maradopkon Tuhanta Jesus Kristus.
52001004	Hami boto do ale angka dongan, na tutu holong roha ni Debata tu hamu jana madung dipili Ia hamu anso gabe Ia nampuna hamu.
52001005	Angke di na manjamitahon Jamita Na Denggan i hami tu hamu, nada hum hata-hata sajo na hami jamitahon i, tapi mardongan kuaso na sian Tondi Parbadia do. Jana pos situtu do rohamunu na tutu do Jamita Na Denggan i. Diboto hamu do sanga na bia ngolunami laho manyarihon hamu dompak di tonga-tongamunu hami.
52001006	Madung gabe ditiru hamu tiruannami dohot tiruan ni Tuhan i. Haru pe markancit situtu hamu, laing dijagit hamu do hata i mardongan jop ni roha. Tondi Parbadia do na mangalehen jop ni rohamunu i.
52001007	Di na songon i, gabe tiruan do hamu tu sude angka na porsaya na adong di Makedonia dohot na di Akaya on.
52001008	Angke mamungka sian hamu do rarat barita taringot tu Tuhan Jesus tu Makedonia dohot Akaya. Jana nada hum i sajo; barita ni haporsayaanmunu pe tu Debata, madung tarbonggal sun tu dia, gabe nada adong be pola na porlu sidokkononnami.
52001009	Halahi sandiri do mamaritahon sanga na bia panjagitmunu di hami dompak na ro i hami manopot hamu. Dicaritohon halahi do sanga na bia panadingkonmunu di angka gana-ganaanmunu dohot haroromunu mandapotkon Debata na mangolu jana na tutu i laho marsomba tuSia.
52001010	Laing di hatahon halahi do sanga na bia ngolngolna pangkilalaanmunu painte-intehon haroro ni Anak Ni Debata sian banua ginjang; i ma Jesus na dung dipangolu Debata sian hamatean i. Laing Jesus i do na paluahon hita sian rimas ni Debata na giot ro i.
52002001	Hamu ale angka dongan! Tangkas do diboto hamu nada sayang boti haroronami mandapotkon hamu.
52002002	Diboto hamu do dompak so ro hami mandapotkon hamu tu Tessalonika, na dung jolo marhancit do hami jana marlayas di Pilippi. Hape madung dilehen Debata do tu hami habaranion laho manjamitahon Jamita na Denggan na sian Debata i tu hamu haru bahat pe paraloan tu hami.
52002003	Harana nada tu na paliluhon anggo sipaingotnami maradopkon hamu; nada muse adong disi maksudnami na so ias sanga na giot mangakal-akali.
52002004	Nada! Nada na giot pasonang-sonang roha ni jolma hami manghatai. Na giot pasonang roha ni Debata do hami muda manghatai. Debata do na dung manguji rohanami jana na dung mangangkat hami laho manjamitahon Jamita Na Denggan i.
52002005	Tangkas do diboto hamu na so jungada hami pake hata lancap sanga na hami tipu hamu anso dapotan untung hami. Debata ma saksina!
52002006	Jana nada jungada hami jalahi pujian sian jolma -- sanga sian hamu bope sian halak na asing. Songon rasul ni Kristus anggo satutuna, tola sajo do pangidoonnami sanga aha na porlu sian hamu.
52002007	Tapi lambok do pambaennami tu hamu, songon sada ina na marorot dohot na pature-turehon dakdanaknia.
52002008	Songon i do hami, di bagasan holong ni rohanami na situtu di hamu, nada hum Jamita Na Denggan i, tapi dohot do ngolunami sandiri hami lehen di hamu.
52002009	Tontu laing tangkas dope diingot hamu ale angka dongan, na marsitutu be do hami markarejo. Karejo do hami arian na borngin anso ulang susa hami baen sanga ise sian hamu salolot na mamaritahon Jamita Na Denggan na sian Debata i hami tu hamu.
52002010	Hamu do saksinami, songon i dohot Debata, na ias, tigor, jana na so martihas do pangalahonami adop hamu na porsaya.
52002011	Diboto hamu do, songon sada ama maradopkon angka dakdanakna do pambaennami maradopkon hamu.
52002012	Hami paingot, hami sosoi jana hami jujui do hamu anso mangolu hamu mangihutkon na tumbuk di roha ni Debata, na mamiohon hamu tu bagasan Harajaan bope hasangapanNia.
52002013	Adong dope sada nari pangalaho na mambaen hami angkon tongtong mandok tarimakasi tu Debata. I ma, hara ni panjagitmunu di jamita na sian Debata dompak hami jamitahon tu hamu. Nada songon jamita na sian jolma i dijagit hamu tapi songon jamita na sian Debata do. Jana na sian Debata do i tutu! Na markarejo do hata ni Debata di bagasan dirimunu na mangkaporsayai Kristus.
52002014	Jana hamu pe angka dongan, madung ditiru hamu angka parlagutan ni Debata, arta ni Kristus na di Judea. Hamu pe madung ditaon hamu parkancitan sian dongan sabangsomunu sandiri laing songon na nitaon ni angka parlagutan ni Debata na di Judea sian angka halak Jahudi.
52002015	Halak Jahudi i do na mamunu Tuhan Jesus dohot angka panurirang, hami pe diparkanciti halahi muse do. Sai torus do dialo halahi Debata jana gabe musu ni sude jolma do halahi!
52002016	Dilarang halahi muse dope hami manjamitahon barita haluaan i tu angka bangso na asing. Jadi di na songon i, laing dipupu halak Jahudi do patamba-tamba dosana gabe mur martimbun lalu tu langit. Jana ujungna saonnari dondonan ni rimas ni Debata ma halahi!
52002017	Tapi hamu angka dongan, dung marsirang hami santongkin sian hamu -- holip sian mata tapi nada lupa sian roha -- mur malungun do hami mida hamu jana sai hami usahohon do anso marsuo mangulahi dohot hamu!
52002018	Adong do maksudnami manopot hamu; jana au sandiri si Paulus madung piga-piga noli hucubo, tapi disundati Sibolis do hami.
52002019	Ise dope lakna arop ni rohanami bagi hajojop ni rohanami dohot tuku hasangapannami di adopan ni Jesus Tuhanta i, hatiha haroroNia? Nada he hamu do i?
52002020	Angke hamu do tutu na gabe hagodangan ni roha dohot na pajopkon rohanami!
52003001	Hara ni na so tartaon hami be, jadi gumonan noma ninna rohanami hum hami sajo tinggal di Atena,
52003002	jadi hami suru ma si Timoteus donganta i. Dongan saparkarejoan di Debata do ia na markarejo manjamitahon Jamita Na Denggan taringot tu Kristus i. Hami suru do si Timoteus manopot hamu, anso dipatogu ia rohamunu jana disosoi ia anso mur togu haporsayaanmunu,
52003003	anso ulang adong sahalak pe sian hamu na dumaol-daol hara ni angka parkancitan on. Hamu sandiri pe diboto hamunu do na nitontuhon ni Debata hian do angka parkancitan i gabe bagianta.
52003004	Dompak rap hami dohot hamu, madung hami paboa hian di hamu na angkon taononta parkancitan. Jana madung tulus do i; hamu pe diboto hamu do i.
52003005	Jadi dung so tartaon be lungunna, gabe husuru ma si Timoteus, anso huboto sanga na bia pangalaho ni haporsayaanmunu. Songon na ganggu do rohangku betak na nigoda ni tukang goda i do hamu, gabe sayang sude halojaonnami i.
52003006	Saonnari madung mulak si Timoteus jana madung dipalalu ia barita jop ni roha taringot tu haporsayaan dohot holong ni rohamunu. Pandoknia tu hami, denggan do parningotanmunu taringot tu hami di bagasan rohamunu. Jana por do rohamunu sugari mida hami, laing songon por ni rohanami sugari mida hamu.
52003007	Hara ni i do hamu ale angka dongan, umbaen na tarapul rohanami umbege baritamunu di bagasan sude ragam ni hasusaan dohot parkancitannami. Dipagodang haporsayaanmunu do rohanami,
52003008	gabe mangolu ma pangkilalaannami saonnari, asal ma sai tongtong hamu mangkaporsayai Tuhan i.
52003009	Nada tuk pamangannami laho pajojorkon sanga na bia godang ni hatarimakasionnami tu Debata hara ni sude hamogaan na hami jagit di jolo ni Debata hara ni hamu.
52003010	Arian na borngin hami pangidohon do sian sude rohanami, anso tarbaen hami nian marsuo bohi dohot hamu laho manggohi sanga aha na hurang di haporsayaanmunu.
52003011	Sai dipabulus Debata Amanta i sandiri dohot Tuhanta Jesus ma nian dalan di hami anso marsuo dohot hamu!
52003012	Sai dipabahat, jana dipalobi Tuhanta ma holong ni roha di hamu sama hamu, bope mida ganop halak, laing songon hami mida hamu.
52003013	Jadi muda songon i, tarbaen Tuhan ma patoguhon rohamunu, anso gabe badia hamu jana nada adong sigorahonon di adopan ni Debata Amanta, di haroro ni Tuhanta Jesus rap dohot sudena halak na gabe nampunaNia.
52004001	Dung i muse ale angka dongan, ihutkon hamu ma pangajaran na nijagitmunu sian hami sanga bia na patut ngolumunu laho pasonangkon roha ni Debata. Tutu nian saonnari pe madung songon i ngolumunu. Tapi saonnari mangasahon kuaso ni Tuhan Jesus gomos hami pangido jana hami sosoi hamu anso mur marsitutu hamu mangkaburjuhon i!
52004002	Harana madung diboto hamu angka sipaingot na hami lehen i di hamu mangasahon Tuhan Jesus.
52004003	Angka na songon on ma na nipangido ni roha ni Debata sian hamu: Angkon badia do ngolumunu dipangido roha ni Debata jana nada tola marharorangon.
52004004	Ganop halaklahi sian hamu angkon malo ma mangaririt sada dadaboru na gabe dongan saripena dohot dalan na badia jana na pantun.
52004005	Ulang ma hara ni na mangoloi hagiot ni sibukna songon na nibaen ni angka halak na so mananda Debata.
52004006	Taringot tuson, ulang ma adong na mambaen sala tu donganna sanga na paoto-otohon. Na salpu i madung tangkas hami ondolkon di na hami paboa tu hamu, angkon uhuman ni Debata do angka halak na songon i pangalahona.
52004007	Dipio Debata pe hita, nada anso hodar ngolunta, tapi anso badia do ngolunta i.
52004008	Hara ni i, sanga ise na manulak pangajaran on nada jolma be na nitulakna, tapi na manulak Debata na mangalehen TondiNa na badia i do tu hamu.
52004009	Nada pola porlu be suratkononnami tu hamu anggo taringot tu na manghaholongi dongan sahaporsayaan sanga na bia baenonmunu. Hamu sandiri pe madung diajari Debata anso marsihaholongan.
52004010	Jana taringot tuson madung dipatuduhon hamu i maradopkon angka dongan Kristen na di Makedonia sudena. Tapi hamu ale angka dongan, gomos hami pangido tu hamu, anso laing mur tu dengganna dope i nian.
52004011	Usahohon ma anso sonang hamu, ulang pola anto-antoi hamu parsoalan ni halak na asing. Marsijalahi ngoluna ma hamu mamake tanganna be, songon na dung hami dok na salpu i tu hamu. Dua halak na topet markarejo (4:11)
52004012	Muda songon i dibaen hamu, nada pola marguru tu halak na asing be ngolumunu, jana pasangapon ni halak na so porsaya tu Kristus ma hamu.
52004013	Hamu angka dongan, giotnami sugari diboto hamu ma nian pangalaho na satutuna taringot tu angka na dung monding; anso ulang marsak hamu songon halak na so mararop ni roha.
52004014	Tahaporsayai do, anggo Jesus madung mate jana mulak mangolu. Hara ni i ma umbaen na gabe tahaporsayai, obanon ni Debata muse do sude angka na monding i na porsaya tu Jesus anso rap dohot Ia.
52004015	Taringot tusi, songon on do na niajarkon ni Tuhan sipasahatonnami tu hamu: Anggo di haroro ni Tuhan Jesus, hita angka na mangolu dope, nada tarbaen manjoloi angka na dung parjolo monding i.
52004016	Saulahon di na mijur Tuhan Jesus sandiri sian banua ginjang, pio-pio ma kapala ni surusuruan i marsora na gogo jana dipalu ma sarune ni Debata songon boa-boana. Jadi angka halak na dung porsaya tu Kristus dompak di ngoluna be, pangoluon ma halahi parjolo.
52004017	Dung i anggo hita na mangolu dope di hatiha i, rap diangkat ma hita dohot halahi tu bagasan ombun lopus marsuo dohot Jesus di awang-awang i. Jadi rap noma hita tongtong dohot Tuhan i salolot-lolotna.
52004018	Antong marsipatoguan roha ma hamu, mardongan angka pandohan on.
52005001	Hamu angka dongan! Sanga sadihari pe taonna sanga ombasna, anggo i indangkon pola hami suratkon di hamu.
52005002	Angke hamu sandiri pe tangkas do i diboto hamu, songon haroro ni panangko borngin do anggo haroro ni Ari Ni Tuhan i.
52005003	Muda hatiha didok halak, "Dame do sude jana marsonang-sonang," jadi disi ma ompot didondoni hamagoan halahi! Nada tarbaen halahi be malua. Songon hancit ni pangkilalaan ni sada ina na giot hipas do hamamasa ni i.
52005004	Tapi anggo hamu angka dongan, nada di hagolapan hamu maringanan; na mambaen hamu gabe tarsonggot do baenon ari i songon na nisonggot ni panangko.
52005005	Halak na mangolu di hatorangan do hamu sudena; jana angka halak arian do hamu. Nada angka halak na sian borngin hita, sanga angka halak ni hagolapan.
52005006	Hara ni i, nada tola tarpodom hita songon angka halak na asing i. Angkon tongtong do hita jonggor jana rohanta pe angkon torang.
52005007	Anggo halak na modom, borngin do ia modom. Halak na mabuk, laing borngin do ia mabuk.
52005008	Tapi anggo hita on, angka halak na sian arian do, jadi angkon torang do rohanta. Angkon pakeonta do haporsayaan dohot holong ni roha songon baju bosi tu parporangan. Jana kupia bajanta, i ma arop ni rohanta di haluaanta i.
52005009	Dipili Debata pe hita nada anso hona rimas ni rohaNia, tapi anso dapot hita do haluaan markite-hite Tuhanta Jesus Kristus.
52005010	Hara ni hita do umbaen na mate Jesus, anso tarbaen mangolu hita rap dohot Ia muda ro Ia muse -- sanga na laing mangolu hita disi sanga pe na dung mate.
52005011	Hara ni i, marsipaingotan ma hamu jana marsipatoguan di haporsayaan, laing songon na nibaenmunu saonnari.
52005012	Pangidoannami tu hamu ale angka dongan, parsangapi hamu ma angka dongan na loja markarejo di tonga-tongamunu; i ma angka dongan na dung nitodo ni Tuhan i mamimpin dohot paingot hamu.
52005013	Patuduhon hamu ma sangap na sagodang-godangna tu halahi. Haholongi hamu ma halahi marningot karejo na nibaen ni halahi. Sai mardame ma hamu na sada tu na asing.
52005014	Laing hami pangido dope, hamu ale angka dongan, anso gorahon hamu angka halak na so maraturan. Apoi hamu ma angka na menek roha; urupi hamu ma angka na gale jana sobar ma hamu maradopkon halak sudena.
52005015	Jagohon hamu ma anso ulang adong sanga ise na mambaloskon hajahatan dohot hajahatan. Usahohon hamu ma anso tarbaen hamu na denggan sama hamu bope tu halak sudena.
52005016	Sai marjop ni roha ma hamu tongtong,
52005017	jana tongtong martangiang.
52005018	Di sude pangalaho na masa, tongtong ma hamu mandok tarimakasi, angke na songon i do dipangido roha ni Debata sian hamu songon angka na mangolu marsada dohot Jesus Kristus.
52005019	Ulang intopi hamu Tondi i.
52005020	Ulang nayang rohamunu di angka panyurirangon,
52005021	tapi tangkasi hamu ma sasudena, jana togu ma tiop hamu na denggan i.
52005022	Mandao ma hamu sian sandok hajahatan.
52005023	Debata pardame i ma paiaskon hamu sasudena, dipaburju Ia ma hamu anso hum tuSia sajo ngolumunu. Sai dijagohon Debata ma nian hamu sudena, di tondi, di roha bope pamatangmunu, anso ulang targora lopus tu ari haroro ni Tuhanta Jesus Kristus mangulahi.
52005024	Haposan do Debata na mamiohon hamu, patulusonNia do songon i tu hamu.
52005025	Tangiangkon hamu ma hami, ale angka dongan!
52005026	Palalu hamu ma tabe tu sude angka dongan markite umma na badia.
52005027	Mangasahon goar ni Tuhan Jesus, gomos nipangido tu hamu, anso laing sisehon hamu surat on tu sudena angka dongan sahaporsayaan.
52005028	Asi ni roha ni Jesus Kristus, Tuhanta, i ma na mandongani hamu.
53001001	Sian si Paulus, Silvanus dohot si Timoteus tu parlagutan ni halak Tessalonika na di bagasan Debata Amanta, dohot Tuhan Jesus Kristus.
53001002	Asi ni roha dohot hasonangan ma di hamu, sian Debata, Amanta, dohot Tuhan Jesus Kristus.
53001003	Angkon sai tongtong do hami mandok tarimakasi tu Debata hara ni hamu ale angka dongan. Jana songon i do na patut baenonnami, angke mur porsaya do hamu tu Kristus jana mur marsihaholongan do hamu sude sama hamu.
53001004	Hara ni i do umbaen na hami puji hamu di tonga-tonga ni sude angka parlagutan ni Debata. Sian godang ni rohanami, hami paboa do sanga na bia togu ni rohamunu dohot haporsayaanmunu tu Kristus i di tonga-tonga ni siksaan dohot parkancitan na nitaonmunu.
53001005	Dison ma tarida sanga na bia tigorna Uhum Ni Debata: Manaon parkancitan do hamu hara ni Harajaan Ni Debata, jadi etongon ma hamu songon halak na patut masuk tusi.
53001006	Patupaon ni Debata do angka pangalaho na tigor. BaloskononNia ma sitaonon tu halak na mambaen sitaonon tu hamu.
53001007	Jana tu hamu angka na manjagit sitaonon saonnari -- laing songon i muse tu hami -- lehenon ni Debata ma halumbangan muda dung tarida Tuhan Jesus mijur sian banua ginjang rap dohot angka surusuruanNia na markuaso i
53001008	bope dohot api na marnyala-nyala. Laho manguhumi halak na so mananda Debata, dohot angka na so mangoloi Jamita Na Denggan taringot tu Jesus Tuhanta i do umbaen na mijur Ia.
53001009	Uhumon ma halahi tu hamagoan na salolot-lolotna, dao sian adopan ni Tuhan i bope sian hasangapan ni hagogoanNia.
53001010	Muda dung ro Ia di ari i giot pasangapon di tonga-tonga ni halak nabadiaNia, jana gabe hahomangan ma Ia di sude halak na porsaya, harana madung di haporsayai hamu hasaksian na hami boan i.
53001011	Hara ni i ma dibaen na tongtong hami tangiangkon hamu. Hami tangiangkon do anso nian halak na tumbuk hamu di pamioon ni Debata. Sai diurupi Debata ma hamu hara ni kuasoNa i, anso tarpatulus hamu sudena na denggan na nihalungunkonmunu hombar tu haporsayaan i. Laing hami tangiangkon do, anso nian hara ni kuaso ni Debata, laing dipaujung Ia ma angka karejo na nikarejohonmunu hombar tu haporsayaanmunu i.
53001012	Jadi muda songon i, marsangap ma goar ni Tuhanta Jesus Kristus di bagasan hamu, jana hamu di bagasan Ia, mangihutkon asi ni roha ni Debatanta dohot Tuhan Jesus Kristus.
53002001	Taringot tu haroro ni Tuhanta Jesus Kristus, bope taringot tu hita na giot palagutonNia anso rap dohot Ia, on ma na hupangido dohot gomos sian hamu:
53002002	Ulang ma manigor ganggu sanga tarsonggot rohamunu hara ni angka barita na mandok, na dung ro Ari Ni Tuhan i. Betak sian na hasusuran do haroro ni barita i sanga na nidok halak sajo do; sanga betak na adong do halak na mandok jungada hami suratkon songon i di suratnami.
53002003	Sanga na bia pe i, ulang jabat tartipu hamu dibaen halak. Angke painte so dapot Ari i, angkon jolo masa do na songon on: Bahat ma halak marbalik sian Kristus, jana tangkas ma tarida Jolma Na Jahat na dung ditontuhon hian tu api narako.
53002004	Sian ginjang ni rohana, mangalo ma ia jana pagincat diri di ginjang ni sude na nisomba ni jolma, sanga pe sude na nipardebata ni jolma. Salang Bagas Ni Debata pe juguhannia do jana baenonnia ma boa-boa tu halak na bahat sudena, mandok ia sandiri do Debata.
53002005	Adong he na so niingotmunu be na dung hupaboa sudena i tu hamu dompak rap au dohot hamu?
53002006	Tapi anggo saonnari laing adong dope na mangambat ia; jana diboto hamu do sanga na aha i. Sanoli on di hadudumpang ni hatiha na dung nitontuhon, tangkas ma tarida i.
53002007	Madung mamungka markarejo kuaso ni hajahatan na buni i masuk manyisip-nyisipi, tapi laing adong dope pangambati. Jadi muda dung morot pangambati i,
53002008	disi pe anso tarida Jolma Na Jahat i. Jadi bunuon ni Tuhan Jesus ma Jolma Na Jahat i dohot hosa na sian pamangan ni Tuhan Jesus sandiri. Jana roncohononNia ma i dohot sinondang ni haroroNia.
53002009	Sian parkarejoan ni Sibolis, tarida ma Jolma Na Jahat i di bagasan kuasonia na godang. Baenonnia ma angka tanda hahomangan marragam rupa dohot angka pangalaho na luar biasa mardongan sipaoto-oto.
53002010	Pakeonnia ma sude bisuk na jahat laho paliluhon angka jolma na giot tu hamagoan. Uhumon ma halahi hara ni na so ra manjagit jana nada ringkot roha ni halahi di barita na sintong i na sian Debata, na tuk nian paluahon halahi.
53002011	Hara ni i ma umbaen na niparo ni Debata tu halahi sada hagogoon laho paliluhon halahi, lopus porsaya halahi di gabus i.
53002012	Jadi gabe hona uhum ma sudena halak na mangkagioti dosa dohot na so porsaya tu na tutu i.
53002013	Hamu angka dongan na nihaholongan ni Tuhan! Angkon sai tongtong do mandok tarimakasi hami tu Debata hara ni hamu, angke sian mulana madung dipili Debata hian hamu gabe halak sipaluaon. Sian parkarejoan ni Tondi Parbadia, di tonga-tongamunu do sudena i tarjadi laho mambaen hamu gabe halak na ias di Debata, boti hara ni haporsayaanmunu tu jamita na tutu i na sian Debata.
53002014	Anso tusi ma dibaen hamu na nipiohon ni Debata markite-hite Jamita Na Denggan na hami jamitahon i tu hamu. Dipiohon Debata pe hamu, anso laing dohot do hamu nian marsangap rap dohot Tuhanta Jesus Kristus.
53002015	Antong hamu ale angka dongan, sai tongtong ma hamu burju jana togu marsitiopan tu pangajaran na dung hami pasahat tu hamu markite-hite hata bope dohot suratnami.
53002016	-
53002017	Sai diapoi jana dipatogu Tuhanta Jesus Kristus sandiri bope Debata Amanta i ma rohamunu, anso tarpatulus jana tarjamitahon hamu sanga aha na denggan. Angke dihaholongi Debata Amanta i do hita, jadi hara ni denggan ni rohaNia, diapoi Ia do rohanta dohot apo-apo na manongtong jana dilehen Ia do tu hita arop ni roha na denggan.
53003001	Tangiangkon hamu ma hami anso torus rarat barita na sian Tuhan i, jana denggan nian dijagit halak songon na dung tulus tu hamu na salpu i.
53003002	Tangiangkon hamu muse ma anso laing malua hami sian angka halak na jahat dohot na so ture. Angke nada sudena halak ra mangkaporsayai jamita na sian Tuhan i.
53003003	Tapi haposan do anggo Tuhan i. PatoguonNia do hamu jana jagohononNa sian na jahat.
53003004	Jana pos situtu do rohanami tu Tuhan taringot tu hamu, paboa na nipatulusmunu do sanga aha na hami dokkon tu hamu, jana pupuonmunu do patupahon i.
53003005	Sai dituturi Tuhan ma rohamunu tu holong roha ni Debata dohot tu hasobaron na nilehen ni Kristus.
53003006	Mangasahon kuaso ni Tuhan Jesus Kristus hami paingot ma hamu ale angka dongan, paholang hamu ma dirimunu sian angka dongan na losok, jana na so manangihon pangajaran na hami ajarkon tu hamu.
53003007	Hamu pe diboto hamu do, sanga na bia sapatutna baenonmunu maniru hami. Nada jungada losok hami dompak di tonga-tongamunu.
53003008	Nada hami pangan sipanganon ni halak anggo inda hami garari. Tapi arian na borngin do hami markarejo anso ulang adong na susa sanga ise pe sian hamu hami baen.
53003009	Nada na so marhak hami mangido anso diurupi hamu hami, tapi anso gabe tiruan na denggan do hami di hamu anso ihutkononmunu.
53003010	Dompak rap dope hami dohot hamu, anggo aturan on madung hami paboa tu hamu, "Sanga ise na so ra karejo, indangkon ia mangan."
53003011	Hami dok pe songon i, hara ni na adong do hami bege angka halak na losok deba sian hamu. Hum na manganto-antoi karejo ni halak do halahi, hape umpe adong karejo na nibaen ni halahi.
53003012	Mangasahon kuaso ni Tuhan Jesus Kristus, hami sosohon tu angka halak sisongon i jana hami paingotkon tu halahi, anso burju halahi markarejo, marsijalahi balanjona be ma halahi.
53003013	Tapi anggo hamu ale angka dongan, ulang ma nian loja hamu mambaen na denggan.
53003014	Betak adong na so ra mangihutkon na hami dok di bagasan surat on, tanda hamu ma halak na songon i jana ulang pardongan hamu halahi anso maila.
53003015	Tapi ulang ma songon musu baen hamu halak sisongon i; laing paingot hamu ma halahi songon kahanggi.
53003016	Tuhan i do haroroan ni hasonanganta. Sai tongtong ma dilehen Ia hasonangan di hamu markite-hite dalan na marragam. Sai didongani Tuhan ma hamu sudena.
53003017	Tabe sian au, si Paulus. Na nisurat ni tanganku sandiri do on. Songon on ma tandana disude angka suratku.
53003018	Asi ni roha ni Jesus Kristus, Tuhanta, i ma na mandongani hamu sude.
54001001	Sian si Paulus, rasul ni Kristus Jesus, markite-hite tona ni Debata Sipalua hita dohot Kristus Jesus arop ni rohanta i.
54001002	Tu si Timoteus anakku situtu di bagasan haporsayaan. Asi ni roha dohot hasonangan ma di ho sian Debata Amanta dohot sian Kristus Jesus Tuhanta i.
54001003	Giotku laing maringanan di Epesus ma ho tongtong. Nian madung tangkas hian i hudok tu ho dompak na kehe au tu Makedonia. Husuru pe ho anso laing tongtong di Epesus, hara ni na huboto do adong disi piga-piga halak na pararatkon ajaran na so tutu. Jadi angkon antahanmu do halahi.
54001004	Paingot ma halahi, anso ulang sai kehe be roha ni halahi tu angka turi-turian bope angka barita ni asal mula na so marnasidung. Hum parohon partangkangan sajo do i jana nada mambaen maju sangkap ni Debata na bisa taboto hum sian haporsayaan sajo.
54001005	Anggo tujuan ni sipaingot i, i ma laho manyungguli holong ni roha na polin sian roha na ias dohot haporsayaan na tutu situtu.
54001006	Adong do deba halak, na so songon i be ngoluna. Lilu do halahi di angka hata na so marguna.
54001007	Sai giot Siboto Surat do halahi, hape nada diastui halahi angka hata na nipardokkonan ni halahi bope angka pangalaho na nipajojor ni halahi sian situtu ni rohana.
54001008	Taboto do anggo Tona ni ugamo i, na denggan do i muda nidalankon dohot denggan.
54001009	Angkon laing ingoton do, dibaen pe angka Tona ni ugamo i, nada na giot di halak na burju, tapi na giot tu halak pangalanggar Tona do i, tu angka na jahat, tu halak na so mananda Tuhan, tu halak pardosa, tu halak na so marugamo, tu parroha portibi, tu halak sibunu simatobangna, tu angka sibunu jolma,
54001010	tu angka halak na rorang, pandalus-dalus, panyamun, pargabus, tu angka saksi pargabus, dohot tu halak na maralo pangalahona tu ajaran na tutu.
54001011	Anggo pangajaran i, i ma na tarsurat di Jamita Na Denggan i na dung dipasahat tu au di bagasan pos ni roha, i ma Jamita Na Denggan na sian Debata na sangap i.
54001012	Mandok tarimakasi do au tu Jesus Kristus Tuhanta i, na mangalehen gogo di au laho mangoloi Ia jana na mangetong au gabe songon sada halak haposan maniop karejo i.
54001013	Najolo, madung hupalayas Ia, huparkanciti jana hupabile. Tapi haru songon i pe asi do roha ni Debata mida au, angke nada porsaya dope au hatiha i, gabe nada huboto sanga aha na hubaen i.
54001014	Hape asi ni roha ni Tuhanta i madung dipasupasuhon marlobi-lobi tu au. Dilehen Ia do i marhite haporsayaan dohot holong ni roha di bagasan Kristus Jesus.
54001015	Hata na tutu do pandohan on, na patut jagiton jana sihaporsayaan -- : "Ro pe Kristus Jesus tu portibi on na giot paluahon halak pardosa do." Jana sian sude halahi, au ma na umbahat dosana.
54001016	Tapi laing hara ni i muse ma dihaholongi Debata au, anso laing tarpatuduhon Jesus Kristus hasobaronNia maradopkon au halak pardosa on. Jana gabe tiruan ma on di angka na giot porsaya muse tuSia jana na manjagit hangoluan na so mantak.
54001017	Debata do Raja ni sude hatiha, patut nipasangap jana pujion tongtong, angke Ia do na manongtong, na so tarida jana sasadaSa! Amen.
54001018	Pos do rohangku pasahatkon karejo on tu ho, ale Timoteus anakku, hombar tu na nisurirangkon taringot tu ho, anso dipargogoi panurirangon i ho mangkarejohon pambaenan na denggan,
54001019	marhite haporsayaan dohot roha na ias. Adong do deba halak na so parduli di sora ni taroktokna, jadi gabe mago do haporsayaan ni halahi.
54001020	I ma songon si Himeneus dohot si Aleksander. Ma hupasahat halahi na dua tu Sibolis, anso jora halahi mangincahi.
54002001	Jadi on ma na hupaingot, anso parjolo nipasahat simora-mora, tangiang dohot mangidohon tu Debata bope mandok tarimakasi tuSia hara ni sude jolma;
54002002	hara ni angka raja dohot hara ni sude halak na maniop kuaso. Tapangidohon ma anso tarbaen hita mangolu marsonang-sonang di Debata mardongan pangalaho na tama.
54002003	Denggan do tangiang na songon i, angke jop do roha ni Debata Sipalua hita, di na songon i.
54002004	GiotNia ulang so nipalua halak sudena jana rap umboto di na sintong,
54002005	harana hum sada sajo do Debata jana sada muse do panonga-nongai ni Debata dohot jolma, i ma jolma Jesus Kristus.
54002006	Madung dipasahat Ia diriNia gabe partobus humopkop sudena, anso disaksihon di hatiha na nitontuhon Debata.
54002007	Jana hara ni i ma umbaen na nisuruNia au mandapotkon angka halak na so Jahudi laho manjamitahon tu halahi barita taringot tu haporsayaan ni halak Kristen na tutu. Tutu do na hudokkon on, nada margabus au disi.
54002008	Sanga na di dia pe angkon martangiang do angka halaklahi tu Debata sian roha na ias jana ulang mardongan muruk dohot salisi.
54002009	Laing songon i taringot tu angka dadaboru, giotku nian mangias ma halahi songon na somal jana mamake pakean na sopan. Ulang ma dibaen parsuri na lobi sanga mamake angka barang sere sanga berlian, sanga pe angka pakean sigodang arga.
54002010	Gumonan ma angka pangalaho na denggan dibaen halahi pakeanna songon na patut di angka dadaboru na marsomba tu Debata.
54002011	Angkon pasomal-somalon ni angka dadaboru do dirina hohom jana pangoloi na burju di angka pangajaran.
54002012	Nada hupatola angka dadaboru mangajari sanga pe mamarenta halaklahi; angkon hohom do halahi.
54002013	Angke si Adam do parjolo ditompa, dung i pe anso si Hawa.
54002014	Jana nada si Adam na dipaoto-oto, tapi dadaboru i do, gabe mangalaosi parenta ni Debata.
54002015	Haru songon i pe, paluaon do angka dadaboru hara ni na manubuhon angka dakdanak, asal ma tongtong porsaya, tongtong marholong ni roha jana habadiaan mardongan hapantunon.
54003001	Hata na tutu do on, "Sanga ise na marhagiot gabe pamimpin ni parlagutan, patuduhon por ni rohania do ia tu sada karejo sigodang arga."
54003002	Hara ni i, sanga ise na gabe pamimpin ni parlagutan, angkon halak na so martilako ma; angkon sada sajo do dadaborunia; bisa mangorom dirina, na malo jana na maraturan; angkon jop do rohana manjagit tamu di bagasna; jana ringgas mangajari halak;
54003003	ulang parmabuk sanga na parbada. Tapi angkon halak na lambok do jana pardame. Ulang halak na sai mangarohahon hepeng.
54003004	Angkon malo do mangatur rumahtanggana sadenggan-dengganna, dohot mangajari dakdanakna mangoloi jana pantun tusia.
54003005	Angke muda so malo halakna i mangatur rumahtanggana sandiri, tarbia ma he baenonnia mangatur parlagutan ni Debata?
54003006	Nada tola halak na baru masuk Kristen gabe pamimpin ni parlagutan angke gabe ginjang do rohania, jadi gabe hona bura ni Sibolis ia.
54003007	Angkon na denggan do goarna di tonga-tonga ni halak na bahat; angke anggo nada songon i, dipalayas halak do ia, gabe madabu ma ia tu sambil ni Sibolis baenon ni i.
54003008	Sanga ise halak na mangurupi di parlagutan angkon laing halak na burju jana na tigor ma, nada tola parmabuk sanga halak na sai marroha hepeng.
54003009	Angkon togu do rohana maniop pangajaran ni haporsayaan i di bagasan roha na ias. Angkon sian roha na ias do halahi patuluskon i sude.
54003010	Angkon jolo niuji ma halahi nian, jadi muda torang do na so adong tilako ni halahi sanga na aha, i pe anso tola halahi mangurupi di parlagutan i.
54003011	Dadaboru ni halahi pe angkon halak na denggan roha do, ulang ma halak na ringgas mangkata-hatai hahurangan ni halak na asing. Angkon taroromsa do dirina jana haposan di sude pangalaho.
54003012	Sanga ise na mangurupi di parlagutan, angkon laing sada halak sajo do dadaborunia. Angkon malo do ia mangatur angka dakdanakna dohot rumahtanggana sadenggan-dengganna.
54003013	Sanga ise angka na mangurupi di parlagutan i mur dipasangap halak do i jana mur puluk ma ia mangkobari tu halak, taringot tu haporsayaan ni halahi maradopkon Kristus.
54003014	Ning rohangku, santongkin nari ro ma au mandapotkon ho. Haru pe songon i, laing hubaen do surat on tu ho,
54003015	betak sai tarlambat au anso diboto ho hian sanga na bia sapatutna hita mangolu songon halak na sabagas dohot Debata, i ma parlagutan ni Debata na mangolu. Parlagutan i ma na songon tiang partunggul ni hasintongan ni Debata.
54003016	Sada halak pe nada tarbaen mansoadahon sanga na bia godang ni rahasia ni ugamonta: Dipataridahon Ia do diriNia gabe jolma, jana dipatigor di bagasan Tondi, na patidahon diriNia tu angka surusuruan. Dipatubegehon do baritaNa di tonga-tonga ni angka bangso, jana sihaposan do Ia di tano on. Saonnari madung nipanaek Ia tu banua ginjang.
54004001	Torang do didok Tondi i anggo tu angka hatiha na giot ro, marbalik ma deba halak sian haporsayaan i. Angka tondi na mangaliluhon noma oloan ni halahi, jana pangajaran ni angka setan noma ihutkononna,
54004002	markite-hite lancap-lancap ni angka na manghobarkon gabus, angka na martihas di taroktokna.
54004003	Diajari halahi do halak anso ulang mambuat boru dohot mamantangkon angka sipanganon. Hape nian na nijadihon ni Debata do angka sipanganon i anso mardongan tarimakasi tu Debata, dipangan angka na porsaya tu Kristus dohot na dung mananda hasintongan ni Debata, angka sipanganon i.
54004004	Denggan do sasudena sanga aha na nijadihon ni Debata, sada pe sian i nada tama etongon na so hasaya muda dung nijagit i mardongan hatarimakasion tu Debata.
54004005	Angke pasupasu na sian Debata do dohot tangiang na nipasahat tu Debata mambaen gabe marguna angka sipanganon i.
54004006	Muda diajarkon ho sudena i tu angka dongan na porsaya, gabe pangoloi na denggan ma ho markarejo di Jesus Kristus. Jana angkon pupuonmu do padenggan rohamu hombar tu Hata Ni Debata na tahaporsayai i dohot angka pangajaran na sintong na dung diihutkon ho sahonokna on.
54004007	Padao ma ho sian angka turi-turian na so ture. Gumonan ma pasomal-somal dirimu marhadaulaton tu Debata.
54004008	Pangoromon ni pamatang, saotik do guna ni i, tapi anggo latihan ni roha, i ma na marguna tu sude pangalaho, angke dijamin i do ngolunta di tano on lopus tu ari parpudi.
54004009	Denggan do on sude nijagit jana tutu situtu nihaporsayaan.
54004010	Hara ni i ma dibaen na manggogo hita jana marsitutu na karejo i, hara ni sude arop ni rohanta tu Debata na mangolu i; Ia do Sipalua ni jolma sasudena, lumobi ma i angka halak na porsaya.
54004011	Ajarkon ma sudena i jana suru ma halak sudena mangoloi i.
54004012	Ulang ma padiar sahalak pe marlayas ni roha tu ho hara ni na poso i dope ho. Tapi angkon gabe tiruan na denggan ma ho di angka halak na porsaya, di bagasan pangakataionmu, pangalahomu, holong ni rohamu, haporsayaanmu dohot di haiason ni ngolumu.
54004013	Jadi laing haburjuhon ma manyise Buku Na Badia i tu halak, dohot manyosoi bope mangajari halahi lopus ro au.
54004014	Ulang lalap ho mamake hasurungan na adong di ho, na nijagitmu dompak na niampehon ni angka pamimpin ni parlagutan tangan ni halahi tu ulumu.
54004015	Situtui ma mangkarejohon i sudena anso sudena halak marnida hamajuanmu.
54004016	Jagohon ma dirimu jana jagohon muse ma dohot pangajaranmu. Burju ma ho patuluskon i sudena, angke muda songon i, dipalua ho do dirimu sandiri bope angka halak na manangihon ho.
54005001	Ulang songgahi halak na matobang, tapi paingot ma ia songon amanta sandiri. Angka na poso baen ma songon kahanggimu,
54005002	jana angka dadaboru na matobang, songon inanta sandiri. Tu angka bujing-bujing, angkon ias sun do baenonmu pangalahomu, songon tu ibotomu sandiri.
54005003	Parsangapi ma angka na mabalu na tarpunjung.
54005004	Tapi muda adong sahalak ina na mabalu, adong dakdanakna sanga pahompuna, tu angka dakdanakna i ma dohot angka pahompuna i parjolo lehenonmu hata na denggan, mandok, angkon halahi sandiri do paresohon halahi na sabagas, bope laho mambalos pambaenan ni simatobangna dohot ompungna, angke apala i ma na pajop roha ni Debata.
54005005	Na mabalu boti na tarpunjung, jana na so adong sanga na ise na paturehonsa, hum tu Debata ma mararop roha dadaboru na songon i. Martangiang ma ia arian na borngin tu Debata mangido pangurupion.
54005006	Tapi na mabalu na giot mangolu marsonang-sonang, madung mate do i haru pe laing mangolu.
54005007	Paboa ma na hudok on tu halahi, anso ulang martilako halahi.
54005008	Muda halak na so paturehon koum sisolkotna, lumobi donganna samudar, na mamorso haporsayaanna do halak na songon i; jumatjat dope i sian halak na so porsaya.
54005009	Angka na mabalu sipamasuhon tu goar-goar ni na mabalu, tuk ma angka na mabalu na manggohi Tona na songon on: Angkon na marumur di ginjang ni onom pulu taon, hum sanoli sajo do marbagas nahinan;
54005010	tarbarita ia songon sada ina na dung mambaen pangalaho na denggan; isarana: Denggan dipagodang-godang ia angka dakdanaknia, sonang rohana manjagit angka tamu di bagasna, tata bohina manyambut angka na porsaya, dohot na mangurupi halak na susa -- pendekna madung dibaen ia sian situtu ni rohana sude ragam ni karejo na denggan.
54005011	Ulang pamasuk tu panyuratan ni goar-goar i angka ina na mabalu na poso dope. Angke muda manggogo roha ni halahi mangoloi hagiot ni sibukna, sirang ma halahi sian Kristus, ujungna marbagas ma halahi.
54005012	Jadi gabe sala do halahi hara ni na nilanggar ni halahi i janjinia najolo tu Kristus i.
54005013	Boti muse hum pasude-sude hatiha noma i, puas-pais halahi manaek mijur tu bagas ni halak, jana na jumatjat dope, marsiajar disi ma halahi pahata-hata halak dohot na mangantoi karejo ni halak dohot na mangkata-hatai na so sihataan.
54005014	Hara ni i ma dibaen na dumenggan hudok marbagas mangulahi angka na mabalu na poso dope. Denggan ma i mardakdanak halahi dohot na mangurus rumahtanggana anso ulang adong tarbaen angka musunta i dalan pajatjat-jatjatkon goarta.
54005015	Angke adong do na mabalu i na dung lilu mangihutkon setan.
54005016	Tapi muda adong sada halak Kristen na adong koumna na mabalu, angkon urupan ni dongan Kristen i ma angka na mabalu i; ulang pola dipainte-inte angkon sai parlagutan mananggung halahi. Jadi muda songon i tarbaen parlagutan i ma mangurupi angka na mabalu na so markoum sisolkot.
54005017	Angka sintua na denggan markarejo songon pamimpin, patut do lehenon dua noli lompit sangap tu halahi, lumobi angka na ringgas marjamita dohot mangajari.
54005018	Harana di Buku Na Badia i tarsurat do, "Ulang ma dihuntam pamangan ni lombu na mardege eme," sada muse, "Dapotan upa do na loja."
54005019	Muda adong sada pangaduan maradopkon sada halak sintua, ulang jagit muda so adong dua bagi tolu halak saksi.
54005020	Sanga ise na mardosa, angkon paingoton do di jolo ni sude parlagutan i anso mabiar na asing i.
54005021	Gomos pangidoanku tu ho di adopan ni Debata, dohot Jesus Kristus bope angka surusuruan todoan, anso diihutkon ho angka na hudok on so pola mardongan biar ni roha maradopkon sanga ise pe jana nada mamihak-mihak.
54005022	Ulang mamopoptu ho mangampehon tangan laho mangangkat sada-sada halak gabe pangoloi ni Tuhan. Muda mardosa halak, ulang ho dohot-dohotan di dosa i. Jagohon ma dirimu anso tongtong polin.
54005023	Ulang be hum aek sajo inum; laing inum ma saotik anggur padenggankon butuhamu, harana ma jotjot ho na marnyae-nyae i.
54005024	Dosa ni deba halak, inda diadili dope madung tangkas tarboto. Tapi dosa ni na deba, dung niadilan pe anso tarboto.
54005025	Songon i muse do angka pambaenan na denggan manigor habotoan do i. Salang na maol i pe anso haidaan, nada tarbunihon i tongtong.
54006001	Angka halak Kristen na gabe hatoban, angkon etongon ni halahi do na patut nihormatan tuan ni halahi i anso ulang tarpajatjat halak Debata sanga pe pangajaranta.
54006002	Angka hatoban na martuan tu halak Kristen, nada tola pamenehonna tuanna i hara ni na rap Kristen i. Sugari nian, angkon mur jeges dope pangoloi ni halahi tu tuanna i, angke rap dongan sahaporsayaan na nihaholongan ni halahi do tuan na nioloan i di bagasan na denggan. Sudena on, angkon ajarkononmu do jana paingotkononmu tu halak sudena.
54006003	Adong do halak na mangajarkon asing sian i jana na so satujuan muse tu pangajaran na sintong na sian Tuhanta Jesus Kristus. Nada satuju muse halahi tu pangajaran ni ugamonta.
54006004	Angka siginjang roha do i, hape nian so adong na binotona sanga aha! Na tagi-tagi marsoal dohot martongkari do i taringot tu angka pandohan, na mambaen anyok ni roha, hasisirang, marsitilakoan, manuhas na so ture,
54006005	dohot parsalisian na so marujung. Na dung puntol do pikiran ni halak na songon i jana sala. Diambang halahi tarbaen ma dapotan untung sian ugamo.
54006006	Tutu nian dilehen hadaulaton i do bahat untung muda sonang roha ni halak di sinadonganna.
54006007	Angke nada adong sanga aha pe na taoban tu portibi on. Jana nada taroban hita muse sanga aha haruar sian portibi on!
54006008	Jadi muda adong sipanganon dohot sipakeon, sai pe tuk ma i.
54006009	Tapi sanga ise angka halak na giot kayo, targoda jana hona jorgong ma i dibaen hagiot na oto na marragam rupa boti na manyegohon. Angka hagiot na songon i ma na mangalantuk dohot na mangagohon halak.
54006010	Angke sian holong ni roha tu hepeng do haroroan ni sude ragam ni hajahatan. Adong do deba halak na sai mangkojar hepeng jana na so mangihut be tu ajaran ni Kristen, lopus gabe didondoni pardangolan halahi, mambaen gabe marsak roha ni halahi.
54006011	Tapi anggo ho, halak ni Debata do ho, jadi angkon mandao do ho sian i sudena. Parayak ma anso halak na bonar ho di parnidaan ni Debata, jana na mangoloi tu Debata boti na porsaya tu Kristus, na marholong ni roha, sobar dohot marlambok ni roha.
54006012	Situtui ma mamorangkon na nihaporsayaanmi jana sai parayak ma ngolu na so mantak i. Angke tusi do ho dipiohon Debata di na niokumu di jolo ni halak na bahat paboa na porsaya ho tu Kristus.
54006013	Jana saonnari pe, di jolo ni Debata na mangalehen hosa tu sasudena dohot di jolo ni Jesus Kristus na mangalehen hasaksian na tutu di jolo ni si Pontius Pilatus, hutonahon ma tu ho songon on:
54006014	Patulus ma sude na hutonahon i tu ho sian roha na ias jana ulang targora, lopus tu haroro ni Tuhanta Jesus Kristus mangulahi.
54006015	Tontuhonon ni Debata sandiri do di hatiha hadenggananNa anggo haroroNa i. Hum Ia do Parkuaso; na sangap, Raja ni sasudena raja jana Tuhan ni sasudena tuan.
54006016	Hum Ia sajo do na so tarkuasoi hamatean; di bagasan sinondang na so hadonohan sanga ise pe. Nada adong sahalak jolma pe na jungada marnida Ia, sanga na tarbaen marnida Ia. Angkon lehenon ma nian tuSia sangap dohot kuaso salolot-lolotna! Amen.
54006017	Tu angka halak na kayo di tano on, paingot ma halahi anso ulang manyombong jana anso ulang mararop ni roha halahi tu angka barang-barang na ra salpu -- songon sinadongan rupani. Angkon mararop ni roha tu Debata do halahi, i ma Debata na mangalehen sasudena tu hita marlobi-lobi anso sonang hita.
54006018	Paingot ma halahi laho patuduhon hadengganan, laho patupahon bahat pangalaho na denggan, habasaon dohot haburjuon mangalehen.
54006019	Songon i ma baenon ni halahi dalanna laho palagutkon arta na gabe poko na denggan tu ari pangapudian ni halahi. Jadi muda songon i, maruli ma halahi ngolu na manongtong i ma ngolu na satutuna i.
54006020	Sasude pos ni roha na nilehen di ho, denggan ma jagohon i sude Timoteus! Padao ma ho sian angka pangkataion na so marguna. Laing padao ma ho sian partangkangan taringot tu angka pangalaho na didok roha ni halak "Parbinotoan," hape sian dalan na lilu.
54006021	Harana adong do halak na mandohoti mangajarkon na songon i hape madung manyimbil sian angka ajaran ni Kristen na nihaporsayaan ni halahi na salpu i. Sai dibasa-basahon Debata ma asi ni rohana i tu hamu.
55001001	Sian si Paulus, rasul ni Kristus Jesus markite-hite hagiot ni Debata, giot mamarintahon janji taringot tu ngolu di bagasan Kristus Jesus.
55001002	Tu si Timoteus, anakku na nihaholongan. Asi ni roha dohot hasonangan ma di ho, sian Debata Ama dohot Kristus Jesus, Tuhanta i!
55001003	Tarimakasi ma hudok di Debata na huoloi sian taroktok na ias songon na nibaen ni angka daompung najolo. Jana sai mandok tarimakasi do au tu Debata ganop huingot ho di na martangiang au arian sanga borngin pe.
55001004	Huingot do hamamarsak ni rohamu. I do umbaen na songon i situtu ni rohangku anso marsuo dohot ho anso tarbaen au nian marjop ni roha situtu.
55001005	Taringot do tu rohangku situtu ni haporsayaanmu tu Kristus, sarupa tu haporsayaan ni ompungmu si Lois dohot inanta si Eunike. Jana au pe pos do rohangku, laing songon i muse haporsayaanmu.
55001006	Hara ni i hupaingot ho, anso dipasunggul-sunggul ho silehen-lehen ni Debata, na di bagasan ho, hara ni na hupayakkon tanganku tu ho.
55001007	Harana anggo Tondi na nilehen ni Debata tu hita, nada Tondi na mambaen hita gabe parbiar. Tapi na patoguhon hita do Tondi i, na manggohi hita dohot holong ni roha jana na margogoihon hita mangorom dirinta.
55001008	Jadi hara ni i, ulang ma maila ho pajojorkon hasaksian taringot tu Tuhanta jana ulang maila ho hara ni au na tarhurung hara ni Ia. Gumonan ma dohot ho manaon parkancitan hara ni Jamita Na Denggan i mangasahon gogo na sian Debata.
55001009	Dipalua Debata do hita jana dipiohon Ia hara ni na giot baenonNia hita gabe halakNia sandiri. Nada marnida tu angka karejonta i dibaen Debata, tapi marguru tu sangkapNia sandiri do i dohot denggan ni rohaNia. Taran so dijadihon dope portibi on madung songon i hian denggan ni rohaNia adop hita markite-hite Kristus Jesus.
55001010	Jana saonnari dipatidahon Debata ma denggan ni rohaNia i tu hita sian haroro ni Sipaluanta Kristus Jesus. Ditaluhon Jesus do kuaso ni hamatean jana dilehen Ia ngolu na so ra mantak markite Jamita Na Denggan i.
55001011	Laho manjamitahon Jamita Na Denggan i do dipabangkit Debata au gabe rasul dohot pangajari.
55001012	Hara ni i ma umbaen na hutaon sudena on, tapi nada maila au, angke tangkas do huboto sanga ise na huhaporsayai. Pos do rohangku, sanga aha na nipasahatNia tu au, tarjagohon Ia do i lopus tu Ari Parpudi i.
55001013	Haburjuhon ma mangihutkon pangajaran na tutu na dung huajarkon i tu ho. Jana porsaya ma ho tongtong dohot marholong ni roha, angke na dung mardomu do ho dohot Jesus Kristus.
55001014	Mardongan pangurupi ni Tondi Parbadia na maringanan di bagasan hita, angkon jagohononmu ma sadenggan-dengganna angka na mararga na dung dihaporsayahon tu ho.
55001015	Diboto ho do na dung morot sude halak na di Luat Asia manadingkon au, dohot ma disi si Pigelus dohot si Hermogenes.
55001016	Tapi anggo na sian bagas ni si Onesiporus madung adong sanga na piga noli dipajop ia rohangku. Ibo ma roha ni Tuhan, sai dilehen ma tu halahi asi ni rohaNa. Haru pe tarhurung au, nada pola maila si Onesiporus marnida na masa tu au.
55001017	Disi lalu tu Rom manigor dijalahi ia do au lopus padumpang hami.
55001018	Jana di Epesus pe na dung bahat sajo do pangurupinia tu au. Taringot tusi pe madung diboto ho i. Sai denggan ma roha ni Tuhan mangalehen asi ni rohaNa tusia muda ro Tuhan manguhumi sudena jolma manusia.
55002001	Amang Timoteus! Sai margogo ma ho hara ni asi ni roha na nilehen di hita hara ni pardomuanta i dohot Kristus.
55002002	Pangajaran na nibegemu sian au di jolo ni halak na bahat, pasahat ma i tu angka dongan sanga ise na tarhaposi roha jana na malo mangajari halak na asing.
55002003	Angkon laing dohot do ho manaon parkancitan songon tentara na burju di Jesus Kristus.
55002004	Muda sada tentara na topet mardinas nada tola baenonna urusanna sandiri, angke por do rohania laho pasonangkon roha ni komandanna i.
55002005	Sada halak parolah raga nada tarbaen ia gabe juaro di bagasan partandingan anggo so diihutkon ia angka paraturan.
55002006	Partani na marsitutu markarejo, i do na patut parjolo dapotan suha ni na nisuanna.
55002007	Pikiri ma jolo sanga aha na hupajojor on, angke dilehen Tuhan do di ho gogo laho mangastui sasudena i.
55002008	On ma ingot: Jamita Na Denggan na hujamitahon i, barita taringot tu Jesus Kristus do i, i ma pomparan ni si Daud; i ma Kristus na mulak mangolu i sian hamatean.
55002009	Hara ni na manjamitahon Jamita Na Denggan i do umbaen na markancit au; lopus tarrante dope songon sada halak parjahat, tapi nada tarrante anggo hata ni Debata.
55002010	Hara ni i do umbaen na huhasobarkon mananggung sudena i pasari-sari angka dongan na dung nipili ni Debata. Hutaon pe sudena i bia anso laing dohot halahi maruli haluaan na di bagasan Kristus Jesus, dohot hasangapan salolot-lolotna.
55002011	Na tutu situtu do pandohan on: "Muda dung mate hita rap dohot Ia, laing mangolu muse ma hita rap dohot Ia.
55002012	Muda laing sobar hita, angkon laing mamarenta ma hita rap dohot Ia. Muda tatulak Ia, tulahonNia muse ma hita.
55002013	Muda nada torus hita burju, laing tongtong do Ia burju, angke nada tarbaen Ia mamorso diriNia."
55002014	Paingotkon ma tu halak taringot tuson sudena. Di jolo ni Debata, paingot ma halahi anso ulang martangkangi hara ni angka pandohan. Nada adong guna ni i, gariada hum mambaen gaor pikiran ni halak na umbegesa do i.
55002015	Haburjuhon ma na markarejo i anso dioku Debata ho gabe halak na tama markarejo di Debata. Parayak ma anso ulang jabat maila ho hara ni karejomu, tapi sintong ma ajarkon angka pangajaran na sian Debata.
55002016	Padao ma ho sian angka kecet rarat na so marguna jana na so ias. Hum mambaen jahat do angka pangkataion sisongon i.
55002017	Songon sahit kanker do angka pangajaran na songon i, mur honok mur mangararati. Masuk ma disi si Himeneus dohot si Piletus.
55002018	Madung manyimbil halahi sian pangajaran na sintong, jana gabe disego-sego halahi do haporsayaan ni deba halak. Pandok ni halahi anggo hangongot ni angka na mate i ma pola salpu i.
55002019	Hape anggo ojahan na nibaen ni Debata, ojahan na togu situtu do i jana na so tarhutur. Di ginjangna i tarsurat do, "Ditanda Tuhan do angka nampunaNia," bope "Sanga ise na mandok nampuna ni Tuhan ia, angkon mantak ma halakna i mambaen dosa".
55002020	Anggo di bagasan bagas godang adong do marragam panjamaan nada hum panjamaan na sian perak sanga sere na adong, tapi laing adong do na sian hayu dohot tano. Adong na nipake tu angka pangalaho na sangap, jana adong muse na nipake tu pangalaho na bile. Angka panjamaan na dibaen sian logam dohot tano liat (2:20)
55002021	Sanga ise halak na paias dirina sian sude na jahat, i ma na nipake songon parkokas tu pangalaho na marsangap. Gabe nampuna hapunjungan jana na hasaya ma ia di tuanna. Na diparade hian do halak na songon i sipakeon tu angka ragam ni karejo na denggan.
55002022	Orom ma dirimu taringot tu angka hasonangan ni na poso-poso. Haburjuhon ma mangoloi hagiot ni Debata, manghaporsayai Ia jana marholong ni roha dohot hadameon ni roha. Saroha ma ho na mangolu i rap dohot angka dongan na mangido tolong sian Tuhan mardongan roha na ias.
55002023	Ulang ma dohoti angka partongkaran ni angka halak na oto na so umboto sanga aha. Angke diboto ho do i hum na parohon partangkangan do i.
55002024	Anggo naposo ni Tuhan nada tola martongkari; angkon rama do tu halak sudena, jana tarajarisa halak na asing denggan jana sobar.
55002025	Angkon ajaranna halak na sai mangalo mardongan halambohon; ibo nian roha ni Tuhan, sai dilehen ma di halak na songon i hatiha na denggan paubahon rohana sian angka dosa ni halahi dohot mananda pangajaran na tutu.
55002026	Jadi anso gabe torang roha ni halahi mangulahi jana talgang sian sambil ni Sibolis na manjorat halahi jana na mamaksa halahi mangihutkon hagiotna.
55003001	Angkon ingotonmu do on: Saulahon di angka ari na parpudi marroan ma bahat hasusaan.
55003002	Marsisarihon di ibana be do jolma i, sai giot kayo, sombong dohot na mamburas. Mangalayasi halak ma giot ni halahi, mangalo tu simatobangna, inda malo mandok tarimakasi, jana magigi tu angka pangalaho partondion.
55003003	Nada adong be holong marsihaholongan di halahi, nada ra marsisesaan sala, sai ra pabusuk-busukkon goar ni halak, nada bisa mangorom diri, kejam jana nada giot di na denggan.
55003004	Hum na giot manghianat noma jolma i, nada ginjang marpikir jana bulbul. Gumonan do di halahi hasonangan ni portibi on ulang pado mangihutkon Debata.
55003005	Haru pe di sihapataran ringgas halahi mandalankon angka na niaturkon ni ugamo, tapi anggo hagogoon ni ugamo i sandiri nada adong be diboto halahi. Padao ma ho sian angka halak sisongon i.
55003006	Adong do deba sian halahi na dung manyisip masuk tu bagas ni halak, manarik roha ni angka dadaboru na gale, na bahat dosana jana na nirajaan ni hagiot na marrupa-rupa.
55003007	Sai torus mangido niajaran do angka dadaboru na songon i tapi nada jungada lalu tartanda halahi hasintongan i.
55003008	Songon si Janes dohot si Jambres na mangalo si Musa najolo, laing songon i ma jolma sisongon i mangalo pangajaran na sian Debata. Masego pikiran ni halahi jana nada porsaya be halahi tu pangajaran na sintong.
55003009	Tapi inda na dapot halahi be bagi aha, harana angkon muli tarboto do haotoon ni halahi di halak sudena, songon haotoon ni si Janes dohot si Jambres i.
55003010	Tapi madung diihutkon ho angka pangajaran na sian au, parangengku dohot tujuan ni ngolungku. Madung diida ho sandiri haporsayaanku, hasobaronku, holong ni rohangku dohot pohom ni rohangku.
55003011	Madung diida ho au dibalbalan jana markancit au. Diboto ho do sude na tarjadi tu au di Antiokia, di Ikonium dohot di Listra; jana diboto ho do sude na hutaon i! Tapi malua do au dibaen Tuhan sian sudena i.
55003012	Angkon hona ayak-ayak do tutu sude halak na ra pasahat ngoluna marsomba tu Debata jana na marpardomuan dohot Kristus Jesus,
55003013	hape anggo angka parjahat dohot angka panipu i mur jumahat dope. Ditipu halahi ma halak na asing, hape hona tipu muse do halahi.
55003014	Tapi anggo taringot tu ho Timoteus, marsitiopan tu angka pangajaran na tutu i ma ho, na dung niajarkon tu ho jana na nihaporsayaanmu situtu; harana diboto ho do sanga ise angka gurumu.
55003015	Ingotonmu do, mamungka sian hamenehanmu dope madung ditanda ho Buku Na Badia i. Ditorangi Buku Na Badia i do rohamu laho mangastui anso maruli haluaan ho sian na mangkaporsayai Kristus Jesus. Perpustakaan di tingki narobi (3:15)
55003016	Sudena na tarsurat di Buku Na Badia i na nituturkon ni Debata i, na marguna do i laho mangajarkon na sintong, manggorahon dohot paturehon na sala bope laho mangajari jolma anso mangolu di bagasan hatigoran.
55003017	Mardongan Buku Na Badia i dipasingkop do sadenggan-dengganna sanga ise na mangoloi Debata di sude ragam ni parkarejoan na denggan.
55004001	Ro dope Kristus Jesus tu tano on manguhumi angka jolma na mangolu dohot na mate; jana ro ma Ia mamarenta songon Raja. Jadi hara ni i gomos ma pangidoanku tu ho, di jolo ni Debata dohot Kristus Jesus:
55004002	Jamitahon ma Jamita na sian Debata i di hatiha na denggan sanga na so denggan. Papos ma roha ni halak, paboa angka na sala, jana sosoi ma halahi. Ajari ma halak mardongan sude hasobaronmu.
55004003	Angke angkon ro do hatihana na so ra be halak manjagit pangajaran na sintong. Gumonan noma hagiot ni halahi sandiri ihutkonon ni halahi, jana gabe palaguton ni halahi ma angka guru laho mangajarkon angka pangalaho na tabo begeon ni pinggol ni halahi.
55004004	Dipahusor halahi do pinggol ni halahi sian na sintong, tapi patinggilon ni halahi do i tu angka turiturian na so tutu.
55004005	Tapi haru songon i pe, ulang pola jabat dut rohamu marnida sanga aha pe na masa. Sobar ma ho di parkancitan, karejohon ma karejomu, songon parjamita ni Jamita Na Denggan i jana dalankon ma na nipaporsankon tu ho sadenggan-dengganna.
55004006	Anggo taringot tu au, madung dapot hatihana mate au songon haul tu Debata. Santongkin nari tadingkononku ma portibi on.
55004007	Anggo au madung hudohoti parlumbaan i sadenggan-dengganna, jana madung lalu tu ujung, jana madung humomosi do haporsayaan i.
55004008	Jana saonnari upa ni hamonangan i noma sipainteonku. Di Ari Parpudi, pasahaton ni Tuhan Panguhum na tigor i ma upa i tu au, angke di bagasan pardomuan na denggan do au mangolu dohot Debata. Jana nada hum au sajo na giot manjagit upa i, tapi dohot do sudena halak na sai malungun paintehon haroro ni Tuhan i.
55004009	Usahohon ma jolo anso tumibu tarbaen ho manopot au,
55004010	harana madung ditinggalkon si Demas au hara ni holong ni rohania tu portibi on. Madung kehe ia tu Tessalonika. Si Kreskes pe madung kehe tu Galatia jana si Titus tu Dalmatia.
55004011	Hum si Lukas noma na rap dohot au. Alap ma si Markus jana oban ma ia tuson, angke tangkas do tarurupi ia au di bagasan parkarejoanku.
55004012	Madung husuru si Tikikus kehe tu Epesus.
55004013	Jadi muda ro ho, boan muse ma jolo mantel na hutadingkon i di Troas di bagas ni si Karpus. Laing boan ma angka buku i, lumobi angka buku na sian kulit i.
55004014	Si Aleksander tukang tumbaga i, madung bahat dibaen ia na jahat tu au. Baloskonon ni Tuhan ma tusia hombar tu pangalahonia i.
55004015	Ho pe angkon manat do ho tu bayo i, angke manggogo situtu do ia mangalo jamitanta.
55004016	Di na parjolo hupajojor pambelaanku umpe sahalak na ro mandongani au; kehe do sude manadingkon au. Sai ulang ma nian dipasala Debata halahi taringot tusi!
55004017	Tapi madung didongani Tuhan au disi. Dipargogoi Ia do au, gabe margogo au manjamitahon Jamita i sudena anso laing dibege sudena angka halak na so Jahudi. Jana malua do au sian baba ni singa.
55004018	Sai paluaon ni Tuhan Jesus do au tongtong sian sude usaho na jat maradopkon au. BoanonNia do au lopus tu bagasan HarajaanNia di banua ginjang. Sipasangapon do Ia salolot-lolotna! Amen.
55004019	Tabengku tu si Priskila dohot si Akuila dohot tu dongan sabagas ni si Onesiporus.
55004020	Tading do si Erastus di Korintus jana si Tropinus hutadingkon do marnyae-nyae di Miletus.
55004021	Usahohon ma anso ro ho dompak so musim ngali nian. Si Ebulus, si Pudes, si Linus dohot si Klaudia palalu tabe do tu ho; songon i muse dohot angka dongan sahaporsayaan na asing i.
55004022	Sai didongani Tuhan i ma tondimu. Sai didongani asi ni roha ni Debata ma hamu!
56001001	Sian si Paulus, naposo ni Debata, bope rasul ni Jesus Kristus, na nipili do au jana na nisuru laho manyarihon angka na nipili ni Debata anso mur togu di haporsayaanna. Angkon togu-toguonku do halahi laho mananda hasintongan na niajarkon ni ugamonta,
56001002	marguru tu arop ni roha di hangoluan na so mantak i. Harana na dung dijanjihon Debata hian do i dompak so dijadihon dope portibi on -- jana nada tarbaen Debata margabus.
56001003	Topet di hatihana, dipataridahon Debata do ngolu i di bagasan barita i jana hupaboa do i hara ni parenta ni Debatanta Sipalua i.
56001004	Tu si Titus, anakku, mangihutkon haporsayaanta. Asi ni roha dohot hasonangan ma di ho, sian Debata Ama dohot Kristus Jesus, Sipalua hita.
56001005	Hutinggalkon pe ho na salpu i di Kreta anso tarpasidung ho do angka na porlu dope sikarejohonon. Boti anso diangkat ho angka sintua di ganop kota. Jadi paingot-ingot ma na hudok on:
56001006	Muda sintua sagiotna ulang ma halak na targora; angkon sada sajo do dadaboruna; angkon na marhaporsayaan ma angka dakdanakna jana ulang ma angka anak padiar sanga dakdanak na so taratur.
56001007	Harana na mangurus karejo ni Debata do sada halak sintua jadi nada tola halak na targora. Nada tola ginjang rohana sanga na parmuruk, sanga na parmabuk, sanga na kasar, sanga na sai mangarohahon hepeng.
56001008	Angkon jop do rohana manjagit tamu di bagasna, na mangkagioti pangalaho na denggan, na malo mangorom dirina, na jujur, ias jana maraturan.
56001009	Angkon halak na togu marsitiopan tu hata na tutu, i ma jamita sihaporsayaan songon na niajarkon i tusia. Jadi dohot dalan na songon i malo ma ia paingot halak hombar tu pangajaran na sintong jana malo ma ia manudu hasalaan ni halak na mangalo tusia.
56001010	Harana bahat do halak na so ra mangoloi, lumobi na marugamo Jahudi hian; dipalilu-lilu halahi do halak na asing markite-hite hata-hata ni halahi na so marguna.
56001011	Angkon dijait do giotna pamangan ni jolma sisongon i, harana madung bahat angka bagas ni halak na gabe gaor sudena hara ni angka pangajaran na so patut na nibaen ni halahi. Na manjalahi untung na so patut do antong halahi di karejona i!
56001012	Jungada do adong panurirang ni halahi sandiri na marasal sian Kreta mandok: "Anggo halak Kreta angka pargabus do i, binatang panyoro, na songkal jana na losok."
56001013	Tutu do hasaksian on. Hara ni i ma umbaen na angkon paingotonmu halahi, anso sai porsaya halahi di bagasan dalan na tigor;
56001014	jana anso ulang marguru tu angka turiturian ni halak Jahudi dohot tu angka aturan na nibaen ni halak na marbalik sian hasintongan i.
56001015	Ias do sude sanga aha pe anggo di halak na ias. Tapi anggo di halak na hodar pikiranna jana na so porsaya tu Debata, sada pe nada adong na ias, angke madung hodar pikiran ni halahi dohot taroktokna!
56001016	Pandok ni halahi, ditanda halahi do Debata, hape anggo sian parange ni halahi nada tarida na songon i. Jahat do roha ni halahi jana nada marpangoloion. Sada pe nada adong tarpatupa halahi na denggan.
56002001	Tapi anggo ho Titus, ajarkon ma pangajaran na denggan.
56002002	Paingot ma angka ama na tumobang anso marroha jana malo mangorom dirina; anso denggan dihaporsayai halahi Debata, denggan marsihaholongan jana sobar di sitaonon jana benget.
56002003	Songon i muse angka dadaboru na matobang laing apoi halahi anso ias parange ni halahi songon na patut di angka halak na badia. Nada tola pajatjaton ni halahi goar ni halak, jana nada tola diparhatoban anggur. Angkon pangalaho na denggan do ajarkonon ni halahi,
56002004	anso diajari halahi angka ina na umposo mangkaholongi halaklahina dohot angka dakdanakna,
56002005	anso malo mangarajai dirina, anso ias dohot anso gabe ina na denggan di rumahtanggana na mangoloi tu halaklahina. Jadi muda songon i, nada tarincahi halak be jamita na sian Debata.
56002006	Paingot muse ma angka na poso anso malo mangarajai dirina.
56002007	Jana ho sandiri pe, angkon patuduhononmu do parange na denggan na gabe tiruan di sude pangalaho. Muda mangajari ho, angkon tigor do baenonmu.
56002008	Angka pandohan na tabo ma pake, na so tarincahi halak, anso maila angka halak na mangalo ho angke sada pe nada adong na hurang denggan dapot halahi sihataanna taringot tu hita.
56002009	Angka hatoban angkon mangoloi do tu tuanna, jana di sude pangalaho angkon pasonangon ni halahi ma roha ni tuanna. Nada tola halahi mangalo na nidok,
56002010	sanga manangko. Angkon patuduhonon ni halahi do na tongtong halahi denggan jana burju; anso dipuji halak pangajaran taringot tu Debatanta Sipalua i hara ni pambaenan ni halahi.
56002011	Harana madung dilehen Debata asi ni rohaNia laho paluahon jolma sudena.
56002012	Na mangajari hita do hadengganan ni roha ni Debata i anso ulang be maralo ngolunta tu hagiot ni Debata jana nada be mangihutkon hagiot ni portibi on; diajari do hita anso malo hita mangarajai dirinta, tigor jana manghaholongi Debata.
56002013	Saonnari na painte-intehon Ari na niarop ni rohanta i do hita. Anggo di Ari i, idaon ni portibi on ma hasangapan ni Jesus Kristus, i ma Debata Na Gumodang i jana Jesus Kristus Sipalua hita.
56002014	Madung dihaulkon Ia diriNia hara ni hita laho paluahon hita sian hajahatan sudena, jana dibaen Ia hita gabe bangso hapunjunganNia, jana na ringgas mambaen na denggan.
56002015	Ajarkon ma sudena i, jana paingot ma halahi jana gorahon ma angka na umbege jamitamu sian sude gogomu. Ulang ma adong na marlayas ni roha tu ho.
56003001	Paingot ma sudena ruasmu anso tunduk halahi tu angka pamimpin dohot na markuaso di negara, jana mangoloi dohot na patuluskon sandok na denggan.
56003002	Dok tu halahi anso ulang adong na manilakoi sanga ise pe, tapi gumonan ma halahi basar jana burju. Marlambok ni roha ma halahi maradopkon halak sudena.
56003003	Angke hita pe oto do najolo, nada mangoloi jana nada tigor. Dirajai angka hagiot dohot por ni roha na marragam rupa do hita. Na mangolu di angka hajahatan dohot gutgut dohot na marsihosoman hian do hita.
56003004	Tapi madung dipatuduhon Debata Sipalua hita, holong dohot denggan ni rohaNa tu hita.
56003005	Dipalua Ia do hita, nada hara ni na tabaen sanga aha na denggan, tapi hara ni ibo ni rohaNia sandiri do tu hita. Dipalua Ia do hita markite-hite Tondi Parbadia na mangalehen hasosorang na imbaru dohot ngolu na imbaru marhite na paiaskon hita.
56003006	Diduruskon Debata do TondiNia i tu hita markite-hite Jesus Kristus i, di hita,
56003007	anso mardenggan hita mangulahi tu Debata hara ni ibo ni roha ni Jesus jana tola ma hita maruli hangoluan na so mantak na sai tapainte-inte i.
56003008	Tutu do sasudena sanga aha na hudok on. Jadi giotku, gomos ma dokkon taringot tu angka na hudok on, anso marsitutu angka na porsaya tu Debata patuluskon angka karejo na denggan na marguna tu sude halak.
56003009	Padao ma ho sian angka partongkaran na so marguna dohot sian parsoalan ni angka tarombo. Ulang dohot-dohoti angka partangkangan dohot parbadaan taringot tu angka Tona ni ugamo. Inda adong guna ni i sude jana nada adong muse untungna.
56003010	Sanga ise na patubu bada di parlagutan i angkon paingotonmu do sanoli sanga dua noli; dung i indangkon be sai mardomu ho dohot halakna i.
56003011	Jadi botoonmu ma na dung manyimbil do dalan ni halak na songon i jana dipabotohon angka dosana i ma na marsala ia.
56003012	Disi husuru si Artemas sanga si Tikikus manopot ho, usahohon ma manigor anso sigop ho ro mandapotkon au tu Nikopolis, harana giot disi do au ninna rohangku salolot musim ngali.
56003013	Laing haburjuhon ma jolo mangurupi si Zenas siboto tona i, dohot si Apollos; anso tarbaen halahi kehe so pola hurang sanga aha.
56003014	Angkon marsiajar do angka ruasta i patupahon angka na denggan anso tarbaen manggohi angka na porlu situtu; ulang jabat gabe halak na so marguna ngolu ni halahi.
56003015	Sude angka dongan na dison na rap dohot au, manongos tabe do di ho. Palalu ma tabenami tu angka donganta na sahaporsayaan tu Kristus. Sai dipasupasu Debata ma hamu sudena.
57001001	Sian si Paulus, sada halak na tarhurung hara ni Kristus Jesus, dohot sian si Timoteus donganta, tu si Pilemon na nihaholongan, dongan saparkarejoannami.
57001002	Songon i muse ma tu si Appia ibotonta dohot tu si Arkhipus dongan saparjuanganta dohot tu parlagutan na di bagasmu.
57001003	Asi ni roha dohot hasonangan ma di hamu sian Debata, Amanta, dohot sian Tuhan Jesus Kristus!
57001004	Ganop martangiang au sai hudok do goarmu jana hupasahat tarimakasi tu Debata.
57001005	Harana madung hubege dihaholongi ho do sude halak na porsaya jana dihaporsayai ho do Tuhan Jesus.
57001006	Hutangiangkon do anso nian parkahamaranggionta songon angka halak na porsaya mur pamalohon hita mangastui sude angka pasupasu na tajagit hara ni na domu hita dohot Kristus.
57001007	Hara ni holong ni rohami Pilemon, gabe tamba do jop ni rohangku jana mur maringgas! Gabe tarapul do sude roha ni angka dongan sahaporsayaan hara ni ho.
57001008	Hara ni i, songon kahanggimu di bagasan Kristus tarsuru au do nian ho laho mangkarejohon aha na patut sipatupaonmu.
57001009	Tapi hara ni holong ni roha, gumonan noma mangido au tu ho. Au, si Paulus na dung matobang, jana na dihurung saonnari hara ni Kristus Jesus,
57001010	pajojorkon pangidoan tu ho taringot tu anakku na hudapot hatiha di hurungan au, i ma si Onesimus.
57001011	Najolo nada adong gunania be di ho, tapi anggo saonnari madung marguna situtu, nada hum di ho sajo, tapi dohot do di au.
57001012	Tampuk ni pusupusungkon, hutongos mangulahi saonnari tu ho.
57001013	Satutuna nian sai giot tioponku do ia dison gabe songon gontimu anso tarbaen ia mangurupi au salolot ditahan au di hurungan on hara ni Jamita Na Denggan i na sian Debata.
57001014	Tapi nada tarbaen au sanga na aha, anggo so jolo adong isin sian ho. Dumenggan do ninna rohangku muda sian ias ni rohamu sandiri mambaen songon i; nada ra au mamaksa ho.
57001015	Betak na on do dalanna marsirang si Onesimus santongkin sian ho, anso dapot ho do ia mangulahi salolot-lolotna.
57001016	Saonnari nada hum hatobanmu be ia; lobi sian i noma. Dongan haholongan noma ia hara ni Kristus. Marguna situtu do ia di au: Lumobi di ho, tontu marguna situtu do ia sanga pe songon jolma sanga pe songon kahanggi di bagasan Tuhan.
57001017	Jadi, hara ni na nietongmu au songon dongan Kristen, antong jagit ma si Onesimus mangulahi dos songon na manjagit au.
57001018	Muda na adong salania sanga utangnia tu ho, padiar ma au mananggung i sudena.
57001019	Au sandiri na manyuratkon dison tu ho: "Au ma si Paulus manggararsa tu ho." (Tontu nada pola porlu sunggulanku tu ho, paboa na marutang muse do ho tu au, i ma dirimu sandiri.)
57001020	Jadi hara ni i laing urupi ma jolo au hara ni Tuhan i; pajop ma jolo rohangku songon kahanggimu hara ni Kristus.
57001021	Pos do rohangku na mambaen surat on, patulusonmu do sanga aha na hupangido on tu ho. Jana huboto lobi sian i dope patupaonmu.
57001022	Jadi laing pasingkop muse ma jolo ingananku di bagasmu, angke arop do rohangku tangihonon ni Debata do tangiang ni hamu sudena jana obanonNia au mangulahi tu tonga-tongamunu.
57001023	Palalu tabe do tu ho si Epafras na tarhurung rap dohot au hara ni Jesus Kristus.
57001024	Laing jagit ma tabe ni angka donganku: Si Markus, si Aristarkus, si Demas dohot si Lukas.
57001025	Sai dipasupasu Tuhan Jesus Kristus ma nian hamu sudena.
58001001	Madung jotjot jana marragam dalanna dibaen Debata laho mangkatai tu angka ompunta markite-hite angka panurirang.
58001002	Tapi di hatiha na parpudi on madung mangkatai Ia tu hita markite-hite AnakNia, na dung ditontuhon do Ia gabe sipanean ni sasude na adong. Marhite Ia madung ditompa Debata hasiangan on.
58001003	Ia do sinondang hasangapan ni Debata, jana Ia do gambaran ni Debata sandiri dohot na mangasahon sasude markite-hite hataNia na gok kuaso. Dung sidung dipaias Ia jolma sian angka dosa ni halahi, juguk ma Ia di siamun ni Na Sun Margogo i di banua ginjang.
58001004	Dao dope gumincat hasangapan na nijagit ni Anak i sian surusuruan, harana goar na nilehen ni Debata pe tuSia dao do sumangap ulang pado goar na nilehen tu surusuruan.
58001005	Na so jungada do didok Debata tu sada surusuruan, "AnakKu do Ho; Sadari on ma Au gabe AmangMu." Na so jungada muse do didok Debata songon on sanga na tu surusuruan dia pe, "Gabe AmangNia ma Au, jana Ia ma gabe AnakKu."
58001006	Tapi di na nisuru ni Debata AnakNia siangkaan i tu portibi on, didok Ia do, "Sude surusuruan ni Debata angkon manyomba tuSia."
58001007	Anggo taringot tu angka surusuruan, didok Debata songon on, "Dibaen Debata do angka surusuruanNia gabe alogo, jana angka pangoloiNia gabe jilam ni api."
58001008	Hape anggo tu Anak i didok Debata do, "Ho do Debata, jana hot do salolot-lolotna hasangapanMu songon Raja! Pangarajaion na tigor do pangarajaionMu.
58001009	Hatigoran do giot ni rohaMu jana magigi do Ho di na sala; i ma dalanna umbaen na nipili ni Debata Ho, i ma DebataMu jana dipasonang rohaMu dohot hasangapan na sumurung sian angka donganMu."
58001010	Didok Debata dope, "Ho do Tuhan di mulana na manompa portibi, jana dohot tanganMu sandiri dijadihon Ho langit i.
58001011	No giot salpu do sudena i, jana mumut songon pakean; tapi anggo Ho, mian do tongtong.
58001012	LompitonMu ma hasiangan on songon pangalompit ni pakean, jana gontionMu ma i dohot na asing. Hape anggo Ho laing songon i do tongtong, jana umurMu pe nada marujung."
58001013	Nada jungada didok Debata songon on tu angka surusuruanNia, "Juguk ma Ho di siamunKu, lopus Hubaen angka musuMu gabe si degean ni patMu."
58001014	Antong, aha noma satutuna angka surusuruan ni Debata i? Angka tondi na mangoloi Debata do i jana na nisuru ni Debata laho mangurupi sanga ise halak na giot manjagit haluaan na nijanjihon ni Debata.
58002001	Hara ni i ma umbaen na porlu hita mur manat tu angka na hita bege, anso ulang mayup hita.
58002002	Harana muda dung togu angka na nihatahon ni angka panurirang i, jana ganop pangalosion dohot panggagaion manjagit pamaloson na hombar tu pangalahona,
58002003	songon dia ma he tarbaen hita malua, anggo so taparrohahon do haluaan na songon i godangna? Tuhan i do na mangkatahonna di mulana i, jana na nioban dohot dipatontu tu hita markite-hite angka na umbegena.
58002004	Tamba ni i, dohot do Debata pagomoskon hasaksian ni angka halahi di na nibaenNia ragam-ragam ni hahomangan bope angka pangalaho na luar biasa bope dohot na mambagi-bagihon angka hamaloan hapunjungan na sian Tondi Parbadia marguru tu hagiot ni Debata sandiri.
58002005	Anggo angka surusuruan nada dohot manjagit kuaso ni Debata, giot mamarenta di portibi na imbaru na giot ro i, i ma portibi na tahatai on saonnari.
58002006	Tapi adong do sada bagian sian Buku Na Badia i manyuratkon songon on, "Aha ma he jolma ale Debata, umbaen na pola ra Ho marningotsa? Hum jolma humani do jolma i, hape diparrohahon Ho do i!
58002007	Santongkin dipasurut Ho ia sian surusuruan i, dung i ditukuhon Ho hasangapan, dohot hamuliaan tusia,
58002008	jana dibaen Ho ia gabe pangarajai ni sasudena." Antong muda didok, Debata manjadihon jolma gabe "pangarajai ni sasudena," astuan ni i, nada adong be sanga aha na so di toru ni kuaso ni jolma. Haru songon i pe nada adong be taida saonnari jolma na markuaso di ginjang ni sasudena.
58002009	Tapi anggo Jesus madung taida mangarajai! Dibaen do Ia santongkin tumoruk saotik sian surusuruan anso tarbaen Ia mate laho manghopkop sude jolma hara ni denggan ni roha ni Debata. Taida do saonnari dilehen diSia juguhan na marmulia jana na sangap hara ni na dung manaon parkancitan Ia lopus mate.
58002010	Madung sapatutna nian baenon ni Debata na manompa jana na pangolu sasudena -- Jesus gabe sanggam hara ni parkancitanNa i. Jadi hara ni i tarpiohon Jesus do bahat halak anso dohot nipasangap rap dohot Ia. Angke Ia do na mambaen dalan di halahi anso tola dohot nipalua.
58002011	Dibaen sian Sada do haroroan ni sude halahi, bope Ia na pabadiahon, bope halahi na niparbadiai, hara ni i do nada maila Ia manggoari halahi kahanggi.
58002012	Ning Ia ma, "PaboaonKu ma tu angka kahanggingKu taringot tu Ho. PujionKu ma Ho di tonga-tonga ni parlagutan."
58002013	Didok Jesus dope, "Tu Debata noma Au mararop ni roha." Jana didok Jesus muse dope, "Dison do Au rap dohot angka dakdanak na nilehen ni Debata di Au."
58002014	Angke anggo angka halak na nidokNia i dakdanakNia, i ma angka mudar dohot sibuk, gabe sarupa ma Jesus sandiri dohot halahi jana mangolu songon pangalaho ni jolma sarupa dohot halahi. Songon i pe pambaenNia, anso ditaluhon Ia do Sibolis i na maniop kuaso ni hamatean i.
58002015	Jadi songon i ma dalanna dibaen Ia laho paluahon angka jolma na niparhatoban ni biar mida hamatean i sapanjang mangolu.
58002016	Jadi torang do, nada na manyarihon surusuruan Ia, tapi pomparan ni si Abraham do na disarihonNia songon na nidok ni surat i di Buku Na Badia i.
58002017	Jadi astuanna, angkon sarupa do Ia dohot halahi di sude pangalaho. Jadi dung songon i tarbaen Ia ma diriNia gabe Malim Godang ni halahi, na burju jana na maribo ni roha di na nioloanNia Debata laho manyesa angka dosa ni halahi.
58002018	Dohot dalan na songon i, haurupan Ia ma sanga ise halak na hona pandugaan, harana Ia sandiri pe madung jungada hona pandugaan jana manaon parkancitan.
58003001	Hara ni i ale angka dongan na badia, na dohot taruli di pio-pio na sian banua ginjang, ligi hamu ma rasul dohot Malim Godang na taoku i, i ma Kristus Jesus.
58003002	Haposan do Jesus di Debata na mamili Ia tu karejo i, laing songon haburjuon ni si Musa najolo mandalankon karejonia di tonga-tonga ni bagasNia.
58003003	Tapi patutna do Jesus maruli hasangapan na gumodang ulang si Musa. Harana angkon laing sumangap do halak na malo pajongjongkon bagas ulang bagas na nipajongjongnia i sandiri.
58003004	Angke sude bagas adong do na pajongjongkonsa, tapi na pajongjongkon sasudena, i ma Debata.
58003005	Si Musa pe nian burju do ia songon pangoloi di tonga-tonga ni bagas ni Debata jana dipaboa ia do angka na giot ro.
58003006	Tapi anggo Kristus, songon anak do di bagasNia. Jana hita do bagas i muda tongtong marmomos jana marpos ni roha paboa na jagitonta do sanga aha na niarop ni rohanta.
58003007	Hara ni i songon na nidok ni Tondi Parbadia, "Muda dibege hamu sadarion sora ni Debata,
58003008	ulang pajogal hamu rohamunu songon tangkang ni ompungmunu i, di na mangalo halahi tu Debata, jana diuji halahi Debata di parhorsihan i.
58003009	'Diuji ompungmunu i do Au disi, jana diuji halahi Au, hape nian madung diida halahi sandiri sasudena na Hubaen opat pulu taon honokna.'
58003010	I do umbaen na goyak rohangKu mida halahi jana Hudok ma, 'Na tongtong do halahi lilu, jana losok mangoloi angka parenta na Hudok.'
58003011	Muruk do Au jana Husumpahon, 'Na so tola masuk halahi tu inganan na giot lehenonKu tu halahi gabe paradiananna!' "
58003012	Hamu angka dongan, manat ma hamu anso ulang jabat adong sian hamu sahalak pe na songon i jahatna jana na so porsaya tu Jesus, gabe marbalik mangkudukkon Debata na mangolu i!
58003013	Jadi, anso ulang adong sanga ise sian hamu na hona tipu dibaen dosa, na mambaen gabe mangalo tu Debata, angkon marsipaingotan do hamu sama hamu ganop ari salolot mangolu hita di hatiha na nidok "Sadari on" di Buku Na Badia i.
58003014	Sapartohapan do hita on sudena rap dohot Kristus; asal ma togu tatiop lopus tu ujungna, sanga aha na tahaporsayai di mulana i.
58003015	On ma na tarsurat di Buku Na Badia i, "Muda dibege hamu sadari on sora ni Debata, ulang ma pajogal hamu rohamunu, songon jogal ni roha ni ompungmunu i di na mangalo halahi tu Debata."
58003016	Antong, ise dehe halakna i, na umbege sora ni Debata, gabe mangalo halahi tuSia? Nada he sudena halak na niuluhon ni si Musa i haruar sian Mesir?
58003017	Jana ise dehe na nimuruhan pola opat pulu taon honokna? Nada he angka na mardosa na marmatean di parhorsihan i lakna?
58003018	Ise dehe na nidok ni Debata di na nisumpahonNia, "Na so tola halahi masuk tu inganan paradianan na giot lehenonKu di halahi?" Nada he laing angka halak na mangalo i do tu Debata?
58003019	Saonnari madung taboto, na so dilehen di halahi inganan paradianan i, hara ni na so porsaya halahi tu Debata!
58004001	Antong, laing adong dope janji ni Debata na giot lehenonNia dope di hita i ma paradianan. Jadi jago ma hita anso ulang jabat adong sahalak pe sian hamu na so tola masuk tu paradianan na nijanjihonNa i.
58004002	Harana madung dipaboa tu hita Jamita Na Denggan i laing songon na tu halahi. Hape anggo di halahi nada marguna jamita i. Angke di na nibege ni halahi jamita i, nada dijagit halahi i mardongan haporsayaan tu Debata.
58004003	Tapi anggo taringot tu hita na mangkaporsayai Debata, dilehen do paradianan, i ma na nijanjihon ni Debata i. Jana sauduran do i tu na nidok ni Debata songon on, "Muruk do Au jana Husumpahon do, na so tola halahi masuk tu inganan na giot lehenonKu hian tu halahi gabe inganan paradianan!" Didok Debata dope songon i haru pe madung sidung karejoNia mamungka sian na manompa portibi on.
58004004	Harana anggo taringot tu ari papituhon, adong do tarsurat di Buku Na Badia i songon on, "Maradian do Debata di ari papituhon i sian sude parkarejoanNia."
58004005	Taringot tusi pe laing adong do tarsurat songon on, "Nada tola halahi masuk tu inganan na giot lehenonKu hian paradianan ni halahi."
58004006	Jadi halahi na parjolo umbege barita taringot tu Jamita Na Denggan i nada dilehen inganan paradianan hara ni na so porsaya halahi. Antong madung torang sian i, adong dope angka halak na asing na nipatola manjagit inganan paradianan i sian Debata.
58004007	Harana madung ditontuhon Debata sada ari na asing, i ma na nigoaran "Sadari on". Dung adong piga-piga taon, dipaboa Debata ma taringot tusi markite-hite si Daud, i ma di ayat sinangkinan i, "Muda dibege hamu sadari on sora ni Debata, ulang ma pajogal hamu rohamunu."
58004008	Sugari na dung dioban si Josua angka jolma i masuk tu inganan na giot lehenon ni Debata gabe paradianan ni halahi, tontu nada pola taringotan ni Debata be sada ari na asing.
58004009	Jadi anggo di halak ni Debata laing adong dope janji anso maradian songon Debata na maradian di ari papituhon i.
58004010	Angke sanga ise halak na dung masuk tu inganan na gabe paradiananNia, maradian muse ma ia sian karejonia, songon Debata na maradian muse sian karejoNa.
58004011	Hara ni i ringgas ma hita anso dohot hita masuk tu inganan paradianan i. Ulang jabat adong sahalak pe sian hita na madabu hara ni na mangihutkon tiruan na binaen ni na so porsaya i.
58004012	Hata na mangolu jana na margogo do hata ni Debata; tumajom dope i sian podang sidua baba. Disirang ia do tondi dohot hosa, utok-utok dohot holi-holi, jana markuaso do i manguhumi pikiran dohot parrohahon ni ate-ate.
58004013	Umpe sada sian na nitompa i na buni, na so niida ni Debata. Talak do sudena jana patar di joloNia. Jana angkon lehenonta do tuSia partanggungjawabanta.
58004014	Hara ni i do dibaen na angkon togu tioponta haporsayaanta i. Angke adong do Malim Godang na sangap di hita, na dung masuk lalu tu jolo ni Debata -- i ma Jesus Anak Ni Debata.
58004015	Angke anggo Malim Godang i nada malim na so dohot mangkilala angka hagaleanta. Ma pola hona uji Ia di sude ragam ni pangalaho, laing songon hita; hum i tutu, nada mardosa Ia!
58004016	Hara ni i, pos ma rohanta ulang pola mabiar be hita mandapotkon habangsa parasinirohaan, anso tajagit ibo ni roha dohot dumpangan asi ni roha, na gabe pangurupi di hatiha na dung ditontuhon i.
58005001	Sudena Malim Godang, na nipili do i sian tonga-tonga ni dongan jolma, jana dipajongjong markarejo songon wakil ni jolma di adopan ni Debata anso dihaulkon ia angka silehen-lehen dohot angka haul hara ni dosa.
58005002	Laing gale do Malim Godang i di ragam-ragam ni pangalaho, tapi haru songon i pe laing tarbaen ia muse dope marlambok ni roha maradopkon angka halak na so umboto sanga aha jana na lilu pardalananna.
58005003	Boti hara ni hagaleannia sandiri, angkon laing haulkononnia do haul, nada hum hara ni angka dosa ni bangso i, tapi dohot do hara ni dosania sandiri.
58005004	Nada adong sahalak pe na mambuat hasangapan i tu dirina sandiri, tapi na nipio ni Debata do ia dikarejo i, songon na masa tu si Harun.
58005005	Laing songon i do Kristus. Nada na nipasangapNia diriNa sandiri markite na gabe Malim Godang, tapi na nipasangap ni na mandok tuSia: "AnakKu do Ho! Sadari on ma Au gabe AmangMu."
58005006	Di na asing didok Debata muse do, "Gabe Malim ma Ho salolot-lolotna, mangihutkon horong ni Malim Melkisedek."
58005007	Hatiha di ngolu ni Jesus di tano on, mangangguk godang do Ia tangis martangiang dohot pasahatkon angka pangidoanNia tu Debata, na margogo paluahon Ia sian hamatean. Boti hara ni na mangoloi Ia tu Debata mardongan sangap na gok, gabe ditangihon Debata do pangidoanNia i.
58005008	Haru pe Anak Ia, laing na nipabangkit ni Debata do Ia.
58005009	Jadi dung sanggam Ia, gabe Ia ma haroroan ni haluaan na manongtong di sude halak na burju mangoloi Ia.
58005010	Jana na nipabangkit ni Debata do Ia gabe Malim Godang, mangihutkon aturan ni si Melkisedek.
58005011	Taringot tusi, bahat do sipaboaonnami tu hamu, tapi maol do pajojorkonsa hara ni lambatna anso mangarti hamu.
58005012	Satutuna nian, madung hatihana gabe guru hamu, hape angkon laing porlu dope hamu marsiajar tu halak na asing taringot tu ojahan ni angka pangajaran ni Debata. Laing na so tarpangan hamu dope panganon na pir; angkon laing minum susu sajo dope hamu.
58005013	Sanga ise na laing manyusu, tontu nada diastui ia dope ajaran taringot tu na tigor, harana dakdanak dope ia.
58005014	Anggo panganon na pir, tu halak na dung magodang do i, harana madung malo ia paasingkon sanga dia na denggan dohot mandok sanga dia na jat.
58006001	Hara ni i, tapadiar ma jolo ojahan na parjolo sian ajaran taringot tu Kristus, jana taparayak ma hasanggapan i. Ulang be taulahi mambaen ojahan taringot tu hamubaan ni roha sian pambaenan na so hasaya, jana ojahan haporsayaan tu Debata,
58006002	i ma parsiajaran parmulaan taringot tu pandidion sanga taringot tu na mamayakkon tangan tu halak; sanga pe taringot tu na mulak mangolu sian hamatean bope uhuman na so ra mantak.
58006003	Jana i do na giot sibaenonta, muda dipaloas Debata.
58006004	Nabaruon madung maringanan halahi di sinondang na sian Debata, jana madung didai halahi hatonggian ni angka pasupasu na sian banua ginjang. Halahi pe madung manjagit Tondi Parbadia.
58006005	Sian pangalaman ni halahi pe diboto halahi do na denggan do hata ni Debata i, jana madung dihilala halahi angka tanda ni kuaso na giot ro i.
58006006	Hape marbalik do roha ni halahi! Bia dope baenon manogu halahi mangulahi anso muba sian angka dosa ni halahi i. Angke na mamparsilangkon Anak Ni Debata i do halahi mangulahi jana mambaen halak na bahat anso dohot mangalayasi Ia.
58006007	Anggo tano na mangincop udan na sai madabu tusia, ditubuhon i do angka suan-suanan na marguna di halak na mangkarejohonsa, dipasupasu Debata do tano i.
58006008	Tapi anggo angka duri dohot angka duhut do na tubu sian tano i, nada adong guna ni tano sisongon i, jana buraan ma i muse jana ujungna nitutungan lopus abis.
58006009	Tapi hamu angka dongan na nihaholongan, haru pe hami dok songon i, anggo taringot tu hamu pos do rohanami adong do angka na dumenggan ditiop hamu satontang tu haluaanmunu.
58006010	Nada Debata na so tigor. Nada halupahononNia sanga aha na denggan na nibaenmunu tuSia. Sai na ingotonNia do holong ni roha na nipatuduhonmunu tuSia di bagasan pangurupionmunu na nipasahatmunu maradopkon angka dongan Kristen na asing i. Jana lopus saonnari pe laing dilehen hamu do pangurupion i.
58006011	Giotnami nian sugari laing ringgas ma hamu, lopus dijagit hamu na niarop ni rohamunu i.
58006012	Nada por rohanami gabe losok hamu. Anggo giotnami, mangolu ma hamu songon halak na manjagit sanga aha na nijanjihon ni Debata hara ni haporsayaanmunu tuSia dohot hasobaranmunu paintehonsa.
58006013	Di na marjanji Debata tu si Abraham, marsumpa do Ia tu diriNia sandiri, harana nada adong na gumincat sian Ia.
58006014	Didok Ia, "Sasintongna, pasupasuonKu ma ho jana baenonKu ma bahat pomparanmu."
58006015	Jadi hara ni sobarna si Abraham paintehon, gabe dijagit ia do na nijanjihon ni Debata tusia.
58006016	Harana anggo jolma, marsumpa do i marhite halak na gumodang sian ia. Jadi sumpa i ma hasidungan ni sude parbadaan jana pate ma i di halahi.
58006017	Anggo giot ni Debata ulang so pos sajo roha ni halak na giot manjagit na nijanjihonNia, na so ubaon ni Debata be sangkapNia i. Hara ni i ma umbaen na nitambaan ni Debata dohot sumpa tu janjiNia i.
58006018	Dua pangalaho na so ra muba; nada margabus Debata di janji dohot sumpaNia! Hara ni i, hita angka na marlinggom tu Debata, adong do di hita jaminan na togu anso tongtong mararop ni roha tu na nipasingkop di hita di hatiha na giot ro.
58006019	Arop ni rohanta i ma na gabe sitiopan na togu jana na pasonangkon rohanta di ngolu on, na dung masuk lalu tu pudi ni tire i.
58006020	Madung ditotas Jesus dalan sibolusonta tusi, jana madung masuk Ia tusi songon Malim Godang di hita salolot-lolotna, di bagasan horong ni Malim Melkisedek.
58007001	Raja sian Salem do si Melkisedek on jana malim ni Debata Na Gumincat i. Hatiha mulak si Abraham sian parporangan di na nitaluhonnia angka raja, ro ma si Melkisedek mangalo-alo jana mamasumasu ia.
58007002	Dung i dilehen si Abraham ma tu si Melkisedek saparsampulu ni sude na dapotnia sian parporangan i. (Goar Melkisedek astuanna na parjolo, "Raja Na Adil"; jana hara ni raja sian Salem ia, gabe "Raja Hasonangan" ma astuan ni goarnia.)
58007003	Na so marama, na so marina do ia, na so martarombo, na so marmula ni ari, jana na so marujung di ngoluna, tapi sobok do ia dohot Anak Ni Debata. Na gabe malim do ia ro di salolot ni salolotna.
58007004	Jadi madung taida dison sanga songon dia godang ni si Melkisedek hara ni sangapnia, salang si Abraham na umpompar bangsonta laing manggarar do tusia saparsampulu ni na dapotnia sian parporangan i.
58007005	Di Tona ni ugamo Jahudi ditontuhon do, ganop halak Israel angkon manggarar do saparsampulu ni sude sinadonganna tu pomparan ni si Levi na gabe angka malim -- astuanna laing tu kahanggi ni halahi sandiri do. Hape pomparan ni si Abraham muse do halak Israel.
58007006	Nada pomparan ni si Levi si Melkisedek, hape laing manjagit do ia saparsampulu bagian sian sinadongan ni si Abraham, jana dipasupasu ia muse si Abraham haru na dung dipasahat angka janji na nilehen ni Debata tu si Abraham sandiri.
58007007	Jadi sanga na bia pe nada tarsoadahon be i, na tumoruk do halak na nipasupasu ulang pado na mamasumasu i.
58007008	Jana na ra mate do halahi, na manjagit saparsampuluan, tapi anggo Ia dilehen do hasaksian, paboa na mangolu do Ia.
58007009	Jadi tardok muse do, si Levi sandiri pe -- di na dohot pomparannia manjagit panggararan ni na saparsampulu bagian i sian halak Israel dohot do manggarar sisaparsampulu bagian i tu si Melkisedek markite-hite si Abraham, di na manggarari si Abraham tu si Melkisedek.
58007010	Dibaen di bagasan pamatang ni ompunia dope ia, dompak di aloalo si Melkisedek ompunia i.
58007011	Antong, sugari sura madung ro hasanggaman i markite-hite hamalimon ni halak levi -- angke di toru hamalimon ni halahi do dijagit halak na bahat Tona i -- aha dope he gunana dipabangkit Malim Godang mangihutkon aturan ni si Melkisedek, jana nada nidok mangihutkon aturan ni si Harun? Sada Malim Godang sian Marga Levi (7:11)
58007012	Antong muda muba-uba do hamalimon ni malim, Tona i pe angkon dohot do muba.
58007013	Tuhanta i do na nidok dison. Tapi Ia pe sian marga na asing do, jana na so adong dope jungada sian na samarga on na mangoloi di jolo ni parkaulan i.
58007014	Sude do halak mamboto i, na sian Marga Juda do anggo asal ni Tuhanta i; jana si Musa pe nada jungada didok ia marga on muda hatiha manaringoti angka malim ia.
58007015	Mur tangkas dope na nitaringotan on, di na ro sada malim na sarupa dohot si Melkisedek.
58007016	Na dipajongjong gabe Malim so pola marojahan tu angka aturan na nibaen ni jolma, tapi na marojahan tu ngolu na manongtong.
58007017	Angke taringot tuSia didok, "Malim do Ho ro di salolot ni lolotna, mangihutkon aturan ni si Melkisedek."
58007018	Nisoadahon do angka tona na jolo i, hara ni na so margogo dohot hara ni na so hasaya.
58007019	Dibaen nada adong na ni paujung ni Tona na sanggam i, hara ni i do nipabangkit arop ni roha na dumenggan, markite-hite i do tarpadonok hita tu Debata.
58007020	Boti muse, nada tulus i, ia so markite-hite sumpa, tutu dibaen do halahi gabe Malim nada markite-hite sumpa.
58007021	Tapi anggo Ia mamake sumpa do i di na niangkat Ia gabe Malim, di na nidok ni Debata tuSia, "Madung marsumpa Tuhan, jana na so ubaonNia be di na nidokNia i, 'Ho do Malim salolot-lolotna.' "
58007022	Jadi dao do dumenggan pamudun ni janji na nibaen ni Jesus i.
58007023	Adong dope sada nari: Bahat do anggo angka malim na asing i, angke marmatean do halahi gabe nada tarbaen be manoruskon jabatanna i.
58007024	Tapi anggo Jesus mangolu do salolot-lolotna, jadi nada pinda be tu halak na asing jabatanNia i.
58007025	Jadi hara ni i sanga andigan pe tarbaen Jesus do paluahon sanga ise halak na ro tu Debata markite-hite Ia. Tarbaen Jesus pe songon i hara ni na mangolu do Ia sapanjangna laho pasahatkon tu Debata angka pangidoan ni halahi.
58007026	Jadi Jesus i do Malim Godang na porlu di hita. Na badia do Ia; nada adong dapot disi hasalaan sanga dosa aha pe. Madung disirang Ia sian angka jolma pardosa jana dipanaek lopus tu inganan na gumincat sian langit.
58007027	Nada songon angka Malim Godang na asing i Ia, angkon jolo manghaulkon haul hara ni angka dosana sandiri, dung i hara ni angka dosa ni bangso i. Holan sanoli sajo do Jesus manghaulkon haul, i ma di na nihaulkonNia diriNia sandiri gabe haul.
58007028	Angka halak na so sanggam do na niangkat ni angka Tona ni ugamo Jahudi gabe Malim Godang. Tapi di pudi ni angka Tona i, dibaen Debata ma janji mardongan sumpa, diangkat Ia do gabe Malim Godang, Anak na sanggam i ro di salolot-lolotna.
58008001	Impola ni sude na tahatai on, songon on ma: Adong do di hita Malim Godang na songon i, na juguk di siamun ni habangsa ni Debata Na Gumodang i di banua ginjang.
58008002	Dikarejohon Ia do karejoNia songon Malim Godang di Bilik Na Sun Badia, i ma di Bandar na manongtong i, na nipajongjong ni Tuhan, nada na nibaen ni jolma.
58008003	Sude Malim Godang, niangkat do i laho manghaulkon na nisombahon sanga haul, tu Debata, laing songon i muse do Malim Godangta i; angkon adong do diSia sanga na aha sihaulkononNia.
58008004	Sugari laing di tano on Ia, nada tarbaen Ia gabe malim, harana madung adong angka malim na manghaulkon haul na nipangido ni angka Tona ni ugamo Jahudi.
58008005	Anggo angka karejo na nibaen ni halahi hara ni hamalimon ni halahi i, satutuna tarsongon sada tudosan dohot gambaran ni na di banua ginjang do i. Ma pola dipaboa Debata i najolo tu si Musa, di na laho pajongjongkon bandar i si Musa. Didok Debata do songon on tu si Musa, "Ingot ma! Angkon baenonmu do sudena i mangihutkon tiruan na nipatuduhon tu ho di ginjang ni dolok i."
58008006	Tapi saonnari madung dijagit Jesus karejo na dao sumurung. Angke dumenggan dope pamudun ni janji na nibaen antara ni Debata dohot jolma markite-hite Jesus na songon Pandomuina, angke na marojahan tu janji na dumenggan dope i.
58008007	Sugari sura nada adong hurangna pamudun ni janji na parjolo i, gabe nada pola porlu be pudunon janji na paduahon.
58008008	Hape madung tardapot Debata hasalaan i di bangsoNa i, gabe didok Debata ma, "Ingot hamu ma, na ro ma hatihana, baenonKu ma janji na imbaru dohot bangsongKu Israel, dohot tu Marga Juda.
58008009	Nada sarupa janji i tu janji na Hubaen dohot ompung ni halahi di na Hutogu halahi haruar sian Mesir. Nada togu ditiop halahi janji na Hubaen dohot halahi, hara ni i ma umbaen na so Hupardulihon halahi.
58008010	Tapi saonnari, on ma janji na Hubaen dohot Israel tu angka ari na giot ro: SuankononKu ma angka tona tu bagasan pikiran ni halahi, jana suratkononKu tu ate-ate ni halahi. Debata ni halahi noma Au, jana halahi ma gabe bangsongKu.
58008011	Sahalak pe nada pola porlu halahi mangajari donganna sabangso, sanga paboahon tu donganna, 'Tanda ma Debata.' Angke sudena halahi, sian na menekna lopus tu na gumodang, tandaonna ma Au.
58008012	SesaonKu ma angka hasalaan ni halahi, jana halupahononKu ma angka dosa ni halahi."
58008013	Jadi di na nidokNia sada ihot-ihot ni janji na imbaru, gabe nada hasaya be dibaen Debata ihot-ihot ni janji na parjolo i; jana sanga aha na so hasaya angkon manigor mago ma i.
58009001	Adong do aturan ni ibadat sian ihot-ihot ni janji na parjolo i jana adong muse do inganan paribadatan na nibaen ni jolma.
58009002	Dipajongjong do sada bandar, bagian parjolona i nigoaran do i Inganan Na Badia. Adong ma disi parlampuan, jana adong muse ma meja dohot roti na nihaulkon tu Debata.
58009003	Dibagasanna i muse, i ma na di balik ni tire na paduahon, adong ma sada bilik na nigoaran Bilik Na Sun Badia.
58009004	Di balik ni i adong do sada inganan na nibaen sian sere laho manutung hamonyan jana adong muse Poti Parjanjian na nilampis sudena dohot sere. Di bagasan poti i adong do sada mangkuk sere na marisi manna, tungkot ni si Harun na dung martunas dohot duangkoping batu tulis panyuratan ni Tona Na Sampulu i na sian Debata.
58009005	Di ginjang ni poti i adong ma dua kerub na manggambarkon na disi do Debata. Mangerbang ma habong ni kerub i di ginjang inganan pamispisan ni mudar, tanda ni hasesaan ni dosa i. Tapi nada tarpatorang sudena i pasada-sada saonnari.
58009006	Songon i ma dibaen pangaturna sude. Ganop ari angkon masuk ma angka malim i tu bagasan bilik na parjolo i laho mandalankon karejo ni halahi.
58009007	Anggo na masuk tu bilik parbagasan ni bandar i hum Malim Godang i sajo do. I pe, hum sanoli sataon do i tola. I pe angkon mamboan mudar do ia patuluskon i, i ma sisombahononkon tu Debata hara ni ia sandiri dohot hara ni angka dosa na nibaen ni bangsonia i sian na so pamotoanna.
58009008	Sian Tona i, tangkas ma diajari Tondi Parbadia hita, salolot laing jongjong dope bandar bagian na di jolo i, na so tarbuka dope dalan masuk di hita tu Bilik Na Sun Badia i.
58009009	Hatiha sisaonnari on ma na nigambarkon ni i; astuanna, anggo angka haul sanga haul pahan-pahanan na nihaulkon i tu Debata, nada tarbaen i paias roha ni halak na manghaulkon i gabe sanggam.
58009010	Harana anggo angka upacara na songon i na marpardomuan tu sipanganon sajo do i dohot siinumon bope angka ragam-ragam ni upacara na mambaen ias. Hum angka Tona na tarida do na mardalan i lopus tu hatihana sanga andigan baenon ni Debata haimbaruan.
58009011	Tapi madung ro Kristus gabe Malim Godang ni angka na denggan na giot ro i. Bandar ingananNia mandalankon tugas songon Malim Godang, i ma bandar na sumurung jana na sumanggam. Nada na nibaen ni jolma; astuanna, nada na sian portibi on.
58009012	Hum sanoli sajo do Kristus masuk tu Bilik Na Sun Badia na di bandar i ro di salolot-lolotna. Anggo di hatiha i nada maroban mudar ni hambeng jantan Ia sanga mudar ni anak ni lombu sihaulkonon; hum mudarNia sandiri do dioban Ia jana i ma dalanna dibaen Ia paluahon hita salolot-lolotna.
58009013	Anggo mudar ni hambeng jantan dohot mudar ni lombu jantan bope tiranggong ni haul anak ni lombu i, dipispiskon tu angka halak na hodar do i -- mangihutkon Tona ni ugamo; anso ias halahi. Antong, muda tarpaias mudar i do halahi sian hahodaran na nidok ni ugamo,
58009014	mur ma mudar ni Kristus! Markite-hite Tondi na manongtong, dihaulkon Kristus do diriNia sandiri tu Debata gabe haul na sanggam. Dipaias mudarNia i do taroktokta sian angka karejo na so marguna, anso tarbaen hita dohot mangoloi karejo na so marguna, anso tarbaen hita dohot mangoloi Debata na mangolu i.
58009015	Jadi hara ni i do dibaen Debata sada janji na imbaru markite-hite Kristus, anso maruli pasupasu na so ra mantak angka halak na nipiohon ni Debata, i ma pasupasu na dung nijanjihon ni Debata. Tulus pe sudena i hara ni na dung adong do na mate, i ma Kristus; jana dipalua hamamateNia i ma halak sian angka hasalaan na nibaen ni halahi dompak margogo janji na parjolo i.
58009016	Muda adong surat ni tean-teanan, angkon laing adong do tanda paboa na dung marujung ngolu ni na mambaen surat i.
58009017	Angke nada marlaku dope sada surat tean-teanan anggo laing mangolu dope na mambaen surat i. Angkon jolo mate do halakna i anso marlaku suratna i.
58009018	Hara ni i do umbaen na nirasmihon dohot mudar janji na parjolo i.
58009019	Jolo dipaboa si Musa do sude angka Tona na sian Debata tu bangso Israel sude. Baru ma dibuat ia mudar ni anak ni lombu dohot mudar ni hambeng jantan i, dicampur ia ma i dohot aek, dung i dipispiskon ia ma tu Buku Tona na sian Debata dohot tu sude bangso Israel. Ruput hisop dohot imbulu ni biri-biri na rara tobang do dibaen ia pamispisna.
58009020	Hatiha na mamispiskon i si Musa didok ia ma, "On ma mudar na pahotkon pamudun ni janji na sian Debata, na angkon sioloanmunu."
58009021	Dung i dipispiskon ia muse ma laing songon nangkin mudar i tu bandar i dohot tu angka panjamaan na nipake marsomba tu Debata.
58009022	Tutu nian, anggo mangihutkon Tona ni ugamo Jahudi bolas nidok, sasudena sanga aha pe angkon nipaias dohot mudar do; jadi nada tarsesa dosa anggo so adong mudar na niduruskon.
58009023	Angka songon i ma dalanna paiaskon angka barang na manggambarkon pangalaho na di banua ginjang. Tapi anggo taringot tu angka na di banua ginjang i sandiri porlu dope angka haul na dumenggan sian angka gambaran i.
58009024	Harana anggo Bilik Na Sun Badia na nipature ni jolma i hum na manggambarkon Inganan Na Badia na satutuna i do i. Banua Ginjang i do na nimasuhan ni Kristus; disi ma Ia saonnari mangadop tu Debata laho manyarihon hita.
58009025	Ganop taon do Malim Godang ni halak Jahudi masuk tu Bilik Na Sun Badia na di Bagas Ni Debata, maroban mudar ni sada pahan-pahanan. Tapi anggo Kristus nada marpupu Ia manghaulkon diriNia. Malim Godang di Bilik Na Sun Badia (9:25)
58009026	Harana muda songon i do, gabe marpupu do Ia manaon parkancitan mamungka sian dung ditompa portibi on. Hape anggo satutuna, saonnari di hatiha na giot marujung on, hum sanoli sajo do Ia ro laho manyesa dosa markite-hite na mangalehen diriNa sandiri.
58009027	Madung ditotopkon Debata hian, sanoli sajo do mate jolma, dung i diadili Debata noma.
58009028	Laing songon i do Kristus i, hum sanoli sajo do Ia nihaulkon songon haul laho manyesa dosa ni bahat halak. Ro dope Ia nian paduanolihon tapi nada mamorsan dosa be; na giot paluahon angka jolma na paintehon haroroNia noma.
58010001	Dibaen hum halinu ni angka haluaan na giot ro i do na di bagasan Tona i, nada anggo haluaan i sandiri. Hara ni i nada tarbaen Tona i markite-hite angka haul na tongtong dihaulkon ganop taon padenggankon singkop angka na ro tu Debata.
58010002	Sugari na dung tutu situtu ias sian dosa angka halak na marsomba i tu Debata, nada adong be di halahi pangkilalaan na mardosa jana mantak noma halak manghaulkon haul.
58010003	Hape anggo satutuna, haul na nihaulkon i ganop taon, na pasingotkon jolma i do taringot tu angka dosa ni halahi,
58010004	harana anggo mudar ni lombu dohot mudar ni hambeng i sandiri nada tarbaen i manyesa dosa.
58010005	Hara ni i do di na ro Kristus tu tano on didok Ia tu Debata, "Nada pola dihagioti rohaMu haul dohot haul silehen-lehen; tapi madung diparade Ho sada pamatang di Au.
58010006	Nada dihalomohon rohaMu haul sian pahan-pahanan na nitutung gabe haul sanga angka haul na nisombahon laho manyesa dosa.
58010007	Dung i Hudok ma, 'Dison do Au, o Debata! Ro do Au laho patuluskon hagiotMu songon na tarsurat i di Buku Na Badia taringot tu Au sandiri.' "
58010008	Mula-mula didok Kristus, "Nada pola dihagioti Ho haul dohot haul silehen-lehen; nada dihalomohon rohaMu haul sian pahan-pahanan na nitutung gabe haul dohot haul na nisombahon panyesa ni dosa." Didok Kristus do songon i haru pe sasude angka haul i nisombahon mangihutkon Tona ni ugamo Jahudi.
58010009	Dung i didok Kristus dope, "Dison do Au, o Debata! Ro do Au laho patuluskon hagiotMu." Jadi hara ni i, disoadahon Debata ma angka haul na honok i jana digonti Ia ma i dohot Kristus gabe haul na imbaru.
58010010	Madung dipatulus Jesus Kristus sanga aha na nidok ni Debata baenonNia. Hara ni i ma umbaen na nipaias hita sudena sian dosa markite-hite haul i, i ma Jesus sandiri -- na nihaulkon sanoli sajo ro di salolot-lolotna.
58010011	Sasude Malim Ni Jahudi angkon mandalankon karejo hamalimon ganop ari, jana marpupu ia manghaulkon angka haul na sarupa. Hape dosa aha pe nada adong tarsesa angka haul i.
58010012	Tapi anggo Ia, dung dihaulkon Ia haul na sada i, hara ni dosa, juguk ma Ia salolot-lolotna di siamun ni Debata.
58010013	Jadi saonnari, hum na paintehon sajo do Ia, lopus nipayakkon musuNia sudena gabe sidegean ni patNia.
58010014	Jadi sian haul na sada i, gabe sanggam ma dibaen Kristus sudena halak na nipaias sian dosana salolot-lolotna.
58010015	Taringot tusi pe dohot do Tondi Parbadia mandok tu hita,
58010016	" 'On ma janji na giot baenonKu dohot halahi tu ari na giot ro,' ninna Tuhan i, 'SuratkononKu ma angka TonangKu tu bagasan roha ni halahi, jana suankononKu ma i tu pikiran ni halahi.'
58010017	'HalupahononKu ma angka dosa dohot hajahatan ni halahi.' "
58010018	Jadi madung disesa angka dosa i dohot hajahatan i, gabe nada pola be haulkonon haul laho manyesa dosa.
58010019	Antong saonnari hamu angka dongan, hara ni mudar ni Jesus i, madung bisa hita masuk tu Bilik Na Sun Badia i.
58010020	Madung dibuka Ia dalan na imbaru, jana na mangolu do hita markite-hite tire i, i ma pamatang ni Jesus sandiri.
58010021	Jana adong do di hita sada Malim Godang di Bagas Ni Debata.
58010022	Antong hara ni i, tapadonok ma tu Debata mardongan roha na bulus dohot haporsayaan na tutu tu Debata; bope dohot roha na dung dipaias sian pangkilalaan na sala, bope dohot pamatang na dung nipaias dohot aek na lan.
58010023	Togu ma hita marsitiopan tu arop ni rohanta na dung taoku i angke haposan do Debata, patulusonNia do janjiNia.
58010024	Jana marsipamanatan ma hita sama hita anso tarbaen hita marsiparinggasan patupahon angka na denggan dohot patuduhon holong marsihaholongan.
58010025	Ulang ma tatinggalkon parlagutanta i, songon na nibaen ni na deba. Angkon mur umburju ma nian hita marsipaingotan sama hita, angke taboto do, ro ne ma Tuhan i.
58010026	Harana anggo dung dipasahat do tu hita jamita na sian Debata, hape laing tapupu do tasangajo mambaen dosa, gabe nada adong sada haul pe na tarbaen manyesa dosanta.
58010027	Hum na manjagit pangadilan ni Debata sajo noma hita dohot manjagit hagugurgur ni muruk ni Debata na mangabiskon sanga ise halak na mangalo Debata!
58010028	Sanga ise na so burju mangoloi angka Tona Ni Debata na nipasahat ni si Musa, nimatehon sajo do i nada adong ampunan, muda tardapot ia marsala disaksihon dua sanga tolu halak.
58010029	Haru tu halak na songon i, i ma borat ni uhumanna, mur bia muse dope ulaning borat ni uhuman tu angka jolma na songon on: Na mangalayasi Anak Ni Debata, halak na marnayang ni roha mida hamamate ni Kristus na songon jaminan ni janji ni Debata na mangkaholongi Ia. Hilala hamu ma sanga bia dokdok ni uhuman tu angka jolma sisongon i!
58010030	Angke taboto do sanga ise na mandok songon on, "Au do nampuna pamaloson, Au do na giot mambaen pamaloson!" Jana na mandok muse, "Uhuman ni Tuhan ma bangsoNa."
58010031	Na jorbut situtu do muda madabu hita tu tangan ni Debata Na Mangolu i!
58010032	Ingot hamu ma sanga na bia pangalahomunu di hatiha na salpu. Anggo di hatiha i, dung ditorangi sinondang ni Debata hamu, bahat do parhancitan ditaon hamu; haru songon i pe laing marsitutu do hamu marjuang.
58010033	Huhul hona incak do hamu jana gabe sitontonan di jolo ni halak na bahat. Huhul laing dohot do hamu manaon dohot halahi na manaon songon i,
58010034	jana dohot do hamu mangkilalahon pardangolan ni angka halak na tarhurung. Jana di na hona rampas sude sinadonganmunu, jop do rohamunu manjagit sasudena i, angke diboto hamu do, laing adong dope di hamu na dao dumenggan na tahan salolot-lolotna.
58010035	Jadi hara ni i, ulang mandele hamu, angke muda togu do haporsayaanmunu, adong do upa na godang disi!
58010036	Porlu do sobar hamu, jana muda dung dipatulus hamu hagiot ni Debata, jagitonmunu ma janji i.
58010037	Angke tarsurat do, "Santongkin nari sajo noma, ro ne ma Ia na giot ro i hian; nada palambat-lambatonNia haroroNia.
58010038	Jana halakKu na tigor roha i, mangolu do hara ni haporsayaanna, tapi muda adong sian halahi na sumurut, nada jop be rohangKu mida i."
58010039	Anggo hita nada halak na sumurut sanga na lilu hita. Tapi halak na porsaya do hita jana na dung nipalua.
58011001	Haporsayaan i ma jojahan ni roha taringot tu angka na niarop ni roha dohot hapastian taringot tu na so niida dope.
58011002	Hara ni na porsaya, gabe jop do roha ni Debata mida angka jolma narobi.
58011003	Hara ni haporsayaan, gabe mangarti hita bahaso hata na nidok ni Debata do manjadihon hasiangan on; jadi sanga aha na tarida, sian na so tarida do i tarjadi.
58011004	Hara ni na porsaya, gabe dihaulkon si Abel do tu Debata haul na dumenggan ulang pado haul na nihaulkon ni si Kain. Hara ni haporsayaannia i, dijagit Debata do si Abel gabe songon halak na dumenggan; angke tangkas do i tarida di na nijagit ni Debata na nihaulkonnia i. Madung mate nian si Abel, tapi hara ni haporsayaannia i, gabe mangkobari dope ia lopus tu sadari on.
58011005	Hara ni na porsaya, gabe nada mate si Henokh, tapi dipanaekkon do ia jana dioban tu Debata. Sahalak pe nada adong tarbaen marsuo dohot ia, angke madung diangkat Debata ia. Di Buku Na Badia i tarsurat do na nipasonang ni si Henokh roha ni Debata dompak so diangkat ia.
58011006	Muda so marhaporsayaan sanga ise pe nada tarbaen pasonang roha ni Debata. Angke sanga ise na ro tu Debata angkon porsaya do ia na tutu adong Debata jana lehenon ni Debata do upa tu angka na manjalahi Ia.
58011007	Hara ni na porsaya, gabe dijagit si Noak do barita na nilehen ni Debata tusia taringot tu angka na giot masa muse, na so haidaan dope tanda-tandana. Laing hara ni i muse ma, gabe dioloi si Noak Debata, gabe dipauli ia sada parau na paluahon ia muse rap dohot pangisi ni bagasnia. Jadi gabe dipasala ma portibi on, hape anggo si Noak sandiri didok Debata ma gabe halak na burju hara ni haporsayaannia.
58011008	Hara ni na porsaya, gabe dioloi si Abraham Debata, di na nipio ni Debata ia jana disuru anso kehe tu luat na nijanjihon ni Debata tusia. Dung i kehe do si Abraham so pola diboto ia sanga na giot tudia ia kehe.
58011009	Mardongan haporsayaan tu Debata, songon halak na ro do si Abraham di luat na nijanjihon ni Debata i tusia. Maringanan ma si Abraham disi di bagasan bandar. Laing songon i do si Ishak dohot si Jakob na dung dohot manjagit janji i sian Debata.
58011010	Angke tarpainte-inte do si Abraham anso tinggal ia di kota na giot baenon jana na nipauli ni Debata di ginjang ni ojahan na togu.
58011011	Hara ni na porsaya, gabe maruli pomparan si Abraham dohot si Sara, haru pe na dung matobangtu si Abraham boti si Sara pe na so maruntungan. Pos do roha ni si Abraham laing na gohan ni Debata do janjiNia.
58011012	Haru pe di hatiha i songon na so adong be idaon same na mangolu sian si Abraham, hape hum sian ia sandiri sajo do martubuan bahat pomparannia, na so taretong bahatna -- songon bahat ni bintang na di langit dohot horsik na di topi ni laut.
58011013	Di bagasan haporsayaan i, madung mate halahi sude. Nada dijagit halahi dopena janji i, tapi di tatap halahi do i sian na dao. Jadi pos jana jop do roha ni halahi marnidasa, jana dioku halahi do, bahaso pangaranto dohot paisolat do halahi di tano on.
58011014	Sanga ise na mandok songon i, tangkas do dipatuduhon halahi, na manjalahi luat na gabe inganan na hot do halahi.
58011015	Nada luat na nitinggalkon ni halahi be na nipasari-sari ni halahi. Sugari songon i, jotjot do tarbaen halahi mulak mangulahi tu luat i.
58011016	Hape anggo saonnari, luat na dumenggan do na nijalahan ni halahi, i ma banua ginjang. Hara ni i ma umbaen na so pola ila roha ni Debata nigoaran Ia Debata ni halahi, angke madung dipasingkop Debata sada kota di halahi.
58011017	-
58011018	Laing hara ni na porsaya, di na niuji ni Debata si Abraham, dipasahat si Abraham do si Ishak anakna i nihaulkon gabe haul. Haru pe madung dilehen tu si Abraham anak na nijanjihon ni Debata i; jana haru pe na dung didok Debata taringot tu dakdanak i, "Sian si Ishak on ma jagitonmu pomparan na Hujanjihon i tu ho," haru songon i pe laing rade dope si Abraham pasahatkon anaknia na sasada i.
58011019	Angke dihilala si Abraham, tarbaen Debata do pangoluhon angka na mate. Jadi bolas didok, madung dijagit si Abraham mangulahi si Ishak sian hamatean.
58011020	Hara ni na porsaya, dijanjihon si Ishak do pasupasu tu si Jakob dohot si Esau di hatiha na giot ro.
58011021	Hara ni na porsaya, di na giot mate si Jakob -- disandehon ia ma tu pangkal ni tungkotnia i jana disomba ia Debata -- dilehen ia ma pasupasu tu dakdanak ni si Josep.
58011022	Hara ni haporsayaan, di na giot mate si Josep, dibaritahon ia do taringot tu haruruar ni halak Israel. Laing ditonahon ia hian do sibaenon taringot tu holi-holinia.
58011023	Hara ni na porsaya, gabe ditabunihon natorasna do si Musa tolu bulan honokna dung sorang ia. Diida halahi na denggan do dakdanak i jana nada mabiar halahi mangalo parenta ni raja.
58011024	Hara ni haporsayaanna, dung magodang si Musa, nada ra ia nigoar anak ni boru ni raja ni Mesir.
58011025	Gumonan do dihilala ia markancit rap dohot bangso ni Debata ulang pado santongkin mandai hasonangan sian ngolu na mardosa.
58011026	Dihilala si Musa dao dope ummarga maruli incak-incak hara ni Kristus na nijanjihon ni Debata i ulang pado manjagit sasude arta ni tano Mesir; harana upa di ari na giot ro do na nipainte ni si Musa.
58011027	Hara ni haporsayaanna, gabe ditadingkon si Musa do tano Mesir so pola mabiar ia mida raja i na topet muruk marsitutu. Torus ditustus ia do dalannia songon na dung niidania Debata na so tarida i.
58011028	Hara ni haporsayaannia, dipatupa si Musa do Paskah jana dibaen ia parenta, angkon pispiskonon ni halak Israel mudar di pintu ni bagas ni halahi anso ulang dimatehon angka anak siangkaan ni halahi.
58011029	Hara ni haporsayaan, gabe tartaripari halak Israel do Laut Rara songon na mamolus di tano na mahiang, hape anggo halak Mesir dibondut laut i do di na nicubo ni halahi manyiborang muse.
58011030	Hara ni haporsayaanna, dung dihaliangi halak Israel tembok ni Jeriko pitu ari honokna gabe matolbak do tembok i.
58011031	Laing hara ni haporsayaan, gabe nada dohot si Rahab dadaboru jalang i mate rap dohot angka na mangalo Debata; angke denggan do dibaen ia manjagit angka pamata-matai ni halak Israel.
58011032	Antong, dia dope dokkononku? Tarpaboa au do sudena i tapi nada tuk hatiha di au. Na so hupaboa dope si Gidion, si Barak, si Simson, si Jefta, si Daud, si Samuel dohot angka panurirang i.
58011033	Hara ni haporsayaanna, ditaluhon halahi do angka harajaan. Na tigor do na nibaen ni halahi, gabe dijagit halahi ma na nijanjihon ni Debata. Dihuntam halahi do baba ni angka singa.
58011034	Diintopi halahi do api na godang. Malua do halahi marlojong sian baba ni podang. Gale do nian halahi, tapi gabe margogo; mur margogo dope tehe di parporangan, lopus tartaluhon halahi angka parangan ni bangso na asing.
58011035	Hara ni haporsayaanna gabe dijagit angka dadaboru do angka na matena na mulak mangolu. Tapi adong muse do na mangalehen dirina disiksa lopus mate, jana manjua do halahi nipalua, hara ni na giot maruli halahi di hangongot na dumenggan.
58011036	Adong ma deba na niincahan, na diparkanciti, dirante jana dipamasuk tu hurungan.
58011037	Didanggur do halahi dohot batu lopus mate, dilobong do halahi dohot gargaji, dimatehon dohot podang. Madang-adang halahi mamake baju sian bobak ni biri-biri sanga bobak ni hambeng; marpogos do halahi, diparkanciti jana disiksa.
58011038	Inganan na so tama do portibi on di halahi. Di parhorsihan dohot di dolok-dolok i do halahi madang-adang, jana di bagasan angka liang dohot di angka rigat ni tano i do halahi maringanan.
58011039	Na godang do hamonangan na dapot ni sudena halahi hara ni haporsayaanna i! Tapi haru songon i pe laing na so nijagit ni halahi dope anggo na nijanjihon ni Debata,
58011040	angke adong dope sangkap ni Debata na dumenggan salaho tu hita. Angkon rap do dohot hita anso gabe sanggam halahi.
58012001	Jadi anggo taringot tu hita, bahat sajo do humaliang hita angka saksi! Hara ni i, sasudena na padokdok hita bope dosa na sai lohot tu hita, tatalgangi ma sudena sian hita. Jana marsitutu ma hita manyalpui parlumbaan na di jolonta.
58012002	Tu Jesus ma tatatap, na manogu-nogu hita di bagasan haporsayaan, jana na maroban haporsayaanta i tu hasanggaman. Ditaonkon Ia do mate di hayu parsilang gonti ni jop ni roha na dung diparade diSia, jana juguk do Ia nuaeng di siamun ni habangsa ni Debata.
58012003	Ingot hamu ma Ia na manaon sai bahat hata partangkangon sian angka pardosa, anso ulang gale hamu, jana ulang mandele rohamunu.
58012004	Angke di paraloanmunu mangalo dosa i, nada jabat dope lopus tiris mudarmunu.
58012005	Jana madung lupa hamu di sipaingot na mandok tu hamu songon tu dakdanak, "Ale dakdanakku, ulang menek rohamu mida pangajaran ni Tuhan i; jana ulang mandele muda dipaingot Ia ho.
58012006	Angke diajari Tuhan i do sanga ise halak na nihaholonganNia, jana diloncing Ia do ganop na niokuNia dakdanakNia."
58012007	Angkon songon pangajaran ni sada ama tu dakdanakna do panjagitmunu muda ro loncing-loncing ni Debata. Adong ma he lakna dakdanak na so jungada diajar amangna?
58012008	Anggo na so dohot do hamu diajar songon pangajarina di sude dakdanaknia, anak gampang do hamu muda songon i, nada anakna kandung.
58012009	Di tano on, adong do amanta. Diajari amanta be do hita, jana tapasangap do amanta. Antong mur ma hape maradopkon Amanta na di banua ginjang i, tontu angkon mur umoloan ma hita tuSia anso mangolu hita.
58012010	Marhatiha do pangajaran ni natorasta na di tano on tu hita, hombar tu na denggan na niboto ni halahi. Tapi anggo Debata, diajari do hita laho padenggankon hita, anso gabe badia hita rap dohot Ia.
58012011	Tutu nian dompak hona ajar hita, nada sonang rohanta manjagit pangajaran i, hum na pahancit roha sajo do i nihilala. Hape dung salpu i, dilehen do di halahi parbatu ni hatigoran, na mangalehen hasonangan.
58012012	Hara ni i, pargogoi hamu ma tanganmunu na gale dohot patmunu na humitir-hitir i mardalan!
58012013	Di dalan na hornop ma hamu mardalan, anso ulang tarbalingsu patmunu, tapi mur tu malumna ma.
58012014	Usahahon hamu ma anso mardame-dame hamu tu sude halak jana manggogo ma hamu anso hum di Tuhan ngolumunu, harana sahalak pe nada adong na tarbaen mida Tuhan anggo inda songon i pardalan ni ngoluna.
58012015	Jagohon hamu ma anso ulang adong sanga ise na morot sian asi ni roha ni Debata; anso ulang adong na gabe duri dohot sihupi di tonga-tongamunu na parohon hasusaan jana na mambaen sego halak na bahat.
58012016	Jagohon hamu ma anso ulang adong na gabe siparkamainan sanga na so mangargahon angka pangalaho na badia songon na nibaen ni si Esau. Digadis ia haknia songon anak siangkaan, hum hara ni samangkuk sipanganon.
58012017	Diboto hamu do, por do rohania, hape ditulak do ia, angke nada adong be hatiha disia giot paubahon roha, haru pe marilu-ilu matana manjalahi.
58012018	Nada pola diadopi hamu songon na masa tu halak Israel najolo. Anggo halahi diadopi halahi do na bolas nijama, i ma Dolok Sinai dohot api na marnyala-nyala i; diadopi halahi do hagolapan, haholomon bope halingsungsung;
58012019	saringar ni sarune dohot sora na lobi gogo. Di na nibege ni halak Israel sora i, gogo do pangidoan ni halahi anso ulang be nian mangkuling sora i tu halahi.
58012020	Angke nada tahan halahi pabege-bege parenta na nipalalu ni sora i. Angke didok sora i do, "Sasudena na mandonohi dolok on, nada marimbar sanga na binatang sanga na ise pe tehe, angkon dangguran do dohot batu lopus mate."
58012021	Sanga aha na niida ni halak Israel i, i noma sogenna jabat didok si Musa, "Mabiar do au jana humitir!"
58012022	Tapi anggo hamu, Dolok Sion noma na niadopanmunu bope Kota Ni Debata na mangolu, i ma Jerusalem na di banua ginjang dohot surusuruanNa na marribu-ribu.
58012023	Sada parsuoan godang do na niadopanmunu -- parsuoan ni angka anak siangkaan ni Debata na dung disuratkon goarna di banua ginjang. Debata do na niadopanmunu, Panguhum ni sude jolma manusia. Adopanmunu do angka tondi ni halak na burju na dung dipasanggam.
58012024	Diadopi hamu do Jesus pandomui na mambaen janji na imbaru i; diadopi hamu do mudar pamispison na gabe jaminan ni angka na dao dumenggan sian na nijamin ni mudar ni si Abel.
58012025	Antong, jago ma hamu anso ulang jabat layas rohamunu tuSia na mandok hata i. Salangkan halahi na so manangihon na palalu hata ni Debata di portibi on nada tarbaen marlojong, mur ma hita on na umbege hata na nidokNia sian banua ginjang. Muda nada ra hita manangihonsa, bia dope pambaenna malua hita sian Ia!
58012026	Mangaronggur do ditano on soraNia hatiha i. Tapi saonnari madung marjanji Ia, "Mangaronggur dope baenonKu sanoli nari, nada hum tano on, tapi dohot do langit."
58012027	Pandohan "sanoli nari" patuduhon bahaso pasidingon do sasudena na dung nitompa i jana na ra humutur i, anso tinggal ma hum na so ra humutur i.
58012028	Hara ni na dung tajagit harajaan na so tarhutur i, beta ma tadok tarimakasi jana mangoloi tu Debata mangihutkon angka tona na tama tuSia, mardongan sangap dohot biar.
58012029	Angke songon api na mangabiskon do tutu anggo Debatanta i.
58013001	Tongtong ma jagohon hamu holong maradopkon dongan!
58013002	Ulang pola gamang hamu manjagit dongan na so haru tangkas dope ditanda hamu. Angke di na patupahon na songon i sian na so pamotoan, madung dijagit ia surusuruan di bagasnia.
58013003	Ingot hamu ma angka halak na tarhurung, laing songon na dohot hamu tarhurung rap dohot halahi. Dohot angka na manaon pambaenan na so patut, ingot hamu ma halahi songon na dohot hamu manaonkon na songon i.
58013004	Dipatuduhon ganop halak ma sangap di parsaripeonna, hara ni i angkon burju do na mardongan saripe tu donganna saripe i. Halak na markamainan dohot na mambaen na so ture adilan ni Debata do i.
58013005	Ulang dirajai hepeng ngolumunu, tapi hasonangkon hamu ma intap ni na adong di hamu. Angke madung didok Debata, "Nada padiaronKu ho jana nada tadingkononKu ho."
58013006	Hara ni i gabe puluk ma hita mandok, "Tuhan do Pangurupi di au, nada mabiar au. Aha ma he na tarbaen jolma tu au lakna?"
58013007	Ulang hamu lupa tu angka pamimpinmunu na dung pasahatkon jamita na sian Debata tu hamu. Paligi-ligi hamu ma sanga songon dia pardalan ni ngolu ni halahi lopus mate jana haporsayai hamu ma Debata songon pangkaporsayai ni halahi di Debata.
58013008	Tongtong do sarupa anggo Jesus Kristus, najolo, saonnari jana ro di salolot-lolotna.
58013009	Ulang ma padiar-diar hamu angka pangajaran na marragam-rupa i mangaliluhon hamu. Angkon denggan ni roha ni Debata do na patogu rohanta, i do na denggan; ulang ma angka paraturan ni sipanganon. Angke angka halak najolo na mangihutkon paraturan i nada adong pola gunana dapot halahi.
58013010	Adong do di hita sada inganan laho pasahat haul tu Debata. Jana angka malim na markarejo mangoloi di bagasan bandar i, nada dipatola halahi mangankon haul na adong di ginjang ni parkaulan i.
58013011	Anggo mudar ni pahan-pahanan na nihaulkon i gabe haul laho manyesa dosa, dioban Malim Godang do i tu Bilik Na Sun Badia di bagasan bandar i; tapi anggo bangke ni pahan-pahanan i sandiri di duru ni bandar i do nitutungan.
58013012	Hara ni i ma umbaen na di ruar ni horbangan ni kota Jesus mate laho paiaskon bangsoNa sian dosa markite-hite mudarNia i sandiri.
58013013	Hara ni i, beta ma tadapotkon Ia di ruar ni bandar i jana dohot ma hita niincahan rap dohot Ia.
58013014	Nada adong inganan na hot di hita anggo di tano on; inganan tu hatiha na giot ro do na tajalahi.
58013015	Hara ni i, sai tapuji-puji ma Debata markite-hite Jesus; i ma haul haluaan tuSia, na tahaulkon sian pandohan na tapajojor dohot pamanganta laho pasangapkon goarNia.
58013016	Ulang lupa hamu mambaen na denggan bope na marsiurup-urupan, angke na songon on do haul na pasonangkon roha ni Debata.
58013017	Ihutkon hamu ma angka parenta na sian pamimpinmunu jana oloi hamu ma na nidok ni halahi. Angke tongtong do diparrohahon halahi tondimunu jana angkon martanggung jawab do halahi tu Debata. Muda dioloi hamu do halahi, tarbaen halahi ma markarejo di bagasan sonang ni roha; muda inda songon i, humolos ma halahi na karejo i, jana nada adong ro labo sian na songon i di hamu.
58013018	Torus ma tangiangkon hamunu hami. Pos do rohanami na denggan do taroktoknami, angke sai ra do hami patuluskon na tigor.
58013019	Tarlobi gomos hupangidohon, anso laing tangiangkon hamu ma au. Tangiangkon hamu ma anso tumibu dioban Debata au mangulahi tu tonga-tongamunu.
58013020	Madung dipangolu Debata Tuhanta Jesus sian hamatean. Hara ni hamamateNia i, gabe Parmahan Bolon ma Ia saonnari di hita na gabe songon biri-biriNia. Laing songon jaminan muse do hamamateNia i taringot tu janji na so ra muba na sian Debata.
58013021	Sai dipasingkop Debata mual ni hasonangan i ma hamu di sasude na denggan i na porlu di hamu laho patuluskon hagiot ni rohaNia. Sai dibaen Debata ma di hita sanga aha giot ni rohaNia markite-hite Jesus Kristus. Tarpuji ma Jesus salolot-lolotna! Amen.
58013022	Hupaingot ma hamu ale dongan, jagit hamu ma hata sipaingot i, angke saotik do isi ni suratkon tu hamu.
58013023	Boto hamu ma si Timoteus donganta i madung malua ia sian hurungan. Muda dung di inganankon ia, obanonku do ia muda ro au manopot hamu sanoli on.
58013024	Palalu hamu ma tabengku tu sude angka pamimpinmunu dohot tu sude halak na badia. Laing jagit hamu ma tabe ni angka dongan na di Italia.
58013025	Asi ni roha ma mandongani hamu sude.
59001001	Tabe ma sian au, si Jakobus, naposo ni Debata dohot Tuhan Jesus Kristus, tu na dua bolas marga i, na di parserahan.
59001002	Hamu angka dongan! Muda manaon pandugaan na marragam-ragam hamu, etong hamu ma i songon sada hauntungan.
59001003	Angke muda laing tong do porsaya hamu tu Tuhan di na mamolus pandugaan i gabe diparo i ma hasobaron di hamu.
59001004	Jagohon hamu ma anso ulang mantak di tonga dalan hasobaronmunu i, tapi mur martumbur ma i lopus magodang hamu jana sanggam bope na so markahurangan hamu di sasudena.
59001005	Muda adong sanga ise sian hamu na hurang marroha, dipangido ia ma habisuhon sian Debata, gabe lehenon ni Debata ma disia habisuhon. Angke tu ganop halak do Debata mangalehen jana mardongan ibo ni roha.
59001006	Tapi angkon porsaya do sanga ise na mangido i; ulang ganggu rohana. Angke tarsongon ombak ni laut na nionjar tu siamun siambirang do anggo halak na ganggu roha.
59001007	Ulang dipikir halak na songon i jagitonnia bagi aha sian Tuhan i.
59001008	Anggo halak na mardua roha, nada tontu di bagasan sude pardalananna.
59001009	Sanga ise halak Kristen na pogos, jop ma rohania muda dipagincat Debata ia.
59001010	Jana halak Kristen na kayo, laing marjop ni roha ma muda dipatutoru Debata ia. Angke na giot mago do sanga ise na kayo songon bunga ni duhut.
59001011	Muda dung bincar mataniari di panyoro ni milasna i, gabe malos ma duhut i, marurus ma bungana i jana mago muse ma dohot hajegesonna i. Laing songon i ma halak na kayo; magopu ma ia di na mandalankon karejona i.
59001012	Martua do sanga ise na sobar di na manaon pandugaan. Angke muda dung disalpui ia pandugaan i, manjagit upa ma ia, i ma hangoluan na nijanjihon ni Debata tu angka na mangkaholongi Debata.
59001013	Muda adong sanga ise na hona ujian na songon i, ulang ma didokkon ia, "Sian Debata do haroroan ni ujian i," angke nada tarbaen hona uji Debata baenon ni hajahatan jana nada diuji Debata sanga na ise pe.
59001014	Tapi ganop halak digoda do marhite hagiotna sandiri na jahat i.
59001015	Dung i muda dioloi ia hagiotnia na jahat i, gabe tubu ma dosa; dung mardosa, gabe hamatean noma na ro.
59001016	Ulang hamu tarpaoto-oto, ale angka dongan!
59001017	Ganop silehen-lehen na denggan jana na sanggam sian banua ginjang i do ro; na nipaijur ni Debata na manompa sasudena na torang di langit i do sudena i. Ia do Debata na so muba-uba, jana nada mandao muse Ia sian hita, gabe adong do tading halinuNa humaliang hita.
59001018	Hara ni giot ni rohaNia sandiri, dibaen Ia do hita gabe dakdanakNia markite-hite hataNia na tigor i, anso dapotan inganan na dumenggan hita sian sasudena na nitompaNia.
59001019	Denggan ma parrohahon hamu on, hamu ale angka dongan na nihaholongan! Ganop halak angkon hipas do manangihon, tapi lambat ma mandok hata, jana maol ma laho muruk.
59001020	Harana nada tarbaen hamuruhon ni jolma mangkarejohon hatigoran ni Debata.
59001021	Antong hara ni i, ambungkon hamu ma sude hasomalan na hodar dohot na jat. Jagit hamu ma di bagasan toruk ni roha Hata na nisuan ni Debata di bagasan rohamunu, angke margogo do Hata i laho paluahon hamu.
59001022	Patulus hamu ma sanga aha na nidok ni Debata, ulang ma hum na manangihon sajo, angke na paoto-oto dirimunu sandiri do hamu muda songon i.
59001023	Sanga ise na manangihon hata ni Debata hape nada dipatulus ia, songon halak na mangaligi bohina sandiri do i di sormin.
59001024	Dung denggan diparate-atehon ia, kehe ma ia jana torus lupa ma ia sanga na songon dia tompa ni bohinia i.
59001025	Sanggam do tona i jana margogo do i laho mambaen jolma gabe mardeka. Jana sanga ise na manangkasi dohot na mamparrohahon dohot denggan bope na patuluskon angka parenta i, jana nada hum na manangihon sajo jana mangkalupahonsa, martua ma halakna i di sude pangalaho na nibaennia.
59001026	Muda adong sanga ise na mangkilala dirina halak na burju marugamo, hape nada dijagohon ia dilania, na paoto-otohon dirinia do ia disi; nada adong guna ni ibadatnia i.
59001027	Haburjuon marugamo na ias jana na so martihas diadopan ni Debata Amanta, on do: Manyarihon na so marama so marina dohot angka na mabalu na mardangol; dohot na manjagohon dirina sandiri anso ulang sego dibaen portibi on.
59002001	Hamu angka dongan! Songon halak na porsaya tu Tuhan Jesus Kristus, Tuhan Na Sumangap i, ulang ma hara ni angka pangalaho na tarida baen hamu mangaligi bohi ni halak.
59002002	Angke muda adong sada halak na martintin sere dohot na marpakean na jeges ro tu parpunguanmunu, dung i ro muse ma sada halak na pogos na mamake pakean na mardungkap,
59002003	gabe sumangapan ma hamu tu bayo na marpakean na jeges i. Dokkononmunu ma tusia, "Di karosi na jumegesna on ma tuan i juguk." Hape anggo tu bayo na pogos i dokkononmunu ma, "Disadu ma ho jongjong," sanga "Dilante on ma da pajuguk."
59002004	Muda songon i dibaen hamu, nada he na mardia imbar do dibaen hamu sama hamu jana manguhumi hamu di bagasan pikiran na jahat?
59002005	Hamu angka dongan na nihaholongan, tangihon hamu ma! Angka halak na pogos ninna roha ni portibi on, i do na dipili Debata anso gabe halak na mora di haporsayaanna tu Tuhan. Halahi do na maruli di Harajaan Ni Debata na nijanjihonNa i tu angka halak na mangkaholongi Ia.
59002006	Hape anggo hamu, mur dipabile hamu do halak na pogos haru pe nian angka halak na mora i do mamisat hamu dohot na manyarat hamu tu paruhuman!
59002007	Nada he halahi do na pabilehon Goar na sangap na marhite i hamu gabe nampuna ni Debata!
59002008	Na denggan ma na nibaenmunu muda dipatulus hamu tona na gumodang tarsurat di Buku Na Badia i na mandok, "Haholongi ma donganmu jolma songon pangkaholongimu di dirimu sandiri."
59002009	Tapi muda mardia imbar do dibaen hamu halak, na mambaen dosa do hamu songon i, jana marhite Tona i, tangkasma bahaso na dung mangalaosi hamu disi.
59002010	Harana sanga ise na mangkarejohon sude Tona i, tapi nada dikarejohon ia sada sian i, na marsala do ia maradopkon sasudena i.
59002011	Angke Ia do na mandok, "Ulang ho markarosuan," laing Ia muse do na mandok, "Ulang ho mamunu." Jadi muda nada markarosuan ho, hape mamunu jolma, laing na mangalanggar Tona i do hamu disi.
59002012	Jadi muda mangkobari hamu sanga patupahon bagi aha, angkon hilalaonmunu do, hamu sandiri pe laing halak siuhumon do mangihutkon Tona Ni Debata na mambaen jolma gabe mardeka.
59002013	Angke sanga ise halak na so maribo ni roha tu halak na asing, sidabuon do uhuman tusi so pola mardongan ibo ni roha. Tapi gumogo dope ibo ni roha ulang uhuman!
59002014	Hamu angka dongan! Aha ma gunana didok halak, "Porsaya do au," anggo so dipatidahon ia do sian pambaenannia na tutu ia porsaya? Tarpalua haporsayaan na songon i ma he ia lakna?
59002015	Sugari adong sada dongan Kristen na mangkaporluhon pakean jana na so tuk panganonnia siganop ari.
59002016	Aha ma gunana didok hamu, "Marjop ni roha ma ho mamake pakean na las jana mangan ma ho lopus butong!" -- anggo so dilehen hamu do tusia na nihaporluhonnia i?
59002017	Laing songon i ma muda porsaya hita hape nada tapatuduhon dohot pambaenan, na mate do haporsayaanta i.
59002018	Tapi sugari adong na mandok, "Haporsayaan do di ho, pambaenan i di au. Antong patidahon ma di au haporsayaanmu na so mardongan pambaenan, jana hupatidahon di ho sian pambaenan do haporsayaanki."
59002019	Nada he porsaya do ho hum sada do Debata? Denggan do i! Tapi setan i pe porsaya do jana humitir halahi hara ni biarna!
59002020	Ale jolma na oto, saonnari ra dehe ho mamparkatutui bahaso na mate do haporsayaan na so mardongan pambaenan?
59002021	Ligi hamu ma ompunta si Abraham. Denggan ia dijagit Debata, hara ni pambaenannia do, i ma di na nihaulkonnia si Ishak anaknia i tu Debata di inganan parkaulan ni haul.
59002022	Dison tarida ma, angkon nipatuduhon do haporsayaan i dohot pambaenan anso gabe sanggam.
59002023	Hombar do i tu ayat na mandok, "Porsaya do si Abraham tu Debata, jana dietong ma i disia gabe hatigoran." Hara ni i ma umbaen na nigoaran si Abraham, "Ale-ale ni Debata."
59002024	Tangkas ma saonnari, anso denggan dijagit Debata jolma laing hara ni pambaenan na nikarejohon ni jolma i do, jana nada hum hara ni haporsayaan sajo.
59002025	Laing songon i do si Rahab boru jalang i. Nada he dapotan hatigoran do ia marhite pambaenanna di na nijagitnia angka pamata-matai jana diurupi ia halahi palua dirina sian dalan na asing?
59002026	Harana pamatang na so martondi, pamatang na mate do i, laing songon i do haporsayaan na so mardongan pambaenan, na mate do i.
59003001	Hamu ale angka dongan! Ulang ma bahat sian hamu na marpor ni roha gabe guru. Nada he diboto hamu do anggo hita na gabe guru angkon umborat do uhumanna sian angka halak na asing i.
59003002	Jotjot do hita sudena mambaen hasalaan. Sanga ise na so jungada mambaen hasalaan di angka hatana, halak na sanggam do i, na margogo mangarajai dirina.
59003003	Muda tabaen kokang tu pamangan ni kudo anso diihutkon ia hagiotta, gabe tarbaen hita ma marroha-roha paegol-egolkon pamatang ni kudo i. Kokang di pamangan ni kudo (3:3)
59003004	Laing tarbaen do kapal songon tudosanna. Haru pe barang na lobi godang sada kapal jana na nigulotkon ni alogo na gogo situtu, hape na niatur ni sada amudi na menek do i na nitontuhon ni juaro mudina i.
59003005	Laing songon i ma dilanta i; haru pe menek sajo dilanta i, hape tarbaen ia do manggodang diri taringot tu angka pangalaho na godang. Ligi hamu ma, salang harangan godang tarsurbu do i hara ni api na menek.
59003006	Songon api do dila i. Asar ni hajahatan do dila i di pamatangta na pararatkon hajahatan tu sude dirinta. Markite-hite api na sian narako i, dipamosok ia ma sude ngolunta.
59003007	Sude ragam ni binatang na manjurur dohot angka ihan, tarpajinak do sude jana madung dipajinak jolma.
59003008	Tapi anggo dila ni jolma umpe sahalak na tarbaen pajinakonsa. Jahat do dila i jana nada tarrajai; jana gok rasun na mamatehon.
59003009	Tarpake do i laho mandok tarimakasi tu Debata, Amanta, hape laing tarpake muse do i mamurai dongan jolma na nitompa mangihutkon rupa ni Debata.
59003010	Sian pamangan na sada i haruar do angka hata pasupasu jana dohot muse angka hata bura. Nada tola songon i hamu ale angka dongan!
59003011	Adong dehe mual ni aek na gabe haroroan ni aek na tonggi dohot aek na paet sian mual na sada i?
59003012	Tarbaen ma he lakna, hamu angka dongan, hayu ara marbatuhon zetun sanga bona ni anggur marbatuhon hayu ara? Mual ni aek na ancim, nada tarbaen i parohon aek na tabo.
59003013	Muda adong do sian hamu na marroha jana na burju, dipatuduhon ia ma i dohot ngolu na denggan bope dohot pambaenan na denggan mardongan hatoruhon ni roha dohot habisuhon.
59003014	Tapi muda mangiburu hamu, markancit ni roha, muruk jana manyarihon dirina sajo, ulang ma hamu manggodang jana ulang hamu margabus mangalo hasintongan i.
59003015	Nada habisuhon na ro sian banua ginjang anggo habisuhon na songon i, sian portibi on do i, sian hagiot ni jolma, karejo ni setan do i!
59003016	Muda masa pangiburuon dohot na manyarihon dirina be, masa muse ma disi hagaoron dohot sude ragam-ragam ni na jat.
59003017	Tapi sanga ise na maruli habisuhon na ro sian ginjang, na parjolo: Na ias do i, dung i pardame, na burju dohot na ra mangoloi. Gok do i dohot ibo ni roha bope na pataridahon angka parange na denggan. Nada ganggu rohana jana nada mangalancap.
59003018	Tutu ma tarida hadengganan i na songon parbatu ni same ni dame na nisuan ni halak na mangkaholongi dame!
59004001	Sian dia dehe asal ni sude parbadaan dohot partangkangan na masa di hamu? Nada he sian angka hagiotmunu na sai giot torus marporang di bagasan dirimunu anso dapotan hasonangan portibi do asal ni i?
59004002	Por do rohamunu, hape nada dapot hamunu, gabe ra ma hamu mamunu! Mangiburu do hamu, hape umpe dapot hamu na nijalahanmunu i gabe martangkangi ma hamu lopus marbada. Umpe bagi aha dapot hamu, angke nada tu Debata hamu mangido.
59004003	Tarsung pe dipangido hamu, hape laing nada dapotan hamu, angke madung sala tujuan ni pangidoanmunu i; na laho pasonang-sonangkon dirimunu sajo do na nipangidomunu i.
59004004	Angka jolma na so tigor do hamu! Diboto hamu dehe, muda mardongan hamu dohot portibi on na gabe musu ni Debata do hamu?
59004005	Ulang ma didok rohamunu na so marguna na nidok ni Buku Na Badia i, "Madung dibaen Debata sada tondi na malungun situtu maringanan di bagasan hita."
59004006	Haru songon i pe, gumogo dope asi ni roha ni Debata na nilehenNa i di hita ulang pado hagiot ni rohanta i. Hara ni i do umbaen na laing tarsurat di Buku Na Badia i muse, "Dialo Debata do halak siginjang roha, tapi asi do rohaNia anggo tu halak na toruk roha."
59004007	Antong, oloi hamu ma Debata jana alo hamu ma Sibolis i, anggo i marlojongi ma Sibolis i sian hamu.
59004008	Pasolkot hamu ma tu Debata, jana Debata pe padonohonNa ma tu hamu. Hamu dongan na mardosa, paias hamu ma tanganmunu! Hamu na mardua roha, paias hamu ma rohamunu.
59004009	Angkon tutu ma hamu manyosal jana tangis dohot mangandungi; angkon gabe muba ma partatamunu gabe partangisan dohot hajojop ni rohamunu gabe hamarsahan!
59004010	Patoruk hamu ma dirimunu di jolo ni Tuhan, gabe patuginjangon ni Tuhan i ma hamu.
59004011	Hamu angka dongan, ulang ma hamu marsitilakoan sanga marsipasalaan. Sanga ise na manilakoi sanga na pasalahon donganna Kristen, na manilakoi dohot na manyalahon angka Tona Ni Debata do i. Jana muda disalahon hamu angka Tona Ni Debata, na so diihutkon hamu be angka Tona i tapi gabe panguhum noma hamu disi.
59004012	Hape nian, hum sada do na marhak mamarenta jolma dohot manguhumisa. I ma Debata na margogo paluahon dohot pangabiskon. Jadi, ise ma hamu lakna umbaen na jabat ra hamu pasala halak na asing, laing jolma na somal songon hamu.
59004013	Hamu angka dongan na mandok, "Sadari on sanga ancogot na giot kehe do hami tu kota adu i jana disi ma hami maringanan sataon honokna anso marjagal jana manjalahi hepeng disi,
59004014	hape nada diboto hamu sanga aha na giot masa ancogot di ngolumunu. Aha ma he hosamunu i? Na songon timus sajo do ho, tarida santongkin sajo, dung i manigor mago."
59004015	Angkon songon on do nian dokkononmunu, "Muda ibo roha ni Tuhan, mangolu ma hami jana baenonnami ma songon on sanga songon an."
59004016	Hape saonnari gabe marginjang ni roha do hamu jana mamburas. Sala do sudena buras na songon i.
59004017	Jadi hara ni i, mardosa do sanga ise na umboto na denggan sipatupaonnia nian, hape nada dipatulus ia.
59005001	Hamu angka halak na mora! Tangihon hamu ma sipaingotkon. Tangis ma hamu jana mangandungi, harana manaon parkancitan ma hamu!
59005002	Madung busuk sinadonganmunu i. Madung dipangan ngitngit pakeanmunu i.
59005003	Madung haraton sere dohot perakmunu i; haratna i ma na gabe saksi mangalo hamu jana panganonna ma pamatangmunu songon api. Madung dipalagut hamu arta marayak ari na parpudi.
59005004	Nada digarar hamu upa ni angka halak na markarejo di ladangmunu. Saonnari bege hamu ma hoi-hoi ni halahi! Angka halak na palagutkon suha ni ladangmunu, marsurak do halahi mangido tolong jana lalu do angguk ni halahi i tu simanangi ni Debata, Tuhan Na Markuaso i.
59005005	Marlobi-lobi do ngolumunu di tano on jana didai hamu na sonang. Tarsongon na pamokmok-mokmokkon diri do hamu laho sambolon.
59005006	Diuhum jana dibunu hamu do angka halak na so marsala, hape nada mangalo halahi tu hamu.
59005007	Antong sobar ma hamu angka dongan lopus ro Tuhanta i. Ligi hamu ma sobar ni angka partani i paintehon lopus dilehen tanonia i suha na mararga disia. Sobar do ia paintehon udan di musim gugur dohot udan di musim bunga.
59005008	Hamu pe angkon laing sobar do jana margodang ni roha, harana madung donok ari haroro ni Tuhan i.
59005009	Ulang mungut-ungut hamu jana marsipasalaan anso ulang diuhumi Debata hamu. Ingot! Ro ma panguhum i.
59005010	Ligi hamu ma angka panurirang na mandok hata mangasahon goar ni Tuhan. Sobar do halahi jana tahan manaon parkancitan. Jadi, halahi ma baen hamu gabe tiruan.
59005011	Hara ni sobarna halahi gabe dohonon ma halahi na martua. Diboto hamu do sanga na bia hasobaron ni si Job, jana diboto hamu do sanga na bia di ujungna dipasupasu Tuhan ia. Angke parasi roha na sumurung do Tuhan jana na denggan roha.
59005012	Anggo na ummarga hamu angka dongan, on do: Ulang hamu marsumpa sanga pe maradopkon langit bope tu tano on sanga maradopkon bagi aha pe tehe. Dok sajo ma "Olo" muda olo, jana "Nada" muda nada, anso ulang didabu Debata uhuman tu ho.
59005013	Muda topet adong na susa sian hamu, martangiang ma ia. Muda adong na marjop ni roha, marende ma ia mamuji Debata.
59005014	Muda adong na marnyae, dipiohon ia ma angka sintua i. Ditangiangkon angka pamimpin i ma halak na marnyae i jana diapuskon ma miak mangasahon goar ni Tuhan.
59005015	Tangiang na nipasahat tu Tuhan mardongan pos ni roha, tarbaen do i pamalumkon halak na marnyae. Pamalumon ni Tuhan ma i jana sesaonNia ma angka dosa na nibaennia.
59005016	Hara ni i, marsioku dosana ma hamu jana marsitangiangan anso dipamalum hamu. Na margogo situtu do tangiang ni halak na mangihutkon hagiot ni Debata.
59005017	Si Elia pe laing jolma humani do, sarupa dohot hita. Marsitutu do ia martangiang anso ulang ro udan, jana nada ro udan tolu satonga taon honokna.
59005018	Dung i ditangiangkon ia mangulahi, jadi dipaijur langit i ma udan gabe diparlehen tano i ma mangulahi angka parbatuna.
59005019	Hamu angka dongan! Muda adong barang ise na lilu sian hatigoran i, dung i adong barang ise na paulakkon rohania,
59005020	boto hamu ma on: Sanga ise na manogu halak pardosa marbalik sian dalanna na sala i, na nipaluania do halakna i sian hamatean jana ditutupi ia ma bahat dosa.
60001001	Sian si Petrus rasul ni Jesus Kristus, tu angka halak na ro, na marserak di Pontus, Galatia, Kapadokia, Asia dohot Bitinia, i ma angka halak na nipili,
60001002	mangihutkon sangkap ni Debata Ama jana na niparbadiai ni Tondi, anso mangoloi Jesus Kristus jana manjagit pamispion ni mudarNia. Mur martamba ma asi ni roha dohot hasonangan di hamu.
60001003	Mandok tarimakasi ma hita tu Debata bope Ama ni Tuhanta Jesus Kristus! Hara ni denggan ni rohaNia, dibaen Ia do hita gabe jolma na imbaru na maruli arop ni roha na tongtong mangolu, angke madung dipangolu Kristus mangulahi sian hamatean.
60001004	Hara ni i do umbaen na mararop ni roha hita maruli di pasupasu na nipasingkop ni Debata di halakNia, i ma angka pasupasu na nipasingkopNia di banua ginjang, gabe nada ra sego, sanga busuk, sanga manyocang.
60001005	Di hamu do i sudena, hara ni na dung porsaya hamu tu Debata. Gabe dijago kuaso ni Debata ma hamu anso dohot hamu manjagit haluaan na dung singkop giot pabotohonon di hatiha parpudi.
60001006	Hara ni i angkon marjop ni roha do hamu, haru pe saonnari angkon laing marsak hamu santongkin hara ni na manaon angka pandugaan hamu.
60001007	Sudena i na laho patandahon haporsayaanmunu do tu Tuhan, paboa na tutu do haporsayaanmunu i sanga nada. Sere na ra sego pe angkon laing tutungon do i tu api. Dao dope ummarga haporsayaanmunu i ulang pado sere, jadi angkon laing diuji dope i anso gabe pita. Jadi gabe pujion ma hamu jana pasangapon bope dipatuginjang di haroro ni Jesus Kristus mangulahi tu tano on.
60001008	Dihaholongi hamu do Ia haru pe nada jungada diida hamu Ia najolo. Jana dihaporsayai hamu do Ia haru pe saonnari nada diida hamu Ia. Dipapuji-puji hamu do Debata mardongan jop ni roha godang na so tarpajojor dohot hata.
60001009	Dibaen dapot hamu do parbatu ni haporsayaanmunu i, i ma haluaan ni tondimu.
60001010	Haluaan on do na nitangkasan dohot na nisihiran ni angka panurirang na paboahon hian taringot tu pasupasu i na giot lehenon ni Debata tu hamu.
60001011	Ditangkasi halahi do sanga na bia dohot andigan hamamasa ni na nidok ni Tondi Ni Kristus i, na adong di bagasan halahi. Dipaboa Tondi i hian do hatiha i tu halahi taringot tu angka parkancitan na angkon taonon ni Kristus dohot taringot tu hagodanganNia na giot ro dung salpu parkancitanNia i.
60001012	Dipaboa Debata do tu angka panurirang i sasudena na nibaen ni halahi i laho mangoloi hamu do, jana nada na mangoloi halahi sandiri; i ma taringot tu angka na nibegemunu saonnari sian angka na manjamitahon Jamita Na Denggan. Mardongan kuaso ni Tondi Parbadia na nitongosNia sian banua ginjang do dipasahat halahi na songon i tu hamu. Salang angka surusuruan pe por do rohana mamboto barita na nipaboa ni halahi i.
60001013	Hara ni i hobas ma hamu. Jonggor ma hamu jana mararop ni roha situtu di pasupasu na giot lehenonNa tu hamu di haroro ni Jesus Kristus muse.
60001014	Songon dakdanak na mangoloi poda ma hamu, jana ulang be mangoloi hagiotmunu najolo i ngolumunu, i ma dompak so ditanda hamu Debata.
60001015	Tapi, angkon badia ma hamu di sasudena na nibaenmunu, laing songon Debata na badia i na mamiohon hamu.
60001016	Di Buku Na Badia i tarsurat do, "Angkon badia do hamu, angke Au pe na badia do."
60001017	Didok hamu Amang tu Debata dompak martangiang hamu. Antong, Debata i do na mandabuhon uhuman tu jolma marguru tu pambaenanna be so pola mangaligi bohi. Hara ni i, salolot di tano on hamu, pagodang hamu ma Debata di ngolumunu.
60001018	Angkon botoonmunu do sanga aha na dung digarari laho paluahon hamu sian ngolu na so marguna i na nipateankon ni angka ompungmunu tu hamu. Nada barang na ra sego songon perak sanga sere dibaen panggararna,
60001019	tapi na lobi arga do dibaen; i ma diri ni Kristus sandiri, na gabe songon biri-biri na nihaulkon tu Debata na so martihas sanga marhahurangan.
60001020	Na dung nipili ni Debata do Kristus i dompak so ditompa dope tano on. Jana di angka ari marayak ujung ni jaman on, ro do Ia tu portibi on laho paluahon hamu.
60001021	Markite-hite Ia do porsaya hamu tu Debata na pangoluhon Ia mangulahi sian hamatean dohot na pasangapkon Ia. Jadi Debata do na nihaporsayaanmunu jana laing tu Debata muse ma hamu mararop ni roha.
60001022	Hara ni na nioloanmunu ajaran na sian Debata, gabe dipaias hamu dirimunu jana holong do rohamunu mida angka halak na porsaya tu Kristus. Antong, marsihaholongan ma hamu sama hamu sian sandok rohana be.
60001023	Angke markite-hite hata ni Debata na mangolu jana na manongtong i, madung gabe jolma na imbaru hamu dibaen, i ma na so sorang sian jolma, tapi sian Ama na manongtong i do.
60001024	Tarsurat do di Buku Na Badia i songon on, "Tarsongon duhut-duhut do sude jolma, jana songon bunga ni duhut i do hasangapanna. Malos ma duhut i, marurus muse ma bungana i;
60001025	tapi anggo hata ni Debata hot do salolot-lolotna." Jamita na Denggan do hata na dung dijamitahon i tu hamu.
60002001	Antong, ambungkon hamu ma sian dirimunu sandok na jat; ulang be hamu margabus jana ulang be mangalancap. Ulang mangiburu jana ulang mandok hata na jat hamu taringot tu dongan.
60002002	Songon dakdanak na baru sorang na sai manguas di susu na polin, laing songon i ma hamu manguas tongtong di susu na polin sian Hata Ni Debata; anso mur magodang hamu jana dipalua.
60002003	Tarsurat do di Buku Na Badia i songon on, "Madung dihilala hamu sanga songon dia hadengganan ni Tuhan i."
60002004	Antong, dapotkon hamu ma Ia. Songon batu na mangolu do i, i ma batu na niambungkon ni jolma hara ni na so marguna didok rohana; hape batu i do na mararga situtu anggo di Debata.
60002005	Songon angka batu na mangolu do hamu. Antong ra ma hamu dipake laho pajongjong bagas ni Debata di pangalaho partondion. Jadi gabe angka malim na badia ma hamu jana na mangalehen haul tu Debata markite-hite Jesus Kristus, i ma haul partondion jana na tumbuk di roha ni Debata.
60002006	Harana tarsurat do di Buku Na Badia i songon on, "Madung Hupili sada batu na arga, na Hupayakkon di Sion gabe batu parsuhi; jana sanga ise na porsaya tuSia nada pailaon."
60002007	Na arga situtu do batu i di hamu na porsaya. Tapi anggo di halak na so porsaya, tulus ma na nidok ni Buku Na Badia i na mandok, "Batu na niambungkon ni angka tukang i, madung gabe batu parsuhi. Batu i ma na mambaen halak tartuktuk, batu na mambaen halahi gabe tinggang."
60002008	Tartuktuk pe halahi, hara ni na so dioloi halahi do hata ni Debata. Songon i ma panontuhon ni Debata taringot tu halahi.
60002009	Tapi anggo hamu, bangso na Hupili do hamu, angka harajaan hamalimon, bangso na badia, bangso hapunjungan ni Debata. Ia do na mamiohon hamu haruar sian hagolapan anso masuk tu bagasan sinondangNia na tumorang i, anso pararatonmunu barita taringot tu angka pambaenanNia na godang i.
60002010	Na jolo, nada bangso ni Debata hamu, hape anggo saonnari bangso ni Debata do hamu. Najolo, nada dihaholongi Debata hamu, hape anggo saonnari didai hamu do asi ni rohaNia.
60002011	Hamu angka dongan na nihaholongan! Halak na asing do hamu jana pangaranto di tano on. Hara ni i gomos hupangido tu hamu anso ulang ihutkon hamu hagiot ni jolma na sai marporang mangalo tondi.
60002012	Angkon denggan do pangalahomunu di tonga-tonga ni angka halak na so porsaya tu Kristus, jadi haru pe diincahi halahi hamu songon halak na jahat, gabe idaon ni halahi ma angka pambaenanmunu na denggan i, jana gabe pujion ni halahi ma Debata di haroro ni Debata tu portibi on.
60002013	Hara ni Tuhan, oloi hamu ma sudena pamarenta na adong di portibi on; sanga pe tu Kesar na gabe sitiop kuaso na guminjang;
60002014	sanga pe gubernur na nitodo ni Kesar i manguhumi halak sibaen na jahat, dohot na manghormati halak sibaen na denggan.
60002015	Anggo giot ni Debata, huntam hamu ma pamangan ni halak na oto pangkataina markite-hite angka pambaenanmunu na denggan i.
60002016	Mardalan ma hamu di ngolu on songon halak na mardeka tapi ulang antong pake hamu ngolumunu na mardeka i laho manutup-nutupi hajahatan, tapi songon angka naposo ni Tuhan ma hamu na mangolu i.
60002017	Pantun ma hamu tu sude halak, haholongi hamu ma donganmunu sahaporsayaan tu Kristus. Habiari hamu ma Debata jana pasangap ma Kesar i.
60002018	Hamu angka dongan na gabe pangoloi, unduk ma hamu mangoloi tuanmunu sasangap-sangapna; ulang hum tu halahi angka na denggan roha dohot tu na burju, tapi angkon dohot do tu halahi na jorbong i.
60002019	Pasupasuon ni Debata do halak na sobar manaon pambaenan na so tigor -- hara ni partinandaannia di hagiot ni Debata.
60002020	Harana aha ma he hasurunganna muda sobar hamu manjagit uhuman na patut tanggungonmunu hara ni hasalaanmunu? Tapi muda sobar hamu manjagit sitaonon na ro tu hamu hara ni na nibaenmunu na denggan, anggo i, pasupasuon ni Debata ma hamu.
60002021	Hara ni i do umbaen na nipio ni Debata hamu. Angke Kristus sandiri pe madung ditaon Ia parkancitan hara ni hamu jana markite-hite i dilehen Ia ma di hamu tiruan anso diihutkon hamu indegeNia.
60002022	Nada jungada Ia mambaen dosa jana sahalak pe nada adong jungada umbege Ia margabus.
60002023	Di na hona incak Ia, nada mangincahi Ia mambaloskon. Dompak na niparkancitan i Ia, nada mangondam Ia; tapi dipasahat Ia do parkaroNia i tu Debata, Panguhum na tigor i.
60002024	Kristus sandiri do mamorsan angka dosanta i di pamatangNia sandiri di ginjang ni hayu parsilang i, anso tola hita malua sian kuaso ni dosa jana tola hita mangihutkon hagiot ni Debata. Angke bugang ni Kristus i do na paluahon hamu.
60002025	Najolo, songon biri-biri na lilu do hamu hape anggo saonnari madung dioban hamu mangulahi mangihutkon Kristus, Parmahan jana na marmahani hamu.
60003001	Laing songon i ma hamu ale angka ina, angkon oloanmunu do halaklahimunu, jadi muda adong sian halahi na so porsaya di hata ni Debata, nada pola porlu dohononmunu sanga na aha pe tu halahi, parangemunu i ma na mambaen halahi gabe porsaya,
60003002	hara ni na niida ni halahi parangemunu na ias jana pantun.
60003003	Ulang ma hum sian duru hajegesonmunu isarana songon parsuri ni obukmunu sanga pamake ni barang sere, sanga pamake ni baju.
60003004	Tapi na sian roha ma nian hajegesonmunu; umpamana halambohon dohot hadameon ni pangalaho; i do hajegeson na manongtong na mararga situtu di parnidaan ni Debata.
60003005	Songon i do dalanna dibaen angka dadaboru na badia na mararop ni roha tu Debata, laho pajegeskon diri ni halahi, i ma mangoloi halaklahina.
60003006	Si Sara pe laing songon i do. Pangoloi situtu do ia tu si Abraham jana "Tuan" do dipio ia si Abraham. Saonnari angka boru ni si Sara ma hamu, muda dibaen hamu angka na denggan jana nada pola mabiar hamu mida bagi aha pe.
60003007	Bope hamu angka ama, mardongan bisuk ma hamu maradopkon dadaborumunu jana mardongan roha na torang, ingot hamu ma halak na gale do halahi. Sangap ma baen hamu halahi, angke rap na giot hasahatan ni ngolu na tutu na sian Debata do halahi dohot hamu. Di ngolu na songon i, nada adong be na mangambati tangiangmunu maradopkon Tuhan.
60003008	Songon on ma panyimpulina: Angkon saroha do hamu jana sapangkilalaan. Marsihaholongan ma hamu na sada tu na asing songon na markahamaranggi. Jana marsiasi-asian ma hamu jana martoruk ni roha na sada tu na asing.
60003009	Ulang ma baloskon hamu hajahatan alo ni hajahatan, sanga hata na panyaor-nyaorkon; tapi pasupasu ma pangidohon hamu balos ni i sian Debata tu halahi. Angke anso manjagit pasupasu do hamu umbaen na nipiohon ni Debata hamu.
60003010	Di Buku Na Badia i tarsurat do songon on, "Sanga ise na giot maruli hangoluan jana na giot mandai angka ari na denggan, angkon jagohononna do dilana anso ulang dohot mangkobari angka na jat jana ulang mandok hata gabus bibirna.
60003011	Angkon mandao do ia sian na jahat jana dipatulus ia ma na denggan; marsitutu ma ia parayakkon hadameon.
60003012	Angke sai disarihon Tuhan do angka halak na mangihutkon hagiot ni roha ni Debata, jana sai na tangihonon ni Tuhan do angka tangiang ni halahi; tapi dialo Tuhan i do angka halak na mambaen hajahatan."
60003013	Ise ma he ra mambaen na jahat tu hamu anggo sai jop do rohamunu mambaen na denggan?
60003014	Tapi haru pe angkon manaon hamu hara ni na mambaen angka pangalaho na denggan, na maruntung do hamu disi! Ulang hamu mabiar sanga na mida ise pe jana ulang hamu tarsonggot.
60003015	Tapi di bagasan rohamunu, parbadia i hamu ma Kristus songon Tuhan! Jana angkon singkop do hamu tongtong laho mangalusi sanga ise na manyapai hamu taringot tu pos ni rohamunu di angka na niarop ni rohamunu sian Tuhan.
60003016	Tapi mardongan lambok ni roha dohot hapantunon ma baen hamu i sudena. Jana angkon ias do taroktokmunu, anso maila sandiri sanga ise na manilakoi hamu hara ni na denggan pardalananmunu songon siihutkon Kristus.
60003017	Gumonan dope manaon parkancitan hamu hara ni na mambaen na denggan -- muda na tumbuk ma i tu roha ni Debata -- ulang pado manaon hara ni na mambaen na jahat.
60003018	Angke sanoli sajo do mate Kristus hara ni dosanta ro di salolot-lolotna -- i ma sada halak na so marsala, na mate humopkop halak parsala, anso tartogu Ia hamu mandapotkon Debata. Nibunu do Ia mangihutkon sibuk tapi nipangolu mangulahi mangihutkon tondi.
60003019	Di pangalaho na songon i ma Ia kehe paboahon jamita na sian Debata tu angka tondi na hona hurung:
60003020	i ma tondi ni angka halak na so mangoloi tu Debata hatiha i salolot paulihon paraunia i si Noak. Hape hum halak na di parau i sajo do -- salapan halak do sudena -- na malua sian aek na oto i.
60003021	Antong, na masa i ma na gabe gambaran ni pandidion sisaonnari on na paluahon hamu. Nada karejo na giot paiaskon angka na hodar di pamatangniba pandidion i, tapi songon janjimunu do i tu Debata sian taroktok na denggan. Gabe dipalua pandidion i ma hamu hara ni na dung mulak mangolu Jesus Kristus mangulahi sian hamatean,
60003022	jana madung manaek Ia tu banua ginjang. Saonnari markuaso ma Ia rap dohot Debata jana mamarenta tu sude surusuruan, tu sude parkuaso dohot tu sude angka hagogoon di pangalaho partondion.
60004001	Dibaen madung manaon parkancitan Kristus mangihutkon parsibuhon, hamu pe angkon laing papironmunu do rohamunu dohot parngoluan na songon i. Angke sanga ise na manaon mangihutkon pangkilalaan parsibuhon, nada ra be i mambaen dosa.
60004002	Hara ni i, salolot mangolu hamu di tano on tu pudi on, ihutkon hamu ma hagiot ni Debata, ulang be mangihut di hagiot ni jolma hamu.
60004003	Tuk ma hatiha na salpu i di na nibaenmunu sanga aha por ni roha ni angka jolma na so mananda Debata. Nada denggan ngolumunu i. Giot-giot ni sibuk do na niihutkonmunu, na mabuk, na marpesta-pesta, na minum-minum dohot na marsomba gana-ganaan, i ma sada parange na niantahan ni Debata.
60004004	Saonnari gabe homang ma roha ni angka halak na so mananda Tuhan i hara ni na so dohot be hamu mandohoti ngolu na so denggan i songon halahi. Hara ni i ma umbaen na nitilakoan ni halahi hamu.
60004005	Tapi angkon lehenon ni halahi do saulahon partanggung jawaban tu Debata na dung singkop laho manguhumi halak na mangolu dohot halak na dung mate.
60004006	Hara ni i muse ma umbaen na nijamitahon muse Jamita Na Denggan i tu angka jolma na dung mate. Anso niuhum halahi haru pe na dung mamolus hamatean halahi -- laing songon jolma na asing i sasudena -- harana anggo di pangalaho partondion laing na mangolu do halahi sian hangoluan ni Debata sandiri.
60004007	Na giot dapot ne ma ujung ni sasudena. Hara ni i, rajai hamu ma dirimunu jana torang ma rohamunu anso tarbaen hamu martangiang.
60004008	Tapi na umporlu sian sasudena i, marsihaholongan ma hamu sama hamu, angke muda marsihaholongan hamu gabe bahat ma dosa disesa.
60004009	Marsijagitan ma hamu na sada tu na asing di bagasna be, so pola humolos.
60004010	Ganop be do hamu angka dongan manjagit silehen-lehen na paasing-asing sian Debata. Jadi hara ni i, songon parkobas na denggan di angka silehen-lehen ni Debata i, pake hamu ma angka silehen-lehen i anso marguna tu haporluanmunu sama hamu.
60004011	Sanga ise na marjamita, barita na sian Debata ma dijamitahon; sanga ise na mangurupi halak na asing, mangasahon gogo na sian Debata ma ia mangurupi, anso tarpasangap Debata markite-hite Jesus Kristus di bagasan sasudena i. Ia do na markuaso jana na patut pasangapon salolot-lolotna. Angkon songon i ma na sapatutna. Amen.
60004012	Angka dongan na hihaholongan! Hancit do ditaon hamu saonnari hara ni na hona uji. Tapi ulang pola homang rohamunu, muda adong masa tu hamu sada pangalaho na luar biasa.
60004013	Angkon mur sonang do rohamunu angke dohot do hamu manaon parkancitan rap dohot Kristus. Jadi saulahon muda dung dipataridahon hasangapan ni Kristus i tu sude jolma, marsurak-surak ma hamu disi.
60004014	Na maruntung do hamu muda dipabile halak hamu songon sada siihutkon Kristus. I ma tandana paboahon na maruli Tondi na sangap hamu, i ma Tondi Parbadia.
60004015	Ulang ma adong sahalak pe sian hamu na manaon parkancitan hara ni na mamunu, sanga manangko sanga mambaen na jat, sanga hara ni na manggunturi.
60004016	Tapi muda manaon parkancitan hamu hara ni na Kristen hamu, ulang ma maila hamu hara ni i. Mandok tarimakasi ma hamu tu Debata hara ni na dipanggoarkon tu hamu goar ni Kristus sandiri.
60004017	Madung dapot hatihana, Debata manguhumi portibi on. Jana halak ni Debata sandiri do parjolo niuhuman. Antong, muda sian hita ma pungkaon ni Debata, tarbia muse noma ulaning na masa tu angka halak na so mangkaporsayai Jamita Na Denggan na sian Debata?
60004018	Tarsurat do di Buku Na Badia i songon on, "Jadi muda maol do angka halak na denggan i paluaon, bia muse noma ulaning na masa tu angka halak pardosa na so mananda Tuhan i!"
60004019	Hara ni i, muda adong sanga ise halak na manaon parkancitan hara ni hagiot ni Debata, angkon laing tigor ma ngolu ni halak na songon i jana dipasahat halahi ma diri ni halahi tu Sipanompa i. Sai patulusonNa do na nijanjihonNia.
60005001	Nipangido anso diparrohahon angka sintua jolo on. Songon donganmunu pamimpin, hubaen surat on bope donganmunu na manyaksihon sandiri parkancitan ni Kristus, jana na giot dohot pasangapon muda dung dipataridahon hasangapan ni Kristus tu hita jolma. Gomos pangidoanku
60005002	anso parmahani hamu punguan ni biri-biri ni Debata na nipasahat tu hamu. Sonang ma rohamunu marmahani halahi songon na nihagiotan ni Debata, ulang ma borat rohamunu. Jana ulang ma hum hara ni na giot manjalahi labo baen hamu, tapi hara ni situtu ni rohamunu ma mangoloi. Mamparmahani biri-biri (5:2)
60005003	Ulang ma songon pambaen ni halak na markuaso baen hamu maradopkon halak na nipasahat tu hamu, tapi gabe tiruan na denggan ma hamu di halahi.
60005004	Jadi muda ro Parmahan Bolon i, jagitonmunu ma tuku hamuliaon na so ra malos.
60005005	Laing songon i ma hamu angka na poso! Oloi hamu ma angka halak na matobang. Angkon sude do hamu patoruk dirina jana marsioloan di bagasan haserepon ni roha. Harana tarsurat do di Buku Na Badia i songon on, "Dialo Debata do halak siginjang roha, tapi dihaholongi Ia do halak na serep roha."
60005006	Hara ni i paserep hamu ma rohamunu di bagasan kuaso ni Debata, anso dipagincat Ia hamu muda dung dapot di hatihana.
60005007	Pasahat hamu ma sudena holos ni rohamunu tu Debata, angke diparrohahon Ia do hamu.
60005008	Angkon hobas do hamu jana jonggor! Angke Sibolis do musumunu. Songon singa do i na res pahae res pahulu na mangorong soroanna.
60005009	Alo hamu ma i, jana ulang ma ganggu haporsayaanmunu tu Kristus i, harana diboto hamunu do, angka donganmunu pe di portibi on na rap sahaporsayaan tu Kristus i, laing manaon parkancitan do songon hamu.
60005010	Tapi dung ditaon hamu santongkin parkancitan i, Debata sandiri noma mambaen hamu gabe sanggam. PajongjongonNia ma hamu jana patoguonNia dohot parjugukmunu pe pahotonNia muse ma. Angke Debata parroha na sun denggan do Ia, na mamiohon hamu anso dohot mangkilala hasangapanNia na manongtong i markite-hite Kristus.
60005011	Ia do na markuaso salolot ni lolotna! Amen.
60005012	Na niurupan ni si Silas do au mambaen surat na pendek on tu hamu; huetong do ia sada dongan Kristen na burju. Hubaen pe surat on tu hamu na giot manyosoi hamu do dohot paposkon rohamunu, taringot tu asi ni roha ni Debata na sintong. Togu ma hamu marsitiopan tu asi ni roha i.
60005013	Manongos tabe do tu hamu angka dongan saparlagutan na di Babilon; songon i muse anak haholonganku si Markus.
60005014	Marsijalangan ma hamu sama hamu mamake umma na badia. Sai dilehen Debata ma hasonangan di hamu angka dongan sasudena na gabe arta ni Kristus.
61001001	Sian si Simon Petrus, naposo jana rasul ni Jesus Kristus, tu angka na rap dohot hami manjagit haporsayaan i markite-hite hatigoran ni Debatanta dohot Sipalua hita, Jesus Kristus.
61001002	Mur martamba ma di hamu asi ni roha dohot hasonangan markite-hite parbinotoan taringot tu Debata dohot Tuhanta Jesus.
61001003	Dipio Debata do hita anso dohot hita mangkilalahon hagodanganNa dohot mandai hadengganan ni rohaNia. Mardongan kuasoNia sandiri bope sian na taboto taringot tuSia sandiri, dilehen Debata na mamiohon hita i do tu hita sanga aha na porlu anso mangolu hita songon halak na maribadat tu Debata.
61001004	Songon i ma dalanna dibaen Debata mangalehen tu hita angka pasupasu na godang jana na arga na dung nijanjihonNia hian. Hara ni angka pasupasu i tarbaen ma hamu malua sian angka hagiot na jat na adong di portibi on, jana maruli ma hamu di angka bako ni Debata.
61001005	Antong hara ni i, haburjuhon hamu ma markarejo jana tambahon hamu ma di bagasan haporsayaanmunu haburjuon, jana di bagasan haburjuon parbinotoan.
61001006	Jana di bagasan parbinotoan i tambahon hamu ma hatomanan, di bagasan hatomanan hapohoman, jana di bagasan papohoman hadaulatan tu Debata.
61001007	Di bagasan hadaulatan tu Debata ditambahon ma holong ni roha mida dongan, jana di bagasan holong ni roha mida dongan di tambahon ma holong ni roha mida sude halak.
61001008	Angka pangalaho na songon i ma na porlu di hamu. Muda tibu magodang angka bako na songon i di dirimunu, gabe mur marjop ni roha ma hamu jana mur marguna mamake parbinotoanmunu taringot tu Jesus Kristus Tuhanta i.
61001009	Tapi anggo halak na so marpangalaho na songon i, gabe sompit do parnidaan ni i, nada adong diida ia jana lupa do ia na nisesa angka dosania na salpu i.
61001010	Hara ni i hamu ale angka dongan, mur haburjuhon hamu ma markarejo anso mur togu pamioon ni Debata dohot panodoonNia tu hamu. Muda dipatulus hamu songon i, nada jadi be madabu hamu.
61001011	Jadi muda songon i, lehenonNa ma di hamu hak na gok anso gabe anggota ni Harajaan Na Manongtong, i ma Harajaan Ni Tuhan dohot Sipalua hita, i ma Jesus Kristus na mamarenta salolot ni lolotna.
61001012	Hara ni i, angkon laing pupuonku do paingotkon na songon i tu hamu, haru pe nian madung tangkas i di hamu jana na dung situtu hamu porsaya tu hatigoran na sian Debata na nijagitmunu i.
61001013	Salolot mangolu au, na patut do huhilala manyungguli hamu taringot tusi.
61001014	Angke huboto do, nada pola honok be marujung ma ngolungku, harana madung tangkas dipaboa Tuhanta Jesus Kristus tu au.
61001015	Jana angkon husitutui noma markarejo anso laing adong dalan di hamu marningot angka i mangulahi muda dung jumolo au.
61001016	Di na hami patorang sanga songon dia hasangapan ni Tuhanta Jesus Kristus di haroroNia tu hamu, nada sian turi-turian na dibaen ni jolma hami baen hatorangan i. Na dung hami ida do dohot matanami sandiri hasangapan ni Kristus i.
61001017	Dohot do hami disi di na nilehen ni Debata Ama i diSia hamuliaan dohot hasangapan i. Tarbege do di hatiha i sora sian Na Sun Marmulia i mandok songon on, "On do Anak haholonganKu; jop do rohangKu mida Ia!"
61001018	Hami bege sandiri do sora i ro sian banua ginjang hatiha i di na rap hami dohot Ia di ginjang ni dolok na badia i.
61001019	I do umbaen na mur pos rohanami di barita ni Debata na nipaboa ni angka panurirang i. Denggan sajo do sugari dohot hamu mamparate-atehon barita i, angke songon lampu na marsinondang di inganan na golap do barita i jana marsinondang ma i songon sinondang ni bintang di andostorang di bagasan rohamunu.
61001020	Tapi na ummarga angkon ingotonmunu do on: Barita na sian Debata taringot tu angka na giot tarjadi sanoli on, nada adong hasurirangon marguru tu pandapotniba sandiri.
61001021	Angke nada adong halak na tarbaen paboahon barita na sian Debata taringot tu angka na giot tarjadi saulahon, anggo sian dirina sandiri. Tondi Parbadia sandiri do na mangajari halahi paboahon barita na sian Debata i.
61002001	Najolo di tonga-tonga ni bangso ni Debata, ro do angka panurirang pargabus. Laing songon i muse do di tonga-tongamunu, marroan ma angka guru pargabus. Baritahonon ni halahi ma angka pangajaran na so tutu, na pasegohon. Jana diporso halahi do Parkuaso na dung marhancit laho paluahon halahi. Jadi na mangalap magona do halahi disi, na tibu mandondoni halahi sandiri.
61002002	Haru pe songon i laing bahat do halak na mangihutkon parngoluon ni angka guru pargabus na nirajaan ni angka hagiot na so denggan i. Jana parange ni angka guru pargabus i ma na mambaen gabe bahat halak pabilehon Dalan Na Tigor i na nilehen ni Debata.
61002003	Hara ni na ahut tu dirina, caritohonon ni angka guru pargabus i ma tu hamu angka carito na nibaen ni halahi sandiri anso dapotan untung halahi sian hamu. Tapi anggo panguhuman laho manguhum halahi madung tibu dipasingkop jana hamagoan na dung ditontuhon pe tu halahi madung paintehon tu halahi.
61002004	Haru angka surusuruan na mardosa pe nada dipatola Debata malua sian uhuman, tapi ambungkonon do i tu narako. Pamasuhon do halahi tu inganan na golap anso tarhurung disi lopus tu Ari Paruhuman.
61002005	Songon i muse do dohot tu portibi nahinan; nada patolaon ni Debata malua sian uhuman. Disuru Debata do aek na oto tu portibi on na niinganan ni angka jolma na so ra porsaya tu Debata di hatiha i. Hum si Noak rap dohot sipitu halak nari sajo ma na malua, hara ni na nipaboania barita taringot tu ngolu na tumbuk di roha ni Debata.
61002006	Laing songon i muse do pangalaho ni Luat Sodom dohot Gomora. Hona uhum do luat i dibaen Debata jana ditutung dohot api anso gabe tiruan tu angka na giot masa maradopkon angka jolma na so ra mangkaporsayai Debata.
61002007	Tapi dipalua do anggo si Lot, hara ni na niihutkonnia hagiot ni Debata jana ia pe na dung sun ma marsaknia dibaen parange ni angka jolma na so ra mangihutkon angka parenta ni Debata.
61002008	Di tonga-tonga ni angka jolma na songon i, tarhapit do pangkilalaan ni si Lot na mangolu i, angke ganop ari do diida jana dibege ia angka parange na jat sian halahi.
61002009	Jadi anggo taringot tu angka halak na mangihutkon hagiot ni Tuhan, diboto Tuhan do sanga na bia dalanna baenonNia laho paluahon halahi sian angka ujian na masa tu halahi. Jana taringot tu angka jolma na jahat pe, diboto Tuhan do manabunihon halahi anso hona siksa di Ari Paruhuman,
61002010	lumobi ma i angka jolma na mangoloi angka hagiot na pahodarkon dirina, jana mangincahi harajaan ni Tuhan i. Puluk-puluk do angka guru pargabus i jana ginjang-ginjang do roha ni halahi; nada pola alang roha ni halahi mangalayasi Na Sangap i.
61002011	Haru angka surusuruan na gumogo jana na umbahat i kuasona ulang guru-guru pargabus i, nada dituhas halahi angka mahluk na sangap na di banua ginjang i di jolo ni Tuhan.
61002012	Hape anggo angka guru pargabus i, songon binatang na so marakal do halahi, na tubu sian bakona, anso nitangkup jana nisambol. Inda marpikir halahi; na nionjar ni bakona sajo do na nibaen ni halahi, gabe incak-incak sajo ma didok halahi laho mangalo sude angka na so niastuan ni halahi. Hara ni angka parange ni halahi sandiri, angkon magete halahi songon binatang panyoro.
61002013	Songon balos ni pambaenan ni halahi na jahat i, angkon mardangol ma halahi. Anggo pangalaho na pasonangkon roha ni halahi, i ma na mambaen sanga aha sajo di arian na papuaskon hagiot ni pamatang ni halahi. Muda juguk halahi rap dohot dongan di parpestaan, gabe jatjat do goar ni dongan baenon ni halahi jana marlayas, angke mabuk do halahi di sude parange ni halahi na so denggan.
61002014	Angke na so marnaloja do halahi mambaen dosa, jana mangaligi dadaboru ma giot ni halahi dohot mata na sai giot markamainan. Jana sanga ise na gale haporsayaanna, hona jorgong ma i baenon ni halahi. Madung somal roha ni halahi di angka hagiot na so denggan. Angka jolma na hona bura do halahi!
61002015	Gabe lilu do halahi hara ni na so ra halahi mangihutkon dalan na tingkos. Dalan na nibolus ni si Bileam anak ni si Beor nahinan, i do diihutkon halahi. Na sai por sajo do roha ni si Bileam mida upa ni pambaenan na jat.
61002016	Tapi manjagit sipaingot na pir do ia hara ni hajahatannia i, di na mandok hata songon jolma halodenia na so malo mangkobari i laho mangantak haotoan ni panurirang i.
61002017	Songon mual na mate do angka guru pargabus i jana songon ombun na niombus ni halingsungsung. Madung diparade Debata do di halahi inganan na golap marimpot-impot.
61002018	Sian angka pangkobarion ni halahi na mardongan lancap jana na rumar i dipake halahi ma hagiot na jat laho mangaronjomkon halak sanga ise na baru malua sian angka na mardalan dihaliluon di ngoluna.
61002019	Dijanjihon angka guru pargabus i ma haluaan di halahi, hape halahi sandiri pe na niparhatoban ni angka hasomalan na mangagohon jolma do -- angke sanga ise na nitaluhon ni sanga aha, hatoban ni na manaluhon i do i.
61002020	Muda dung ditanda sanga ise Tuhan i dohot Sipaluanta, Jesus Kristus i, jana hara ni i madung malua ia sian angka na marpardomuan tu portibi on na manyegohon parange ni jolma, hape tarjorat muse ia mangulahi jana ditaluhon angka pangalaho ni portibi on, ujungna gabe jumatjat dope na masa tusia ulang pado na parjolo i.
61002021	Na gumonan hian do indangkon jungada ditanda angka jolma na songon i dalan na tigor na sian Debata i, ulang pado ditanda halahi hape dung salpu i nada ra halahi mangoloi angka parenta na nilehen ni Debata tu halahi.
61002022	Sude na nibaen ni halahi tudos do tu pandohan on, "Mulak do anjing mangan uta-utana," dohot, "Mulak marluntak do babi diparguluanna."
61003001	Hamu angka dongan na nihaholongan! On ma suratku na paduahon tu hamu. Di suratki na dua i, giot sunggulanku do rohamunu na denggan i.
61003002	Husosoi hamu anso diingot hamu mangulahi angka hata na nidok ni angka panurirang ni Debata nahinan, dohot parenta ni Tuhan, Kristus na nipasahat tu hamu markite-hite angka rasul.
61003003	Parjolo angkon diboto hamu, di ari na parpudi marroan ma angka jolma na mardalan mangihutkon giot-giot ni rohana sandiri. Incahan ni halahi ma hamu
61003004	dokkonon ni halahi ma songon on, "Di dia do janji taringot tu haroroNia i? Madung pola marmatean angka ompunta, hape laing songon-songon i sajo do sandok na adong mamungka sian mula ni tano on!"
61003005	Sangajo na so ra do halahi umbotosa paboa na nitompa ni Debata do langit dohot tano on narobi markite-hite hata ni Debata; tano on pe sian aek do ditompa jana mardongan aek;
61003006	jana laing dohot aek i muse, diabiskon Debata portibi si narobi i, i ma dohot aek na oto.
61003007	Tapi anggo langit dohot tano na saonnari on, i ma na giot abiskonon dohot api saulahon, dipauli-uli Debata dope i laing markite-hite hataNia anso nisimpan lopus dapot hatihana niuhuman jana nimatehon sudena angka jolma na so porsaya tu Debata.
61003008	Tapi na saragam on nada tola lupa hamu: anggo di parnidaan ni Debata nada adong asing ni na sadari dohot na saribu taon -- sarupa do i dua-dua.
61003009	Nada tarlambat Debata mangalehen sanga aha na nijanjihonNia songon na nipikiran ni deba halak. Tapi sobar do Ia paadop-adop hamu, angke sahalak pe nada dihagioti Ia mago. GiotNia ulang so muba nian sude roha ni jolma sian angka dosana be.
61003010	Tapi anggo Ari haroro ni Tuhan na padua nolihon i, songon haroro ni panangko do i. Anggo di Ari i mago ma langit mardongan sora na gogo, jana mosok ma sude angka na adong di langit jana mago muse ma tano on dohot sude isina.
61003011	Antong, anggo na giot segohonon do sudena i, angkon gabe na badia ma ngolumunu jana marpangoloion tu Debata,
61003012	salolot painte-intehon jana na patibuhon haroro ni Ari Ni Debata i hamu. Abis ma mosok sudena di Ari i sandok langit i, jana hara ni milasna gabe malala ma gabe songon aek sandok na adong di langit i.
61003013	Tapi na painte-intehon na nijanjihon ni Debata do hita, i ma langit na imbaru dohot tano na imbaru. Disi ma dapot na tigor salolot-lolotna.
61003014	Hara ni i hamu angka dongan na nihaholongan, di na painte-intehon Ari i hamu, situtui hamu ma mangkarejohon anso ulang mardosa be hamu jana martihas di jolo ni Debata. Jana ulang so denggan pardomuanmunu tu Debata.
61003015	Etong hamu ma hasobaron ni Tuhanta i na mangalehen dalan tu hita anso dohot hita malua. Taringot tusi pe, nada he madung dibaen si Paulus surat tu hamu? Mardongan habisuhon na nilehen ni Debata do dibaen ia surat i.
61003016	Di sude suratnia i, sai dipaboa si Paulus do taringot tusi. Tutu nian, adong do piga-piga pangalaho na maol astuan di bagasan suratnia i. Jana angka halak na so togu haporsayaanna dohot na so angarti di surat ni si Paulus i, gabe dipabalik-balik halahi do na nisuratkon ni si Paulus i. Deba sian na tarsurat di Buku Na Badia i laing songon i do dibaen halahi. Pangalaho ni halahi do mambaen mago halahi.
61003017	Tapi anggo hamu angka dongan na nihaholongan, madung diboto hamu taringot tusi. Hara ni i, jonggor ma hamu, anso ulang jabat tarela-ela hamu tu haliluon ni angka halak na so mananda parenta ni Debata, anso ulang madabu hamu sian ojahanmunu i.
61003018	Sai mur pangkilalahon hamu ma hadengganan ni roha ni Tuhan, Sipaluanta i, i ma Jesus Kristus, jana sai mur tangkas ma nian ditanda hamu Ia. Tarpuji ma Ia saonnari bope ro di salolot-lolotna. Amen.
62001001	Taringot tu hata na mangalehen hangoluan do isi ni surat on, i ma Hata na dung adong hian mamungka sian mula ni mulana. Madung hami bege i jana hami ida sandiri dohot matanami. Madung hami ligi jana hami jama dohot tangannami. I ma na hami suratkon tu hamu.
62001002	Madung dipaboa hangoluan i tu portibi on, jana madung hami ida. I ma umbaen na hami saksihon taringot tusi jana hami jamitahon taringot tu ngolu na manongtong na adong hian rap dohot Ama i jana na dung dipatidahon tu hami.
62001003	Sanga aha na hami ida dohot na hami bege i, laing i do na hami jamitahon tu hamu, anso tarbaen hamu rap dohot hami marhasadaan dohot Ama i dohot tu Jesus Kristus AnakNa i.
62001004	Hami baen pe surat on, anso mur marjop ni roha do hita.
62001005	Anggo jamita na hami jagit sian Anak Ni Debata jana na hami paboa tu hamu, on do: Na torang do Debata i, jana nada adong hagolapan bagi aha pe diSia.
62001006	Muda tadok na sada hita dohot Ia, hape laing mangolu di hagolapan hita, gabe pargabus do hita di hata bope di pambaenanta.
62001007	Tapi muda mangolu di na torang hita laing songon Debata na maringanan di na torang i, gabe mangolu ma hita di bagasan pardomuan na solkot na sada tu na asing, jana hara ni mudar ni Jesus AnakNa i gabe ias ma hita sian sasude dosanta.
62001008	Muda tadokkon nada mardosa hita, na paoto-oto dirinta do hita disi, jana nada adong hasintongan di bagasan dirinta.
62001009	Muda taoku dosanta, gabe na bonar jana na tigor do Ia, jadi sesaonNia ma dosanta jana dipaias Ia hita sian sasude hageduhan.
62001010	Muda tadokkon na so mangkarejohon dosa hita, gabe Ia do na tabaen pargabus jana nada adong hataNia di bagasan hita.
62002001	Hamu angka dakdanakku! Hubaen surat on tu hamu, anso ulang mambaen dosa be hamu. Tapi muda adong na mambaen dosa, adong do di hita sada pangurupi di adopan ni Ama i, i ma Jesus Kristus na tigor i.
62002002	Markite-hite Jesus Kristus do dapot hita hasesaan ni angka dosanta i. Jana nada hum dosanta na nisesaNia, tapi dohot do dosa ni sandok tano on.
62002003	Muda dohot hita burju mangoloi angka parenta ni Debata, i ma paboahon na tutu tatanda Debata.
62002004	Sanga ise na mandok, "Hutanda do Debata," hape nada dioloi ia angka tona ni Debata, pargabus do halak na songon i, jana na so adong do maringanan jamita na sintong i na sian Debata di bagasan rohania.
62002005	Tapi sanga ise na burju mangoloi hata ni Debata, sanggam ma haholongannia Debata. I ma tandana paboa na dung marsada ngolunta dohot Debata.
62002006	Sanga ise na mandok na marsada ngoluna dohot Debata, angkon laing songon Jesus Kristus ma muse ngoluNia.
62002007	Hamu angka dongan na nihaholongan! Nada pola parenta na imbaru na husuratkon on. Parenta na dung honok do on dipaboa tu hamu sian mulana; i ma jamita na dung dibegemunu.
62002008	Tapi haru songon i pe, laing tona na imbaru do dohonon na husuratkon on. Madung tangkas tarida parenta on di diri ni Jesus Kristus dohot di dirimunu; angke madung mamungka salpu hagolapan jana mamungka ma bincar sinondang na tigor.
62002009	Sanga ise na mandok maringanan ia di na torang hape goyak do rohania mida donganna, laing na di bagasan hagolapan dope ia lopus saonnari.
62002010	Sanga ise na mangkaholongi donganna, i do na mangolu di na torang, angke nada adong sanga aha disia na mambaen halak gabe mardosa.
62002011	Tapi halak na margoyak ni roha mida donganna, laing na di hagolapan dope i. Na mardalan di bagasan hagolapan dope i jana na so diboto ia do sanga na giot tu dia ia kehe, angke nada marnida ia dibaen hagolapan i.
62002012	Hubaen surat on tu hamu angka dakdanak, dibaen madung disesa dosamunu hara ni goarNia.
62002013	Hubaen surat tu hamu angka ama, dibaen madung ditanda hamu Ia na adong sian mula ni mulana. Hubaen surat on tu hamu angka na poso, angke madung ditaluhon hamu hajahatan.
62002014	Hubaen surat on tu hamu angka dakdanak, dibaen madung ditanda hamu Ama i. Hubaen surat on tu hamu angka ama, dibaen madung ditanda hamu Ia na dung adong hian sian mula ni mulana. Hubaen surat on tu hamu angka na poso, angke gogo do hamu, jana hata ni Debata maringanan di bagasan hamu, jana madung ditaluhon hamu hajahatan i.
62002015	Ulang haholongi hamu portibi on, sanga pe bagi aha na adong di bagasan portibi on. Muda holong do rohamunu di portibi on, na so holong do rohamunu mida Ama i.
62002016	Sasudena na adong di portibi on na nihalungunkon ni jolma -- i ma sasude hagiot ni sibuk, hagiot ni mata dohot na pagodangkon dirina -- nada sian Debata haroroan ni angka na songon i, tapi sian portibi on do.
62002017	Na giot mago do portibi on bope sasudena na adong di bagasanna na nihalungunkon ni jolma. Tapi anggo halak na patulus hagiot ni Debata, mangolu do salolot-lolotna.
62002018	Hamu angka dakdanakku, hatiha na parpudi do saonnari, songon na dung dibege hamu, giot ro ma musu ni Kristus i, jana madung mur bahat musu ni Kristus i saonnari; i ma tandana na hatiha parpudi do saonnari.
62002019	Angka halak na dung manadingkon hita do anggo angka musu ni Kristus i, tapi nada halak na masuk tu hita hian halahi. Sugari halak na masuk tu hita hian halahi, tontu angkon tongtong do halahi rap dohot hita. Tapi morot do halahi sian hita anso torang tarida na so masuk tu hita hian sahalak pe sian halahi.
62002020	Jadi madung dimiahi Na Badia i hamu, gabe sude ma hamu umbotosa.
62002021	Jadi hubaen pe surat on tu hamu nada hara ni na so nibotomunu hasintongan i, tapi hara ni na dung nibotomunu i do jana diboto hamu muse do na so adong do gabus di hasintongan i.
62002022	Anggo pargabus i, i ma halak na mandok, na so tutu do Jesus i Kristus na nijanjihon ni Debata i. Musu ni Kristus do halahi: nada dioku ia Ama i sanga pe Anak i.
62002023	Barang ise na mangoku Anak i, disia muse do Ama i.
62002024	Antong, jamita na dung nibegemunu sian mulana, denggan ma i jagohon hamu di bagasan rohamunu. Muda denggan diparrohahon hamu jamita i, tongtong do marsada hamu di bagasan Anak i, bope di bagasan Ama i.
62002025	Jana on ma na nijanjihon ni Kristus sandiri tu hita, i ma ngolu na manongtong.
62002026	Na husurat on, i ma taringot tu angka halak na sai giot paoto-otohon hamu.
62002027	Harana di bagasan dirimunu tinggal do pamiahion na dung nijagitmunu sian Ia. Hara ni i nada porlu hamu ajaran ni halak na asing, tapi songon dia pamiahonNia mangajari hamu taringot tu sudena -- jana sintong do pangajaranNia i; nada gabus -- jana songon dia Ia mangajari hamu na jolo, songon i muse ma nian hamu maringanan di bagasan Ia.
62002028	Jadi hamu angka dakdanakku, tongtong ma hamu maringanan di bagasan Kristus, anso pos situtu rohanta paboa na puluk hita mangadop tuSia so pola maila be hita saulahon di haroroNa.
62002029	Muda diboto hamu, na tigor do Ia, tangkas muse ma di hamu, barang ise na mambaen hatigoran, i do na tubu sian Ia.
62003001	Ligi ma, sai godang do holong ni roha na nilehen ni Ama i tu hita, ma pola nigoar hita dakdanak ni Debata; jana na tutu do angka dakdanak ni Debata hita. Hara ni i nada ditanda portibi na jahat on hita, harana nada ditanda portibi on Debata.
62003002	Hamu angka dongan na nihaholongan! Saonnari dakdanak ni Debata do hita, tapi sanga na bia hita muse, nada dipatidahon dope i tu hita. Tapi laing toboto do, muda ro Kristus, gabe songon Ia ma hita, angke idaonta ma Ia di pangalahoNia na satutuna.
62003003	Sude halak na mararop ni roha tuSia, dipaias ia ma dirina songon Ia na badia i.
62003004	Sanga ise na mambaen dosa, na mangalaosi Tona Ni Debata do i; angke na nidok dosa, i ma karejo na mangalaosi Tona Ni Debata.
62003005	Diboto hamu do sanga hara ni aha umbaen na ro Kristus, i ma na laho manyesa angka dosa ni jolma jana nada adong dosa di bagasan Ia.
62003006	Hara ni i sude halak na tinggal di bagasan Ia, nada be mangkarejohon dosa; ganop halak na tongtong mangkarejohon dosa nada marnida jana nada mananda Ia.
62003007	Hamu angka dakdanakku, ulang ma padiar hamu adong halak na mangaliluhon hamu. Barang ise na mangkarejohon hatigoran, na tigor do i, dos songon Kristus na tigor i.
62003008	Tapi sanga ise halak na sai torus mambaen dosa, anak ni Sibolis do i, angke na sai mardosa do Sibolis i sian mula ni mulana. Na giot manyegohon karejo ni Sibolis i do umbaen na ro Anak Ni Debata tu portibi on.
62003009	Ganop halak na sorang sian Debata, nada mangkarejohon dosa be, harana madung adong do disia bako ni Debata jana nada be mangkarejohon dosa, harana na sorang sian Debata do ia.
62003010	On ma parasingan ni angka dakdanak ni Debata sian angka dakdanak ni Sibolis: Sanga ise na so patuluskon hatigoran, sanga na so manghaholongi donganna, nada dakdanak ni Debata halak na songon i.
62003011	Sian mulana madung dipaboa jamita on tu hamu: Angkon marsihaholongan do hita sama hita.
62003012	Nada songon si Kain, na ro sian na jahat jana na mambunu anggina. Hara ni aha ma lakna umbaen na nibununia i? Dibaen na jahat do pambaenannia i, tapi na tigor do na nibaen ni angginia i.
62003013	Antong hamu ale angka dongan! Ulang pola homang be rohamunu muda dihagigihon portibi on hamu.
62003014	Taboto do na dung taripar hita sian hamatean tu hangoluan, hara ni na marsihaholongan hita tu angka donganta. Halak na so marholong ni roha, laing na nirajaan ni hamatean dope i.
62003015	Halak na mangkosomi donganna, sibunu jolma do i, jana diboto hamu do ganop sibunu jolma nada maruli i di ngolu na manongtong.
62003016	Anggo hita, sian on do tatanda holong ni rohaNia: Madung dipasahat Kristus ngoluNia humopkop hita! Hara ni i, hita pe angkon pasahatonta do ngolunta manghopkop angka donganta.
62003017	Muda adong sada halak na marsinadongan di tano on na marnida donganna markahurangan, hape nada ra ia patuduhon ibo ni roha tu donganna i, bia ma he pandoknia na holong rohania tu Debata?
62003018	Hamu angka dakdanakku! Ulang ma hum di pamangan sajo hita marholong ni roha sanga hum di hata sajo. Holong ni roha na tutu i ma tabaen mangkaholongi, sipataridahononta di pambaenanta.
62003019	Sianon ma dalanna taboto na dohot do hita tarmasuk tu angka halak na ro sian Debata, gabe tarbaen sonang pangkilalaanta di jolo ni Debata.
62003020	Angke muda diuhumi rohanta hita, na gumodang dope Debata sian rohanta jana diboto Ia do sasudena i.
62003021	Ale hamu angka dongan na nihalungunan, muda nada diuhumi rohanta hita, adong ma pos ni rohanta mida Debata.
62003022	Jana sanga aha pe na tapangido sian Ia, dapot hita do i, angke burju do hita mangoloi angka tonaNia dohot patuluskon sanga aha na tumbuk tu rohaNia.
62003023	Anggo na niparentahonNia tu hita, on do: Angkon tahaporsayai do AnakNia i, i ma Jesus Kristus; jana angkon marsihaholongan do hita sama hita songon na niparentahon ni Kristus tu hita.
62003024	Barang ise na mangoloi angka na niparentahonNia, na maringanan do ia di bagasan Debata, jana Debata di bagasan ia. Jana taboto ma bahaso Debata maringanan di bagasan hita, i ma hara ni Tondi na dung dilehenNia tu hita.
62004001	Angka dongan na nihaholongan! Ulang ma hamu porsaya tu ganop tondi, tapi uji hamu ma angka tondi i sanga na marharoroan sian Debata do i, harana madung bahat angka panurirang pargabus ro tu portibi on.
62004002	Songon on ma baen hamu laho mananda sanga Tondi Parbadia do tondi i sanga nada: Sanga ise na mangoku Jesus Kristus ro tu portibi on gabe jolma, na sian Debata ma Tondi na adong di halahi.
62004003	Tapi sanga ise na so mangoku songon i taringot tu Jesus, nada adong di halahi Tondi Parbadia. Sian musu ni Kristus do tondi na adong di halahi. Taringot tu tondi i pe madung dipaboa hian i tu hamu na giot ro hian do i. Madung di portibi on ia saonnari.
62004004	Tapi ale dakdanakku, anggo hamu dakdanak ni Debata do. Madung ditaluhon hamu angka panurirang pargabus i, angke gumogoan dope Tondi na adong di hamu sian tondi na adong di angka jolma na ro sian portibi on.
62004005	Taringot tu angka pangalaho na di portibi on do na nihataan ni angka panurirang pargabus i, jana ditangihon portibi on do halahi, angke sian portibi on do haroroan ni halahi.
62004006	Sian Debata do haroronami; barang ise mananda Debata, tangihononna do hami. Barang ise na so sian Debata, nada tangihononna hami. Sian i do tatanda Tondi hasintongan dohot tondi na paliluhon.
62004007	Hamu angka dongan na nihaholongan! Marsihaholongan ma hita sama hita, angke sian Debata do ro holong ni roha i. Sanga ise na marholong ni roha, i do dakdanak ni Debata jana na mananda Debata.
62004008	Sanga ise na so marholong ni roha, nada ditanda i Debata; angke holong ni roha do Debata i.
62004009	Dipataridahon Debata do holong ni rohaNia tu hita di na nisurunia AnakNia na sasada i tu portibi on anso tarbaen hita mangolu markite-hite AnakNia.
62004010	On do holong ni roha i: Nada hita parjolo mangkaholongi Debata tapi Debata do na mangkaholongi hita jana na marsuru AnakNia tu portibi on anso dapotan pardengganan hita taringot tu angka dosanta.
62004011	Hamu angka dongan na nihaholongan, muda songon i ma pangkaholongi ni Debata tu hita, hita pe angkon marsihaholongan ma sama hita.
62004012	Sahalak pe nada adong na jungada mida Debata, tapi maringanan do Debata di bagasan hita jana gabe sanggam do holong ni rohaNia di bagasan hita muda marsihaholongan hita sama hita.
62004013	Dibaen madung dilehen Debata TondiNia tu hita, gabe taboto ma na di bagasan ni Debata do hita, jana Ia di bagasan hita.
62004014	Madung hami ida sandiri Anak Ni Debata, jana saonnari hami saksihon, na dung disuru Ama i do Ia ro tu portibi on anso gabe Sipalua di portibi on.
62004015	Sanga ise na mangoku Anak Ni Debata do Jesus, marsada ma Debata tu halakna i jana na maringanan do Debata di bagasan ia, jana ia di bagasan Debata.
62004016	Taboto jana tahaporsayai do holong ni roha ni Debata maradopkon hita. Holong ni roha do Debata. Sanga ise na sai torus mangkaholongi halak na asing, na maringanan do ia di bagasan Debata jana Debata di bagasan ia.
62004017	Sanggam do holong ni roha i dipatupa di bagasan dirinta anso marpos ni roha hita di Ari Paruhuman i, harana tudos songon Ia, hita pe di portibi on do.
62004018	Nada adong biar ni roha di bagasan holong; holong na sanggam mangagohon sude biar; angke adong do uhuman di bagasan biar i. Jadi barang ise na mabiar; nada dope sanggam ia di bagasan holong.
62004019	Marholong ni roha pe hita, hara ni na dung parjolo do Debata mangkaholongi hita.
62004020	Muda adong na mandok, "Huhaholongi do Debata," hape hosom rohania mida dongannia, pargabus do halak na songon i. Angke sanga ise na so mangkaholongi dongan na bolas idaonnia, nada tarbaen ia be mangkaholongi Debata na so jungada diida ia.
62004021	Antong, on ma tona na nilehen ni Kristus tu hita: Sanga ise na mangkaholongi Debata angkon laing dihaholongi ia muse ma dohot donganna.
62005001	Barang ise na porsaya bahaso Jesus do Kristus i, i do na sorang sian Debata, bope barang ise na mangkaholongi Ia na manyorangkon, dihaholongi ia muse do na sorang sian Ia.
62005002	On ma tandana na holong rohanta mida angka dakdanak ni Debata: Muda tahaholongi Debata jana burju hita mangoloi angka tonaNia.
62005003	Angke muda nidok mangkaholongi Debata, na mangoloi angka tonaNia do astuan ni i. Jana nada pola borat di hita angka tonaNia i,
62005004	angke sanga ise na sorang sian Debata tartaluhonsa do portibi na jahat on. Jana haporsayaanta i do hamonangan na manaluhon portibi on.
62005005	Ise ma he na tarbaen manaluhon hajahatan ni portibi on? Hum halak na mangkaporsayai bahaso na tutu do Jesus Anak Ni Debata.
62005006	Ia do naro i markite-hite aek dohot mudar, i ma Jesus Kristus, nada hum markite aek sajo, tapi markite-hite aek dohot mudar. Jana Tondi do na mangalehen hasaksian, angke Tondi i do hasintongan.
62005007	Jadi adong do tolu saksina:
62005008	Tondi Parbadia, aek dohot mudar. Sarupa do hasaksian ni na tolu i.
62005009	Tahaporsayai do hasaksian ni jolma, tapi gumogo dope hasaksian ni Debata. Jana on ma hasaksian na dung dilehen Debata taringot tu AnakNia i.
62005010	Hara ni i, sanga ise halak na porsaya tu Anak Ni Debata, madung dijagit Ia hasaksian on di bagasan dirinia; tapi anggo halak na so porsaya tu Debata, madung dibaen Ia Debata gabe songon pargabus, angke nada porsaya ia tu na nipatangkas ni Debata taringot tu AnakNia i.
62005011	On do hasaksian i: Madung dilehen Debata di hita ngolu na manongtong; jana AnakNia i do mual haroroan ni ngolu na manongtong i.
62005012	Sanga ise na maruli di Anak i, i do na maruli di ngolu na manongtong i; jana halak na so maruli di Anak Ni Debata i, nada maruli di ngolu i.
62005013	Hubaen pe surat on tu hamu angka na mangkaporsayai Anak Ni Debata anso diboto hamunu do na dung maruli ngolu na manongtong i hamu.
62005014	Jana puluk ma hita ro tu Debata, angke tangihononNia do sudena pangidoan na tapajojor tuSia mangihutkon hagiot ni rohaNia.
62005015	Antong, dibaen taboto do na nitangihonNia hita muda mangido hita tuSia, gabe taboto muse ma na lehenonNia do sanga aha na tapangido tuSia.
62005016	Muda adong diida hamu dongan Kristen mambaen dosa na so pola mambaen hamatean, sitangiangkononmunu do i tu Debata; jana lehenon ni Debata ma ngolu di halak na songon i, i ma tu halak na mambaen dosa na so pola mambaen hamatean i. Tapi adong do dosa na mambaen hamatean, jana nada hudok anso tangiangkononmunu dosa na songon i tu Debata.
62005017	Sude pambaenan na sala, dosa do i, tapi adong do dosa na so pola mambaen hamatean.
62005018	Taboto do anggo halak na dung gabe dakdanak ni Debata, nada pola sai marpupu halahi mambaen dosa, angke dijagohon Anak Ni Debata do ia jana nada tarkahua si Parjahat i ia.
62005019	Taboto do na sian Debata haroroanta, jana sude na satano on di bagasan tangan ni si Parjahat i.
62005020	Taboto do na dung ro Anak Ni Debata tu portibi on. Madung dilehen Ia tu hita pangastuion, anso tatanda Debata na sintong i; jana na maringanan do hita di bagasan Na Sintong i, i ma di bagasan AnakNia Jesus Kristus. On do Debata na sintong, jana on do ngolu na manongtong.
62005021	Hamu angka dakdanakku, padao hamu ma dirimunu sian angka gana-ganaan!
63001001	Sian Sintua tu Ina na dung tarpili dohot tu angka dakdanakna na huhaholongi. Nada hum au sajo na mangkaholongi hamu, tapi dohot do sude halak na dung mananda hasintongan i.
63001002	Angke maringanan do jamita na sintong i na sian Debata di bagasan rohanta jana na sai tongtong rap dohot hita salolot-lolotna.
63001003	Sai dipasupasu ma hita jana sai dilehen ma asi ni roha dohot hasonangan sian Debata Amanta i dohot sian Jesus Kristus Anak Ni Debata Ama i. Sai maruli ma hita di sudena i di bagasan hasintongan dohot holong ni roha.
63001004	Jop sajo do rohangku dung huboto, na adong do hape angka dakdanaknami na mangolu mangihutkon jamita na sintong i na sian Debata songon na dung diparentahon ni Ama i tu hita.
63001005	Jadi gomos hupangido di Dainang anso marsihaholongan hita sama hita. Nada pola tona na imbaru na hupajojor on; na dung dilehen do tu hita tona on sian mulana.
63001006	Marholong ni roha, astuanna mangoloi tona ni Debata. Jana tona na dung dibege hamu sian mulana i, i ma anso marsihaholongan hamu sama hamu.
63001007	Madung bahat angka pargabus manyarsar sun ro di dia di tano on. Na so nioku ni halahi do na dung ro Jesus Kristus tu portibi on songon sada jolma. Pargabus do halak na songon i jana musu ni Kristus.
63001008	Hara ni i, jagohon hamu ma anso ulang jabat adong sanga aha na mago sian na hami pasahat i tu hamu. Manat ma hamu anso laing dohot hamu manjagit sudena upamunu i.
63001009	Sanga ise na so maringan di pangajaran ni Kristus i, tapi na kehe manyimbil sian na niajarkon ni Kristus, nada marsada halak na songon i dohot Debata. Halak na sai tongtong di bagasan pangajaran ni Kristus, astuanna na marsada do ia tongtong tu Ama i dohot tu Anak i muse.
63001010	Hara ni i, muda adong halak na ro jana manjamitahon tu hamu pangajaran na so niajarkon ni Kristus, ulang ma jagit hamu halakna i di bagasmunu; jana ulang dok hamu "Horas" tu halahi.
63001011	Angke sanga ise na manjalang halak na songon i, na dohot do i rap dohot halahi mambaen parange na jahat i.
63001012	Bahat sajo do nian na giot pajojoronku tu hamu, tapi huhilala dumenggan ma ulang pola markite-hite surat. Arop do rohangku tarbaen au manopot hamu jana mandok hata au sandiri tu hamu anso tutu situtu marjop ni roha hita.
63001013	Tabe ma di hamu sian angka dakdanak ni donganmunu na dung tarpili i.
64001001	Sian Sintua tu si Gayus na nihaholongan, na huhaholongi di bagasan hasintongan i.
64001002	Hutangiangkon do anso denggan nian sasudena boti anso laing horas torkis ho nian, laing songon na huboto i na denggan do ngolu partondionmu.
64001003	Jop sajo do rohangku di parlalu ni angka deba dongan na paboahon taringot tu ngolumunu na tongtong di bagasan hasintongan, jana tutu do ho sai mardalan di bagasan hasintongan.
64001004	Nada adong jop ni rohangku na gumodang di balik ni on, muda hubege na mardalan do dakdanakku di bagasan hasintongan i.
64001005	Ale dongan na huhaholongi! Na burju do ho di pambaenanmu na nibaenmi tu angka dongan dohot tu angka halak na asing.
64001006	Madung disaksihon halahi tu parlagutan na dison taringot tu holong ni rohamu. Cubo ma jolo mangurupi halahi anso tarpatorus halahi pardalanan ni halahi. Dalan na pasonangkon roha ni Debata ma baen patuluskon i.
64001007	Dibaen hara ni goarNia do kehe halahi, jana nada dijagit halahi bagi aha pe sian angka halak na so mananda Debata.
64001008	Antong, tama do tajagit halak na songon i, anso gabe dongan saparkarejoan ni halahi hita di hasintongan i.
64001009	Madung hubaen sada surat na pendek tu parlagutan i, hape nada ra si Diotrefes na marpor ni roha gabe pamimpin ni parlagutan i mangihutkon na hudok.
64001010	Muda ro au bagi na andigan, hataanku do taringot tu pambaenannia, i ma taringot tu angka pangalaho na jat dohot gabus na nihatahonnia taringot tu hami! Tapi nada tuk dope i disia. Dompak na ro angka dongan Kristen i, nada ra ia manjagitsa. Diantahi ia muse dope halak na ra manjagit angka dongan i jana disuru ia anso morot halahi sian parlagutan i.
64001011	Dongan na nihaholongan! Ulang ma tiru hamu na jat i. Na denggan i ma tiru hamu. Sanga ise na mambaen na denggan, sian Debata do ro ni i. Jana halak na mambaen na jat, na so padumpang dope i dohot Debata.
64001012	Sude do halak mamuji si Demetrius. Sian jamita na sintong na sian Debata pe tarpuji do ia. Hami pe dohot do mamuji ia jana diboto hamu do, tutu do pamujinami i.
64001013	Bahat dope nian sidokkononku tu ho, tapi dumenggan do huhilala ulang pola markite-hite surat.
64001014	Didok rohangku nada pola sadia honok nari marsuo ma au dohot ho, disi ma hita na dua mangkobari.
64001015	Hasonangan ma di ho! Palalu tabe do angka dongan sian on di ho. Palalu ma tabengku tu sude angka donganta marsada-sada.
65001001	Sian si Judas naposo ni Jesus Kristus, anggi ni si Jakobus, tu angka halak na tarpio jana na nihaholongan di bagasan Debata Ama, jana na nijagohon ni Jesus Kristus.
65001002	Mararop roha do au pasupasuon ni Debata hamu jana lehenonna asi ni roha dohot hasonangan mardapot-dapot di hamu.
65001003	Angka dongan na nihaholongan! Tutu situtu do ringgas do rohangku mambaen surat on tu hamu taringot tu haluaan na dung tadalani i. Tapi saonnari taronjar do rohangku paingot hamu markite-hite surat on anso laing torus hamu marjuang hara ni haporsayaan i na nilehen tu angka halak na badia.
65001004	Angke madung adong masuk tu tonga-tonganta sian angka halak na so porsaya so sian pamotoanta. Dipabalik-balik halahi do jamita taringot tu asi ni roha ni Tuhanta i, anso tarbaen halahi patuluskon angka parange ni halahi na so ture. Jana na so ra do halahi mangoku paboa Jesus Kristus do Parkuaso dohot Tuhanta na sasada i. Mamungka sian nahinan madung dipaboa hian di Buku Na Badia i uhuman na tu halahi.
65001005	Madung diboto hamu i sudena. Tapi haru songon i pe laing hupaingot ma hamu taringot tu dalan na nibaen ni Tuhan laho paluahon bangso Israel sian tano Mesir, tapi dung salpu i, diragehon Ia do sanga ise angka na so porsaya sian halahi.
65001006	Laing ingot hamu ma angka surusuruan na so mangargahon jabatan ni halahi, na gabe kehe halahi manadingkon ingananna. Dipasung Debata do angka surusuruan i dohot hayu na so ra sego salolot-lolotna, di inganan na golap situtu. Torus ma halahi disi ditahan lopus nidabu uhum tu halahi di Ari na godang i.
65001007	Laing ingot hamu ma kota Sodom dohot Gomora dohot angka kota na humaliang i, na niinganan ni halak angka na mambaen pangalaho songon na nibaen ni angka surusuruan i. Angka pangalaho na rorang dohot na mangoloi hagiot ni sibukna do dipambaeni halahi, gabe hona uhum ma halahi dohot api na so ra mintop, baen sipaingot tu halak sudena.
65001008	Laing dohot dalan na songon i muse ma angka halak na manyisip masuk tu tonga-tonganta na mambaen dosa tu pamatang ni halahi sandiri hara ni angka nipina. Layas do diida halahi kuaso ni Debata jana dipabile halahi do angka na sangap na di banua ginjang i.
65001009	Tapi si Mikael sandiri kapala ni angka surusuruan i nada jungada dibaen ia songon i. Di na marsalisi ia sanoli dohot Sibolis i hara ni bangke ni si Musa, nada puluk si Mikael mandok hata pincang-pincang laho manguhumi Sibolis i. Hum on sajo do didok si Mikael, "Sai dipincang Debata ma ho!" ning ia.
65001010	Tapi anggo halahi, mardongan hata incak dialo halahi do sanga aha na so niastuan ni halahi. Tarsongon binatang na so marroha do halahi, na mangastui angka pangalaho hum hara ni bakona sajo. Hape angka na songon i do mambaen hamamago tu halahi.
65001011	Marjaya ma halahi! Dalan ni si Kain do na nibolus ni halahi. Anso dapotan upa, gabe didohoti halahi do angka hasalaan songon na nibaen ni si Bileam. Jana mago do halahi hara ni na manggaori songon na nibaen ni si Kora.
65001012	Muda hatiha mambaen pesta parjamuan hamu, laing halahi ma tongtong na mambaen tilako di hamu. Angke nada adong ila ni roha ni halahi, na songkal jana na pamokmokkon dirina. Songon ombun na niombuskon ni alogo do halahi, hape nada parohon udan. Laing songon suan-suanan do halahi na so marbatu haru pe madung dapot musimna; songon suan-suanan na niumpat do halahi gabe rahar.
65001013	Laing tarsongon ombak ni laut na margubo-gubo, laing songon i ma halahi paila-ilahon markite-hite angka parange ni halahi. Songon angka binatang na mardalan di ramba i do halahi jana na dung diparade Debata do inganan di halahi salolot-lolotna di hagolapan na jumorbut.
65001014	Jungada do didok si Henokh pomparan ni si Adam na papitu sundutkon taringot tu halak sisongon on. Didok ia, "Ligi da, na giot ro do Tuhan mardongan angka surusuruanNia na marribu-ribu
65001015	laho manguhumi halak sudena. Dabuhonon ni Tuhan ma uhuman hara ni angka pambaenan ni angka jolma na so porsaya tuSia. Jana laing dabuhononNia ma uhuman hara ni sudena angka hata pangincahion na nipardokkonan ni angka halak pardosa na jahat tuSia!"
65001016	Hum na mungut-ungut do halahi dohot na manyolsoli hara ni bagianna, na mardalan mangihutkon giot-giot ni sibukna mambaen dosa. Na pujian halahi di diri ni halahi, jana dipanggar-panggar halahi ma halak anso dapotan untung halahi.
65001017	Tapi anggo hamu ale dongan na nihaholongan, ingot hamu ma sanga aha na nidok ni angka rasul ni Tuhanta Jesus Kristus hian najolo.
65001018	Madung dipaboa halahi hian tu hamu, marroan do angka halak na mangincahi hamu marayak dapot ari na parpudi; i ma angka na mangolu mangihutkon giot-giot ni halahi sandiri na jat i.
65001019	Angka halak on ma na mamola-mola jana na nirajaan ni angka hagiotna sandiri. Angka na so maruli Tondi Parbadia do halahi.
65001020	Tapi anggo hamu ale angka dongan, tambori hamu ma ngolumunu mardongan haporsayaan tu Tuhan; ias sun do haporsayaanmunu i. Laing martangiang ma hamu mardongan kuaso ni Tondi Parbadia
65001021	jana sai mardongan holong na sian Debata ma hamu mardalan di ngolu on salolot mararop ni roha hamu di asi ni roha ni Tuhanta Jesus Kristus na giot mangalehen ngolu na manongtong di hamu.
65001022	Maribo ni roha ma hamu maradopkon sanga ise halak na laing ganggu dope rohana.
65001023	Palua hamu ma halak sian api. Maradopkon angka halak na asing sian i pe laing maribo ni roha ma hamu mardongan biar, tapi hagigihon hamu ma anggo pakean ni halahi na hodar dibaen angka hagiot ni halahi na mardosa i.
65001024	Debata do na margogo manjagohon hamu, anso ulang tinggang, jana na pajongjongkon hamu di adopan ni hasangapanNia di bagasan jop ni roha, jana nada martihas.
65001025	Di Debata na sasada i, Sipalua hita markite-hite Jesus Kristus, Tuhanta i, diSia ma hasangapan, hagodangan, hagogoan dohot kuaso sian mula ni mulana, saonnari ro di salolot ni lolotna! Amen.
66001001	On ma halumbaan ni Jesus Kristus, na nilehen ni Debata diSia anso dipatidahon Ia i tu angka naposoNia taringot tu angka na giot masa. Jana madung dipatangkas jana ditongos Ia i markite-hite surusuruanNia tu naposoNia si Johannes.
66001002	Dipaboa si Johannes ma sudena na niidania i, i ma taringot tu jamita na sian Debata na nipasahat ni Jesus Kristus.
66001003	Martua ma na mambasahon dohot na manangihon angka hata panurirangon on, jana na mangoloi angka na tarsurat di bagasanna, angke madung donok hatihana.
66001004	Sian si Johannes tu parlagutan na pitu i, na di tano Asia. Asi ni roha ma di hamu dohot hasonangan sian Ia, na adong saonnari, na dung adong hian, jana na giot ro, dohot sian tondi na pitu i, na di jolo ni habangsaNia,
66001005	dohot sian Jesus Kristus saksi na bonar roha i. Ia do na parjolo dipangolu mangulahi sian hamatean jana Ia muse ma parkuaso di ginjang ni angka raja na di tano on. Dihaholongi Jesus do hita jana hara ni hamateanNia i dipalua Ia do hita sian angka dosanta.
66001006	Madung dibaen Ia do hita gabe sada harajaan anso laing gabe malim hita na markarejo di Debata AmaNa i. DiSia ma hasangapan dohot kuaso ro disalolot ni lolotna. Amen!
66001007	Ligi da, na ro ma Ia dihaliangi ombun! Idaon ni sude halak ma Ia, dohot halahi na maniham Ia. Mangangguhi ma sasudena bangso na di tano on manangisi dirina be hara ni Ia. Olo, tutu do na songon i! Amen!
66001008	"Au do na parjolo dohot na parpudi," ninna Tuhan Debata, na adong, na dung adong, jana na giot ro, Parkuaso Na Sumurung i.
66001009	Si Johannes do au, kahanggi bope donganmunu saparjuangan na topet manaon parkancitan, di harajaan dohot di pohom ni roha paintehon Jesus. Na tarbuang do au di pulo Patmos hara ni na pararatkon jamita na sian Debata na nipasahat ni Jesus.
66001010	Di ari ni Tuhan i, digohi Tondi Parbadia do au, dung i hubege ma sada sora na gogo -- songon sora ni sarune -- mandok hata sian pudingku.
66001011	Didok sora i do, "Suratkon ma sanga aha na niidamu jana tongoskon ma buku i tu parlagutan na pitu on: Epesus, Smirna, Pergamus, Tiatira, Sardis, Piladelpia dohot Laodikea."
66001012	Manaili ma au adop pudi laho mangaligi sanga ise na mandok hata i tu au. Manigor huida ma pitu parlampuan na nibaen sian sere.
66001013	Di holang-kolang ni angka parlampuan i jongjong ma sada songon Anak Ni Jolma do idaon rupana. Mamake baju juba na ginjang do Ia lalu tu patNa i. Adong di andoraNa i sere dialitkon Ia.
66001014	ObukNa i songon bontar ni hapur, songon bontar ni hapas. MataNa songon api na hagaraanna;
66001015	patNa i songon gurasa ni tumbaga na nitutung. SoraNa songon sora ni sampuran na godang.
66001016	Ditiop tangan siamunna i ma pitu bintang jana ruar ma sada podang na tajom sidua baba sian pamanganNa i. BohiNa i torang songon sinondang ni mataniari di hatiha hamilasanna.
66001017	Di na mangaligi au tuSia, tungkap ma au tu joloNia songon halak na dung mate. Tapi dibaen Ia ma tu au tangan siamunNia didok Ia ma, "Ulang ho mabiar! Au do Na Parjolo dohot Na Parpudi.
66001018	Au do Na Mangolu i! Madung mate hian Au, tapi ligi ma, na mangolu do Au salolot-lolotna. Guru di Au do hamatean dohot inganan ni angka jolma na dung mate.
66001019	Antong, suratkon ma sanga aha na niidamu, i ma angka na adong saonnari dohot angka na giot tarjadi tu pudi on.
66001020	On ma arti ni rahasia ni bintang na pitu na niidamu di tangan siamunKon dohot astuan ni parlampuan na pitu na nibaen sian sere i. Bintang na pitu i, i ma angka surusuruan ni parlagutan na pitu i, jana parlampuan na pitu i, i ma parlagutan na pitu i."
66002001	"Tu surusuruan ni parlagutan na di Epesus, songon on ma suratkon: On ma barita sian na maniop bintang na pitu i di tangan siamunNia jana na mardalan pahae-pahulu di holang-kolang ni parlampuan sere na pitu i. Pitu parlampuan sere (2:1)
66002002	Huboto do sanga aha na nibaenmunu: Madung disitutui hamu karejo jana sobar sajo do hamu. Huboto do na so dilehen hamu rohamunu tu angka halak parjahat. Jana madung diuji hamu angka halak na mangoku dirina rasul, hape na so tutu do, gabe tardapot do halahi pargabus dibaen hamu.
66002003	Huboto do na sobar hamu dohot na manaon parkancitan hara ni goarKu, hape laing nada pola mandele hamu.
66002004	Tapi anggo pangalaho na sada on nada sonang rohangKu mida hamu: Nada songon di mulana i be holong ni rohamunu.
66002005	Hara ni i, ingot hamu ma sanga na dung sadia dao hamu madabu. Pauba hamu ma rohamunu, dung i ulahi hamu ma patuluskon pambaenanmunu na di mulana i. Anggo inda, ro ma Au jana umpatonKu ma parlampuanmunu i sian jongjonganna i -- muda nada muba rohamunu.
66002006	Tapi haru songon i pe, laing adong dope na denggan di hamu; i ma: Dohot do hamu mangkagigihon pambaenan ni halak na mangihutkon si Nikolaus, na Huhagigihon i.
66002007	Ditangihon na marpinggol i ma na nidok ni Tondi i tu angka parlagutan i. Di na monang i do lehenonKu mangankon parbatu ni hayu hangoluan, na di Pirdaus."
66002008	"Tu surusuruan ni parlagutan na di Smirna, songon on ma suratkon: On ma na nidok ni Na Parjolo dohot Na Parpudi -- i ma na dung mate jana na mulak mangolu i.
66002009	Huboto do hasusaanmunu; na pogos do hamu -- tapi anggo satutuna na mora do hamu! Huboto do angka adu-aduan na nituhaskon ni angka na manggoari dirina halak Jahudi, hape nian nada tutu; parlagutan ni sibolis do halahi!
66002010	Ulang ho mabiar taringot tu na giot taononmu. Ligi ma dabuon ni sibolis ma deba sian hamu tu bagasan hurungan, anso niuji hamu, jana manaon parkancitan ma hamu salolot sampulu ari. Sai bonar ma rohamunu lopus tu hamatean i, dung i lehenonKu ma di ho tuku hangoluan.
66002011	Ditangihon na marpinggol i ma na nidok ni Tondi i tu angka parlagutan i! Di na monang i do lehenonKu mangan sian manna na buni, jana lehenonKu ma disia batu na bontar."
66002012	"Tu surusuruan ni parlagutan na di Pergamus, suratkon ma songon on: On ma barita sian na maniop podang na tajom na marmata dua i.
66002013	Huboto do sanga di dia hamu maringanan. Di inganan ni kuaso ni Sibolis i do ingananmunu. Burju do hamu tu Au. Dompak na dibunu i pe si Antipas saksingKu na burju i di tonga-tongamunu di markas ni Sibolis i, disi pe nada disoadahon hamu paboa na porsaya hamu di Au.
66002014	Tapi haru songon i pe, laing adong do piga-piga pangalaho na so dihagioti ni rohangKu di hamu: Adong deba sian hamu na mangihutkon pangajaran ni si Bileam. Diajari si Bileam do si Balak paoto-otohon halak Israel anso mambaen dosa, i ma na mangankon pelean na nihaulkon tu gana-ganaan dohot mambaen pangalaho na markarosuan.
66002015	Laing songon i muse, adong deba sian hamu na mangihutkon pangajaran ni si Nikolaus.
66002016	Antong, pauba hamu ma rohamunu sian angka dosamunu i! Muda inda songon i, ro ma Au santongkin nari mandapotkon hamu jana poranganKu ma angka halakna i dohot podang na di pamanganKon.
66002017	Ditangihon na marpinggol i ma na nidok ni Tondi i tu angka parlagutan i. Di na monang i do lehenonKu mangan sian manna na buni, jana lehenonKu ma disia batu na bontar. Niuhir do di batu i sada goar na imbaru na so binoto ni sanga ise pe asing sian halak na manjagit i."
66002018	"Tu surusuruan ni parlagutan na di Tiatira songon on ma suratkon: On ma barita na sian Anak Ni Debata, na marnyala-nyala i mataNa songon api, dohot patNa na margurasa i songon tumbaga na marlinu.
66002019	Huboto do sude pambaenanmunu dohot holong ni rohamunu dohot pangoloionmunu dohot haporsayaanmunu dohot pohom ni rohamunu. Na umbahat do pambaenanmunu na parpudi on sian na parjolo i.
66002020	Tapi anggo taringot tu pangalaho na sada on, nada jop rohangKu mida hamu: Dilehen hamu do rohamunu tu si Isebel dadaboru na mangoku dirina i suruan ni Debata. Madung miduk sian angka naposongKu na niajarannia dohot na nipaoto-otonia anso markamainan dohot mangankon sipanganon na nihaulkon tu gana-ganaan.
66002021	Jana madung Hulehen tusia hatiha anso dipauba ia ma rohania sian na markarosuan i; tapi nada dipauba ia rohania.
66002022	Ligi ma Hudabu ma ia rap dohot donganna na markamainan i, tu podoman ni parkancitan na godang, muda so dipauba halahi rohana sian pambaenanna i.
66002023	Angka halak na mangihutkon ia pe angkon Hubunu do anso laing torang diboto angka parlagutan i paboa na Au do na tuk mandodo pikiran dohot roha ni jolma. BaloskononKu ma tu hamu marguru tu pambaenanmunu be.
66002024	Tapi anggo tu hamu na asing i na di Tiatira angka na so mangihutkon pangajaran na jahat i jana na so mamparsiajari angka parbinotoan ni Sibolis i, Hudokkon ma tu hamu, nada pola tambaanKu be boban na padokdokkon hamu.
66002025	Tapi tiop hamu ma na adong di hamu lopus ro Au.
66002026	Jana barang ise na monang jana na mangkarejohon karejongKu lopus tu ujungna, lehenonKu ma kuaso tu halahi, maradopkon angka bangso.
66002027	Jana mamarenta ma ia tu halahi dohot tungkot bosi; dohot mangabiskon bangso i songon na manapor-napor hudon tano -- dos songon na Hujagit sian Damang.
66002028	Jagiton ni halahi ma bintang sidongdong sian Au.
66002029	Ditangihon na marpinggol i ma na nidok ni Tondi i tu angka parlagutan i!"
66003001	"Tu surusuruan ni parlagutan na di Sardis, songon on suratkon: On ma barita sian na martondi na pitu na sian Debata dohot nampuna bintang na pitu i. Huboto do sanga aha na dung dikarejohon hamu. Nidok hamu na mangolu, hape na mate do!
66003002	Hara ni i, ngot ma hamu jana pargogoi hamu ma sanga aha na tading dope di hamu dompak so jabat mate sude. Angke nada adong dapot Au hum sada pe pambaenanmunu na sanggam di adopan ni DebatangKu.
66003003	Jadi angkon ingotonmunu do mangulahi sanga aha na niajarkon tu hamu najolo, songon i muse dohot na nijagitmunu. I ma dalankon hamu jana pauba hamu ma rohamunu sian angka dosamunu. Anggo nada ngot hamu, ro ma Au songon panangko mandapotkon hamu; jana nada botoonmunu sanga sadihari Au ro.
66003004	Tapi adong dope deba sian hamu na di Sardis on na manjagohon pakeanna anso laing tongtong ias. Rap mardalan ma halahi dohot Au marpakean na bontar, angke tama do songon i halahi.
66003005	Angke pakean na songon i ma bontarna na giot pakeon ni angka halak na monang. Nada sesaonKu be goar ni halahi sian buku hangoluan, tapi okuonKu ma halahi di adopan ni Damang dohot di adopan ni angka surusuruanNia paboa na Au nampuna halahi.
66003006	Ditangihon na marpinggol i ma na nidok ni Tondi i tu angka parlagutan i!"
66003007	"Tu surusuruan ni parlagutan na di Piladelpia, songon on ma suratkon: On ma barita sian Na Badia jana Na Tigor i. I ma sitiop kunci ni si Daud; muda dibuka Ia, nada adong sahalak pe na tarbaen manutupsa, jana muda ditutup Ia nada tarbuka sanga ise be i.
66003008	Huboto do sanga aha na nibaenmunu. Haru so sadia pe gogomunu, tapi laing dioloi hamu do pangajaranKu jana unduk do hamu tu Au. Madung Hubuka sada pintu na godang di hamu na so tartutup sanga ise pe.
66003009	Ligi ma! Huboan ma tu hamu angka halak sian punguan ni Sibolis, angka na manggoari dirina halak Jahudi, hape nada tutu nian, pargabus do halahi. Baenonku ma halahi marsinggang di jolo ni patmu, jana botoon ni halahi ma na holong do rohangKu mida hamu.
66003010	Hara ni na dung nioloanmunu parentangKu anso sobar hamu, Au pe jagohononKu ma hamu anso laing horas torkis hamu mamolus hasusaan na giot masa tu sude portibi on. I ma na giot tarjadi laho manguji sasude jolma na satano on.
66003011	Ligi ma! Tibu do Au ro! Tiop ma na adong di ho, anso ulang adong na mambuat tukumi.
66003012	Sanga ise na monang, baenonKu ma gabe songon tiang partunggul di bagas na badia inganan ni DebatangKu, jana nada morot-morot be ia sian inganan i. SuratkononKu ma tu halahi sandiri goar ni DebatangKu dohot goar ni kota ni DebatangKu -- i ma Jerusalem na imbaru na giot mijur sian banua ginjang. Laing suratkononKu ma dohot goarKu na imbaru tu diri ni halahi.
66003013	Ditangihon na marpinggol i ma na nidok ni Tondi i tu angka parlagutan i!"
66003014	"Tu surusuruan ni parlagutan na di Laodikea songon on ma surat on! On ma barita sian si Amen, Saksi na setia jana na bonar i, mula ni sude na nitompa ni Debata.
66003015	Huboto do sanga aha na dung dibaen hamu; nada ngali hamu jana nada milas. Sugari sura ngali ma ho nian; sanga na milas.
66003016	Tapi na danggol danggol sisilon do hamu; milas dohonon nada, ngali pe nada. I ma dalanna umbaen na giot utahononKu hamu sian pamanganKu.
66003017	Didok hamu, 'Madung mamora hami jana tuk sude; sada pe nada adong be na hurangnami.' Hape umpe diboto hamu sanga songon dia dangolmunu dohot parkancitanmunu! Na pogos do hamu, marsaemara jana na mapitung.
66003018	Jadi Hupaingot ma hamu anso tobusi hamu ma sian Au sere, i ma sere na polin, anso tutu hamu gabe mamora. Laing dohot ma pakean na bontar tobusi hamu sian Au anso marpakean hamu, ulang diida halak be hamu di pangalahomunu na marsaemara jana na pailahon i. Jana tobusi hamu muse ma ubat ni matamunu i anso marnida hamu.
66003019	Sanga ise halak na Huhaholongi, i do na Humuruhi dohot na Husambok. Hara ni i, angkon marsitutu ma hamu jana pauba hamu ma rohamunu.
66003020	Ligi ma! Jongjong do Au di jolo ni pintu manektek. Muda adong halak na umbege sorangKi, gabe dibuka ia pintu i, masuk ma Au mandapotkon ia; mangan ma Au rap dohot ia jana ia rap dohot Au.
66003021	Di na monang i ma lehenonKu anso juguk ia rap dohot Au di habangsangKi, laing songon Au na monang jana na juguk rap dohot Damang di habangsaNia i.
66003022	Ditangihon na marpinggol i ma na nidok ni Tondi i tu angka parlagutan i!"
66004001	Dung salpu i, huligi ma, mungkap do sada pintu di banua ginjang, jana mangkuling ma sora na dung hubege mangkatai dohot au di mulana i, songon sora ni sarune, ninna ma, "Manaek ma ho tuson jana patidahononKu ma tu ho sanga aha na giot tulus dung salpu on."
66004002	Manigor digohi Tondi Parbadia ma au. Huida ma di banua ginjang i sada habangsa. Adong do halak na juguk di habangsa i.
66004003	Marsinondang do bohi ni na juguk i, songon intan Jaspis dohot Sardes idaon. Adong muse do halibutongan humaliang habangsa i songon zamrud.
66004004	Adong ma dua pulu opat habangsa na asing martingko mangkaliangi habangsa i. Juguk ma disi dua pulu opat angka pangituai marpakean na bontar, jana martuku sere.
66004005	Mangaronggur ma habangsa i jana marsinondang songon sinondang ni hilap na marnyala-nyala. Jana adong muse do pitu lampu na gara di jolo ni habangsa i; i ma Tondi Parbadia na pitu i.
66004006	Jana laing adong muse dope di jolo ni habangsa i tarsongon laut sorminan, lan songon kristal. Adong muse do opat mahluk humaliang habangsa na di tonga-tonga i, na marmata sian jolo dohot sian pudi.
66004007	Songon singa do idaon tompa ni mahluk na parjolo i. Na paduahon, songon anak ni lombu. Na patoluhon i, songon bohi ni jolma do idaon. Na paopatkon i, songon halihi na habang do idaon.
66004008	Mahluk na opat i, onom be habongna jana sap sudena dohot mata. Nada mantak mahluk na opat i marende arian na borngin, "Na badia, na badia, na badia do Tuhan Debata Parkuaso Na Sumurung i; na adong, na dung adong, jana na giot ro!"
66004009	Diendehon mahluk siopat-opat i ma angka logu ni ende na pasangapkon jana na marmulia dohot na mandok tarimakasi tu na juguk di habangsa i, i ma na mangolu i salolot-lolotna. Jana di na marende i angka mahluk i,
66004010	manungkap ma pangituai na dua pulu opat i di jolo ni na juguk di habangsa i, marsomba tuSia na mangolu i salolot-lolotna. Dung i dipayakkon halahi ma tuku ni halahi i tu jolo ni habangsa i jana ninna halahi ma,
66004011	"Ale Tuhan, jana Debatanami, na tama do Ho manjagit puji-pujian, hasangapan, dohot kuaso, angke ditompa Ho do sandok jana markite-hite rohaMu do adong sudena i jana nitompa."
66005001	Dung i huida ma di siamun ni na juguk di ginjang ni habangsa i sada pustaha na marsurat di bagasan dohot di luar, jana na nicap dohot pitu cap.
66005002	Dung i huida ma sada surusuruan na gogo, marsurak-surak gogo sorana, ning ia ma, "Ise ma he na patut mambuka cap on laho mangungkap buku on?"
66005003	Hape nada adong sahalak pe na sanggup mangungkap karotes na nibalun i laho mangaligi tu bagasanna, bope na di banua ginjang bope na di tano dohot na di toru ni tano dope.
66005004	Gabe tangis ma au panguncombopon hara ni na so adong halak na sanggup mangungkap balunan ni karotes i jana mangaligi tu bagasanna.
66005005	Dung i adong ma sahalak sian angka pangituai i na mandok tu au, "Ulang ho tangis! Ligi ma! Madung monang singa na sian horong ni si Juda i, i ma pomparan ni si Daud. Tama do Ia mambuka cap na pitu i dohot mangungkap gulungan ni buku i."
66005006	Dung i huida ma sada Anak Ni Biri-biri jongjong di tonga-tonga ni habangsa i, dihaliangi mahluk na mangolu siopat-opat i dohot sude angka pangituai i. Songon na dung hona sambol do idaon Anak Ni Biri-biri i. Pitu tandukna jana pitu dohot matana: i ma tondi na pitu na sian Debata na nisuruNa tu sude portibi on.
66005007	Dung i ro ma Anak Ni Biri-biri i tu jolo jana dibuat Ia ma buku na nibalun i sian tangan siamun ni na juguk di habangsa i.
66005008	Jadi taran songon i dope, manungkap ma mahluk na opat i dohot pangituai sidua pulu opat halak i di joloNia. Marsitiop hasapina do pangituai na dua pulu opat halak i dohot mangkuk sere na marisi hamonyan, i ma angka tangiang ni halak na badia.
66005009	Dung i diendehon halahi ma sada logu na imbaru: "Hum Ho sajo do na patut mambuat buku on dohot mambuka angka capna i. Angke madung hona bunu Ho, jana hara ni hamamateMi madung ditobus Ho jolma tu Debata sian sandok marga, hata, negara, dohot bangso.
66005010	Madung dibaen Ho halahi gabe sada bangso pinompar ni raja, anso laing gabe malim muse ma halahi na mangoloi Debatanta, jana mamarenta di ginjang ni tano on."
66005011	Dung i manaili ma au mangulahi. Hubege ma sora ni surusuruan na marribu-ribu dohot na marjuta-juta bahatna! Jongjong ma halahi humaliang habangsa i dohot humaliang mahluk siopat-opat i dohot angka pangituai i.
66005012	Dung i digogoi halahi ma sora ni halahi marende, "Anak Ni Biri-biri na dung nisambol i, Ia do na markuaso; na mora na bisuk jana na gogo; na patut nipasangap, nipagodang jana nipuji-puji!"
66005013	Dung i hubege ma sasude mahluk na di langit, na di tano dohot na di bagasan laut -- pendekna sudena mahluk na adong di portibi on -- mangendehon, "Na juguk di habangsa i dohot Anak Ni Biri-biri i na tarpuji dohot sipasangapon jana na godang bope na markuaso salolot-lolotna!"
66005014	Dung i mangalusi ma mahluk siopat-opat i, "Amen" ning halahi. Jana manungkap ma angka pangituai i laho marsomba.
66006001	Dung i huida ma dibuka Anak Ni Biri-biri i cap na parjolo sian angka cap na pitu i. Dung i hubege ma sada sian mahluk na opat i mandok, "Ro ma ho!" ning ia. Songon sora ni ronggur noma begeon sorana i.
66006002	Jadi hupamanat ma, gabe huida ma sada kudo na bontar. Ditiop na manengget kudo i do sada sior jana dilehen ma tusia sada tuku. Ruar ma ia songon sada halak parmonang, na maju laho mambuat hamonangan i.
66006003	Dung i dibuka Anak Ni Biri-biri i ma cap na paduahon jana hubege ma didok mahluk na paduahon i, "Ro ma ho!" ning ia.
66006004	Dung i ruar ma sada nari kudo na asing. Na rara sun do tompa ni kudo i. Dilehen ma kuaso tu na manengget kudo i laho mangagohon hadameon sian portibi on, anso marsimatean jolma i na sada tu na asing. Dilehen muse ma tusia sada podang na godang.
66006005	Dung i dibuka Anak Ni Biri-biri i ma cap na patoluhon. Jana hubege ma mahluk na mangolu na patoluhon i mandok, "Ro ma ho!" ning ia. Hupamanat ma, gabe huida ma sada kudo na lomlom. Ditiop na manengget i ma sada timbangan di tangannia.
66006006	Jadi hubege ma tarsongon sora na pio-pio sian tonga-tonga ni mahluk siopat-opat i. Ninna sora i ma, "Satuhul eme argana sabahat ni upa sadari jana tolu tuhul jaung pe argana tong sabahat ni upa sadari. Tapi ulang nisego-sego angka miak dohot anggur!"
66006007	Dung i dibuka Anak Ni Biri-biri i ma cap na paopatkon. Jana hubege ma didok mahluk na mangolu na paopatkon i, "Ro ma ho!" ning ia.
66006008	Hupamanat ma, gabe haidaan ma sada kudo na langan tompana, Hamatean do goar ni na manengget i. Dipaihut-ihut Harajaan Hamatean ma ia donok sian pudi. Dipasahat ma saparopat ni tano on tu kuaso ni halahi, anso tarbaen halahi mamunu markite-hite porang, hamamasa ni haleon, markite-hite nyae dohot markite-hite angka binatang panyoro na di tano on.
66006009	Dung i dibuka Anak Ni Biri-biri i ma cap na palimahon. Dung i huida ma di toru ni meja parhaulan i, adong angka tondi ni angka halak na mate hona bunu hara ni haporsayaan ni halahi tu jamita na sian Debata dohot hara ni haburjuon ni halahi pararatkon jamita i.
66006010	Jana pio-pio ma halahi marsora na gogo ninna ma, "Ale Tuhan, na badia jana na sintong! Sadia honok nari dope anso diuhumi, jana dibaloskon Ho mudarnami tu angka na maringanan di tano on?"
66006011	Dung i dilehen ma tu halahi sada be baju juba na bontar. Dung i disuru ma halahi maradian santongkin nari, painte gok bilangan ni angka aleale ni halahi saparjuangan dohot angka dongan ni halahi na hona bunu songon halahi.
66006012	Dung i huida ma dibuka Anak Ni Biri-biri i cap na paonomkon. Ro ma lalo na gogo situtu. Mangalomlom ma mataniari songon goni jana bulan pe gabe rara ma songon mudar.
66006013	Mangkadabu ma angka bintang sian langit an tu tano on songon parrurus ni batu ni gala-gala na so matobang dope sian bonana na nihutur ni alogo na gogo.
66006014	Mago ma langit i songon karotes na nibalun jana marmorotan ma angka dolok dohot pulo sian ingananna hian.
66006015	Dung i martabuni be ma angka raja na di tano on, angka halak na godang, angka panglima ni angka parporang, angka halak na marsinadongan dohot angka na markuaso dohot angka halak na asing i, bope hatoban dohot na mardeka marmasuhan ma tu bagasan angka liang dohot tu holang-kolang ni angka batu na di dolok.
66006016	Marsurak ma halahi tu angka dolok i dohot tu angka batu i, "Dondoni ma hami! Linggomi ma hami anso ulang hami ida bohi ni na juguk di habangsa i jana ulang hona muruk hami dibaen Anak Ni Biri-biri i!
66006017	Dibaen madung ro ari haririmas ni halahi, ise ma he na tarbaen manaon i lakna? Jana umpe adong sahalak na tarbaen manahan di jolo ni halahi!"
66007001	Dung i huida ma opat surusuruan jongjong di suhi-suhi na opat ni tano on manahan angin na opat i di tano on anso ulang mangombus di darat, di laut sanga tu bona ni hayu aha pe.
66007002	Dung i huida ma sahalak surusuruan na asing ruar muse sian Habincaran. Dioban ia do sada cap sian Debata na mangolu i. Gogo ma sora ni surusuruan i mamiohon surusuruan na opat i na manjagit kuaso sian Debata laho manyegohon darat dohot laut i.
66007003	Didok surusuruan na sada i ma, "Ulang jolo segohon hamu darat i sanga laut i, sanga hayu-hayu i sapanjang so hami lehen tanda cap di bohi ni angka naposo ni Debatanta."
66007004	Jadi hubege do bilangan ni angka na ni cap i, 144.000 halak sian sude marga ni halak Israel i
66007005	sian ganop marga dibuat ma 12.000 halak. I ma sian marga-marga: Juda, Ruben, Gat,
66007006	Aser, Naftali, Manase,
66007007	Simeon, Levi, Isakar,
66007008	Zebulon, Josep, Benyamin.
66007009	Dung i manaili muse dope au, gabe huida ma jolma na marlagut na lobi bahatna -- sahalak pe nada adong tarbaensa mangetong i! I ma angka jolma sian ganop bangso, marga, negara dohot bahasa. Mamake baju juba na bontar ma halahi, maniop mare-mare di tanganna be, jongjong ma halahi sude adop habangsa i dohot adop Anak Ni Biri-biri i.
66007010	Marsora na gogo ma halahi pio-pio, "Haluaan ma di Debatanami na juguk di habangsa i, dohot di Anak Ni Biri-biri i!"
66007011	Jadi jongjong ma angka surusuruan i humaliang habangsa i dohot humaliang angka pangituai i dohot humaliang mahluk na opat i. Manungkap ma angka surusuruan i di jolo ni habangsa i manyomba Debata.
66007012	Pio-pio ma halahi, "Amen! Puji-pujian dohot hasangapan, dohot habisuhon dohot hatarimakasion dohot hagogoon ma di Debatanta salolot ni lolotna! Amen!"
66007013	Ro ma sahalak sian pangituai i manyapai tu au, "Ise do angka halak na mamake baju juba na bontar on jana sian dia dehe halahi ro?"
66007014	Jadi hualusi ma, "Tuanku, ho do na umbotosa." Dung i didok ia ma tu au, "Halak on ma angka na malua sian hasusaan na godang i. Madung dibasu halahi baju juba ni halahi jana bontar dibaen mudar ni Anak Ni Biri-biri i.
66007015	I ma umbaen na tola halahi jongjong di adopan ni habangsa ni Debata jana mangoloi Ia arian na borngin di bagasan Bagas Na Badia. Jana rap ma Ia na juguk di habangsa i dohot halahi laho mangondihon halahi.
66007016	Nada be male halahi sanga manguas; nada taonon ni halahi mataniari sanga las ni ari,
66007017	angke Anak Ni Biri-biri na di tonga-tonga ni habangsa i noma na marmahani halahi. ToguonNia ma halahi tu mual ni aek haroroan ni hangoluan. Jana apusan ni Debata ma sude ilu-ilu sian mata ni halahi."
66008001	Di na niungkap ni Anak Ni Biri-biri i cap na papituhon i, gabe mamolngit ma banua ginjang i hira-hira satonga jom.
66008002	Dung i huida ma dilehen pitu sarune tu surusuruan na pitu na jongjong i di jolo ni Debata.
66008003	Ro ma sada surusuruan na asing na maroban pardupaan sere, jongjong di jolo ni meja inganan ni haul i. Madung dilehen tusia bahat sajo hamonyan sibaenon tu angka tangiang ni sudena halak na badia jana sihaulkonon di meja parhaulan na adong ni jolo ni habangsa i.
66008004	Rap dohot angka tangiang ni halak na badia, martimbual ma timus ni hamonyan na nitutung i manaek sian tangan ni surusuruan i tu adopan ni Debata.
66008005	Dung i dibuat surusuruan i ma pardupaan i jana dibaen ia ma banggar na gara tusi sian meja parkaulan i, didanggurkon ia ma i tu tano on. Mangkuling ma ronggur, ro ma hilap na sumiksak jana ro ma lalo.
66008006	Dung i markobas ma surusuruan na pitu i na maniop sarune i laho mamalu sarune i.
66008007	Diombus surusuruan na parjolo i ma sarunenia gabe songon na niduruskon ma pardoras ni udan es dohot udan api na marcampur mudar tu portibi on. Abis ma mosok sapartolu ni portibi on; songon i muse sapartolu sian angka hayu-hayu dohot duhut-duhut na rata. Sarune (8:7)
66008008	Dung i diombus surusuruan na paduahon i ma sarunenia gabe adong ma na lobi godang tarsongon dolok na gara idaon madabu tu laut. Muba ma sapartolu laut i gabe mudar,
66008009	jana mate ma sapartolu sian sude angka na nitompa di bagasan laut; laing abis muse ma sapartolu sian sude kapal.
66008010	Dung i diombus surusuruan na patoluhon i ma sarunenia, gabe madabu ma sian langit sada bintang na godang na gara songon palito, didondoni ia ma sapartolu sian angka batang aek dohot angka mual ni aek.
66008011	("Si Paet" do goar ni bintang i.) Gabe paet ma sapartolu aek i, jana gabe mate ma bahat halak hara ni na manginum aek na muba i gabe paet.
66008012	Dung i diombus surusuruan na paopatkon i ma sarunenia. Gabe hona ma sapartolu mataniari i, sapartolu bulan dohot sapartolu sian angka bintang gabe mago ma sapartolu gogo ni sinondang ni halahi. Laing songon i muse sapartolu sian arian dohot sapartolu sian borngin gabe manggolap situtu.
66008013	Dung i hupamanat ma, gabe huida ma sada unggas rajawali na habang di ginjang an. Dung i mangkuling ma unggas i, "Marjaya! Marjaya! Marjaya ma sudena halak na di tano on muda tarbege surusuruan na tolu nari i mangombus sarunenia i sanoli on!"
66009001	Dung i diombus surusuruan na palimahon i ma sarunenia, jana huida ma sada bintang madabu sian langit tu portibi on. Dilehen do di bintang i kunci ni rura hamatean.
66009002	Gabe diungkap bintang i ma rura ni hamatean i, gabe ruar ma sian bagasan songon timus ni purunan na godang. Gabe manggolap ma awang-awang i dohot mataniari dibaen timus na sian rura i.
66009003	Gabe marroan ma angka siapor sian timus i mijur tu portibi on. Dilehen do tu halahi kuaso songon kuaso ni angka hala.
66009004	Diantahi do halahi manyegohon duhut-duhut sanga hayu sanga suan-suanan na asing pe. Hum angka jolma na so martanda cap na sian Debata di bohina i sajo do na tola serangon ni halahi.
66009005	Nada dipatola angka siapor i mamatehon angka jolma i, hum na mamparkanciti halahi do dipatola lima bulan honokna. Songon hancit ni na nidoit ni hala do hancit ni parkancitan na nibaen ni angka siapor i.
66009006	Anggo na lima bulan i maradu mate ma nian giot ni jolma i, hape nada tarbaen halahi mate; por roha ni halahi nian anso mate, hape dao do hamatean i sian halahi.
66009007	Songon dia ma kudo na giot tu porang idaon angka siapor i. Di angka uluna i adong ma idaon songon tuku na sian sere. Songon bohi ni jolma do idaon tompana.
66009008	Obukna pe songon obuk ni dadaboru jana iponna i songon ipon ni singa.
66009009	Andorana i martutup do idaon songon baju bosi. Sora ni habongna i songon sora ni kareta kudo na bahat na topet mangaroro hatiha marporang.
66009010	Adong do lailaina dohot corotna songon hala. Jana di lailaina i do hagogoon ni halahi laho mamparkanciti jolma i di bagasan na lima bulan i.
66009011	Adong do rajana na mamarenta halahi, jana rajana i ma na martanggung jawab taringot tu rura hamatean i. Si Abadon ma goarna di hata Ibrani; jana hata Junani didok Apolion (astuanna "Panyego-nyego").
66009012	Madung salpu hamamago na parjolo i. Dung i adong dope dua nari hamamago na giot ro.
66009013	Dung i diombus surusuruan na paonomkon ma sarunenia. Gabe hubege ma sada sora na ruar sian na opat tanduk ni parkaulan sere di adopan ni Debata.
66009014	Mangkuling ma sora i tu surusuruan paonomkon na maniop sarune i, "Palua ma surusuruan na opat i na hona tambat di Batang aek Efrat i!"
66009015	Dipalua ma surusuruan na opat i. Madung dihobasi hian halahi laho mamunu sapartolu sian sude jolma manusia di jom, ari, bulan dohot taon na dung ditontuhon i hian.
66009016	Dipaboa do tu au, anggo bahat ni angka parangan na markudo i adong do dua ratus juta bahatna.
66009017	Jana di boa-boa na nilehenna i tu au, huida do angka kudo i dohot angka halak na manenggetsa. Mamake baju bosi na rara sun, na rata langit dohot na gorsing songon barerang do angka na manengget kudo i. Songon ulu ni singa do ulu ni angka kudo i jana ruar do api, timus dohot barerang sian pamanganna i.
66009018	Hona bunu ma sapartolu sian jolma dibaen parmaraan na tolu i; i ma api, timus dohot barerang na ruar sian pamangan ni angka kudo i.
66009019	Di pamangan ni angka kudo i do hagogoan ni halahi dohot di lailaina i. Songon ulok do angka lailaina i, adong do ulu ni halahi jana marhite ulu i ma diparkanciti halahi angka jolma i.
66009020	Hape laing so ra dope jolma na so hona bunu i pauba rohana sian sasude na nibaen ni halahi sandiri. Laing na so mantak do halahi marsomba tu angka begu dohot tu angka gana-ganaan sere, perak, tumbaga, batu dohot hayu na so marnida sanga marbinege, sanga pe mardalan.
66009021	Laing so muba dope roha ni halahi sian na mamunu jolma, na padalankon hadatuon, sian markarosuan dohot sian na manangko.
66010001	Dung i huida ma sahalak surusuruan na asing mijur sian banua ginjang. Na gogo sun do surusuruan i. Dibalut ombun do ia jana halibutongan di ginjang ni ulunia. Songon mataniari do bohina i jana patna i songon tiang api.
66010002	Adong ma di tanganna i sada balunan buku na menek na ungkap. Patnia siamun i mandege laut, jana patnia siambirang i mandege darat.
66010003	Jadi marsurak ma ia sagogona songon singa na marngaur. Dung marsurak ia, mangkuling ma pitu ronggur na manghutur.
66010004	Disi mangkuling ronggur na pitu i, giot suratkononku ma nian, hape hubege ma manigor sada sora sian banua ginjang na mandok, "Angkon rahasiahononmu do sanga aha na nidok ni ronggur na pitu i; ulang suratkon i!"
66010005	Dung i surusuruan na huida mandegehon patna tu laut dohot tu darat i, diangkat ia ma tangannia siamun tu langit.
66010006	Marsumpa ma ia mangasahon goar ni Debata na mangolu i salolot-lolotna, na manompa langit, tano dohot laut bope sasudena na adong di langit, di tano dohot na di laut i. Didok surusuruan i ma, "Nada palambaton be hatihana!
66010007	Tapi di na niombus ni surusuruan papituhon i sarunenia, patuluson ni Debata ma sangkaNia i na so nipabotohon dope, hombar tu boa-boaNia tu angka naposoNia, i ma angka panurirang."
66010008	Dung i mangkobari muse ma mangulahi tu au sora na dung mangkobari i tu au sian banua ginjang i. Ning ia ma, "Kehe ma ho mambuat balunan ni buku na talak i na di tangan ni surusuruan na mandege laut dohot darat i."
66010009	Jadi kehe ma au mandapotkon surusuruan i jana hupangido ma anso dilehen ia balunan ni buku na menek i tu au. Didok ia ma tu au, "Jomput jana pangan ma on. Gabe paet ma i di bagasan butuhamu, tapi anggo di pamanganmu tonggi do songon aer ni loba."
66010010	Hubuat ma balunan na menek i sian tangannia jana hupangan. Songon tonggi ni aer ni loba ma antong daina anggo di pamanganniba, hape dung hubondut, gabe paet ma dung di butuhangku.
66010011	Dung i ning ia ma tu au, "Angkon mangulahi do ho manyurirangi tu bahat marga, dohot bangso, dohot bahasa dohot angka raja."
66011001	Dung i dilehen ma di au sada bulu suhat-suhat tarsongon tungkot, jadi diparentahon ma, "Kehe ma ho mangukur Bagas Na Badia ni Debata dohot meja inganan parkaulan i. Etong ma sanga sadia bahat halak na maribadat di bagasan.
66011002	Tapi anggo alamanna i ulang pola suhat, angke anggo alaman ni Bagas Na Badia i madung dipasahat i tu angka jolma na so mananda Tuhan. Lonca-loncaon ni halahi ma Kota Na Badia i opat pulu dua bulan honokna.
66011003	SuruhononKu ma dua halak sangsingKu anso manyurirangi jana marpakean arsak ni roha, salolot saribu dua ratus onompulu ari."
66011004	Anggo saksi na dua i, i ma duakambona hayu zetun dohot dua parlampuan na adong di jolo ni Tuhan ni sude na nitompa on.
66011005	Muda adong halak na mancubo-cubo mambaen na jahat tu halahi, gabe ruar ma api sian pamangan ni halahi laho mangaluntak angka musu ni halahi i. Jadi songon i ma dalanna gabe tarbunu sude sanga ise na giot mambaen susa tu halahi.
66011006	Markuaso do halahi manutup langit anso ulang ro udan salolot manyurirangi halahi. Laing markuaso do halahi di angka mual ni aek laho mambaen aekna i gabe mudar. Jana laing markuaso muse do halahi mangalibas tano on markite-hite angka ragam ni bala, sanga na andigan giot ni halahi.
66011007	Dung sidung dipaboa halahi jamita ni halahi i, ro ma binatang na ruar sian rura hamatean i mangalo halahi. Taluhononnia ma halahi jana bunuonnia.
66011008	Jana payak ma bangke ni halahi di dalan godang na di kota na godang i, mangihutkon partondion digoar do i kota Sodom dohot Mesir, jana disi do Tuhan diparsilangkon halahi.
66011009	Paligi-ligion ni halak ma sude, sian ganop marga, ganop bangso, ganop bahasa dohot negara bangke ni halahi tolu satonga ari honokna jana nada dipatola tanomon angka bangke i.
66011010	Marjop ni roha ma halak na mangingani tano on hara ni parmate ni saksi na dua halak i. Marpesta ma halahi jana marsitongosan silua, angke madung bahat hasusaan na ro tu jolma manusia dibaen panurirang sidua halak i.
66011011	Dung tolu satonga ari, ro ma hosa hangoluan sian Debata jana masuk tu bagasan panurirang sidua halak i. Halahi pe jongjong ma, jadi gabe mabiar ma sudena halak na marnida halahi.
66011012	Dung i dibege panurirang sidua halak i ma sora na gogo mamio halahi sian banua ginjang, "Beta ma, manaek ma tuson!" ninna. Laing di jolo ni mata ni angka musu ni halahi i, manaek ma halahi tu banua ginjang, dibalut ombun i.
66011013	Jadi ro ma lalo na gogo hatiha i di tano on. Maronco ma saparsampulu ni kota i jana mate ma dibunu lalo i pitu ribu halak. Angka halak na asing i na so mate dibunu lalo i, gabe mabiar situtu ma; jadi gabe dipuji halahi ma hagodangan ni Debata di banua ginjang i.
66011014	Madung salpu parmaraan na paduahon. Tapi ligi ma! Manigor ro dope santongkin nari parmaraan na patoluhon.
66011015	Dung i diombus surusuruan papituhon i ma sarunenia, gabe adong ma sora na gogo situtu di banua ginjang na marsurahi mandok, "Anggo kuaso laho mamarenta portibi on saonnari madung di bagasan tangan ni Tuhanta dohot Kristus na nijanjihon i. Mamarenta noma Ia salolot-lolotna!"
66011016	Angka pamimpin sidua pulu opat halak na juguk di habangsa ni halahi na di jolo ni Debata i pe, manungkap ma jana marsomba tu Debata.
66011017	Ninna halahi ma, "Debata Na Markuaso do Tuhan, mandok tarimakasi do hami tu Ho, ale Tuhan Debata Parkuaso Na Sumurung, na adong dohot na dung adong, dibaen madung dipake Ho kuasoMu na godang i, jana madung dipungka Ho pamarentaanMu.
66011018	Madung muruk do angka bangso, tapi madung ro haririmasMu, dohot hatiha anso ni uhum halak na mate i. Dung i anso dilehen Ho upa di angka naposoMu, i ma angka panurirang, di angka na badia dohot angka na manghabiari goarMu, angka na menek dohot na magodang, jana segohononMu ma angka na manyego-nyego tano on."
66011019	Gabe marbuka ma Bagas Na Badia ni Debata di banua ginjang jana tarida ma poti inganan ni surat parjanjian na di bagasan Bagas Na Badia i. Manigor ro ma hilap na sumiksak dohot sora ni ronggur na mangkutur jana na matuoror. Ro ma lalo jana madabu ma ambolas na lobi por.
66012001	Jadi tarida ma di langit hahomangan godang jana na luar biasa. Adong ma sahalak dadaboru na mamake mataniari songon pakeanna, dohot bulan di toru ni patnia. Adong ma di ulunia i sada tuku na nibaen sian dua bolas bintang.
66012002	Hatiha denggan ma topet pamatang ni anak boru i, jadi hara ni na dung giot dapot hatihana laho sorang anaknia gabe mangangguhi ma ia hara ni hancitna.
66012003	Dung i tarida muse ma tanda na asing di langit. Adong ma sada ulok naga na rara na lobi godang, pitu uluna jana sampulu tandukna. Jana pitu tuku di ginjang ni uluna.
66012004	Disarat ia ma dohot lailainia i sapartolu sian angka bintang na di langit i, disampakkon ia ma i tu tano on. Jongjong ma naga i di jolo ni anak boru na giot manubuhon dakdanakNa i anso manigor dipolgak ia Dakdanak i disi sorang.
66012005	Dung i di sorangkon ia ma sada Dakdanak halaklahi, i ma na giot mamarenta angka bangso sudena dohot tungkot bosi. Tapi dirampas ma Dakdanak i sian anak boru i, dioban ma tu Debata dohot tu jolo ni habangsaNa.
66012006	Gabe marlojong ma dadaboru i tu parhorsihan, i ma inganan na nipasingkop ni Debata disia. Di inganan i noma ia dipauli 1260 ari honokna.
66012007	Dung i masa ma parporangan di banua ginjang. Marporang ma si Mikael rap dohot angka surusuruannia mangalo naga i. Jana naga i pe antong mangalo ma rap dohot angka surusuruannia.
66012008	Tapi ditaluhon do naga i. Nada dipatola be ia dohot angka surusuruannia i maringanan di banua ginjang.
66012009	Diambungkon ma naga i tu ruar! I ma ulok na tobang i na margoar Sibolis sanga Setan, na paoto-otohon sude portibi on. Diambungkon ma ia tu tano on rap dohot sude surusuruannia i.
66012010	Dung i hubege ma sada sora na gogo sian banua ginjang na mandok, "Saonnari madung ro hatiha haluaan dohot kuaso dohot pamarentaon ni Debatanta, dohot hakuasoonNia na nimiahanNia. Harana madung di danggurkon tu toru angka na mangaduhon angka donganta i, na mangaduhon halahi arian dohot borngin di adopan ni Debatanta.
66012011	Madung ditaluhon angka donganta i ia dohot mudar ni Anak Ni Biri-biri i bope dohot hasaksian ni halahi. Angke nada dihaholongi halahi hosa ni halahi lopus tu hamatean.
66012012	Hara ni i, angkon marjop ni roha godang ma banua ginjang dohot sudena na maringanan disi! Tapi marjaya ma anggo tano dohot laut, dibaen madung mijur tu ho Sibolis di hagigilap ni rimasna, harana madung diboto ia santongkin nari noma hatihania."
66012013	Di na tarboto tu naga i na dung dibuang ia tu tano on, diompot ia ma mangkojar dadaboru na baru manubuhon Dakdanak i.
66012014	Hape madung dilehen di dadaboru i dua habong ni rajawali na godang situtu anso tarbaen ia habang tu inganannia di parhorsihan jana anso malua ia sian serangan ni naga i. Di parhorsihan i ma ia dipauli-uli sada hatiha, dua hatiha, dohot satonga hatiha.
66012015	Gabe dibursikkon naga i ma aek na bahatan sian pamangannia tu dadaboru i laho mangayupsa.
66012016	Tapi diurupi tano on ma ia; diungkap tano i ma babana jana diincop ia ma aek na ruar sian baba ni naga i.
66012017	Mur gilap ma naga i tu dadaboru i, gabe kehe ma ia mangaroro na asing pinompar ni dadaboru i, i ma sasude halak na marmomosi tona ni Debata dohot angka na maniop hasaksian ni Jesus Kristus.
66012018	Dung i jongjong ma naga i di topi ni laut.
66013001	Dung i huida ma sada binatang ruar sian laut. Adong do sampulu tandukna jana pitu uluna. Adong muse ma tuku sada be di uluna i jana tarsurat ma di uluna i sude sada goar pangincahion.
66013002	Tarsongon babiat do rupa ni binatang i, patna songon pat ni gompul jana babana i songon baba ni singa. Dung i dilehen naga na huida parjolo i ma tu binatang i gogona sandiri, dohot habangsa dohot kuasonia na godang i.
66013003	Sada sian uluna na pitu i songon na jungada do banga bugangna idaon, tapi madung malum bugangna i. Diihutkon portibi on ma sude binatang i mardongan pangkilalaan na homang-komang.
66013004	Jana disomba halahi ma naga i hara ni na dung nilehennia i kuasonia tu binatang i. Laing dohot muse do binatang i disomba halahi. Didok halahi ma, "Ise dehe na sarupa songon binatang i? Ise dehe na tarbaen mamorangi ia?"
66013005	Dipatola do binatang i pajojorkon angka ginjang ni rohana dohot pangincahion. Dipatola do ia mamarenta opat pulu dua bulan honokna.
66013006	Dung i diungkap ia ma pamangannia mangincahi Debata, bope mangincahi goarNia dohot bandar parmiananNia dohot angka na maringanan di banua ginjang.
66013007	Dipatola muse do ia mangalo tu halak na badia bope manaluhon halahi. Jana dipasahat do tusia mangkuasoi sude marga, negara, bahasa dohot bangso.
66013008	Sombaon ni sude jolma na mangolu di ginjang tano on ma binatang i, i ma angka halak na so tarsurat goarna di buku hangoluan ni Anak Ni Biri-biri na dung disambol i, mamungka sian panompaon ni portibi on.
66013009	Barang ise na marpinggol, ditangihon ia ma!
66013010	"Sanga ise na angkon hurungon, angkon laing hurungkonon do. Jana sanga ise na mamunu dohot podang, pasti bunuon dohot podang. Hara ni i ma da umbaen na angkon sobar jana setia tongtong anggo halak na badia."
66013011	Dung i huida ma sada binatang ro sian darat. Dua tandukna songon tanduk ni Anak Ni Biri-biri. Sorana songon sora ni naga.
66013012	Dipake ia do kuaso na godang sian binatang na parjolo i. Dipaksa ia ma portibi on dohot sudena na maringanan disi anso marsomba tu binatang na parjolo i, i ma na dung malum i bugangna na banga i.
66013013	Dibaen ia ma angka tanda hahomangan na godang. Dibaen ia ma mijur api sian langit tu tano di jolo ni sudena jolma.
66013014	Dipatola do ia mambaen angka hahomangan; jana dipaoto-oto ia do sude jolma na mangolu di tano on hara ni angka hahomangan na nibaennia i di jolo ni binatang na parjolo i. Jana disuru ia ma halahi sudena pajongjong sada patung laho mamparsangapi binatang na mabugang dibaen podang i, hape laing mangolu.
66013015	Dipatola do binatang i mangombuskon hosa hangoluan tu bagasan patung i, anso gabe malo mangkobari patung i dohot mamunu sudena halak na so ra marsomba tusia.
66013016	Dipaksa binatang i ma sudena halak, na menek sanga na magodang, na mora sanga na pogos, hatoban sanga na mardeka anso manjagit tanda di tangan siamun ni halahi dohot di bohi ni halahi.
66013017	Sahalak pe nada tarbaen manobusi sanga manggadis bagi aha anggo nada adong disia tanda i, i ma goar ni binatang i sandiri sanga nomor ni goarnia.
66013018	Anggo dison porlu ma adong bisuk. Sanga ise na marbisuk, taretong ia ma arti ni bilangan ni binatang i, harana goar ni sada jolma do bilangan i. Anggo bilanganna i 666 do.
66014001	Dung i hupamanat ma, jadi tarida ma Anak Ni Biri-biri i jongjong di Dolok Sion. Adong do 144.000 halak na rap dohot Ia, tarsurat do di bohi ni halahi sude goar ni Anak Ni Biri-biri i dohot goar ni AmangNia.
66014002	Jadi hubege ma sada sora na mardorom sian langit songon sora ni sampuran na godang dohot songon sora ni ronggur na godang na matuoror. Habegean ma sora i songon sora ni musik sian angka parhasapi na topet mamiltik hasapina.
66014003	Di jolo ni habangsa i dohot mahluk na opat i dohot di angka pamimpin na humaliang habangsa i diendehon angka halak si 144.000 i ma sada ende na imbaru. Nada tarparsiajari sanga ise pe ende i asing sian halak na 144.000 i. Angka halak na nipalua do halahi sian tano on.
66014004	Angka halak na manjagohon dirina do halahi, jana nada dipahodar halahi diri ni halahi markite-hite dadaboru; ias do halahi songon bujing-bujing. Dipaihut-ihut halahi do Anak Ni Biri-biri i sanga na tudia Ia kehe. Sian sudena jolma manusia, halahi ma na dung nipalua anso haulkononkon songon patumonaan ni haul tu Debata dohot tu Anak Ni Biri-biri i.
66014005	Nada jungada halahi margabus; jana nada adong saotik pe tihas ni halahi.
66014006	Dung i huida ma sada surusuruan na asing habang gincat di langit. Dioban surusuruan i do barita taringot tu Jamita Na Denggan na manongtong i sipalaluon tu jolma na di tano on; i ma tu sude bangso, marga, bahasa dohot negara.
66014007	Marsurak ma surusuruan i gogo sajo, "Habiari ma Debata jana puji ma hagodanganNia! Angke madung dapot hatihana dabuhonon ni Debata uhuman tu jolma. Somba hamu ma na manjadihon langit, tano, laut dohot angka mual ni aek i!"
66014008	Ihut ma surusuruan na paduahon tu surusuruan na parjolo i jana marsurak ma ia, "Madung madabu ia! Ma madabu kota Babel na godang i! Madung gabe mabuk sude bangso dibaen ia rap dohot aek ni anggur -- i ma anggur na ro sian hagiotnia na jorngang i!"
66014009	Ro ma surusuruan na patoluhon ihut tu surusuruan na dua i marsurak ma ia gogo, ning ia ma, "Sanga ise na manyomba binatang i dohot patungna i dohot halak na maruli tanda ni binatang i di bohina dohot di tanganna,
66014010	painumon ma tu halahi anggur na badia, i ma anggur haririmasNia na niusehonNia tu ingananna, na so niurahan saotik pe! Hona parkancitan ma halahi di bagasan api dohot barerang di jolo ni angka surusuruan ni Debata dohot di jolo ni Anak Ni Biri-biri i.
66014011	Martimbual ma timus ni api parkancitan ni angka jolma i salolot-lolotna. Nada marnamantak be hona parkancitan halahi arian dohot borngin, i ma angka halak na manyomba binatang i dohot patungna i, dohot sasudena halak na maruli tanda goar ni binatang i."
66014012	Na porlu dison i ma hasobaran ni angka halak na badia, jana na mangihutkon parenta ni Debata dohot marhaporsayaan tu Jesus.
66014013	Dung i hubege ma sada sora sian banua ginjang mandok, "Suratkon ma on: Martua do sanga ise halak na mate di bagasan Tuhan mamungka sian hatiha on!" "Na tutu ma i!" ning Tondi i. "Maradian ma halahi sian karejo na dokdok jana daion ni halahi ma suha ni pangoloion ni halahi na sai tongtong mangihut di halahi."
66014014	Dung i huparrohahon ma, gabe huida ma ombun na bontar. Juguk ma di ombun i songon Anak Ni Jolma do idaon rupaNa. Adong do di uluNa i sada tuku sere jana di tanganNa i sada sasabi na tajom.
66014015	Dung i ruar ma sahalak surusuruan na asing sian Bagas Na Badia. Digogoi ia ma sorania marsurak tu na juguk di ginjang ni ombun i, "Paruar ma sasabiMi jana sabi ma saonnari, harana madung dapot hatihana sabion; madung tarsabi tano on!"
66014016	Manigor ro ma na juguk di ginjang ni ombun i maroban sasabiNa tu tano i, gabe dipungka ma sabion di tano i.
66014017	Dung i huida muse ma sahalak nari surusuruan na asing ruar sian Bagas Na Badia di banua ginjang. Ia pe laing maniop sasabi na tajom do.
66014018	Dung salpu i, ro muse ma sian parkaulan i sahalak surusuruan na asing, sirajai api. Gogo ma sorania marsurak tu surusuruan na maniop sasabi na tajom i, "Paruar ma sasabi jana horoti ma angka batu ni anggur na di bagasan kobun anggur na di tano i, harana madung malamun angka batuna i!"
66014019	Jadi dipadalan ia ma manigor sasabinia i tu tano i jana disabi ia ma angka batu ni anggur i sian bonana, dipamasuk ia ma i tu panggilingan ni anggur haririmas ni Debata na marsigorgor i.
66014020	Di balian ni kota do digiling angka anggur i jana mardalan ma mudar na doras sian panggilingan i tolu ratus kilometer daona jana dua meter bagasna.
66015001	Dung i huida ma di langit sada tanda hahomangan jana na godang situtu. Adong ma pitu surusuruan dohot pitu mara, bala na parpudi. On ma na parpudi situtu dipalalu Debata haririmasNia.
66015002	Dung i huida ma tarsongon laut kaco na marcampur api idaon. Huida muse ma angka halak na dung monang mangalo binatang i dohot patung i dohot angka na monang mangalo halak na martanda nomor goarna. Jongjong ma angka halak na monang i di topi ni laut kaco i marsitiop hasapi na nilehen ni Debata tu halahi.
66015003	Jana diendehon halahi ma ende ni si Musa, naposo ni Debata i dohot ende ni Anak Ni Biri-biri i. Songon on ma ende ni halahi i, "Na godang jana hahomangan do angka pambaenanMu ale Tuhan, Debata Parkuaso Na Sumurung. Na tigor jana na sintong do sude dalanMu, ale Raja ni sude bangso.
66015004	Ise dope he na so mabiar mida Ho, Tuhan, jana ise dope he na so ra pasangapkon goarMu? Hum Ho sajo do na badia. Marroan ma angka bangso sudena manyomba Ho dibaen madung diida sasude halak angka panguhumanMu na tigor i."
66015005	Dung i huida ma marbuka Bagas Na Badia -- bandar hasaksian -- di banua ginjang.
66015006	Manigor ruar ma pitu surusuruan -- i ma na mangurus mara na pitu i -- sian bagasan Bagas Na Badia i. Sian abit linen do pakean ni halahi, ias jana marnyirlak-nyirlak. Jana adong do panutup ni andora ni halahi na nibaen sian sere.
66015007	Dung i ro ma sada sian mahluk na opat i mangalehen tu surusuruan na pitu i, pitu sambong sere na bubung marisi haririmas ni Debata, -- Debata na mangolu i salolot-lolotna.
66015008	Jadi gok ma antong Bagas Na Badia i dohot timus sian hasangapan dohot sian hara ni kuasoNia. Jana salolot so sidung dope mara na pitu i dibaen surusuruan na pitu i, sahalak pe nada dipatola masuk tu bagasan Bagas Na Badia i.
66016001	Dung i hubege ma sada sora na gogo sian Bagas Na Badia i. Didok sora i ma tu surusuruan na pitu i, "Kehe ma hamu, duruskon hamu ma haririmas ni Debata isi ni sambong na pitu i tu tano!"
66016002	Kehe ma manigor surusuruan na parjolo jana diduruskon ia ma isi ni sambongnia i tu tano. Gabe baro-baroon ma sudena sanga ise halak na maruli tanda ni binatang i dohot halak na manyomba patungna i.
66016003	Dung i ro ma surusuruan na paduahon, diduruskon ia ma isi ni sambongnia i tu laut. Gabe songon mudar ni jolma na mate ma aek laut i, marmatean ma sanga aha na mangolu di bagasan laut i.
66016004	Dung i ro ma surusuruan na patoluhon mangusehon isi ni sambongnia tu angka batang aek dohot tu angka mual, gabe mudar ma sude aekna i.
66016005	Hubege ma surusuruan na mangarajai aek mandok, "Na tigor do Ho, na adong saonnari, jana na adong hian, jana na badia do Ho, na dung mandabuhon uhuman on.
66016006	Dibaen madung diusehon halahi mudar ni angka halak na badia dohot angka panurirang i. Madung dilehen Ho mudar gabe inumon ni halahi tama do na songon i di halahi!"
66016007	Hubege ma sada sora sian inganan parkaulan i. Didok sora i ma, "Sintong jana tigor do sudena haputusan na nibaenMi, ale Tuhan Debata Parkuaso Na Sumurung."
66016008	Dung i diduruskon surusuruan na paopatkon i ma isi ni sambongnia tu mataniari, jana dilehen ma kuaso disia manutung jolma i markite-hite api.
66016009	Mosok ma jolma hara ni sun ni milasna i, gabe diburai halahi ma Debata na mangarajai angka mara i. Haru songon i pe, laing nada ra halahi pauba rohana sian angka dosa ni halahi jana nada ra halahi mamuji hasangapan ni Debata.
66016010	Dung i diusehon surusuruan na palimahon i ma isi ni sambongnia i tu habangsa ni binatang i. Gabe manggolap ma sudena harajaan ni binatang i, gabe disarbut halahi ma dilana hara ni na hancitan.
66016011	Diburai halahi ma Debata na di banua ginjang hara ni na hancitan dohot hara ni na baro-baroon i halahi. Hape laing nada ra halahi pauba rohana sian angka pambaenan ni halahi.
66016012	Dung i diduruskon surusuruan na paonomkon i ma isi ni sambongnia i tu Batang aek Efrat na godang i. Gabe mahiang ma batang aek i, lopus tardalani angka raja na sian Habincaran.
66016013	Dung i huida ma haruar sian pamangan ni naga i dohot sian binatang i dohot sian pamangan ni panurirang pargabus i tolu tondi na roncam na marrupahon tohuk.
66016014	Angka i ma tondi ni setan na mambaen angka tanda hahomangan. Kehe ma tondi na tolu i mandapotkon angka raja na satano on jana dipalagut ma halahi sudena laho marporang di ari na godang ni Debata Parkuaso Na Sumurung i.
66016015	"Ligi ma! Ro ma Au songon parro ni panangko! Martua do sanga ise na tongtong jonggor jana na manjagohon pakeanna, anso ulang salang-salang ia mardalan, jana anso ulang tarida hailaannia!"
66016016	Dung i dipalagut tondi na tolu i ma angka raja i tu inganan na nigoaran di hata Ibrani, Armagedon.
66016017	Dung i diduruskon surusuruan na papituhon i ma isi ni sambongnia i tu awang-awang. Jadi tarbege ma sada sora na gogo sian habangsa na di bagasan Bagas Na Badia i. Ninna sora i ma, "Madung tulus i!"
66016018	Jadi ro ma hilap na sumiksak dohot sora ni ronggur na mangkutur, jana mangalalo ma tano i gogo sajo. Na so unjung dope masa lalo na songon i mamungka sian panompaon ni jolma. On dope lalo na gumogo!
66016019	Dung i mabola ma kota na godang i gabe tolu bagian; jana marrumpahan ma angka kota ni halak na so mananda Debata. Jadi gabe taringot ma Debata tu kota Babel na godang i, giot lehenon ma tusia panginuman na gok anggur haririmas dohot hamumurukNia.
66016020	Marmagoan ma angka pulo dohot angka dolok pe limpot ma.
66016021	Mardabuan ma udan es na boratna lima-lima pulu kilogram, sian langit mandondoni jolma, jana diburai jolma i ma Debata hara ni parmaraan udan es i, angke na godang situtu do parmaraan i.
66017001	Dung i ro ma sada sian surusuruan na pitu i na maniop sambong na pitu i, mangkobari dohot au ninna ma, "Beta, anso hupatidahon tu ho sanga na bia baenon manguhumi panggampang godang i, na juguk di ginjang ni aek na bahat.
66017002	Na markamainan do angka raja ni portibi on dohot panggampang godang i jana gabe mabuk do halak na mangingani tano on hara ni na minum anggur ni panggampang i."
66017003	Di bagasan Tondi dioban ia ma au tu parhorsihan. Huida ma disi sahalak dadaboru na juguk manengget sada binatang na rara songon hasumba. Gok dohot goar pangincahion. Pitu ulu ni binatang i jana sampulu tandukna.
66017004	Marbaju na ungu do dadaboru i dohot na rara tobang jana na nipambaeni dohot angka sere, simata dohot berlian. Adong do di tanganna i sada sambong sere bubung dohot angka pangalaho hagigian jana na hodar, na sian parkarosuanonna i.
66017005	Tarsurat do di bohina i sada goar rahasia. Anggo goar i, i ma "Babel Na Godang i, ina ni sandok panggampang dohot angka parbuatan na so ture di portibi on."
66017006	Jadi huida ma mabuk dadaboru i dibaen mudar ni angka na badia dohot sian mudar ni angka saksi ni Jesus. Dung huida dadaboru i, gabe homang-komang ma au.
66017007	Jadi didok surusuruan i ma tu au, "Biasi homang-komang ho? Hupaboa pe tu ho rahasia ni anak boru i dohot rahasia ni binatang na nitenggetnia i, i ma binatang na marulu pitu jana na martanduk sampulu i.
66017008	Anggo binatang na dung niidami madung adong do i, tapi nada adong, na giot manaek ma ia sian rura hamatean anso kehe ma ia tu hamagoan. Jadi homang ma roha ni angka na maringanan di tano on, i ma angka na so tarsurat goarna di buku hangoluan sian mula-mula ni hasiangan on, muda diida halahi binatang i na dung adong, tapi nada adong, jana na giot ro muse.
66017009	Na porlu dison i ma bisuk dohot pangastuion: Ulu na pitu i, i ma pitu dolok, i ma na nijuguhan ni dadaboru i.
66017010	Tardok muse pitu raja do i. Lima madung madabu, na sada madung adong, na sada nari nada adong dope; tapi muda dung ro ia, satongkin do i tola tinggal.
66017011	Jana binatang na jungada i mangolu tapi na so adong i be saonnari, ia sandiri do raja na pasalapankon jana bope songon i sada sian na pitu i kehe ma tu hamagoan i.
66017012	Tanduk na sampulu na niidami, i ma sampulu raja na so mamungka dope mamarenta. Tapi lehenon do kuaso tu halahi anso mamarenta halahi songon raja rap dohot binatang i sajom lolotna.
66017013	Sarupa do tujuan ni raja na sampulu halak on; rap na giot pasahatkon gogona dohot kuasona do halahi tu binatang i.
66017014	Na giot marporang do halahi mangalo Anak Ni Biri-biri i. Tapi taluhonon ni Anak Ni Biri-biri i ma halahi, angke Ia do Tuhan ni angka tuan jana Raja ni angka raja. Dung i monang ma na rap dohot Ia, i ma angka na nipiohon dohot na nipili dohot na setia."
66017015	Dung i didok ia ma tu au, "Sude aek i, na niidamu juguhan ni panggampang i, i ma angka bangso dohot halak na bahat, angka marga dohot bahasa.
66017016	Tanduk na sampulu na niidami dohot binatang i, margoyak ni roha ma mida panggampang i. Baenon ni halahi ma ia lungun-lungunan jana salang-salang. Panganon ni halahi ma sibukna jana pangabison ni halahi ma ia dohot api.
66017017	Angke na dung digorakkon Debata do roha ni halahi laho patuluskon sangkap ni Debata. Dibaen Debata ma halahi satahi laho pasahatkon kuaso ni halahi tu binatang i, anso binatang i noma torus mamarenta lopus tarjadi sude na nidok ni Debata.
66017018	Dadaboru na niidami, i ma kota na godang i, na mamarenta angka raja di portibi on."
66018001	Dung salpu i, huida ma sada surusuruan na asing mijur sian banua ginjang. Na godang do kuasonia jana gabe torang ma tano on sudena hara ni sahalania.
66018002	Marsora na gogo ma ia marsurak, "Madung madabu dadaboru i! Madung madabu Babel Na Godang i! Gabe inganan ni tondi na jahat dohot partabunian ni angka tondi na hodar noma i saonnari. Angka unggas na hodar jana na nihagigihon ni halak noma na mangolu di bagasan.
66018003	Madung diinum sasude bangso anggur sian hagiotnia na rorang i. Mambaen harorangon do angka raja dohot ia jana gabe maradong be ma angka saudagar na satano on hara ni hagiotna na so tarordahon i."
66018004	Jadi hubege ma sada sora na asing sian banua ginjang mandok, "Ruar ma hamu angka bangsongKu! Ruar ma hamu sian bagasan! Ulang ihutkon hamu angka dosana i, jana ulang dohot hamu mananggung uhumanna i!
66018005	Angke martamba-tamba do dosania sungkot ro di langit, jana dipaingot-ingot Debata do angka dosana i.
66018006	Baen hamu ma tusia balos ni na nibaennia i tu hamu; dua noli lompit baloskon hamu sandok na nibaennia. Isi hamu ma mangkukna i dohot siinumon na dua noli lompit korasna sian siinumon na niparade di hamu.
66018007	Lehen hamu ma tusia parkancitan dohot pardangolan sabahat ni hasangapan dohot sinadongan na dung dirasoinia. Harana didok ia do di bagasan rohania, 'Au do ratu na mamarenta! Nada na mabalu au, nada daionku hamarsahan!'
66018008	Hara ni na songon i ma gabe angkon hona bala ia tompu di sada ari -- nyae, hamarsahan dohot tangkuraparon. Tutungon ma ia tu api angke na sun do kuaso ni Tuhan Debata i na mangadili ia."
66018009	Jadi ditangisi jana diandungi angka raja ni tano on ma ia, i ma angka na markarosuan jana na marharorangan rap dohot ia, muda diida halahi timus ni panutunganna i.
66018010	Jana jongjong ma halahi sian na dao hara ni biar ni roha di parkancitan i, jana didok halahi ma, "Marjaya; marjaya ma kota na godang i -- kota Babel na gogo! Di bagasan sajom do ro panguhumanmu!"
66018011	Angka saudagar na satano on pe tangis jana marsiluluton ma hara ni dadaboru i angke nada adong be hum sahalak pe na manobusi angka barang jagalan ni halahi i. Angka barang jagalan (18:11)
66018012	Angka barang-barang sere dohot perak, dohot batu intan dohot simata dohot abit na alus dohot abit ungu dohot surto dohot abit hasumba dohot ragam-ragam ni hayu na huskus dohot ragam-ragam ni panjamaan sian gading dohot rupa-rupa ni parkokas sian hayu na arga dohot sian tumbaga, sian bosi, dohot pualam,
66018013	hulim, parmasak, pulungan ni ubat-ubat, mur dohot hamonyan; anggur dohot miak, topung dohot gandum; lombu dohot biri-biri, kudo dohot kareta, angka hatoban dohot jolma.
66018014	Jana didokkon halahi ma, "Madung mago angka parbatu na ni hagioti ni rohamu, jana sude sinadonganmu dohot hatongamonmu, madung mago sian ho, jana nada dapot ho be i sanga andigan."
66018015	Jongjong sian na dao ma angka saudagar na dung mamora hara ni na marjagal di kota i, angke mabiar do halahi hona parkancitan ni kota i. Tangis ma halahi jana marsiluluton,
66018016	Jana didokkon halahi ma, "Marjaya, marjaya ma kota na godang i, na marpakean linen na alus, dohot abit ungu dohot abit na rara, na nitabur dohot sere dohot batu intan dohot simata!
66018017	Di bagasan sajom do nipasego hamoraan na sai godang i!" Sude juaromudi ni kapal, angka pasisir dohot angka na karejo di kapal dohot sudena halak na mangomo sian laut, jongjong ma sian na dao,
66018018	jana marsurak dung diida halahi timus na marbual-bual sian api na manyurbu kota i. Didok halahi, "Nada adong jungada kota na asing songon kota na godang on!"
66018019	Dung i disampakkon halahi ma abuan tu ulu ni halahi di na pio-pio, tangis jana mangandungi halahi, ninna halahi ma, "Marjaya, marjaya ma kota na godang i, angke markite-hite sinadongannia gabe mamora sude angka nampuna kapal di laut! Di bagasan sajom do ia abis!"
66018020	Marjop ni roha ma hara ni ia, ale banua ginjang, dohot hamu halak na badia, angka rasul dohot angka panurirang, harana madung diuhumi Debata ia hara ni pambaenannia maradopkon hamu!
66018021	Dung salpu i, ro ma sada surusuruan na gogo, diangkat ia ma sada batu -- sagodang ni batu panggilingan -- diambungkon ia ma i tu laut jana didok ia ma, "Songon on ma gogona baenon mangambungkon kota Babel na tarbonggal i lopus nada dapot be mangulahi.
66018022	Nada habegean be sian ho sora ni musik ni parhasapi, dohot angka parende, sian parsuling dohot sian pangombus sarune! Sahalak pe nada dapot be halak na malo disi jana sora ni batu panggilingan pe nada adong be habegean.
66018023	Dung i nada be manyondangi sinondang ni palito di bagasan ho, nada tarbege be sora ni bayo pangoli, bagi sora ni boru na nioli di bagasan ho, dibaen angka halak na godang do na jolo angka parjagalmi, jana markite-hite hadatuonmu madung lilu sude bangso."
66018024	Jana di bagasanna adong do mudar ni angka panurirang dohot angka halak na badia dohot mudar ni sude halak na nibunu di tano on.
66019001	Dung i hubege ma sora na gogo sian halak na ribur, na marsurahi sian banua ginjang, mandok, "Haleluya! Haluaan dohot hasangapan dohot hagogoan ma di Debatanta.
66019002	Dibaen na sintong jana na tigor do angka uhumNia, angke diuhumi Ia do panggampang godang i, na manyegohon tano on markite-hite panggampangonnia i, jana Ia do na mambaloskon mudar ni angka naposoNia tu panggampang i."
66019003	Dung i didok halahi ma na padua nolihon, "Haleluya! Olo, martimbual ma timusna salolot ni lolotna."
66019004	Jadi gabe manungkap ma pamimpin sidua pulu opat halak i dohot mahluk siopat-opat na humaliang habangsa i jana marsomba ma halahi tu Debata na juguk di habangsa i. Ninna halahi ma, "Amen! Haleluya!"
66019005	Jadi tarbege ma sian habangsa i hata na mandok, "Puji ma Debatanta, ale hamu angka naposoNia, hamu angka na mabiar mida Ia, bope na menek, bope na magodang!"
66019006	Dung i hubege do songon sora ni jolma na bahat situtu; songon sora ni aek na godang dohot songon sora ni ronggur na gogo na mandok, "Haleluya! Harana Tuhan Debatanta Parkuaso Na Sumurung i madung gabe Raja.
66019007	Beta ma marjop ni roha hita jana marmoga-moga; jana tapasangap ma Ia! Angke madung dapot arina marbagas Anak Ni Biri-biri i jana boru i pe madung singkop na giot marbagas i.
66019008	Madung dilehen abit linen na alus na marnyala na bontar jana na ias di angka halak na badia."
66019009	Dung i didok ia ma tu au, "Suratkon ma on: 'Martua do sanga ise halak na dung niontang tu pesta parbagason ni Anak Ni Biri-biri i.' " Dung i didok surusuruan i muse dope tambana, "On ma angka hata na sintong na sian Debata."
66019010	Tungkap ma au di jolo ni surusuruan i giot marsomba tusia, tapi ning ia ma mandok tu au, "Ulang! Ulang pola marsomba ho tu au, Debata ma somba! Harana au pe laing naposo do songon ho jana sarupa dohot angka donganmu na marhasaksian taringot tu Jesus." Somba ma Debata, angke anggo hasaksian taringot tu Jesus, i ma tondi hasurirangon.
66019011	Dung i huida ma mungkap banua ginjang, haruar ma sada kudo na bontar, jana na juguk di ginjangna i margoar, "Na Setia dohot Na Sintong," jana markite-hite hatigoran do Ia manguhumi dohot marporang.
66019012	Songon jilam ni api do mataNa jana bahat do tuku dipake Ia di uluNia i. Adong do sada goar na niuhir di diriNia; jana hum Ia sajo do na umboto astuan ni goar i.
66019013	Jana niabitan do Ia dohot abit na nironjomkon tu bagasan mudar, jana nidok ma goarNia, "Hata ni Debata."
66019014	Diihutkon angka parangan na sian banua ginjang ma Ia, rap markudo na bontar jana marpakean linen na bontar saksak.
66019015	Ruar ma sian pamanganNia i sada podang na tajom, jana podang i ma baenonNia manaluhon angka bangso jana parentaonNia ma halahi dohot tungkot bosi. PoroonNia ma anggur di panggilingan ni anggur haririmas ni Debata Parkuaso Na Sumurung i.
66019016	Tarsurat do di baju jubaNia dohot di hae-haeNia i goar on, "Raja ni sasude raja jana Tuan ni sude tuan."
66019017	Dung i huida ma sahalak surusuruan jongjong di ginjang ni mataniari. Marsurak ma ia gogo tu sude unggas na habang di awang-awang, "Beta ma marlagut anso tatopot pesta godang na nipatupa ni Debata!
66019018	Pangan hamu ma juhut ni angka raja, juhut ni angka panglima dohot juhut ni angka na gogo, juhut ni na manengget kudo dohot juhut ni angka kudona i dohot juhut ni sude jolma manusia na menek bope na magodang, hatoban sanga na mardeka!"
66019019	Dung i huida ma binatang i, dohot angka raja ni tano on bope parangan ni halahi marlagut laho marporang mangalo na Manengget kudo na bontar i dohot paranganNia.
66019020	Gabe tartangkup ma binatang i rap dohot panurirang pargabus na pabaen-baen angka tanda hahomangan di jolo ni binatang i. (Angka tanda hahomangan i do dibaen binatang i paoto-otohon angka jolma na mamake tanda ni binatang i dohot angka jolma na manyomba patung ni binatang i.) Jadi didanggurkon ma binatang i dohot panurirang pargabus i mangolu-ngolu tu bagasan laut api na gara-gara dohot barerang.
66019021	Jana hona bunu ma angka na asing na tinggal dope dibaen podang na ruar sian pamangan ni na Manengget kudo na bontar i. Jadi marroan ma angka unggas, dipapangani ma juhut ni halahi na hona bunu i.
66020001	Dung i huida ma sahalak surusuruan mijur sian banua ginjang. Ditangannia tiop dibaen ia kunci ni rura hamatean dohot sada rante na godang.
66020002	Dung i ditangkup ia ma naga, ulok na tobang i -- i ma Sibolis dohot Setan i -- jana dirante ia ma i saribu taon honokna.
66020003	Dung i diambungkon surusuruan i ma naga i tu rura hamatean, dikunci ia ma rura i jana dicap ia anso ulang tarbaen naga i be paoto-otohon angka bangso salolot so abis na saribu taon i. Dung salpu i, paluaon dope ia santongkin.
66020004	Dung i huida ma angka habangsa dohot angka halak na juguk di habangsa i; dilehen ma kuaso tu halahi laho mandabu uhuman. Huida muse dope angka tondi ni halak na hona ponggol uluna hara ni hasaksian taringot tu Jesus dohot hara ni hata ni Debata. Halak on ma na so jungada ra manyomba binatang i bope patungna i. Tanda ni binatang i pe nada jungada dijagit halahi di bohi sanga pe di tangan ni halahi. Gabe mangolu ma halahi mangulahi jana mamarenta ma halahi songon raja rap dohot Kristus di na saribu taon i.
66020005	On ma na parjolo dipangolu mangulahi angka halak na mate. (Tapi angka halak na mate na asing i nada dipangolu anggo di na saribu taon i.)
66020006	Martua jana na badia do, na taruli di hangongot na parjolo i. Nada markuaso be hamatean na paduahon i tu halahi. Gabe angka malim ni Debata ma halahi dohot malim ni Kristus; jana mamarenta ma halahi rap dohot Ia saribu taon honokna.
66020007	Dung salpu hatiha sisaribu taon i, paluaon ma Sibolis i sian hurunganna i,
66020008	jana kehe ma i giot paoto-otohon angka bangso na marserak di sude portibi on, i ma si Gog dohot si Magog. Nada taretong sanga na sadia bahat ni halahi na giot palaguton ni Sibolis i laho marporang.
66020009	Jadi manangkok ma halahi tu portibi on marsitopot dalanna, dihobuk halahi ma parbandaran ni angka halak na badia dohot kota na nihaholongan ni Debata. Hape mijur ma api sian langit mangabisi halahi.
66020010	Dung i didanggurkon ma Sibolis na paoto-otohon halahi i tu bagasan api na marcampur dohot barerang. Disi do inganan ni binatang i dohot panurirang pargabus na nibuang najolo i. Diparkanciti ma halahi disi arian na borngin nada marnamantak ro di salolot-lolotna.
66020011	Dung i huida ma sada habangsa na godang, jana na bontar. Huida muse do Ia na juguk di habangsa i. Mago ma langit dohot tano sian joloNia lopus nada haidaan.
66020012	Jana huida ma angka halak na mate, na menek dohot na magodang rap jongjong di jolo ni habangsa i. Dibuka ma dohot angka buku, dung i dibuka muse ma sada buku na asing, i ma buku hangoluan. Jana di hatiha i ma didabu uhuman tu angka halak na dung mate, satongtang tu pambaenan ni halahi di hatiha na salpu marguru tu na tarsurat di bagasan angka buku i.
66020013	Dung i dilehen laut i ma angka halak na mate na adong di bagasanna, bope hamatean i, bope harajaan banua toru mangalehen angka halak na mate na adong di bagasanna, jana diuhumi ma halahi hombar tu pambaenanna be.
66020014	Dung i didanggurkon ma hamatean dohot harajaan banua toru i tu bagasan laut api. (Laut api on ma hamatean na paduahon.)
66020015	Sanga ise halak na so adong goarna tarsurat di bagasan buku hangoluan i, diambungkon ma tu bagasan laut api i.
66021001	Jadi huida ma sada langit na imbaru dohot tano na imbaru. Mago ma langit na parjolo dohot tano na parjolo i jana laut pe, mago ma.
66021002	Gabe huida ma Kota Na Badia i, i ma Jerusalem na imbaru, na mijur sian banua ginjang sian Debata. Madung jolo nihobasan kota i songon boru na giot marbagas laho mandapotkon halaklahina.
66021003	Dung i hubege ma sada sora na gogo sian habangsa i mandok, "Ligi ma, bandar ni Debata adong di tonga-tonga ni jolma, jana maringanan ma Ia di tonga-tonga ni halahi. Gabe Ia noma Debata ni halahi, jana halahi ma gabe bangsoNia.
66021004	ApusanNia ma sasude ilu sian mata ni halahi. Nada adong be anggo hamatean; hamarsahan, partangisan sanga parkancitan pe nada adong be. Madung salpu angka pangalaho na honok i."
66021005	Didok na juguk na di ginjang ni habangsa i ma, "Ligi ma, Hupaimbaru do sasudena!" Jana mangkuling ma Ia muse, "Suratkon ma, angke na tutu jana na sintong do sude hata on."
66021006	Dung i didok Ia ma tu au, "Sasudena i madung tarjadi, Au do Na Parjolo dohot Na Parpudi, Bonana dohot Ujungna. Halak na manguas Hulehen do minum sian mual hangoluan i.
66021007	Sanga ise halak na monang, jagitonnia ma sudena on sian Au. Au ma gabe Debatana jana ia ma gabe anakKu.
66021008	Tapi anggo angka parbiar, angka na so tontu, angka na so ture, sibunu jolma, angka na rogon, angka pardatu-datu, angka na manyomba gana-ganaan dohot sudena pargabus, laut api do inganan ni halahi dohot barerang na gara-gara, i ma hamatean na paduahon i."
66021009	Ro ma tu au sahalak sian surusuruan na pitu i na maniop angka sambong na bubung marisi bala na parpudi i, ning ia ma tu au, "Beta anso hupatidahon tu ho dadaboru ni Anak Ni Biribiri i, i ma boru sipabagason i."
66021010	Jadi digohi Tondi Parbadia ma au, jana dioban surusuruan i ma au tu puncut ni dolok na lobi gincat. Dipatidahon ia ma tu au Jerusalem, Kota Na Badia i. Na mijur do huta i sian banua ginjang, sian Debata
66021011	mardongan hasangapan dohot hagodangan ni Debata. Marsilo-silo do kota i idaon songon batu simata na umjeges, songon batu simata jaspis ias songon kristal.
66021012	Godang jana gincat do tiangna i, marhorbangan dua bolas jana dijagoi dua bolas halak surusuruan. Tarsurat do di angka pintu ni horbangan i goar ni marga ni halak Israel na dua bolas i.
66021013	Tolu pintu horbangan na mangadop tu ganop arah; tolu adop Habincaran, tolu adop Selatan, tolu adop Utara jana tolu sabola Hasundutan.
66021014	Di ginjang ni dua bolas batu ojahan do dipajongjong tembok ni kota i. Tarsurat do angka goar ni rasul ni Anak Ni Biri-biri i, i ma sidua bolas halak i di angka batu ojahan i.
66021015	Adong do di tangan ni surusuruan donganku mangkobari i sada tungkot sere baen suhat-suhat laho mangukur kota i, marsuhat horbanganna dohot tembokna i.
66021016	Maropat suhi do kota i -- sarupa ginjangna dohot bidangna. Jadi disuhat surusuruan i ma kota i dohot tungkot parsuhat i; dapot ma ginjangna 2415 kilometer; bidangna dohot gincatna sarupa tu ginjangna i.
66021017	Dompak na marsuhat tembokna i surusuruan i, dapot ma gincatna 60 meter. Suhat-suhat ni jolma do na nipake ni surusuruan i.
66021018	Sian batu intan jaspis do dibaen tembok ni kota i, jana kota i sandiri sian sere na polin do dibaen, lan songon sormin na tiur.
66021019	Di angka batu ojahan ni kota i dipambaeni do sude rupa-rupa ni batu intan. Batu ojahan na parjolo dibaen do sian batu intan jaspis, na paduahon sian batu nilam, patoluhon sian batu jakut, paopatkon sian batu zamrud,
66021020	palimahon sian batu intan sardonik, paonomkon sian batu intan sardes, na papituhon sian batu intan krisolit, pasalapankon sian batu beril, pasambilankon sian batu intan topas, pasampuluhon sian batu intan krisopras, pasabolaskon sian batu intan hiasin, na padua bolaskon sian batu intan ametis.
66021021	Mutiara do horbangan na dua bolas i, ganop pintu sada mutiara ma i. Dalan godang na di kota i, sian sere na polin do dibaen, lan songon kaco na ias.
66021022	Nada huida Bagas Na Badia di bagasan kota i, angke Tuhan Debata Parkuaso Na Sumurung i sandiri do Bagas Na Badia, songon i muse Anak Ni Biri-biri i.
66021023	Nada pola porlu sondangan ni mataniari sanga bulan kota i, angke sinondang ni Debata do manyondangisa jana Anak Ni Biri-biri i ma lampuna.
66021024	Jadi mardalani di sinondang i noma angka bangso, jana angka raja na ditano on marsiboan hamoraonna ma tuSia.
66021025	Jana angka pintu horbangan ni kota i nada ditutup be arian, harana nada adong be disi borngin.
66021026	Obanon ma sude hasangapan dohot hamoraon ni angka bangso tu bagasan kota i.
66021027	Tapi sanga ise halak na mangkarejohon angka pangalaho sihailahononkon, dohot angka pargabus, nada dipatola masuk tu bagasan -- pendekna sandok na hodar, nada tola dioban masuk tu bagasan. Anggo na dipatola masuk tu bagasan, hum angka halak na tarsurat do goarna di bagasan buku hangoluan ni Anak Ni Biri-biri i.
66022001	Dipatidahon surusuruan i muse dope tu au batang aek na lan sajo songon kristal jana mangalehen ngolu do aekna i. Sian habangsa ni Debata do mardalan batang aek i dohot sian Anak Ni Biri-biri i,
66022002	torus ma i tu angka dalan godang na di kota i. Ditopi ni batang aek i paipar-ipar adong ma bona ni hayu haroroan ni hangoluan, na marbatu ganop taon dua bolas noli, i ma sanoli sabulan. Bulungna i, dibaen do laho pamalumkon angka bangso.
66022003	Jadi nada adong be disi na niburaan, angke habangsa ni Debata dohot Anak Ni Biri-biri i do di bagasan kota i, jana angka naposoNia mangoloi noma tuSia,
66022004	jana ligion ni halahi ma bohiNa i. Suratkonon ma goar ni Debata di bohi ni halahi.
66022005	Nada porlu be di halahi lampu sanga sinondang ni mataniari, angke nada adong be ro borngin disi boti hara ni na nisondangan ni Tuhan Debata do halahi. Gabe mamarenta ma halahi songon raja ro di salolot-lolotna.
66022006	Jadi didok surusuruan i ma tu au, "Tutu do sude pandohan on jana sihaposan, Tuhan Debata na mangalehen TondiNia tu angka panurirang i, i do na marsuru surusuruanNia laho patuduhon tu angka naposoNia sanga aha na angkon masa santongkin nari."
66022007	"Ligi ma! Tibu do au ro! Martua ma sanga ise halak na marmomos angka sipaingot sian hasurirangon na di bagasan buku on!"
66022008	Au si Johannes, madung hubege jana huida i sudena. Dung sidung hubege jana huida, tungkap ma au di jolo ni surusuruan na patidahon sasudena i tu au, giot marsomba ma nian au tusia,
66022009	hape ning ia ma tu au, "Ulang! Ulang ho marsomba tu au! Debata ma somba! Angke laing naposo muse do au sarupa dohot ho, dohot songon angka donganmu panurirang dohot sudena halak na marmomos angka hata na di bagasan buku on!"
66022010	Dung i ning ia ma mangulahi, "Ulang rahasiahon angka sipaingot na sian hasurirangon na di bagasan buku on, angke dapot ma hatihana anso tarjadi sudena on.
66022011	Barang ise na mambaen hageduhan, dipupu ia ma mambaen hageduhan i, jana barang ise na hodar dipahodar ia ma dirina; dung i barang ise na tigor roha, dipupu ia ma mambaen hatigoran, jana barang ise na badia, diparbadiai ia ma dirina."
66022012	"Ligi ma! Ro ma Au maroban upa laho mamaloskon tu ganop halak hombar tu pambaenanna.
66022013	Au do Alpa dohot Omega, Na Parjolo dohot Na Parpudi, Bonana dohot Ujungna."
66022014	Martua do sanga ise halak na paiaskon baju jubana lopus ias. Halahi do na tola mangankon batu ni hayu hangoluan dohot na tola mandalani masuk tu kota i sian harbanganna i.
66022015	Tapi sanga ise halak na mambaen habilean, angka na marhadatuon, angka halak na mambaen rorang, angka halak sibunu jolma, angka halak na marsomba gana-ganaan, dohot angka halak pargabus di hatana sanga markite-hite pambaenanna, di balian ni kota i do anggo inganan ni angka halak sisongon i.
66022016	"Au, Jesus, madung Hutongos surusuruanKu tu hamunu anso dipaboa ia taringot tu pangalaho on laho manyarihon angka parlagutan i. Pomparan ni si Daud do Au; Au ma bintang sidongdong na torang i."
66022017	Didok Tondi i dohot Boru Oroan i ma, "Beta ma!" Jana ganop halak na umbege on angkon laing dohot ma mandok, "Beta ma!" Sanga ise na manguas, ro ma ia! Jana sanga ise na marpor ni roha, dibuat ma aek na mangalehen hangoluan i so pola mangalehen bagi aha panggararna!
66022018	Ganop na umbege angka hata sian halumbaan na di bagasan buku on, au si Johannes hupaingotkon songon on: Sanga ise na manambai sanga aha tu angka hata na sian halumbaan on, tambaan ni Debata ma uhuman tu halakna i dohot angka bala na nigambarkon di bagasan buku on.
66022019	Jana sanga ise na mangurahi sanga aha sian angka sipaingot na sian halumbaan on, buaton ni Debata ma bagiannia sian hayu hangoluan dohot sian Kota Na Badia, songon na tarsurat di bagasan buku on.
66022020	Didok na manyaksihon sudena on do, "Olo, tibu ma Au ro!" Amen! Ro ma Ho, ale Tuhan Jesus!
66022021	Asi ni roha ni Tuhan Jesus ma na mandongani hamu sudena! Amen.
