40001001	Yesu iami pemuleana Datu Daudi, pemuleana Burahima. Mepongka hangko i Burahima hawe i Daudi, hanganda au mampemuleaka Yesu, idemohe:
40001002	Burahima mopaara Isaki; Isaki mopaara Yako; Yako mopaara Yahuda hai halaluna;
40001003	Yahuda mopaara Peres hai Sera (hangana inanda: Tamar); Peres mopaara Hesron; Hesron mopaara Ram;
40001004	Ram mopaara Aminadab; Aminadab mopaara Nahason; Nahason mopaara Salmon;
40001005	Salmon mopaara Boas (hangana inana: Rahab); Boas mopaara Obed (hangana inana: Rut); Obed mopaara Isai;
40001006	hai Isai mopaara Datu Daudi. Mepongka hangko i Datu Daudi hawe i karatawaninda to Yahudi lao i kota Babeli, hanganda au mampemuleaka Yesu, idemohe: Daudi mopaara Salomo (inana: bembana Uria);
40001007	Salomo mopaara Rehabeam; Rehabeam mopaara Abia; Abia mopaara Asa;
40001008	Asa mopaara Yosapat; Yosapat mopaara Yoram; Yoram mopaara Usia;
40001009	Usia mopaara Yotam; Yotam mopaara Ahas; Ahas mopaara Hiskia;
40001010	Hiskia mopaara Manase; Manase mopaara Amon; Amon mopaara Yosia;
40001011	Yosia mopaara Yekonya hai halalunahe. I tempo iti to Yahudi ratawani lao i Babeli.
40001012	Mepongka hangko i karatawaninda to Yahudi lao i Babeli hawe i karapoanakana Yesu, hanganda au mampemuleaka Yesu, idemohe: Yekonya mopaara Sealtiel; Sealtiel mopaara Serubabel;
40001013	Serubabel mopaara Abihud; Abihud mopaara Elyakim; Elyakim mopaara Asor;
40001014	Asor mopaara Sadok; Sadok mopaara Akim; Akim mopaara Eliud;
40001015	Eliud mopaara Eleasar; Eleasar mopaara Matan; Matan mopaara Yako;
40001016	Yako mopaara Yusupu tobalilona Maria. Maria itimi au mampoanaka Yesu au rahanga Kerisitu.
40001017	Mewali, mepongka hangko i Burahima hawe i Daudi, kabosanda au mampemuleaka Yesu hampulo hai iba lapina. Mepongka hangko i Daudi hawe i karatawaninda to Yahudi lao i Babeli, hampulo wori hai iba lapina. Hai mepongka hangko i karatawaninda to Yahudi lao i Babeli hawe i karapoanakana Kerisitu, hampulo wori hai iba lapina.
40001018	Idemi tuntukana karapoanakana Yesu Kerisitu. Maria, inana, momanu hai Yusupu, agayana hangko damanihe mohamboko, mantimimi. Kamantimina iti, hangko i kuasana Inao Malelaha.
40001019	Yusupu, hampomanuna, tauna au manoto poantina. Ido hai nauli laluna: "Kubotuki ngkandii pomanungku hai ia," lawi bara naunde mopakaea Maria.
40001020	Tangana Yusupu mampepekiri iti, mangipimi. I lalu pangipina, moita hadua malaekana Pue au mouliangaa: "Yusupu, pemuleana Datu Daudi! Ineeko langa mamposamboko Maria. Lawi Anangkoi au nakantimia iti mewali anti kuasana Inao Malelaha.
40001021	Maria ina moana hadua tobalilo. Anangkoi iti, hangangaa nuhanga 'Yesu', lawi Ia au ina mohorema taunaNa hangko i dosanda."
40001022	Ope-ope iti mewali bona tepabukei Ngkorana Pue au naukimi nabiNa hangkoya:
40001023	"Hadua anantowawine ina mantimi, hai moana hadua tobalilo. Anangkoi iti ina rahanga Imanuel." Lempona: "Pue Ala mamporangaike."
40001024	Mearomi Yusupu, napeulai mpuumi apa au nauliangaa malaekana Pue Ala iti. Naposambokomi Maria,
40001025	agayana bara manihe hampapaturua duuna Maria moana. I karapoanakana Anangkoi iti, Yusupu mohanga Yesu.
40002001	I tempona Datu Herode moparenta, Yesu rapoanaka i boea Beteleme i tampo Yudea. I tempo iti, arahe bahangkia tauna au hawe i Yerusale hangko i tamponda au karao i tanda pembetoa alo. To Mata Alo iti mapande moparesa tanda i betue.
40002002	Mekunemohe i ampu boea Yerusale, rauli: "Iumbari Anangkoi au rapoanaka bona mewali datunda to Yahudi? Kiitami betue i pembetoa alo au mopakanoto pesupaaNa. Ido hai maingkai, lawi kipeinao menomba Iria."
40002003	Kanahadina Datu Herode bambari iti, tingkara laluna, nodo worihe ope-ope tauna i Yerusale.
40002004	Hangko inditi, ia mokakiomi ope-ope kapala tadulako menomba hai guru agama Yahudi bona maihe mogulu. Moteruhumohe ope-ope, Datu Herode mekunemi irihira, nauli: "Iumba mpuu karapoanakana Datu Topehompo au nadandi Pue Ala hangkoya?"
40002005	Mehanahe, rauli: "I boea Beteleme i tampo Yudea, lawi arami lolitana Pue au nauki hadua nabi hangkoya. Nauli Pue:
40002006	'Boea Beteleme i tampo Yudea, barako boea au tepakokoi. Ina mahile hangamu hangko i ope-ope boea i tampo Yudea. Lawi hangko irio ina mesupa hadua Tadulako Mahile; batena Ia au motadulakoi taunaNgku to Isaraeli.' "
40002007	Kanahadina Herode lolitanda, nakakio ngkandiimohe to Mata Alo dati raisa tauna ntanina. Napekunehe impira mpuu betue iti nguru-nguruna mesupa.
40002008	Roo indo, natudumohe lao i Beteleme, nauliangaahe: "Laomokau i Beteleme, nihaoki mpuu Anangkoi iti. Ane nilambimi, maimokau niuliangaana, bona lao worina menomba Iria." Lao mpuumohe.
40002009	I tanga rara, moita mbulihe betue iti tanda i pembetoa alo. Matana ntepuuhe, hai betue iti mampoiyoruahe duuna hawe i wongko paidaana Anangkoi iti.
40002011	Kahawenda, mesuamohe i lalu sou, hai liliuhe moita Anangkoi iti hihimbela hai Maria, inana. Motumpamohe menomba Iria. Roo indo, mobungkahimohe pambolia anu-anunda, hai moantihe popenombanda Iria. Popenombanda iti iami bulawa hai anu-anu mawongi au masuli nodo dupa hai mur.
40002012	Tanga kaindi, Pue Ala mampopaingaahe i lalu pangipinda, Nauli: "Ineekau mesule i Herode!" Mewali i pesulenda i tamponda, barahe moliu i Yerusale, moulamohe rara ntanina.
40002013	I pesulenda to Mata Alo, mampatongawa mbulimi malaekana Pue i Yusupu i lalu pangipina. Nauli malaeka iti: "Yusupu! Herode mohaoki Anangkoi iti lawi napeinao napapate. Mearomoko, antimide Anangkoi iti hai inana lao i tampo Masiri! Maidamokau hampai inditi duuna mololita mbulina irikamu."
40002014	Kaindi iti, mearomi Yusupu, hai moanti Maria hai Yesu lao i tampo Masiri.
40002015	Maidamohe inditi duuna Datu Herode mate. Mewali, tepabukeimi Ngkorana Pue au napahawe nabiNa hangkoya au manguli node: "Kukakio mai AnaNgku hangko i tampo Masiri."
40002016	Kanaisana Herode karaakalangina to Mata Alo, rumihi ntepuu karumpuna. Ido hai napohawaami surodadona lao mopapate ope-ope anangkoi tobalilo i Beteleme hai i boea au hungku inditi bona Anangkoi au ina mewali datu kana wori rapapate. Naisa mpuu Herode impira pesupaana betue iti, lawi napekune hangkoya i to Mata Alo. Ido hai natuduhe bona ope-ope anangkoi tobalilo i Beteleme rapapate, hangko i analei au hangko rapoanaka duuna hawe i anangkoi au romparemi tinuwunda.
40002017	Bosa ampu boea Beteleme moteriahi ananda au rapapate surodadona Herode. Ido hai tepabukei lolitana nabi Yeremia hangkoya au manguli:
40002018	"I boea Rama tehadi topoteria hai topandawi. Raheli moteriahi ananahe. Bara mau rapalindo, lawi barapohe ara."
40002019	Tanganda mani Yusupu, Maria hai Yesu i tampo Masiri, matemi Datu Herode. Roo indo, hawe mbulimi malaekana Pue i Yusupu i lalu pangipina.
40002020	Nauli malaeka iti: "Tauna au mampeinao mopapate Anangkoi iti, matemi. Mewali, mearomoko, antimide Anangkoi hai inana, mesulemokau lao i boeami i tamponda to Isaraeli."
40002021	Mearo mpuumi Yusupu moanti Anangkoi iti hai Maria mesule lao i tamponda to Isaraeli.
40002022	Agayana nahadi Yusupu, Arkelaus anana Herode mopahuru umana mewali datu i tampo Yudea. Mewali, langa mesule inditi. Roo indo, ara mbuli au napahawea Pue i lalu pangipina. Ido hai laohe i tampo Galilea,
40002023	hai maidahe i boea au rahanga Nasare. Mewali tepabukeimi lolitanda nabi hangkoya kana i Datu Topehompo au manguli node: Ia ina rauli to Nasare.
40003001	I tempo iti, maimi hadua tauna au rahanga Yohane Toperiu. Ia lao i pada wungi i tampo Yudea, hai mepongka mobambari Ngkorana Pue i tauna bosa,
40003002	nauliangaahe: "Menosomokau hangko i dosami, lawi barapi mahae ina hawe poparentana Pue Ala i dunia."
40003003	Yohane itimi au natunggai lolitana nabi Yesaya hangkoya au manguli node: "Ara tauna au mekakakio i pada wungi, nauli: 'Ina hawe Pue! Nipasilolonga raraNa, Nipakanoto rara au ina Napoliungi.' "
40003004	Hampina Yohane rababehi hangko i wulu onta. Pampouna hangko i koli. Paandena kakomba hai tinaha.
40003005	Bosa tauna au hawe mampeinaohe mampehadingi lolitana. Arahe hangko i kota Yerusale hai hangko i humalele tampo Yudea. Ara worihe hangko i boea-boea au i wiwi owai Yarade.
40003006	Maihe mopangaku dosanda, hai nariuhe i owai Yarade.
40003007	Bosa wori tadulako agama Yahudi au rahanga to Parisi hai to Saduki maihe mampoperiu i Yohane. Kanaitanda hawe, nauliangaahe: "Ikamu au motengko babehiami, moapari hai maikau? Ba nipehangu peisakau tekabaha hangko i karumpuna Pue Ala au ina morumpakau deade?
40003008	Ane tou-tou menosokau hangko i dosami, nibabehimide babehia au maroa.
40003009	Hai ineekau mampemahile, niuli: 'Ikita ide, pemuleanake Burahima. Barake ina nahuku Pue Ala.' Iti bara tou! Nipehadingi: ane naunde Pue Ala, pemuleana Burahima peisa Napopewali hangko i watu ide.
40003010	Ina hawe pehukuna Pue Ala! PehukuNa nodo owahe au masilolongami i patoa kau. Ope-ope kau au bara maroa wuana ina ratiwi hai ratende i lalu api."
40003011	Nauli mbulimi Yohane: "Iko ide moriukau hai owai, tanda pampenosoimimi dosami. Agayana ina hawe hadua tauna au meliu kuasaNa hangko iriko. Mogalori mowosui peana kandupaNa, barana hintoto. Ia au ina moriukau hai Inao Malelaha hai api.
40003012	Ia peisa rapandiri nodo hadua tauna au motapihi pare bona tepatani pare au moihi hai tepatani wori pare au wara. Pare au moihi napopesua i lalu tambaru, hai pare au wara natende i api."
40003013	I tempo iti, Yesu hawe hangko i tampo Galilea lao i owai Yarade mampoperiu i Yohane.
40003014	Agayana Yohane, bara bai moriu, hai nauliangaa: "Katouana, ideri iko au hintoto Nuriu. Moapari hai Oyo mai iriko?"
40003015	Agayana nahanai Yesu: "NuriumoNa. Hintotomi au nubabehi ide, bona tapabukei ope-ope peundeana Pue Ala." Hangko indo, nariu mpuumi.
40003016	Karoona Yesu rariu, mesoremi hangko i lalu owai. Unga pea tebungkahi langi, hai Ia moita Inaona Pue Ala mendaulu nodo tadasi manggebodo memua i tanoanaNa.
40003017	Roo nodo, rahadimi wotuna Pue Ala hangko i langi au manguli: "Ia idemi AnaNgku au Kupokakaya hai Kupokatana."
40004001	Roo indo, Yesu naanti Inaona Pue Ala lao i pada wungi bona nakelo Datu Tokadake.
40004002	Iba pulona alona hai iba pulona wengina mopuasa. Ido hai marimi.
40004003	I tempo iti, hawemi Datu Tokadake manguliangaa: "Ane tou-tou AnanaKo Pue Ala, Nutuduhe watu ide mewali roti!"
40004004	Nahanai Yesu: "I lalu Sura Malelaha teuki node: 'Tauna bara pea tuwo hangko i roti, agayana tuwo worihe hangko i pampeulainda ope-ope lolita au napahawe Pue Ala.' "
40004005	Roo indo, Datu Tokadake moanti Yesu lao i Yerusale, kota au malelaha, hai napopeangka i wongko wumbu Souna Pue Ala,
40004006	nauliangaa: "Ane Anana mpuuKo Pue Ala, mengkanawomoKo hangko inde! BaraKo moapa-apa, lawi ara teuki i lalu Sura Malelaha: 'Pue Ala motuduhe malaekaNa mokampaiKo datiKo marugi. Ina radokoKo dati tetuhu bitiMu i watu.' "
40004007	Nahanai Yesu: "Agayana ara wori teuki i lalu Sura Malelaha au manguli node: 'Ineeko mampetandaka Ampumu, Pue Ala.' "
40004008	Roo indo, Datu Tokadake moanti mbulimi Yesu lao i wongko bulu au mapangka ntepuu, hai natudungia ope-ope kadatua i dunia hai peawanda,
40004009	nauli: "Ope-ope ide kuweiKo, ane motumpaKo menomba iriko."
40004010	Nahanai Yesu: "Peloho Tokadake! Lawi i lalu Sura Malelaha teuki node: 'Hangangaa menombako i Ampumu, Pue Ala. Batena pea Ia au hintoto nupengkorui.' "
40004011	Hangko inditi, padu mpuumi Datu Tokadake mopalehi Yesu, pane hawemohe malaeka morora.
40004012	Bara mani mahae hangko inditi, Yohane Toperiu rahaka hai ratarunggu. Kanahadina Yesu bambari iti, lao hulemi i boea Nasare i tampo Galilea.
40004013	Roo indo, Napalehimi boea Nasare lao maida i boea Kapernaum. Kapernaum iti, boea au i wiwi rano Galilea, i tampo Sebulo hai Natali.
40004014	Inditi Yesu moanti Ngkorana Pue i ampu boea, alana tepabukei lolita au napahawe nabi Yesaya hangkoya au manguli node:
40004015	"Tamponda to Sebulo hai to Natali au hungku i rano Galilea, ara i tanda orupena owai Yarade. Tampo iti iami Galilea au rapaidai tauna bosa au barahe to Yahudi.
40004016	Hangkoya, tauna iti tuwohe i lalu kakaindiana, hai monontohihe kapate. Agayana ide-ide, moitamohe pewangka au mahile, lawi mesupami hadua tauna au nodo alo au mowangkahihe."
40004017	Mepongka hangko indo, Yesu mopahawe Ngkorana Pue, Nauli: "Nipenosoimide dosami, lawi barapi mahae ina hawe poparentana Pue Ala i dunia."
40004018	Tangana Yesu molumao i wiwi rano Galilea, Ia moita rodua tauna, hanganda Simo (au rahanga wori Peturu) hai Andaria, adina. I tempo iti, tanganda modala i rano, lawi itimi bagonda.
40004019	Yesu mouliangaahe: "Maimokau hai meulakau Iriko! Barapi ikane au nidala, agayana manusiami au nidala."
40004020	Ihira mopalehi mpuumohe dalanda, hai mepongka alo iti, meulamohe i Yesu.
40004021	Karoona Yesu mopaliliu polumaoNa, Naita mbulimi rodua topohalalu: Yakobu hai Yohane, anana Sebedeus. Ihira hai umanda tanganda mopakaroa dalanda i lalu duanga. Yesu mokakiohe bona meulahe Iria.
40004022	Mopalehi mpuumohe duanganda hai umanda, pane meula worihe i Yesu.
40004023	Yesu molumao i humalele tampo Galilea hai mepaturo i ope-ope sou penombaa. Ia mopahawe Ngkora Marasa kana i poparentana Pue Ala, hai mopakaoha worihe ope-ope tauna au mahai hai au bara masilolonga watanda.
40004024	Pobagona Yesu tebambari i ope-ope boea i tampo Siria, alana bosa tauna au mai mampeinaohe mohidupa hai Ia. Tauna iti moantihe ranganda ba halalunda au mantodiha ngkaya pakana hakinda hai kaparinda, au napesawii seta, au mohaki dungka, hai au palu. Yesu mopakaohahe ope-ope.
40004025	I tempo iti, bosa mpuu tauna au meula Iria. Arahe au hangko i tampo Galilea, hangko i Dekapolis, hangko i Yerusale, hangko i tampo Yudea, hai ara worihe au hangko i tanda orupena owai Yarade.
40005001	Kanaitanda Yesu tauna bosa, Ia mempanaimi lao i tongku-tongkuna, hai mohuda. Hawemohe topeguruNa Iria,
40005002	Ia mepongkami mepaturo, Nauliangaahe:
40005003	"Morasihe tauna au moisa kameahi-ahina tuwonda i peitana Pue Ala, lawi ihirami au mewali taunana Pue Ala i lalu poparentaNa.
40005004	Morasihe tauna au mapari lalunda, lawi Pue Ala ina mopalindohe.
40005005	Morasihe tauna au mengkaiwoi, lawi ihira ina molambi apa au nadandiahe Pue Ala.
40005006	Morasihe tauna au mampeinao mewali manoto i peitana Pue Ala, lawi Pue Ala ina mopakanotohe.
40005007	Morasihe tauna au mampokaahi hangka ranganda, lawi Pue Ala ina mampokaahihe.
40005008	Morasihe tauna au malelaha lalunda, lawi ihira ina moita Pue Ala.
40005009	Morasihe tauna au moanti pohintuwu i hangka ranganda, lawi ihirami au ina rauli anana Pue Ala.
40005010	Morasihe tauna au rapopeahi-ahi anti poulanda peundeana Pue Ala, lawi ihirami au mewali taunana Pue Ala i lalu poparentaNa.
40005011	Morasikau ane rakakabosaikau, rapopeahi-ahikau hai rasalaikau hai mampopengaa lolita au kadake anti peulami Iriko.
40005012	Nabi-nabi au hangkoya, rapopeahi-ahi worihe. Mewali, nipamatana lalumi, lawi mahile hurungina au ina nihumba i lalu suruga."
40005013	"Ikamu au meula Iriko, nodokau bure, lawi moantikau roa ngkatuwo i tauna i dunia. Agayana ane bure iti mewali matawaa, peisa pae rapakebure hule? Bara! Barapi ara bunduna. Aginami ratende hai rapangka-pangka tauna.
40005014	Ikamu au meula Iriko, nodokau pewangka au raita ope-ope tauna. Kota au raaro i wongko bulu bara ina tewuniangi.
40005015	Hai bara ara hadua tauna au mohuwe hulo hai nabobongi kori mahile. Hulo batena nawoli i paidaana bona pewangkana raita ope-ope tauna i lalu sou.
40005016	Nodo wori pewangka au ara i lalumi, inee niwuni. Nipakaroa babehiami, bona ope-ope tauna ina moita babehiami iti, pane motoyahe Umami au ara i suruga."
40005017	"Inee nipehangu tunggaiana kamaiNgku ide bona mogeroNa Aturana Pue Ala au nauki Musa hai paturonda nabi hangkoya. BaraNa mai mogero. MaiNa bona kupabukei Atura iti.
40005018	Tou mpuu au Kuuliangaakau: ope-ope lolita au teuki i lalu Sura Aturana Pue Ala hangangaa mewali. Ane ara mani langi hai dunia ide, batena bara ara hambua lolita i lalu Aturana Pue Ala au bara ina mewali, nauri au koi ntepuu.
40005019	Idomi hai Kuuliangaakau, hema au moliungi hampaka pea parenta i lalu Aturana Pue Ala, nauri parenta au koi ntepuu, hai mopaturo tauna ntanina bona mobabehi nodo, tauna itimi au koi ntepuu katuwona hangko i ope-ope taunana Pue Ala. Agayana hema au mampeulai ope-ope parenta i lalu Aturana Pue Ala hai mopaturo tauna ntanina mobabehi nodo, tauna itimi au mahile ntepuu katuwona hangko i ope-ope taunana Pue Ala.
40005020	Mewali, Kuuliangaakau: ane niunde bona mewalikau taunana Pue Ala, hangangaa nipeulai peundeaNa, hai peulami hangangaa meliu hangko i peulanda guru agama hai to Parisi."
40005021	"Niisa ntepuu parenta au raweihe toiyorunta hangkoya au manguli: 'Inee mepapate, hai hema au mepapate hangangaa rabotusi kara-karana hai rahuku.'
40005022	Agayana ide-ide Kuuliangaakau: hema au mampokarumpu hangka rangana, ina rabotusi wori kara-karana. Hema au motunda-tunda hangka rangana, ina raanti i Topeparesa Mahile. Hai hema au mampotontulia hangka rangana, hintoto mpuu ratende i lalu api naraka.
40005023	Mewali, ane pandirina mesuako i Souna Pue Ala moanti popenombamu, hai ane unga pea nukatuinao kaarana mani rangamu au koi inaona irio,
40005024	nukabahami hampai popenombamu, hai mesuleko lao modame hai rangamu. Roori iti, hangko mesuleko lao mohuhu popenombamu i Pue Ala.
40005025	Nodo wori, ane ara au mampeinao mosalaiko i lindona topobotusi, hangangaa modameko hai rangamu iti i tempomi mani lao i topobotusi. Lawi ane barakau modame, ina rahawirako i topobotusi, hai topobotusi iti ina mohuhuko i pulisi, hai pulisi ina mopusako i lalu tarunggu.
40005026	Tou mpuu au Kuuliangaakau: barapoko tekabaha hangko i tarunggu ane bara mani piri indamu nubayari."
40005027	"Niisato ara parenta au raweike hangkoya au manguli: 'Inee mebualosi.'
40005028	Agayana ide-ide Kuuliangaakau: hema au mototoki hadua towawine hai napokaelu, mebualosimi i laluna.
40005029	Mewali, maroa-roako bona ineeko madosa i apa au nuita ba apa au nubabehi. Ane pandirina mata koanamu au moantiko madosa, nudungkiki peami hai nutende. Aginami matanta matamu hambali hai barapoko mobabehi dosa, paneko ratende i lalu naraka. Ane pandirina taye koanamu moantiko madosa, nubohoki hai nutende. Aginami matanta tayemu hambali hai barapoko mobabehi dosa, paneko ratende i lalu naraka."
40005031	"Ara wori paturo au raweike hangkoya au manguli: ane ara hadua tobalilo au mampogaaki towawinena, ia hangangaa mowei sura mpogaa iria.
40005032	Agayana ide-ide Kuuliangaakau: hema au mampogaaki towawinena au barato masala iria, madosa, lawi anti kanapogaakina, ia moanti towawinena mebualosi, ane towawinena iti motambi hule. Hai tobalilo au mampotambia towawine au napogaaki rangana, mebualosi worimi."
40005033	"Niisa worimi kaarana parenta au rapahawea toiyorunta hangkoya au manguli: 'Ineeko mousuli hangko i podandimu ba posumpamu. Apa au nudandi i lindona Pue Ala, hangangaa nupabukei.'
40005034	Agayana ide-ide Kuuliangaakau: ineeko mosumpa! Ane modandiko, inee mosumpa mokabelai langi ba tampo. Lawi langi iami pohudaana Pue Ala, hai tampo pepangkaaNa. Ineeko mosumpa mokabelai kota Yerusale, lawi iti kotana Pue Ala, Datu au mahile.
40005036	Inee wori mosumpa mokingki welua au ara i tanoanamu, lawi bara nubuku mopabula ba mopamaeta weluamu, nauri hangkau pea.
40005037	Ane nuunde mobabehi, nuuli 'Io.' Ane bara nuunde, nuuli 'Bara.' Bara maroa ane nupakaroho lolitamu hai mosumpa, lawi babehia au nodo mesupa hangko i Datu Tokadake."
40005038	"Niisato kaarana parenta au raweike hangkoya au manguli: 'Ane ara au mombetie hai hadua modungkiki matana rangana ba mowuka ngihina rangana, nidungkiki wori matana, hai niwuka wori ngihina.'
40005039	Agayana ide-ide Kuuliangaakau: inee nuhurungi babehiana hangka rangamu au mobabehi dake irio. Ane pandirina ara au mohapa kalimpimu hambali, nuwei mbuli kalimpimu au hambali.
40005040	Ane ara au mosalaiko i topobotusi hai mamperapi badumu, nuwei wori komomu.
40005041	Ane hadua surodado mopari-pariko mohalea antiana hakilo kakaraona, nuhaleami antiana rokilo kakaraona.
40005042	Ane ara au mamperapi ba apa pea, nuwei woya. Hai inee nupokabohii i hangka rangamu au mampeinao mebolo irio."
40005043	"Niisato wori paturo au manguli: 'Nupokaahi hangka rangamu, hai nukahihi iwalimu.'
40005044	Agayana ide-ide Kuuliangaakau: nupokaahi iwalimu, hai nupekakaengaahe tauna au mampopeahi-ahiko.
40005045	Lawi ane maroa lalumu i iwalimu, babehiamu ina nodo babehiana Umamu au ara i suruga, hai ina tongawa kaoyona anana Pue Ala. Lawi maroa laluna Pue Ala i ope-ope tauna. Ia mampopesupa alo i tauna au maroa hai i tauna au kadake. Napaara mai uda i tauna au manoto hai i tauna au motengko lalunda.
40005046	Ane nupokaahi peahe tauna au mampokaahiko, babehiamu iti barako ina nahurungia Pue Ala. Mogalori toperuru asele au nuimba nodo topodongko, maahihe i tauna au mampokaahihe.
40005047	Ane maroa pea lalumu i himadamu, ba nuuli maroa babehiamu? Mogalori tauna au bara moisa Pue Ala, nodomi babehianda.
40005048	Kamaahina Pue Ala bara ara kamakurana. Mewali, iti wori au hangangaa nubabehi."
40006001	"Nupamaroa-roa, bona ineeko mobabehi rara mpoagama i lindonda tauna bosa bona raita pea hangka rangamu. Lawi ane nodo babehiamu, barako ina nawati Pue Ala, Umamu au ara i suruga.
40006002	Mewali, ane motulungiko tauna au meahi-ahi, inee nupopaisa i tauna bosa, nodo au rababehi tauna au maroa i raoa pea. Ihira mampetudungia kamaroana lalunda i lalu sou penombaa ba i rara au mahile bona ratoya hangka ranganda. Bara ara apa-apa au ina rahumba hangko i Pue Ala, lawi rahumbami petoyanda ranganda.
40006003	Agayana oyo, ane moweiko, nuwei ngkandii i suka kabulana lalumu,
40006004	bona dati raisa tauna bosa. Hai Umamu au ara i suruga ina moisa kamaroana babehiamu au bara raisa rangamu, hai Ia ina mohurungiako."
40006005	"Ane mekakaeko, inee nodo tauna au maroa peahe i humenda. Raunde meangka mekakae i lalu sou penombaa ba i porompengaa rara bona raitahe hai ratoya tauna. Mewali, anti karahumbanami petoyanda ranganda, barapohe molambi pewati hangko i Pue Ala.
40006006	Agayana oyo, ane mekakaeko, mesuako i lalu lincumu, nutuko babamu, hangko mekakaeriko i Umamu au bara nuita. Lawi Ia moita mpuu babehiamu au bara raisa rangamu, hai Ia ina mohurungiako.
40006007	Ane mekakaeko, inee nupopenggoli-nggoli nodoko tauna au bara moisa Pue Ala. Pekirinda, ane ngkalanga pololitanda, ina tepabukei pekakaenda.
40006008	Inee nupeulai babehianda! Lawi naisa amimi Umamu au ara i suruga apa au nuparaluu hangko damani nuperapi.
40006009	Mewali, mekakaeko node: Umangki au ara indora i suruga, Kipakahile hangaMu au malelaha.
40006010	Nupopewali poparentaMu i dunia, bona ope-ope tauna mobabehi peundeaMu nodo au rababehi i suruga.
40006011	Nuweingkai paandeki au handa i alo ide.
40006012	Nuampungi salangki, nodo wori ikami moampungi salanda rangangki irikami.
40006013	Ineengkai Nupogiangaa rakelo, Nukabahamongkai hangko i kuasa au kadake. [Lawi Oyomi Datu au makuasa hai au meawa tuwoNa duuna kamahae-haea. Amin.]
40006014	Ane nuampungi rangamu au masala irio, Umamu au i suruga ina moampungi wori salamu.
40006015	Agayana ane bara nuampungi rangamu au masala irio, Umamu au i suruga bara wori ina moampungi salamu."
40006016	"Ane mopuasako, inee marinti lindomu nodohe tauna au maroa i raoa pea. Ane mopuasahe, marinti lindonda hai raoaka barahe mewawalindo ba mekarabi, bona raita tauna kamopuasanda. Nikatuinao: anti karalambinami petoyanda ranganda, barapohe molambi apa-apa hangko i Pue Ala.
40006017	Agayana oyo, ane mopuasako, mewawalindoko hai mekarabiko,
40006018	bona dati raisa tauna kamopuasamu. Batena pea Umamu i suruga au bara raita au moisa kamopuasamu. Ia ina moita mpuu babehiamu au bara raisa rangamu, hai ina mohurungiako."
40006019	"Ineeko morampu anu-anu i dunia. Lawi anu-anu i dunia peisa naande bubu ba mewali tagara. Pambolia anu-anumu peisa rabungkahi hai ihina rapanangka.
40006020	Agina nubabehi babehia au maroa, lawi ane nubabehi nodo, lempona nuwoli anu-anumu i lalu suruga. Anu-anumu iti bara ina matanta, lawi indora bara ara au mopatagara, bara ara au mopabubu, bara ara au morugii, hai bara ara au mopanangka.
40006021	Lawi iumba kaarana anu-anumu, inditi wori lalumu."
40006022	"Matamu iami hulona watamu, lawi ane maroa matamu, manoto petotokimu.
40006023	Agayana ane wura matamu, makaindi ntepuu petotokimu. Ane hulo au ara i watamu mewali makaindi, meruu ntepuu kamakaindina."
40006024	"Bara ara hadua tauna au nabuku mampobagoa rodua tauna, lawi hadua ina napokaahi, hai hadua nakahihi. Hadua ina napeulai hawana, hai hadua nasapuaka. Nodo wori oyo, barako peisa mampeulai peundeana Pue Ala, hai mohahaoki woriko anu-anu dunia."
40006025	"Mewali, Kuuliangaakau: inee karao inaomi ba niuli: 'Apami wei au taande hai taenu?' Inee karao inaomi ba niuli: 'Apami au tapohampi?' Lawi katuwomi melumbu hangko i paande hai pehampi.
40006026	Peitahe tadasi au membaro node hou node mai. Barahe mowia, barahe mepare, bara ara tambarunda. Nauri nodo, Umami au ara i suruga batena mopaandehe. Apa mani ikamu. I peitana Pue Ala, meliu katuwomi pane katuwonda tadasi.
40006027	Apami pobunduana ngkaya au nipekiri? Kehapiri karao inaomi mampekiri mampopengaa, barakau peisa motambai tinuwumi nauri hambengia pea.
40006028	Moapari hai karao inaomi mampekiri pehampimi? Peita bunga i pada. Barahe mobago, barahe mandau.
40006029	Agayana Kuuliangaakau: mogalori Datu Salomo au pebuku ntepuu, hampina bara himbela peraena hai bunga iti.
40006030	Mewali, ane Pue Ala mampoperae hehi i pada au ara i alo ide, hai rahuwe kahalo, apa mani ikamu? Meliu pekadipurana Pue Ala irikamu. Moapari hai bara niharunga pekadipuraNa?
40006031	Inee karao inaomi ba niuli: 'Apami wei au taande hai taenu? Apami wei au tapohampi?'
40006032	Ope-ope iti rapekiri liliu tauna au bara moisa Pue Ala. Agayana inee nipokalanga iti, lawi ope-ope au niparaluu, naisa haha Umami au i suruga.
40006033	Mewali, hangangaa nipaiyoru poparentana Pue Ala i lalu katuwomi hai hangangaa nibabehi liliu babehia au manoto i peitaNa. Ane nibabehi nodo, hinangkana au niparaluu batena Naweikau.
40006034	Mewali, inee karao inaomi mampekiri apa au ina mewali kahalo. Alo ide handami kamaparina, inee mbuli nitambai mampekiri apa au ina mewali kahalo."
40007001	"Ineeko mosalai rangamu, bona dati woriko nasalai Pue Ala.
40007002	Lawi hoka au nupake i rangamu, iti wori ina rapopohokaako. Lempona, ane mobotusiko rangamu, nodo wori Pue Ala ina mobotusi kara-karamu.
40007003	Moapa hai nuparesa pupu i matana rangamu, moleri rangka kau au ara i matamu bara nuita?
40007004	Noumba pane peisa nuuliangaa rangamu: 'Mai kuingihi pupu matamu,' moleri ara mani rangka kau i matamu.
40007005	Ineeko mengkamaroa! Hangangaa nuingihi hampai rangka au ara i matamu, hangko manotori petotokimu moingihi pupu i matana rangamu."
40007006	Roo indo, Yesu mopahawe ngkora pandiri ide, Nauli: "Ineeko mowei paande au maroa i dike au maila, bona datihe menggoli hai rakekiko. Ineeko mowei apa au masuli i boe, bona dati rapangka-pangka mbero pea."
40007007	"Perapimide i Pue Ala, ina Naweiko. Haokimide apa au nuparaluu i Pue Ala, ina nulambi. Tidongkomide baba, ina Nabungkahiako.
40007008	Lawi hema au merapi ina rawei. Hema au mohaoki ina molambi. Hema au motidongko baba, ina rabungkahia.
40007009	Ba arakau au mowei watu i anami ane merapi roti? Ba arakau au mowei ile ane merapi bau? Bara!
40007011	Kehapiri kadake lalumi, niisa mani mowei apa au maroa i anami. Apa mani Umami au ara i suruga! Naisa mpuu mowei apa au maroa i tauna au merapi Iria."
40007012	"I paka-pakana, apa au nuunde rababehi rangamu irio, iti wori au hangangaa nubabehi i rangamu. Itimi paturona Aturana Musa hai paturonda nabi.
40007013	Mesuako moliu i baba au maigu, lawi maemba baba hai mahile rara au monontohi naraka, hai bosa wori tauna au moliu i rara iti.
40007014	Agayana maigu baba hai kokoi rara au monontohi katuwo maroa, hai haodi pea tauna au molambi."
40007015	"Mainga-ingakau i nabi au mepakanawohe. Ihira hawe i olomi nodohe dimba agayana katouana nodohe serigala au maseke.
40007016	Niisa podongkonda ane niita wuana pobagonda au kadake. Anggoro bara rapupu hangko i dui sumbali. Kau rodo bara mowua gambu.
40007017	Kau au marudu, maroa wuana. Kau au maduhu, bara maroa wuana.
40007018	Bara ara kau au maroa au kadake wuana, hai bara ara kau au kadake au maroa wuana.
40007019	Kau au bara mowua maroa, ina ratiwi hai raintuki.
40007020	Niisa pepakanawonda nabi iti ane niita wuana pobagonda.
40007021	Bara ope-ope tauna au mokabelaiNa 'Pue,' ina mesua i lalu poparentana UmaNgku au ara i suruga. Batena pea tauna au mobabehi peundeaNa au ina mesua i lalu poparentaNa.
40007022	I alo pobotusi i kahopoa dunia, bosa tauna ina mouliangaaNa: 'Pue! Pue! Bara pae Nuisa kaikamina au mopahawe Ngkorana Pue Ala i lalu hangaMu! I lalu hangaMu kipopeloho seta. Hai ngkaya wori tanda kuasa kibabehi i lalu hangaMu.'
40007023	Ina Kuhanaihe: 'Barakau Kuisa! Pelohokau hangko inde, ikamu au kadake babehiami.' "
40007024	"Hema au mampehadingi lolitaNgku hai napeulai, peisa rapandiri nodo hadua tauna au mapande moaro souna i wongko watu au maroho.
40007025	Toa uda, meumbalami owai, hai angi morumpa sou iti, agayana bara madungka, lawi raaro i wongko watu au maroho.
40007026	Agayana tauna au mampehadingi lolitaNgku ide hai bara napeulai, peisa rapandiri nodo hadua tauna au ntuli au moaro souna i wongko wungi.
40007027	Toa uda, meumbalami owai, hai angi morumpa sou iti, pane liliu madungka, magero ope-ope."
40007028	Karoona Yesu mololita, tingkaramohe ope-ope tauna au mohadi paturoNa,
40007029	lawi pepaturoNa bara nodo guru-guru agama, agayana nodo tauna au makuasa ntepuu.
40008001	Pendauluna Yesu hangko i tongku-tongkuna, bosa tauna meula Iria.
40008002	I tempo iti, maimi hadua tauna au ketangga molingkudu motumpa i lindona Yesu, nauli: "Pue, kuisa kaNubukuna mopakaohana. Ane Nuunde, pakaohana wongkoya!"
40008003	Napetobomi Yesu tauna iti, Nauliangaa: "Kuunde mpuu. Maohamoko!" Tempo iti peawomi, maoha.
40008004	Roo indo, nauli mbuli Yesu iria: "Inee nupopololita i hema pea apa au mewali inona. Laomoko hampai nupetudungia watamu i tadulako menomba bona naita kamaohamumi, hai nuantimi popenombamu moula parenta au teuki i lalu Aturana Musa, bona tongawa i ope-ope tauna kamaohamumi."
40008005	PesuaNa Yesu i boea Kapernaum, hawemi hadua tadulakonda surodado to Roma mampohidupaa Yesu hai merapi tulungi,
40008006	nauli: "Tua, hawingku au ara i sou, rumihi kamahaina. Maturu liliu pea anti pantodihana."
40008007	Nauli Yesu: "Ina laoNa mopakaoha."
40008008	Nahanai tadulako surodado iti: "Barana hintoto Nusondaki. Kehapiri hantepo pea lolitaMu Nuuli, hangangaa maoha hawingku.
40008009	Kuisa Oyo au makuasa mobabehi iti, lawi iko ide, ara wori au i wongkoku, hai ara worihe au kupohawaa. Ane rapana kupohawaa hadua surodado, kuuliangaa: 'Laoko!' hangangaa lao. Ane kukakio surodado au ntanina: 'Maiko!' hangangaa mai. Ane kuuliangaa hawingku: 'Babehi iti!' hangangaa nababehi. Nodo wori Oyo Tua, apa au Nuuli inde, itimi au ina mewali i soungku."
40008010	Tingkara Yesu mampehadingi lolitana tadulako surodado iti. Ido hai Napembalilingimohe au meula Iria, Nauli: "Mahile ntepuu pepoinalaina tauna ide! Kehapiri i to Isaraeli, bara mani ara hadua Kuhumba au mahile pepoinalaina nodo tauna ide au bara to Yahudi.
40008011	Mewali, bona niisa: i lalu poparentaNa Pue Ala, bosa tauna au barahe to Yahudi ina mewali taunaNa. Ina maihe hangko i pembetoa alo hai hangko i katampua alo, mohudahe hai maande matana-tanahe i lalu suruga hihimbela hai Burahima, Isaki hai Yako, toiyorunda to Yahudi.
40008012	Katouana, ketoYahudimi au hintoto mewali taunana Pue Ala i lalu poparentaNa. Agayana bosahe ina ratende i lalu kakaindiana au karao hangko i Pue Ala. Inditi, ina moteria hai mantodiha liliuhe."
40008013	Roo indo, nauli Yesu i tadulako surodado iti: "Mesulemoko, lawi apa au nupoinalai ina mewali." Tempo iti, maoha mpuumi hawina au mahai i souna.
40008014	Hambela tempo, Yesu lao i souna Peturu. Inditi, Naita pengantina Peturu au towawine maturu i paturuana lawi napawembe.
40008015	Nakingkimi Yesu tayena towawine iti, liliu maoha. Hangko inditi, ia mearomi hai morora Yesu.
40008016	Kalumbami, bosa tauna mai i Yesu moanti ranganda hai halalunda au mahai hai au napesawii seta. Yesu mampopeloho seta iti hai lolitaNa pea, hai tauna ntanina au mahai Napakaoha worihe.
40008017	Ope-ope au nababehi Yesu ide mopabukeimi lolitana nabi Yesaya hangkoya au manguli: "Iami au mohalea pantodihanta hai mopakaoha hakinta."
40008018	Hambela tempo, bosa mpuu tauna motoleliki Yesu. KaNaitanda, Ia motudu topeguruNa mowetahe lao i tanda orupena rano.
40008019	I tempo iti, ara hadua guru agama to Yahudi au mai i Yesu, nauliangaa: "Guru, iumba pea kalaoaMu, kupeinao meula Irio!"
40008020	Nahanai Yesu, Nauli: "Serigala ara kalolunda, hai tadasi ara haranda, agayana Iko, Ana Manusia, bara ara sou au Kupaturui."
40008021	Roo indo, ara wori hadua tauna au meula Iria au manguliangaa: "Pue, Nupaliuna hampai lao motawu umangku."
40008022	Agayana nauli Yesu iria: "Meulako Iriko! Pogiangamohe tomate motawu hangka tomatenda."
40008023	Hangko inditi, mesawimi Yesu i lalu duanga hihimbela hai topeguruNa, pane meangkamohe.
40008024	Unga pea keangi mata au rumihi i rano, alana balumba morumpa duanganda. I tempo iti, Yesu tangana leta.
40008025	TopeguruNa lao morua, rauliangaa: "Pue! Tulungingkai! Ina marugike!"
40008026	Yesu mouliangaahe: "Moapari hai langakau? Ikamu ide makura gaga pepoinalaimi." Mearomi Yesu hai liliu mokambaroa himburu hai balumba i rano. Unga pea lene rano.
40008027	Tingkara mpuuhe topeguruNa, rauli: "Hemari tauna ide pane himburu hai balumba moula hawaNa!"
40008028	Kateduunda i tampo Gadara i hambali rano, maimohe rodua tauna au napesawii seta mampohidupaa Yesu. Hawehe hangko i talumba lawi maida-idahe inditi. Tauna au rodua iti rumihi kakadakenda, ido hai barapi ara tauna au bai moliu inditi.
40008029	Monganga-ngangahe seta au mesawihe iti, rauli: "Anana Pue Ala! Moapari hai maiKo? Ineengkai Nuhuku! Bara mani hawe tempona Nupakaparingkai."
40008030	Bara karao hangko inditi, arahe boe hambanguna tanganda masui.
40008031	Seta au mesawi i tauna iti merapi i Yesu, rauli: "Ane hangangaa Nupopelohongkai hangko inde, Nutudungkai mesua i boe itihe."
40008032	Nauli Yesu: "Laomokau!" Meloho mpuumohe seta iti liliu mesua i boe. Melangkahe boe iti lao mengkanawo i rano pane matehe maliso.
40008033	Tauna au mokampai boe iti moitahe apa au mewali i boenda hai apa au mewali i tauna au napesawii seta iti. Melangkamohe lao i boea mopahawe apa au mewali.
40008034	Ido hai mokoloromohe mai ampu boea mampeinao mampohidupaa Yesu. Karaitana Yesu, mamperapihe bona Ia padu hangko i boeanda.
40009001	Hangko inditi, mesawimi Yesu i duanga hihimbela hai topeguruNa, mowetahe mesule lao i paidaanda i boea Kapernaum.
40009002	Kahawenda, arahe tauna au mokowa hadua topalu au rapopaturu i ale, maihe i Yesu. Kanaitana Yesu kamahilena pepoinalainda, Ia manguli i topalu iti: "AnaNgku, nupakaroho lalumu! Teampungimi dosamu."
40009003	Bahangkia guru agama mohadi lolitana Yesu iti. Nauli lalunda: "Kadake mpuu tauna ide. Ia mopahimbela kuasaNa hai Pue Ala!"
40009004	Agayana naisa ntepuu Yesu apa au ara i lalunda. Ido hai Nauliangaahe: "Moapari hai koi inaomi?
40009005	Umba au mamura rauli: 'Teampungimi dosamu,' ba 'Pearo hai molumaomoko.'
40009006	Bona niisa, Iko ide, Ana Manusia, makuasa moampungi dosa i dunia. Ide-ide ina Kupatongawaakau kaarana kuasaNgku moampungi dosa." Hangko inditi, membalilimi i topalu iti, Nauliangaa: "Mearomoko, nulolomi alemu, hai mesulemoko!"
40009007	Mearo mpuumi topalu iti, hai mesule lao i souna.
40009008	Karaitana tauna bosa apa au mewali iti, langamohe, hai motoyahe Pue Ala, rauli: "Mahile mpuu kuasana Pue Ala au Nawei wori i manusia!"
40009009	Roo indo, padumi Yesu hangko inditi. I tanga rara, naita hadua toperuru asele au mohuda i kantorona, hangana Matiu. Nauli Yesu iria: "Meulako Iriko!" Meangkami Matiu hai liliu meula i Yesu.
40009010	Hangko inditi, Yesu hai topeguruNa maandehe i souna Matiu. Tanganda maande, mai worihe bosa toperuru asele hai tauna ntanina au maande sambela hai ihira. Tauna iti raimba nodo tauna au kadake.
40009011	Arahe to Parisi au moita iti. Ido hai rapekune i topeguruna Yesu: "Moapari hai gurumi maande sambela hai toperuru asele hai tomadosa?"
40009012	Nahadi Yesu lolitanda, ido hai Nauliangaahe: "Tauna au bara mahai, bara paraluu mohaoki sando. Tauna au mahai pea au paraluu mohaoki sando.
40009013	BaraNa mai mokakio tauna au manoto babehianda. Kamaingku ide, mokakioNa tomadosa bona menosohe hangko i dosanda. Mewali, nipekiri hampai apa lempona Ngkorana Pue Ala au teuki node: 'Bara Kuperapi binata au nipopenomba Iriko. Au Kuperapi, bona maahikau i hangka rangami.' "
40009014	Hangko inditi, hawehe bahangkia topeguruna Yohane Toperiu i Yesu, rapekune iria: "Ikami hai to Parisi mopuasa. Moapari pane topeguruMu barahe mopuasa?"
40009015	Yesu mohanaihe hai ngkora pandiri ide, Nauli: "Tauna i posusa petauna barahe mopuasa i tempona toratauna tobalilo ara mani i olonda. Agayana hambela tempo, toratauna tobalilo ina raala hangko i olonda. I tempo itiri, hangko mopuasahe."
40009016	Roo indo, Yesu mopahawe ngkora pandiri au rompaka, Nauli: "Bara ara hadua tauna au motampelei badu au hae hai hasepa bana au wou. Lawi hasepa bana au wou ina mengkuru duuna mahepa badu au hae iti, alana kahile-hileari kahepana.
40009017	Nodo wori bara maroa mokando anggoro au wou i pambolia au hae. Lawi ane rengke, ina mahepa pamboliana au hae iti, alana mabubu anggoro, hai marugi wori pamboliana. Mewali anggoro au wou hangangaa rakando i pambolia au wou, bona maroa ope-ope."
40009018	Tangana mani Yesu mololita i topeguruna Yohane Toperiu, hawemi hadua tadulako sou penombaanda to Yahudi molingkudu i lindona Yesu merapi tulungi, nauliangaa: "Anangku towawine hangko mate. Laoke i soungku, Nupetobo bona tuwo hule."
40009019	Laomi Yesu meula i tauna iti, hai topeguruNa meula worihe.
40009020	I tanga rara, maimi hadua towawine mohungkuki hangko i taleuNa. Towawine iti, hampulomi hai rompare nahumba liliu, bara ara pengkarooangana. Nauli i laluna: "Ane kupetobo pea wuntu baduNa, hangangaa maohana." Hangko inditi, ia mohungkuki Yesu hangko i taleuNa hai napetobo wuntu baduNa.
40009022	Napembalilingimi Yesu towawine iti, Nauliangaa: "AnaNgku, nupakaroho lalumu! Maohamoko, lawi mepoinalaiko Iriko." Tempo iti peawomi, maohami towawine iti.
40009023	Roo indo, pulomi Yesu lao i souna tadulako sou penombaa. Kahawena, Naita bosa tauna au motulali hai au moteria.
40009024	Nauliangaahe: "Pelohokau ope-ope hangko inde. Anangkoi ide bara mate. Leta pea." Karahadina iti, raele-eleri.
40009025	Padumohe ope-ope, Yesu mesua i paturuana anangkoi iti, hai Nakingki tayena. Liliu mearo anangkoi iti.
40009026	Bambari ide tehawukami i humalele tampo iti.
40009027	Tangana Yesu mopaliliu polumaoNa, ara rodua tobilo au meula-ula i bokoNa hai mekakakiohe, rauli: "Pemuleana Datu Daudi, Nupokaahi wongkamia!"
40009028	Pesuana Yesu i lalu sou, maimohe tobilo au rodua iti mampohidupaa. Napekunehe Yesu: "Ba nipoinalai kaarana kuasaNgku mopakaohakau?" Rahanai: "Kipoinalai, Pue!"
40009029	Hangko inditi, Napetobomi matanda hai Nauliangaahe: "Kupakaohamokau moula pepoinalaimi."
40009030	Unga pea meitahe. Roo indo, Yesu mokontohe, Nauli: "Inee nipopololita i hema pea apa au Kubabehi irikamu ide."
40009031	Agayana lao peamohe mobambari apa au nababehi Yesu i humalele tampo iti.
40009032	Kapadunda tobilo iti, raanti wori i Yesu hadua tauna au mahai. Tauna iti bara peisa mololita lawi napesawii seta.
40009033	Yesu mampopelohomi seta hangko i tauna iti, pane peisami mololita. Rapotingkara tauna bosa moita au mewali iti, rauli: "Mahile ntepuu kuasaNa! Bara mani hambela taita au nodo Ia i tamponda to Isaraeli!"
40009034	Agayana to Parisi, barahe mampoinalai kahangko i Pue Alana kuasana Yesu, rauli: "KuasaNa iti hangko i Datu Tokadake. Ido hai peisa mampopeloho seta."
40009035	Nodomi Yesu mampolumaongi boea-boeana. Ia mepaturo i sou penombaa, mopahawe Ngkora Marasa kana i poparentana Pue Ala. Napakaoha wori ope-ope tauna au mahai hai au bara masilolonga watanda.
40009036	Maahi laluNa moita tauna bosa, lawi ngkaya kaparinda, hai bara ara au motulungihe, nodohe dimba au bara raporewu.
40009037	Nauli Yesu i topeguruNa: "Tauna bosa nodohe pare au mangka. Ngkaya pare au mangkami, agayana topepare barahe bosa.
40009038	Ido hai hangangaa niperapi i ampu bonde bona Natuduhe tauna lao mepare i bondena."
40010001	Yesu mokakio topeguruNa au hampulo hai rodua, hai Naweihe kuasa mampopeloho seta hai mopakaoha ope-ope tauna au mahai hai au bara masilolonga watanda.
40010002	Hanganda surona Pue Yesu au hampulo hai rodua iti, idemohe: Au nguru-nguruna Simo, au rahanga wori Peturu; roo indo, Andaria adina Simo, Yakobu anana Sebedeus, Yohane adina Yakobu, Pilipu, Bartolomeus, Tomas, Matiu toperuru asele, Yakobu anana Alfeus, Tadeus, Simo to Selot, hai Yudasi Iskariot au mampobalu Yesu i iwalina.
40010005	Au hampulo hai rodua iti natuduhe Yesu lao moanti Ngkora Marasa. Hangko damanihe meangka, Napaturohe node: "Ineekau lao i boeanda tauna au barahe to Yahudi. Ineekau lao i boeanda to Samaria.
40010006	Agayana laokau hampai i hangka to Yahudinta, pemuleanda to Isaraeli. Ihirami nodo dimba au puha.
40010007	Niuliangaahe node: 'Barapi mahae ina hawe poparentana Pue Ala i dunia.'
40010008	Nipakaoha tauna au mahai, nipatuwo tauna au mate, nipakaoha tauna au kehaki tangga, nipopeloho seta au mampesawii tauna. Ope-ope pewati nawei mberokau Pue Ala. Mewali, hangangaa niwei mbero worihe apa au ara irikamu.
40010009	Ineekau moanti anu-anumi i polumaomi. Ineekau moanti doi ba bulawa ba salaka.
40010010	Ineekau mebaku, ineekau moanti badumi morontau ba kandupa ba lai. Lawi hintotokau molambi kaparaluuami hangko i tauna au nibambaria Ngkorana Pue.
40010011	Ane hawekau i hambua boea, nihaoki inditi tauna au maroa lalunda au raunde motarimakau i lalu sounda. Hai maidakau inditi duumi meangka lao i boea ntanina.
40010012	Ane mesuakau i lalu sou, niuliangaahe ampu sou: 'Pue mowatikau!'
40010013	Ane maroa lalunda ampu sou, ina nawatihe Pue Ala. Agayana ane bara maroa lalunda, barahe ina molambi pewati hangko i Pue.
40010014	Ane ara ampu sou ba ampu boea au barakau motarima ba au bara mounde mampehadingi lolitami, nipalehi sou ba boea iti, hai nitaronta awu au mentaka i palanta bitimi, iti tandana barapi ikamu au mohuru ane Pue Ala mohukuhe.
40010015	Tou mpuu au Kuuliangaakau: i alo pobotusi kahopoa dunia, meliu pehukuna Pue Ala mohukuhe tauna iti pane pehukuNa i ampu boea Sodomo hai Gumora hangkoya."
40010016	"Maroa-roakau, lawi Kutudukau lao i tauna au kadake. Ikamu ina nodo dimba i olonda serigala. Hangangaa mapande-pandekau nodo ile, agayana hangangaa nipamaalusu wori poantimi nodo tadasi au bara ara tunggaianda au kadake.
40010017	Mainga-ingakau, lawi ikamu ina rahaka hai raanti lao i tadulako agama. Ina rawombe-wombekau i lalu sou penombaa.
40010018	Anti peulami Iriko, ikamu ina rahuhu i topoparenta hai i datu-datu. I tempo iti, ina raweikau katepaka mopahawe kana i pepoinalaimi Iriko i lindonda topoparenta hai i tauna au bara manihe moisa Pue Ala.
40010019	Agayana ane raantikau lao i topoparenta, ineekau langa ba apa au ina niuliangaahe ba noumba pehanami. Lawi i tempo iti, Pue Ala ina mouliangaakau apa au hintoto niuli.
40010020	Mewali, apa au niuli i tempo iti, bara hangko i pekirimi. Lolitami iti ina mesuwu hangko i Inao Malelaha au Naweikau Umami au ara i suruga. Iami au ina mopakanotoakau apa au niuli i tempomi mololita.
40010021	Hambela tempo, tauna ina mohuhuhe halalunda ba ananda bona rapapate anti peulanda Iriko. Ara wori anangkoi au ina moewa tosaenda hai mokirahe bona rapapate.
40010022	Ikamu ina rakahihi ope-ope tauna anti peulami Iriko. Agayana tauna au meula liliu Iriko duuna i kahopoana ina molambihe katuwo maroa.
40010023	Ane rapopeahi-ahikau i boea au hambua, padukau lao i boea hambuana. Bona niisa, kuuliangaakau: hangko damanikau roo moanti Ngkora Marasa i humalele tamponda to Isaraeli, Iko, Ana Manusia, ina hawe.
40010024	Toposikola bara meliu karabilana hangko i guruna. Hadua hawi bara meliu karabilana hangko i ampuna.
40010025	Apa au mewali i hadua guru, iti wori au ina mewali i topeguruna. Apa au mewali i hadua tuana, iti wori au ina mewali i hawina. Maroa-roakau, lawi Iko ide, Ampumi, hai ikamu, topeguruNgku. Mewali, ane rapana Iko rahanga Beelsebul, datunda ope-ope seta, pelumbunami ikamu au meula Iriko. Ina rakakabosai worikau."
40010026	"Agayana kehapiri nodo, ineehe nipokalanga tauna au moewakau. Lawi ope-ope au Kuuliangaakau ide ina tewungkehi. Hai ope-ope lolitaNgku au tewuniangi mani ina tongawa.
40010027	Apa au Kuuliangaakau au bara rahadi tauna ntanina, hangangaa nipololita i ope-ope tauna. Apa au Kukaneniakau i talingami, nipasimbuku kanipahawena i talinganda tauna bosa.
40010028	Ineekau mampokalanga tauna au mampeinaohe mopapatekau, lawi bara ara kuasanda mohukukau duuna kamahae-haea. Au hangangaa nipokalanga iami Pue Ala, lawi Ia au makuasa motendekau i lalu naraka.
40010029	Rombaa dena peisa rapobalu hampeka pea doi see. Agayana nauri nodo, bara ara hambaa au mate ane bara peundeana Pue Ala Umami.
40010030	Apa mani ikamu. Mogalori weluami, naisa Pue Ala kangkayana.
40010031	Mewali, ineekau langa. Melumbu pekadipurana Pue Ala irikamu pane pokadipuraNa dena au bosa.
40010032	Hema au mopangaku i rangana peulana Iriko, ia wori ina Kupangaku i UmaNgku au ara i suruga.
40010033	Agayana hema au mosapuaka peulana Iriko i lindonda tauna, ia wori ina Kusapuaka i UmaNgku au ara i suruga."
40010034	"Inee niharunga kamaiNgku ide ina mopahintuwu tauna. Bara! KamaiNgku ide ina mampoposisala tauna.
40010035	Lawi i kamaiNgku ide, tauna au hantambi ina mobungka-bungka, lawi hantanga meula Iriko, hantangahe bara. Ananda tobalilo moewa umana, ananda towawine moewa inana, maniana moewa pengantina.
40010037	Hema au melumbu pampokakayana inana ba umana pane pepokaahina Iriko, bara hintoto mewali topeulaNgku. Hema au melumbu pampokakayana anana pane pepokaahina Iriko, bara hintoto mewali topeulaNgku.
40010038	Hema au bara mau mohalea kau mombehape hai meula Iriko, bara hintoto mewali topeulaNgku.
40010039	Hema au mokabaha peundeana haduduana hai meula Iriko kehapiri rapapate, iami au molambi katuwo maroa. Agayana hema au mampeulai peundeana haduduana, bara molambi katuwo maroa.
40010040	Hema au motarimakau, himbelami Iko au natarima. Hema au motarimaNa, himbelami Pue Ala au natarima, lawi Iami au motuduNa.
40010041	Hema au motarima hadua surona Pue Ala lawi ia mpuumi surona Pue Ala, ia ina molambi hurungina au hintoto i tauna au natudu Pue Ala. Hema au motarima hadua tauna au manoto lawi ia mpuumi tauna au manoto, ia ina molambi hurungina au hintoto i tauna au manoto.
40010042	Hema au motulungi hadua topeulaNgku lawi ia mpuumi topeulaNgku, ina molambi hurungina i alo au ina mai. Kehapiri hadua tauna mowei pea owai ntoo i hadua topeulaNgku au koi tuwona, ia ina molambi hurungina hangko i babehiana au maroa."
40011001	Karoona Yesu mopaturo topeguruNa au hampulo hai rodua, Ia laomi mepaturo hai mobambari Ngkora Marasa i boea-boea au hungku.
40011002	I tempo iti, Yohane Toperiu tangana ratarunggu. Kanahadina Yohane apa au napobago Kerisitu, ia motudumi bahangkia topeguruna lao i Yesu mampekune iria:
40011003	"Ba Oyo mpuu Datu Topehompo au nadandi Pue Ala? Ba ara mani au ntanina au kipegia?" Lao mpuumohe topeguruna Yohane mopahawe pampekunena iti i Yesu.
40011004	Kanahadina Yesu pekunenda, Nauliangaamohe: "Mesulemokau, hai nipetumbuia Yohane apa au nihadi hai au niita:
40011005	au bilo meitami, au palu molumaomi, au ketangga maohami, au bongo mehadimi, tauna au mate Kupatuwo hule, hai Ngkora Marasa Kupahawemi i tauna au meahi-ahi tuwonda.
40011006	Morasihe tauna au bara bata-bata lalunda Iriko."
40011007	I pesulenda surona Yohane Toperiu, mololitami Yesu i tauna bosa kana i Yohane, Nauli: "Apa tunggaiami lao i Yohane i pada wungi hangkoya? Ba mampeinao peakau moita tiko au nawui himburu node hou node mai? Bara!
40011008	Mewali, apari au nipeinao lao nipeita? Ba mampeinaokau mampeita tauna au makara hampina? Bara wori, lawi tauna au makara hampinda maida peahe i souna datu.
40011009	Mewali, apari au nipeinao lao nipeita? Ba mampeinaokau mampeita nabi? Ane nodo, tou mpuu. Agayana Kuuliangaakau meliu kamahilena tuwona Yohane hangko i nabi au ntanina.
40011010	Lawi Yohane iti au natunggai i lalu Sura Malelaha hangkoya. Nauli Pue Ala i AnaNa: 'Idemi suroNgku, au ina Kutudu moiyoru hangko Irio, bona mopasilolonga raraMu.' "
40011011	Nauli mbuli Yesu: "Bona niisa: hangko i ope-ope tauna au rapoanaka i dunia ide, bara ara hadua au meliu kamahilena tuwona hangko i Yohane Toperiu. Agayana mepongka ide-ide, morasi mpuuhe tauna au mengkoru i Pue Ala. Mogalori hadua tauna au tepakoi tuwona i lalu poparentana Pue Ala, mahile tuwona pane Yohane.
40011012	Hangko i pobagonami Yohane Toperiu hawe i tempo ide, tauna au kadake mopari-parihe moewa taunana Pue Ala mampeinao mokuasaihe.
40011013	Hangko i nabi-nabi hangkoya duuna hawe i Yohane ide-ide, ope-ope nabi hai Aturana Musa mopahawe apa au ina mewali i tempo ide.
40011014	Mewali, ane niunde mampoinalai lolita ide, Yohanemi au natunggai hadua nabi hangkoya au mopahawe kaina hawena hule nabi Elia.
40011015	Hemakau au motalinga, nipehadingi maroa!
40011016	Ikamu au tuwo ide-ide peisa rapandiri nodo anangkoi au mohuda-huda i pobalu-balua au mombekakiohe,
40011017	rauli: 'Kiwawahakau monani-nani i lalu katana-tana, agayana barakau meula irikami, Kiwawahakau moteteria, agayana bara worikau mau moteria hihimbela hai ikami.'
40011018	Lempona: Yohane Toperiu bara niunde. Iko wori, baraNa niunde. Kamaina Yohane, mopuasa hai bara moenu au melangui. Nisapuaka liliu, niuli node: 'Ia napesuangi seta!'
40011019	KamaiNgku Ana Manusia, maenuNa hai maandeNa. Agayana nisapuaka woriNa, niuli: 'Peita! Topehioro, tomalangu, ranganda toperuru asele hai tomadosa!' Agayana nauri nodo, kamanotona rarana Pue Ala tongawa i lalu katuwonda tauna au mampeulai peundeaNa."
40011020	Hangko inditi, Yesu mokontohe to Yahudi au maidahe i bahangkia kota i tampo Galilea, lawi nauri paka Nababehiahe tanda kuasa i boeanda, bara mpuuhe menoso hangko i babehianda au kadake.
40011021	Nauli Yesu: "Marugikau to Korasim hai to Betsaida! Ngkaya mpuu tanda kuasa au Kubabehi i boeami, agayana bara mpuukau menoso hangko i dosami. Ane rapana tanda kuasa iti Kubabehi i lalu kota Tirus hai Sidon, kemahaemohe menoso hangko i dosanda, nauri barahe to Yahudi. Kemangalamohe waru ngkasusa rapohampi, hai watanda raawui, tanda katebalikinami lalunda.
40011022	Mewali, bona niisa: i alo pobotusi kahopoa dunia, ina rumihi mpuu pehukuna Pue Ala irikamu pane pehukuNa i to Tirus hai to Sidon.
40011023	Hai ikamu wori to Kapernaum! Ba nipehangu ina naangkakau Pue Ala hawe i suruga? Bara! Ina Natendekau i lalu naraka! Ane rapana tanda kuasa au Kubabehimi i boeami, Kubabehi wori i kota Sodomo hangkoya, kota iti kebara napakarugi Pue Ala, ara mani duuna ide-ide.
40011024	Mewali, bona niisa: i alo pobotusi kahopoa dunia, rumihi mpuu pehukuna Pue Ala irikamu pane pehukuNa i to Sodomo au kadake babehianda hangkoya."
40011025	I tempo iti, mekakaemi Yesu, nauli: "O Uma, Ampu langi hai dunia! KutoyaKo, lawi ope-ope au tewuniangi hangkoya, Nupopaisaamohe tauna au i woi tuwonda, agayana Nuwuniangiahe tauna au mapangka posikolanda hai tauna au mapande,
40011026	lawi nodomi peundeaMu, Uma."
40011027	Roo indo, nauli mbuli Yesu: "Ope-ope NaweimoNa UmaNgku. Bara ara hadua au moisaNa, Iko Anana Pue Ala, batena pea UmaNgku au moisaNa. Nodo wori, bara ara au moisa UmaNgku, batena pea Iko AnaNa hai hema pea au Kupopaisaa.
40011028	Maimokau ope-ope au mawowe hai au mantimi haleami. Ina Kuweihaakau haleami.
40011029	Nihaleami haleaNgku, hai megurukau Iriko, bona molambikau katinda lalu. Lawi maalusuNa hai mengkaiwoiNa.
40011030	HawaNgku bara mapari, hai mangaa haleaNgku au Kuweikau nihalea."
40012001	I alo penombaa, Yesu hai topeguruNa moliuhe i hambua bonde. Tanganda moliu i bonde iti, topeguruNa mopupuhe wua pare, ranuku hai raande lawi marimihe.
40012002	Arahe to Parisi au moita apa au rababehi. To Parisi iti mouliangaa Yesu: "Peita topeguruMu! Moliungihe atura agamanta, mobagohe i alo penombaa!"
40012003	Mehana Yesu: "Bara pae nibasa apa au nababehi Daudi hai ranganahe hangkoya i temponda marimi?
40012004	Ia mesua i lalu sou penombaa, hai maandehe roti au rapopenomba i Pue Ala. Moula ada agamanta, tadulako menomba pea au peisa maande roti iti. Agayana nauri nodo, babehiana Daudi iti bara rasalai.
40012005	Nipekiri wori apa au teuki i lalu Aturana Musa: tadulako menomba i lalu Souna Pue Ala, mobago ntepuuhe i alo penombaa, agayana barahe rasalai.
40012006	Mewali, pelumbunami Iko, lawi meliu kamahilena tuwoNgku pane Souna Pue Ala,
40012007	lawi Iko Ana Manusia au natudu Pue Ala. Ara kuasaNgku mopakanoto apa au peisa rababehi i alo penombaa. I lalu Sura Malelaha, Pue Ala manguli node: 'Bara Kuperapi binata au nipopenomba Iriko. Au Kuperapi, bona maahikau i hangka rangami.' Mewali, ane rapana niisa lempona lolita ide, kebarahe nisalai au bara masala."
40012009	Padumi Yesu hangko inditi, laomi i sou penombaanda to Yahudi.
40012010	Inditi, ara hadua tauna au mate tayena hambali. Bahangkia tauna mohaoki kanawoana Yesu, ba mobago i alo penombaa. Ido hai mekunehe i Yesu, rauli: "Guru, ba peisake mopakaoha tomahai i alo penombaa?"
40012011	Nahanaihe Yesu: "Ane rapana ara dimbamu hambaa, hai dimba iti manawo i lalu kalolu tampo i alo penombaa. Ba nupogiangaa pea i lalu kalolu tampo? Ba nuhore, kehapiri i alo penombaa?
40012012	Apa mani manusia au melumbu tuwona pane dimba. Mewali ane nodo, hangangaa peisake motulungi tauna i alo penombaa."
40012013	Roo indo, Yesu mouliangaa tauna au mate tayena: "Ona tayemu!" Naona mpuumi tayena, liliu maoha, hai maroho hule nodo tayena au hambali.
40012014	Ido hai to Parisi padumohe hangko i sou penombaa, hai mohaokihe rara bona Yesu rapapate.
40012015	Naisa Yesu kaarana tunggaianda to Parisi au kadake Iria. Ido hai padumi hangko inditi, hai bosa tauna meula Iria. Ia mopakaoha ope-ope tauna au mahai,
40012016	hai Nauliangaahe: "Inee nipahawe bambari kana Iriko."
40012017	Tepabukeimi Ngkorana Pue Ala au napahawe nabi Yesaya hangkoya. Nauli Pue Ala node:
40012018	"Idemi hawiNgku au Kupilei, au Kupokakaya, hai au mopamatana laluNgku. Ina Kuwei InaoNgku Iria. Ia ina mopahawe parentaKu au manoto i ope-ope tauna.
40012019	Ia bara ina mombehehe, bara ina monganga-nganga, hai bara ina mololita masisimbuku i tanga rara au mahile.
40012020	Tala au malute bara ina Natepoki, hai hulo au mewao-wao pewangkana bara ina Napapate. Ia ina mobago liliu duuna notona Pue Ala tongawa.
40012021	Ope-ope tauna ina meharunga Iria."
40012022	Hangko indo, ara hadua tauna au raanti i Yesu. Tauna iti, bilo, bara peisa mololita, hai napesawii seta. Yesu mopakaohami, alana meita hai peisami mololita.
40012023	Tingkaramohe tauna au moita iti, alana mombepekunehe, rauli: "Ba Ia idemi Datu Topehompo pemuleana Datu Daudi au radandi hangkoya?"
40012024	Karahadina to Parisi lolitanda, rauli: "KuasaNa iti hangko i Beelsebul, datunda ope-ope seta. Ido hai peisa mampopeloho seta."
40012025	Agayana naisari Yesu apa au ara i lalunda. Ido hai Nauliangaahe: "Ane pandirina ara hadua datu, hai tauna bosa i lalu kadatuana mosisala liliuhe hai mombeewa, kadatua iti bara ina mantaha. Ane tauna hamboea ba tauna hantina paka mosisala, bara ina hintuwu boea ba potina iti.
40012026	Nodo wori i kadatua seta. Ane Datu Tokadake mampopeloho hangka tokadakena, lempona seta moewa hangka setana, alana magero kadatuanda seta iti.
40012027	Niuli mampopelohoNa seta hai kuasa hangko i Beelsebul. Agayana ara wori rangami au mampopeloho seta. Kuasa apa au rapake rangami iti mampopeloho seta? Manoto kuasana Pue Ala. Mewali, hangko i babehianda rangami iti, tongawami kadana tou lolitami au manguli mampopelohoNa seta hai kuasana Datu Tokadake.
40012028	MampopelohoNa seta hangko i kuasana Inaona Pue Ala. Itimi au mopakanoto kahawenami poparentana Pue Ala i olomi.
40012029	Datu Tokadake peisa rapandiri nodo hadua tauna au maroho. Ane mesuake i lalu souna tauna au maroho hai mampeinaoke morampaki ihi souna, hangangaa tahilu hampai ampu sou iti, hangko peisarike moanti anu-anuna tapalimba. Nodo wori, ane Iko mampopeloho seta, lempona, Kunangimi Datu Tokadake.
40012030	Hema au bara hihimbela hai Iko, iami iwaliNgku. Hema au baraNa motulungi mobago, iami au moewaNa.
40012031	Mewali, bona niisa: ope-ope dosa hai lolita pesapuaka peisa raampungi. Ane ara tauna au mosapuaka kaIkona Ana Manusia, sala iti peisa mani raampungi. Agayana ane ara tauna au mosapuaka Inao Malelaha, bara ara ampungiana, maroa tempo ide, maroa i alo pobotusi."
40012033	Nauli mbuli Yesu i to Parisi: "Ane kau au maroa, maroa wori wuana. Ane kau au bara maroa, bara wori maroa wuana. Kamaroana kau ba kadana, taisa i wuana.
40012034	Ikamu tauna au kadake! Bara mpuukau peisa mohowara lolita au maroa anti kakadakena lalumi. Lawi apa au ara i lalunta, iti wori au mesuwu i humenta.
40012035	Tauna au maroa, batenda mohowara apa au maroa, lawi lalunda buke roa. Tauna au kadake, batenda mohowara apa au kadake, lawi lalunda buke dake.
40012036	Mewali, bona niisa: i alo pobotusi kahopoa dunia, ope-ope tauna hangangaa mopangaku ope-ope lolitanda. Kehapiri lolita au bara mobundu, hangangaa rapangaku.
40012037	Lawi hangko i lolitamu haduduamu, ina rabotusi kamasalamu ba kamanotomu."
40012038	Roo indo, bahangkia guru agama hai to Parisi mouliangaa Yesu: "Guru, kipeinao moita tanda kuasa au Nubabehi, bona kiisa kahangko i Pue Alana mpuuKo."
40012039	Nauli Yesu: "Kadake ntepuukau! Nisapuaka liliu Pue Ala! Niperapi bona Kupopaitaakau tanda kuasa. Agayana bara ara tanda kuasa au ina rapopaitaakau. Au ina rapopaitaakau, batena pea tanda nodo au mewali i nabi Yunus hangkoya.
40012040	Nodo nabi Yunus talu alona talu wengina i lalu tai bau au mahile, nodo wori Iko Ana Manusia ina talu alona talu wengina i lalu talumba.
40012041	I alo pobotusi kahopoa dunia, ampu boea Niniwe ina rapatuwo hule hihimbela hai ikamu au tuwo ide-ide, hai ihira ina motudungiakau salami, lawi menosomohe hangko i dosanda i pampehadinginda lolitana nabi Yunus. Agayana ide-ide arami i olomi au meliu kamahilena tuwoNa pane nabi Yunus, hai bara nipoinalai lolitaNa.
40012042	Nodo wori i alo pobotusi kahopoa dunia, datu towawine hangko i Selatan ina rapatuwo hule hihimbela hai ikamu au tuwo ide-ide, hai ia ina motudungiakau salami. Lawi datu towawine iti hawe hangko i tampona au karao mampeinao mampehadingi lolitana kapandena Datu Salomo. Agayana arami i olomi au meliu kamahilena tuwoNa hangko i Salomo, hai bara nipoinalai lolitaNa."
40012043	"Tauna kadake au tuwo tempo ide peisa rapandiri nodo hadua tauna au napesuangi seta. Padumi seta hangko i tauna iti, hai molulumao i pada wungi mohaoki paidaana. Anti kadana ara nalambi,
40012044	ido hai nauli: 'Agina mesule peana lao i paidaa au kupalehi hangkoya.' Mesule mpuumi lao i tauna au napalehi hangkoya, naita bara ara au mampaidai. Tauna iti nodo mpuu sou au soa, au tekawohi malelaha hai tekadipura maroa.
40012045	Ido hai lao mokakio pitu hangka setana au meliu kakadakenda hangko iria. Laomohe mesua i tauna au napalehi hangkoya, hai maidamohe inditi. Kahopoana, tetambaimi kameahi-ahina tauna iti hangko i nguru-nguruna. Nodomi pewalina i tauna au kadake i tempo ide."
40012046	Tangana mani Yesu mololita hai tauna bosa, hawehe inaNa hai adiNa. Meangkamohe i raoa sou mampeinao mololita hai Ia.
40012047	Hadua tauna mouliangaa Yesu: "Guru, inaMu hai halaluMu arahe i raoa mampeinao mampohidupaaKo."
40012048	Nahanai Yesu: "Hema inaNgku? Hema halaluNgku?"
40012049	Roo indo, Yesu motudungiahe ope-ope tauna au meula Iria, Nauli: "Ane inaNgku hai halaluNgku, ihirami ide.
40012050	Lawi hema-hema au mobabehi peundeana UmaNgku au ara i suruga, ihirami halaluNgku hai ihirami inaNgku."
40013001	I alo iti wori, padumi Yesu hangko i sou lao mohuda i wiwi rano.
40013002	Bosa mpuu tauna teruhu motoleliki, ido hai laomi mesawi i duanga hai mohuda i laluna. Tauna bosa meangkahe i wiwi rano.
40013003	Roo indo, Yesu mopahaweahe ngkaya pakana paturo i lalu ngkora pandiri, Nauli: "Ara hadua tauna au lao mohawu.
40013004	I pohawuna iti, ara tinuda au manawo i rara. Hawehe tadasi, motilo duuna ope.
40013005	Ara wori tinuda au manawo i tampo au mowatu-watu, haodi pea tampona. Tinudana iti holiga mpuu tuwo, lawi manipi tampona.
40013006	Ane kealo, malau duuna bangi, lawi bara kaladu uakana.
40013007	Ara wori tinuda au manawo i lalu dui. Dui mobalungkuhi tinuda iti, alana mate.
40013008	Ara wori tinuda au manawo i tampo au marudu. Mowua tinuda iti, ara au hangatu belana hangko i tinudana, ara au ini pulona belana, hai ara au talu pulona belana."
40013009	Roo mopahawe ngkora pandiri iti, Nauliangaamohe: "Hemakau au motalinga, nipehadingi maroa!"
40013010	Maimohe topeguruna Yesu Iria, hai mekunehe, rauli: "Guru, apa tunggaiaMu mopake ngkora pandiri ane mopaturoKo tauna bosa?"
40013011	Nahanai Yesu: "Hangkoya, tewuniangi mani paturo kana i poparentana Pue Ala. Ide-ide Naweikau Pue Ala pekiri bona niisa lempona paturo iti. Agayana ane tauna bosa, barahe Nawei pekiri molempo paturo iti.
40013012	Tauna au mampoinalai Ngkorana Pue Ala, rapakanoto lalunda bona katetetambaia au ara irihira. Agayana tauna au barahe mampoinalai Ngkorana Pue Ala, nauri arami haodi au raisa, hangangaa raala hule.
40013013	Idomi hai Kupake ngkora pandiri ane mololitaNa i tauna bosa, lawi 'Meitatohe agayana barahe moisa lempona apa au raita. Mehaditohe agayana barahe moisa tunggaiana apa au rahadi.'
40013014	Ido hai tepabukeimi Ngkorana Pue Ala au napahawe nabi Yesaya hangkoya au manguli node: 'Meitatohe, agayana barahe moisa apa au mewali. Mehaditohe, agayana barahe moisa lempona.
40013015	Lawi tuhumi lalunda, talinganda rasisingi hai matanda rampidika. Lawi lohehe mototoki hai matanda, lohehe mohadi hai talinganda, lohehe mopakanoto lalunda. Kahopoana, barahe ina mesule Iriko, hai barahe ina Kuwei katuwo maroa.' "
40013016	Napaliliumi Yesu lolitaNa i topeguruNa, Nauli: "Agayana ikamu, morasi mpuukau, lawi niitami apa au Kubabehi hai nihadimi paturoNgku, hai niisa lempona.
40013017	Tou mpuu au Kuuliangaakau: hangkoya arahe bosa nabi hai tauna au manoto au mampeinaohe moita apa au niita, agayana bara raita. Mampeinao mpuuhe mampehadingi apa au nihadi, agayana bara rahadi."
40013018	"Pehadingi, Kuuliangaakau apa lempona ngkora pandiri topohawu iti.
40013019	Tinuda au manawo i tanga rara lempona tauna au mampehadingi mpuu bambari kana i poparentana Pue Ala, agayana barahe moisa lempona. Hawemi Datu Tokadake morampaki ngkora iti hangko i lalunda.
40013020	Tinuda au manawo i tampo au mowatu-watu lempona tauna au mampehadingi Ngkora Marasa, hai tou-tou matana lalunda mampehadingi.
40013021	Agayana bara kaladu pouakana Ngkorana Pue Ala i lalunda, ido hai barahe mantaha. Ane rapopeahi-ahihe ba rapamaparihe anti pepoinalainda i Ngkorana Pue, mousulihe hai barapohe mepoinalai.
40013022	Tinuda au manawo i olo dui lempona tauna au mampehadingi Ngkorana Pue Ala, agayana mopailalu liliu peahe katuwonda i lalu dunia, hai mampeinao peahe morampu anu-anu dunia. Ido hai barapi ara paidaana Ngkorana Pue Ala i lalunda, hai barapi mobundu Ngkora iti i lalu katuwonda.
40013023	Tinuda au manawo i tampo au marudu lempona tauna au mampehadingi hai mopailalu Ngkorana Pue Ala. I tauna iti, Ngkorana Pue Ala mowua. Ara au mowua hangatu belana hangko i tinudana, ara au mowua ini pulona belana hangko i tinudana, hai ara au mowua talu pulona belana hangko i tinudana."
40013024	Napahawe mbuli Yesu hampaka ngkora pandiri i tauna bosa, Nauli: "Poparentana Pue Ala nodo ngkora pandiri ide: hadua topobonde lao mohawu tinuda au maroa i bondena.
40013025	I lae mbengi tangana tauna leta, hawemi iwalina topobonde iti mohawuka wua dana au ina himbela hai pare i bonde iti, hai roo indo, ia padu.
40013026	Tuwo mpuumi pare iti duuna mowua, tuwo worimi dana i olo pare.
40013027	Hawemohe topobonde mouliangaa ampu bonde iti: 'Tua, bara pae tinuda au maroa au tahawuka? Hangko iumbari mai dana iti tuwo?'
40013028	Nahanai ampu bonde iti: 'Iti bagona iwalinta.' Hangko indo, rauli mbuli topobondena: 'Ane nuunde, aginami lao kiwuka dana au ara iti!'
40013029	Nahanai ampu bonde: 'Inee, lawi ane niwuka danana, ina tewuka wori parena.
40013030	Pogiangaa peami dana tuwo hihimbela hai pare, duuna tempota mepare. I tempo iti, ina kutuduhe topepare mowuka hampai dana, ragulu, raboke hai rahuwe. Roo indo, hangko raguluri pare, hai rawoli i lalu tambaru.' "
40013031	Roo indo, Yesu mopahawe mbuli hampaka ngkora pandiri i tauna bosa, Nauli: "Poparentana Pue Ala nodo lihu hahawi i lalu lolita ide: ara haogu lihu hahawi au naala hadua tauna, hai nahawuka i bondena.
40013032	Lihu hahawi iti manete mpuu, agayana ane tuwo, meliumi kamapangkana pane halo-halo au ntanina. Tuwo nodo kau hangkau, alanda hawe tadasi mobabehi haranda i daana."
40013033	Ara mbuli hampaka ngkora pandiri au Napahawe i tauna bosa, Nauli: "Poparentana Pue Ala nodo ragi au naala hadua towawine, hai nagalo hai tapu au ngkaya alana membongke ope-ope."
40013034	I lalu ope-ope pepaturoNa i tauna bosa, Yesu mopake ngkora pandiri. Bara ara au Napaturoahe ane bara hai ngkora pandiri.
40013035	Mewali, tepabukeimi lolita ide au nauki hadua nabi hangkoya: "Ina Kupaturohe hai ngkora pandiri. Ina Kupahaweahe paturo au tewuniangi hangko i pewaliana dunia."
40013036	Roo indo, Yesu mopalehi tauna au bosa, hai mesua i lalu sou. Maimohe topeguruNa mohungkuki, rauli: "Guru, Nuuliangaangkai lempona ngkora pandiri dana au i olo pare."
40013037	Nahanai Yesu: "Ampu bonde au mohawu tinuda au maroa, lempona Ikomi, Ana Manusia.
40013038	Bonde, lempona dunia ide. Tinuda au maroa, lempona tauna au mengkoru i Pue Ala bona mewalihe anaNa i lalu poparentaNa. Dana, lempona tauna au meula i Datu Tokadake.
40013039	Iwali au mohawu dana, iami Datu Tokadake. Tempo pepare, lempona alo pobotusi kahopoa dunia. Hai topepare, lempona malaeka.
40013040	Nodo dana ragulu hai rahuwe, nodo wori tauna au kadake ina rahuku i alo pobotusi kahopoa dunia.
40013041	Iko Ana Manusia ina motudu malaekaNgku lao morampu ope-ope tauna au mepakanawo hai au kadake hangko i olonda taunaNgku.
40013042	Ope-ope tauna iti ina ratendehe i lalu api au rore ntepuu. Inditi, ina moteria hai mantodiha liliuhe.
40013043	Agayana tauna au manoto babehianda, ina mewangkahe nodo alo i lalu poparentana Pue Ala Umanda. Hema au motalinga, pehadingi maroa!"
40013044	Nauli Yesu: "Ane hadua tauna mengkoru i Pue Ala au moparenta i poparentaNa, ia nodo tauna i lalu ngkora pandiri ide: ara hadua tauna au molambi bulawa au tetawu i lalu tampo, hai liliu natawu hule. Anti kamatanana laluna, laomi i souna mampobalu ope-ope anu-anuna, naholoa tampo polambiana bulawa iti.
40013045	Nodo wori, ane ara hadua tauna au mengkoru i Pue Ala au moparenta i poparentaNa, ia nodo tauna i lalu ngkora pandiri ide: ara hadua topobalu-balu au mohaoki mutiara.
40013046	Kanalambina haogu mutiara au masuli mpuu holona, liliu mampobalu ope-ope anu-anuna, naholoa mutiara iti."
40013047	"I alo pobotusi kahopoa dunia, poparentana Pue Ala nodo ngkora pandiri ide: hambua dala au mahile ratende topebau i lalu rano. Ngkaya pakana bau mesua i lalu dala iti.
40013048	Bukemi, dalanda raore lao i lore, hai mohudamohe mampilei bau iti. Au maroa rapopesua i pamboliana, au bara maroa ratende.
40013049	Nodo wori i alo pobotusi kahopoa dunia: malaeka ina laohe mopatani tauna au kadake hai tauna au manoto.
40013050	Tauna au kadake ina ratende i lalu api naraka. Ihira ina moteria hai mantodiha liliuhe."
40013051	Roo indo, Yesu mekune i topeguruNa, Nauli: "Ba niisa lempona ngkora pandiriKu inona?" Rahanai: "Kiisato."
40013052	Hangko inditi, Nauliangaa mbulimohe: "Ane nodo, ara mbuli hampaka ngkora pandiriKu: ane ara hadua guru agama to Yahudi au meula Iriko hai au rapaguru paturo kana i poparentana Pue Ala, guru agama iti peisa rapandiri nodo ampu sou au ara anu-anuna au hae hai ara wori anu-anuna au wou."
40013053	Karoona Yesu mopahawe ope-ope ngkora pandiri, padumi hangko inditi,
40013054	lao i boea karapakahileana. Inditi, Ia mepaturo i lalu sou penombaa. Tingkaramohe tauna au mampehadingi lolitaNa, rauli: "Hemari au mopaturo Ia pane nodo kamapandeNa? Hai hangko iumba mai kuasaNa mobabehi tanda kuasa?
40013055	Lawi Ia anana pea basi. InaNa, Maria. HalaluNahe, Yakobu, Yusupu, Simo hai Yudasi.
40013056	HalaluNa towawine, ara worihe hihimbela hai ikita inde. Moapari hai ara kuasaNa mobabehi ope-ope iti?"
40013057	Ido hai lohehe mepoinalai i Yesu. Hangko inditi, Yesu mouliangaahe: "Hadua nabi ina rabila iumba kalaoana. Batena pea i boeana haduduana hai i souna, bara rabila."
40013058	Idomi hai Yesu bara mobabehi ngkaya tanda kuasa inditi, lawi barahe mepoinalai Iria.
40014001	I tempo iti topoparenta i Galilea, iami Herode Antipas. Nahadi Herode apa au nababehi Yesu,
40014002	ido hai nauliangaahe topobagona: "Yesu iami Yohane Toperiu au tuwo hule hangko i kapate. Ido hai ara kuasaNa mobabehi tanda au metingkarai."
40014003	Idemi tuntukana kamatena Yohane Toperiu. Datu Herode moala Herodias napotambia. Herodias iti iami towawinena halaluna au rahanga Pilipu. Bosa belana Yohane mokambaroa Herode hangko i babehiana iti, nauliangaa: "Barako peisa mampotambia towawine iti! Babehiamu iti moliungi Aturana Musa!" Ido hai Herode motudu surodadona mohaka Yohane, rahilu hai rapopesua i lalu tarunggu.
40014005	Katouana, napeinao peami Herode mopapate Yohane, agayana mampokalanga tauna bosa, lawi rauli tauna bosa iami hadua nabi.
40014006	Hangko inditi, i tempona Herode mopaara susa mokatuinao alo karapoanakana, anana Herodias au towawine motaro i lindonda torare. Matana mpuu Herode mampeita potarona.
40014007	Anti kamatanana, modandimi hai mosumpa i anantowawine iti, nauliangaa: "Apa pea au nuperapi, ina kuweiko!"
40014008	Kanahadina Herodias lolitana, ia moatei anana bona mamperapi waana Yohane Toperiu. Mewali, nauli anantowawine iti i Herode: "Merapina waana Yohane Toperiu rawoli i wongko dula ide!"
40014009	Kanahadina Herode pamperapina, masusami laluna. Agayana sumpana barapi peisa nadii hule, lawi rahadimi torarena. Ido hai Herode mohawami bona pamperapina anantowawine iti rapabukei.
40014010	Natudumi surodadona lao i lalu tarunggu mobohoki tambolona Yohane.
40014011	Waana Yohane raanti i wongko dula, hai rawei i anantowawine iti, pane ia moanti lao irinana.
40014012	Karahadina topeguruna Yohane apa au mewali, laohe mangala watana hai ratawu. Roo indo, laomohe mobambaria Yesu.
40014013	Kanahadina Yesu bambari kana i kamatena Yohane, ia padu hangko inditi, hai mesawi i duanga lao mopatani i paidaa au boa. Tunggaiana Yesu bona mopalehi tauna bosa. Agayana tauna bosa mohadi kalaona Yesu, ido hai mopalehimohe boeanda hai mekulelehe moula rara au metalinti i rano.
40014014	Pendauluna Yesu hangko i duanga, Ia moita bosa tauna mampegia. Maahi laluNa moitahe, hai Napakaoha tauna au mahai.
40014015	Kalumbami, maimohe topeguruNa mohungkuki, rauliangaa: "Guru, ide paidaa au boa, hai ina tampumi alo. Agina Nutudumohe tauna bosa lao i boea au hungku bona meholohe paandenda."
40014016	Nauli Yesu: "Ineemohe lao. Ikamu au mopaandehe."
40014017	Rahanai topeguruNa: "Bara huba apa au ara irikami, batena pea lima oguna roti hai rombaa ikane."
40014018	Nahanai Yesu: "Anti mai."
40014019	Hangko indo, Natudumohe tauna bosa mohuda i hehi. Mohudamohe i hehi, Naalami Yesu roti au lima oguna hai ikane au rombaa, hai mengoa i langi mekakae i Pue Ala. Roo nodo, Nabise-bisemi roti iti, pane Naweihe topeguruNa bona rakira-kira i tauna bosa.
40014020	Maandehe ope-ope duunda mabuhu. Karoonda maande, topeguruNa mogulu pentarana, hampulo hai rombingka.
40014021	Kabosanda au maande i tempo iti, arahe kira-kira lima sabuna tobalilo, bara mani teimba towawine hai ananda.
40014022	Roo indo, Yesu motudumohe topeguruNa moduanga moiyoru lao i tanda orupena rano, hai motuduhe tauna bosa mesule.
40014023	I pesulenda tauna iti, mempanaimi Yesu lao i bulu, hai mekakae haduduana. Ia haduduana inditi hawe kaindi.
40014024	I tempo iti, topeguruNa i tanga ranomohe, karaomi hangko i lore. Duanganda narumpa balumba, lawi rumihi ntepuu himburu au mewui hangko i lindo duanganda.
40014025	Hungku mabaa, Yesu molumao i wongko owai monontohihe.
40014026	Karaitana topeguruNa ara tauna au molumao i wongko owai, langamohe, pane rauli: "Olou mai tanoana!" Mongangamohe anti kalanganda.
40014027	Agayana Yesu mokambaroahe, Nauli: "Pakaroho lalumi! Ineekau langa! Ikoto dide."
40014028	Nauli Peturu: "Ane Oyoto diti Pue, Nukakio worina molumao i wongko owai."
40014029	Nahanai Yesu: "Maimoko!" Mendaulu mpuumi Peturu hangko i lalu duanga, hai molumaomi i wongko owai monontohi Yesu.
40014030	Agayana i kamoitana himburu kebuu i rano, langami hai mepongkami tiri. Mekakio, nauli: "Tulungi wongkoya Pue!"
40014031	Naonami Yesu tayeNa mohintaki Peturu, Nauliangaa: "Makura mani pepoinalaimu! Moapa hai bata-bata mani lalumu?"
40014032	Mesawimohe i lalu duanga, liliu mengkaroo himburu.
40014033	TopeguruNa au i lalu duanga iti menombahe Iria, rauli: "Tou mpuu, AnanaKo Pue Ala!"
40014034	Kahawenda i tanda orupena rano, mesoremohe lao i tampo au rahanga Genesaret.
40014035	Karaisana ampu boea kaarana Yesu i boeanda, ihira mobambarimi i boea au hungku, alana ope-ope au mahai raantia Yesu.
40014036	Merapihe i Yesu, rauli, "Ane peisa, huba wuntu baduMumi kipetobo." Mewali ope-ope tauna au mampetobo baduNa, liliu mpuumohe maoha.
40015001	Hambela tempo, arahe to Parisi hai guru agama to Yahudi au hangko i Yerusale lao mampohidupaa Yesu, rauli:
40015002	"Moapari hai topeguruMu moliungihe adanda toiyorunta? Ane maandehe, barahe hampai memando moula aturanta."
40015003	Nahanaihe Yesu: "Moapari hai niliungi parentana Pue Ala i kamampeulaimi adanda toiyorumi?
40015004	Lawi nauli Pue Ala: 'Bila umamu hai inamu.' Hai Nauli mbuli: 'Hema au motunda-tunda umana ba inana hangangaa rapapate.'
40015005	Agayana ikamu mepaturo node: barapi paraluu tabila inanta hai umanta ane tauliangaahe node: 'Apa au hangangaa kuweikau, kupopenombami i Pue Ala.' Mewali, Ngkorana Pue Ala au manguli bila inami hai umami, barari nipeulai. Ada toiyorumiri au nipomahile.
40015007	I raoana pea peulami i Pue Ala! Tou mpuu lolitana nabi Yesaya hangkoya au mololita kana ikamu node:
40015008	Nauli Pue Ala: 'Tauna iti, i humenda pea mobilaNa, lalunda karao hangko Iriko.
40015009	Bara mobundu penombanda Iriko, lawi paturonda hangko i manusia pea, bara paturo hangko Iriko.' "
40015010	Roo indo, Yesu mokakiomohe tauna bosa, pane Napahaweahe ngkora pandiri ide, Nauli: "Nipehadingi bona niisa.
40015011	Paande au mesua i nganganta, bara iti au mopakedaike i peitana Pue Ala. Lolita au mesuwu hangko i humenta, iti au mopakedaike i peitana Pue Ala."
40015012	Hangko inditi, maimohe topeguruNa manguliangaa: "Bara pae Nuisa koi inaonda to Parisi mohadi lolitaMu inona?"
40015013	Nahanai Yesu: "Pogiangamohe to Parisi iti lao! Ihirami nodo tuda-tuda au bara natuda UmaNgku au ara i suruga, hai batenda rawuka. To Parisi iti nodohe tadulako au bilo, lawi barahe moisa rara au manoto lao i Pue Ala. Hai ane hadua tobilo monini hangka tobilona, batena ina manawohe rorodua i lalu kalolu tampo."
40015015	Nauli Peturu: "Guru, Nupakanotoangkai ngkora pandiri iti inona."
40015016	Mehana Yesu, Nauli: "Bara pae niisa lempona?
40015017	Paande au mesua i lalu nganganta liliu mesua i lalu tainta, hai hangko inditi tatende. Bara iti au mopakedaike i peitana Pue Ala.
40015018	Agayana lolitanta au kedai au hangko i lalunta hai mesuwu i humenta, itimi au mopakedaike i peitana Pue Ala.
40015019	Lawi hangko i lalunta mesupa hinangkana pekiri au kedai, alana ara au mepapate, mebualosi, mobabehi sala, manangka, mosabiki dongko hai mengkora-ngkora.
40015020	Babehia au nodo iti au mopakedaike i peitana Pue Ala. Ane maande hai bara hampai memando, bara iti au mopakedaike i peitana Pue Ala."
40015021	Hangko indo, laomi Yesu i tampo au hungku i kota Tirus hai Sidon.
40015022	Inditi, ara hadua towawine to Kanaa, au bara to Yahudi. Towawine iti mai i Yesu, hai meraroa liliu, nauli: "Pue, pemuleana Datu Daudi! Pokaahi wongkoya! Anangku towawine napesawii tokadake, rumihi kamahaina."
40015023	Agayana Yesu bara mehana. Maihe topeguruNa mohungkuki, rauli: "Guru, Nutudumi padu towawine iti, lawi paka monganga-nganga meula irikita."
40015024	Nauli Yesu i towawine iti: "Pue Ala motuduNa mai motulungi pemuleana pea to Isaraeli, lawi ihira nodo dimba au puha."
40015025	Agayana mai pea towawine iti molingkudu motumpa i lindona Yesu, nauli: "Pue, tulungi wongkoya!"
40015026	Nahanai Yesu: "Bara maroa mangala paandena anangkoi hai rawei dike."
40015027	Mehana towawine iti, nauli: "Tou mpuu, Pue, agayana dike maande wuta paande au manawo hangko i wongko meja paandeana ampuna."
40015028	Hangko inditi, nauli Yesu: "Mahile mpuu pepoinalaimu! Ina mewali nodo peundeamu." Tempo iti peami, maoha mpuu anana.
40015029	Roo indo, padu worimi Yesu hangko inditi, molumao metalinti i wiwi rano Galilea. Mempanai lao i tongku-tongkuna, hai mohuda mepaturo.
40015030	Mokoloromohe tauna bosa monontohi Ia, moantihe au palu, au bara masilolonga watanda, au bilo, au bara peisa mololita hai tomahai au ntanina wori. Rawolihe i lindona Yesu, hai Napakaohahe.
40015031	Tingkaramohe tauna bosa moita ope-ope tauna au napakaoha Yesu: tauna au bara peisa mololita, mololitamohe, au bara masilolonga watanda, maroa hulemi watanda, au palu molumaomohe, au bilo meitamohe. Ido hai tauna iti mobila Pue Ala au rapenombai to Yahudi.
40015032	Roo indo, Yesu mokakio topeguruNa, Nauliangaahe: "Maahi laluNgku moitahe tauna au bosa ide. Talumi alonda inde, bara ara paandenda. Bara turu inaoNgku motuduhe mesule i lalu kamariminda, laloarahe pae deade i rara."
40015033	Rauli topeguruNa: "Hangko iumba ina tahumba paande au tapaandeahe tauna hanode kabosanda, lawi paidaa ide boa?"
40015034	Yesu mekune irihira: "Hangkia oguna roti au ara irikamu?" Rahanai: "Pitu oguna, hai ikane au koi bahangkia pea baana."
40015035	Hangko inditi, Natudumohe tauna au bosa mohuda i tampo.
40015036	Naalami roti au pitu oguna hai ikane au koi bahangkia baana iti, hai mekakae i Pue Ala. Roo indo, Nabise-bisemi roti hai bau, Naweihe topeguruNa bona rakira-kiraahe tauna bosa.
40015037	Maandemohe ope-ope duunda mabuhu. Karoonda maande, topeguruNa morampu pentarana, pitu bingkana.
40015038	Kabosanda au maande i tempo iti, iba sabuna tobalilo, bara teimba towawine hai ananda.
40015039	Roo indo, Natudumohe mesule lao i sounda, hai mesawimi i duanga lao i tampo Magadan.
40016001	Hangko inditi, bahangkia to Parisi hai to Saduki hawe i Yesu mohaoki kanawoaNa. Merapihe i Yesu, rauliangaa: "Nubabehiangkai tanda kuasa bona tongawa irikami kahangko i Pue AlaMu."
40016002	Nahanaihe Yesu: "Ane ina tampumi alo hai malei langi, niuli: 'Malelaha deade raoa.'
40016003	Ane madondo-dondo niuli: 'Deade ina keuda, lawi makaindi raoa hai ngembe pea.' Niisa mpuu mampekatandai raoa. Agayana bara niisa mampekatandai apa au nababehi Pue Ala i tempo ide.
40016004	Kadake ntepuukau! Nisapuaka liliu Pue Ala! Niperapi bona Kupopaitaakau tanda kuasa. Agayana bara ara tanda kuasa au ina rapopaitaakau. Au ina rapopaitaakau, batena pea tanda nodo au mewali i nabi Yunus hangkoya." Roo indo, Napalehimohe.
40016005	Laomohe Yesu hai topeguruNa moweta rano, agayana topeguruNa bara mokatuinao moanti bakunda. I tempo iti, Yesu mopahaweahe lolita ide:
40016006	"Maroa-roakau, hai mainga-ingakau i raginda to Parisi hai to Saduki!"
40016007	Agayana barahe moisa lempona lolitaNa iti, mewali mololitahe, rauli hadua hai hadua: "Ido hai Nauli nodo, lawi bara takatuinao moanti roti."
40016008	Agayana naisari Yesu apa au rauli topeguruNa, idomi hai Nauliangaahe: "Moapa hai nipololita liliu kadami moanti roti? Makura mpuu pepoinalaimi!
40016009	Bara mani liliu niisa! Bara pae nikatuinao roti au lima oguna au Kupaandeahe tauna au lima sabuna? Hai hangkia bingkana pentarana au nigulu?
40016010	Noumba wori hai roti au pitu oguna Kupaandeahe tauna au iba sabuna? Hai hangkia wori bingkana pentarana au nigulu?
40016011	Moapari hai bara liliu niisa kadana roti au Kutunggai? Mainga-ingakau i raginda to Parisi hai to Saduki."
40016012	Roo indo, hangko raisari topeguruNa kadana ragi au rapoporoti au natunggai Yesu. Tunggaiana lolitaNa, bona mainga-ingahe i paturonda to Parisi hai to Saduki.
40016013	Laomohe Yesu hai topeguruNa i tampo au hungku i kota Kaisarea Pilipi. Inditi, Yesu mekune i topeguruNa: "Moula pangulinda tauna bosa, hema Ana Manusia ide?"
40016014	Rahanai topeguruNa: "Arahe au manguli kaOyona Yohane Toperiu au tuwo hule. Ara worihe au manguli Oyo hadua nabi au tuwo hule, nodo nabi Elia, nabi Yeremia, ba nabi au ntanina."
40016015	Napekune mbulihe, Nauli: "Ane polambiami, Iko ide, hemaNa?"
40016016	Nahanai Simo Peturu: "Oyomi Datu Topehompo, Anana Pue Ala au tuwo."
40016017	Nauli Yesu: "Simo anana Yunus, morasi mpuuko, lawi bara manusia au mampopaisaako iti, agayana UmaNgkuri au ara i suruga.
40016018	Mewali, ido hai rahangako Peturu, lempona 'watu.' Hai i wongko watu ide, Kuaro souNgku lempona, Kugulu ope-ope tauna au mampoinalaiNa. Ope-ope kuasa tokadake bara peisa monangihe.
40016019	Ina Kuweiko kuasa motosaengi taunana Pue Ala: apa au nubotusi i dunia, iti wori au ina nabotusi Pue Ala i lalu suruga. Ane nuuli hadua tauna hangangaa rahuku, Pue Alami au mohuku. Ane nuuli hadua tauna raampungi dosana, Pue Alami au moampungi."
40016020	Roo indo, Nauliangaahe: "Inee hampai niuli i hema pea kaIkona Datu Topehompo."
40016021	Mepongka hangko inditi, Yesu mopakanoto i topeguruNa apa au hangangaa mewali i wataNa, nauliangaahe: "Hangangaa laoNa i Yerusale. Inditi ina rapopeahi-ahiNa totosae boea, kapala-kapala tadulako menomba hai guru-guru agama. Ina rapapateNa, agayana i kataluna alona, ina tuwo huleNa."
40016022	Agayana Peturu modii Yesu i holana hai nakambaroa, nauli: "Inee Pue! Kuperapi i Pue Ala bona iti Napakarao hangko Irio."
40016023	Yesu mampembalilingi Peturu, hai Nauliangaa: "Peloho Datu Tokadake! Ba nupeinao mohombokiNa, bona datiNa mampeulai peundeana UmaNgku? Pekirimu iti pekiri manusia, bara pekirina Pue Ala."
40016024	Roo indo, Yesu mouliangaahe topeguruNa: "Hema au mampeinao meula Iriko hangangaa mokabaha peundeana haduduana hai mohalea kau popakuana. Ane nodo, hangko peisari meula Iriko.
40016025	Hema au mokabaha peundeana haduduana anti peulana Iriko, kehapiri rapapate, ia au molambi katuwo maroa. Agayana hema au mampeulai peundeana haduduana, bara molambi katuwo maroa.
40016026	Apa bunduna morampu ope-ope peawa i dunia, ane barake molambi katuwo maroa i alo pobotusi. Lawi bara ara au peisa taintolohia katuwo maroa iti.
40016027	Hambela tempo Iko Ana Manusia ina maiNa hangko i suruga mampetudungia peawana tuwoNgku au himbela peawana tuwona UmaNgku. I tempo iti, bosa wori malaeka ina moulaNa, hai batena Kuhurungi babehianda ope-ope tauna.
40016028	Nipehadingi maroa apa au Kuuliangaakau ide: arakau inde au bara ina mate hangko damaniNa niita, Iko Ana Manusia, hawe nodo Datu."
40017001	Ini alona hangko inditi, Yesu moanti talu topeguruNa mempanai lao i wongko bulu au mapangka. TopeguruNa au talu iti iami: Peturu, Yakobu hai Yohane adina Yakobu, ihira pea au mamporangai Yesu.
40017002	Temponda ara inditi, mobalimi lenggena Yesu. LindoNa mewangka nodo alo, hai hampiNa mengkila-ngkila.
40017003	Unga pea topeguruNa moita worihe rodua nabi au mololita hihimbela hai Yesu. Nabi au rodua iti iami: Musa hai Elia.
40017004	Hangko inditi, Peturu mouliangaa Yesu: "Pue, maroa mpuu ane maidake inde. Ane Nuunde Pue, kubabehi talu oguna bambaru inde: haogu Irio Pue, haogu i Musa hai haogu wori i Elia."
40017005	Tangana mani Peturu mololita, unga pea hawemi gawu au mewangka mobalungkuhihe, hai hangko i lalu gawu iti rahadimi hambua wotu au manguli: "Ia idemi AnaNgku au Kupokakaya hai au Kupokatana. Nipehadingi lolitaNa!"
40017006	Karahadina topeguruNa wotu iti, madampamohe i tampo lawi rumihi kalanganda.
40017007	Agayana laomi Yesu mohungkukihe hai Napetobohe, pane Nauliangaahe: "Pearo, ineekau langa!"
40017008	Metotokihe hai barapi ara au raita inona, batena pea Yesu.
40017009	Pendaulunda hangko i wongko bulu iti, Yesu mouliangaahe: "Inee hampai niuli-uli i hema pea apa au niita inona hangko damaniNa Iko Ana Manusia rapatuwo hule hangko i kapate."
40017010	Mekunemohe topeguruNa, rauli: "Wulingkai. Moapari hai rauli guru agama, nabi Elia hangangaa hawe iyoru, hangko haweri Datu Topehompo?"
40017011	Nahanai Yesu: "Tou mpuu, Elia hangangaa hawe iyoru, lawi ia au mopasilolonga hinangkana.
40017012	Agayana Kuuliangaakau, hawemi Elia, agayana tadulako boeanta bara moisa. Ia rapopeahi-ahi moula peundeanda. Nodo wori Iko Ana Manusia ina rapopeahi-ahi moula peundeanda."
40017013	I tempo itimi, hangko raisarihe topeguruNa lempona lolitana Yesu inona: au rapandiri nodo nabi Elia, iami Yohane Toperiu.
40017014	I pesulenda Yesu hai topeguruNa au talu iti, mampohidupaahe tauna bosa, hai ara hadua tobalilo au mai molingkudu i lindoNa, nauli:
40017015	"Pue, Nupokaahi woya anangku. Mohaki dungka, hai doko malimpu ane hawe hakina. Hambela-hambela madungka i lalu api, hambela-hambela wori madungka i lalu owai.
40017016	Kuantimi i topeguruMu, agayana bara rabuku mopakaoha."
40017017	Nauli Yesu i tauna bosa hai i topeguruNa: "Noumbarikau dide? Moapari pane bara mani maroho pepoinalaimi? Nisapuaka mani peundeana Pue Ala! Hangkia mani kamahaena ina hihimbelaNa hai ikamu? Hangkia mani kamahaena hangangaa Kutaha peewami? Anti mai anangkoi iti!"
40017018	Hangko inditi, Yesu mokambaroami seta au mopakasusa anangkoi iti. Melohomi seta, hai maoha mpuumi.
40017019	Roo indo, topeguruNa mai mampohidupaa Yesu i tempona haduduaNa, rapekune Iria: "Guru, moapa hai bara kibuku mampopeloho seta iti?"
40017020	Nahanaihe Yesu: "Nodomi, lawi makura mani pepoinalaimi. Kuuliangaakau: ane arami pepoinalaimi nauri kokoi pea nodo lihu hahawi, ope-ope peisa mewali. Peisakau mouliangaa bulu iti: 'Melimbako hangko inditi!' hai batena melimba.
40017021	[Agayana seta au kadake iti, peisa pea rapopeloho ane mekakaeke hai mopuasake.]"
40017022	I tempona Yesu hai topeguruNa teruhu i Galilea, Yesu mouliangaahe: "Iko Ana Manusia, ina rahuhuNa i kuasa manusia.
40017023	Ina rapapateNa, agayana i kataluna alona ina tuwo huleNa." Indo, masusa ntepuumi lalunda topeguruNa.
40017024	Kahawena Yesu hai topeguruNa i boea Kapernaum, hawemi hadua au mampesingarai asele Souna Pue Ala i Peturu hai mampekune: "Ba Gurumu mobayari wori asele Souna Pue Ala, ba bara?"
40017025	Nahanai Peturu: "Nabayari!" Hangko inditi, mesulemi Simo Peturu lao i sou paidaanda. Kahawena, bara mani tepaka mololita, iyorumi Yesu mampekune: "Simo, noumba pelambiamu: hema au hangangaa mobayari asele i datu au mokamumu tampo ntanina? Ba taunana haduduana, ba tauna i tampo au nakamumu?"
40017026	Nahanai Peturu: "Manoto tauna au maida i tampo au nakamumu." Nauli Yesu: "Ane nodo, taunana haduduana bara paraluu mobayari. Nodo wori ikita au mewali taunana Pue Ala, barake hangangaa mobayari asele Souna Pue Ala.
40017027	Agayana nauri nodo, agina mobayarike, bona dati koi inaonda irikita. Mewali, laomoko i rano mopeka. Nualami ikane au nguru-nguruna nupeka. Ina nuhumba doi i lalu ngangana sukana handa tapopobayari aselenta rodua. Ala doi iti, hai nubayaria asele Souna Pue Ala."
40018001	I tempo iti, maihe topeguruna Yesu mekune Iria, rauli: "Pue, hema wei au tepamahilea ntepuu tuwona i lalu poparentana Pue Ala?"
40018002	Yesu mokakio hadua anangkoi, Napopeangka i lindonda,
40018003	hai Nauliangaahe: "Tou mpuu lolitaNgku ide: ane barakau mobaliki babehiami hai mewali nodo anangkoi ide, barakau ina mewali taunana Pue Ala i lalu poparentaNa.
40018004	Hema au mengkaiwoi laluna hai mewali nodo anangkoi ide, iami au mahile ntepuu tuwona hangko i ope-ope taunana Pue Ala i lalu poparentaNa.
40018005	Hema au modoko hadua anangkoi nodo anangkoi ide anti peulana Iriko, lempona Ikomi au nadoko.
40018006	Agayana hema au mopakanawo hadua anangkoi au nodo anangkoi ide alana barapi mepoinalai Iriko, ina rumihi ntepuu pehukuna Pue Ala i tauna iti. Aginami hambua watu pogilia au mahile ratoe i tambolona hai ratende i lalu tahi.
40018007	Meahi-ahi tauna i dunia ide, lawi bosa au mopamanawohe. Agayana marugimohe tauna au mepamanawo iti.
40018008	Maroa-roakau bona ineekau madosa. Ane pandirina tayemu hambali ba bitimu hambali au moantiko madosa, nubohoki peami hai nutende. Agina hambali pea tayemu ba bitimu, asala molambiko katuwo maroa hihimbela hai Pue Ala pane rombali tayemu hai rombali bitimu, agayana kahopoana ratenderiko i lalu api au rore liliu.
40018009	Hai ane pandirina matamu hambali au moantiko madosa, nudungkiki peami hai nutende. Aginami hambali pea matamu asala molambiko katuwo maroa hihimbela hai Pue Ala, pane rombali matamu, agayana kahopoana ratenderiko i lalu api naraka."
40018010	"Mewali, mainga-inga mpuukau. Inee nipakoi tauna au koi tuwona nodo anangkoi ide, nauri hadua pea. Lawi tou-tou Kuuliangaakau: malaeka au mokampaihe maida liliu i lindona UmaNgku au ara i suruga.
40018011	[Lawi tunggaiaKu Iko Ana Manusia mai i dunia bona mohaokiNa tauna au karao hangko i Pue Ala hai mohoremahe hangko i huku dosanda.]
40018012	Noumba pelambiami? Ane pandirina, ara hadua tauna au dimbana hangatu baana, hai matanta hambaa, apa au ina nababehi? Batena napalehi dimbana au hahio pulona hai hahio i tongku-tongkuna, hai lao mohaoki hambaa au matanta iti.
40018013	Hai ane nalambi hule, rumihi kamatanana mampokatana dimbana au hambaa iti pane dimbana au hahio pulona hai hahio au barahe matanta.
40018014	Nodo wori Umami au ara i suruga, bara Naunde ane ara hadua nodo anangkoi ide au puha."
40018015	"Ane ara halalumu hampepepoinalai au masala irio, lao nupombelambia, hai nuuliangaa salana. Hangangaa nubabehi iti bona dati ara au moisa, batena pea ikamu rodua. Ane napoinalai lolitamu, maroa hule pohintuwumi.
40018016	Agayana ane bara naunde mampeulai lolitamu, nuporanga hadua ba rodua tauna i popahawena lolitamu iria. Lawi i lalu Sura Malelaha hangkoya teuki node: 'Ane ara tauna au rasalai, hangangaa ara rodua ba talu tauna au mosabiki katouna kamasalana, bona manoto kara-karana.'
40018017	Ane bara naunde mampehadingi lolitanda sabi iti, nupahawemi i ope-ope halalumi hampepepoinalai. Ane bara liliu napoinalai kehapiri ope-ope halalu hampopeinalaimi mokambaroa, pogiangaamide, hai niimbami nodo tauna au bara moisa Pue Ala hai au kadake babehiana.
40018018	Nipehadingi: apa au nibotusi i dunia, iti wori au nabotusi Pue Ala i lalu suruga. Ane niuli tauna hadua hangangaa rahuku, Pue Alami au mohuku. Ane niuli tauna hadua raampungi dosana, Pue Alami au moampungi.
40018019	Kuuliangaa mbulikau: ane arakau rodua i dunia ide au hintuwu mekakae mamperapi ba apa pea, pekakaemi iti ina nahanai UmaNgku au ara i suruga.
40018020	Lawi iumba tauna teruhu anti kaIkona, nauri rodua ba talu peahe, Iko araNa hihimbela hai ihira."
40018021	Roo indo, Peturu mohungkuki Yesu hai mekune Iria, nauli: "Pue, ane halalungku hampepepoinalai masala iriko, hangkia belana hangangaa kuampungi? Kira-kira pitu belana?"
40018022	Nahanai Yesu: "Bara pea pitu belana. Kehapiri i atuna belana masala irio, hangangaa nuampungi.
40018023	Lawi Pue Ala nodo datu au i lalu ngkora pandiri ide: ara hadua datu au moparesa indanda hawina.
40018024	Nguru-nguruna, ara hadua hawi au raanti i lindona au moinda i jutana.
40018025	Bara mpuu woya nabuku mobayari indana. Mewali, nahawakami datu, nauli: 'Pobalu peami hawi iti hai anana hai towawinena hai ope-ope anu-anuna, bona tebayari indana.'
40018026	Molingkudumi hawi iti i lindona datu, merapi ampu, nauli: 'Sabarako, ina kubayari pea wokoya indaku!'
40018027	Hangko inditi, tumbumi ahina datu mampokaahi hawina iti, hai nauliangaa: 'Indamu, barapi nubayari.'
40018028	Laomi hawi iti, mampohidupaa hadua hangka hawina au moinda iria i sabuna pea. Ia liliu mohaka rangana iti, naime hai nauliangaa: 'Nubayari ope-ope indamu!'
40018029	Molingkudumi rangana iti merapi ampu, nauli: 'Sabarako hampai ene, ina kubayari pea wokoya indaku!'
40018030	Agayana bara napoinalai pamperapina iti. Napopesua pea i lalu tarunggu duuna tebayari ope-ope indana.
40018031	Karaitana hawi au ntanina apa au mewali, wiora mpuu lalunda. Laomohe i datu mopahawe babehiana hawi iti.
40018032	Kanahadina datunda lolitanda, ia motudumi tauna lao mokakio hawi au kadake babehiana iti. Kahawena hawi iti, datu mouliangaa: 'Kadake mpuuko! Indamu kugewomi hangko i surangku, lawi merapi ampuko iriko.
40018033	Moapari hai bara nupokaahi hangka hawimu, nodo kakupokaahimu?'
40018034	Masodo ntepuu datu. Hawi au kadake babehiana iti napopesua i lalu tarunggu duuna tebayari ope-ope indana."
40018035	Napahopo Yesu ngkora pandiri iti, Nauli: "Iti wori au ina nababehiakau UmaNgku i lalu suruga, ane barakau moampungi rangami hangko i lalumi."
40019001	Karoona Yesu mopahawe ope-ope iti, padumi hangko i tampo Galilea lao i tampo Yudea au i tanda orupena owai Yarade.
40019002	Bosa tauna meula Iria, hai au mahai Napakaohahe.
40019003	Arahe bahangkia to Parisi au mai mohaoki kanawoana Yesu, rapekune: "Moula atura agamanta, ba peisa mpuu tobalilo mogaa hai towawinena kehapiri bara motoka patoana?"
40019004	Nahanai Yesu: "Bara pae nibasa apa au teuki i lalu Sura Malelaha: nguru-nguruna Pue Ala mampopewali hadua tobalilo hai hadua towawine.
40019005	Hai roo indo, Nauli: 'Ido hai hadua tobalilo hangangaa mopalehi umana hai inana, hai tuwo hihimbela hai towawinena, bona au rodua iti mewalihe hawata-wata.'
40019006	Mewali i peitana Pue Ala, barapohe rodua, agayana mewalihe hadua. Ido hai Kuuliangaakau: apa au napahintuwumi Pue Ala, bara mpuu peisa nagaa manusia."
40019007	Mehanahe to Parisi: "Ane nodo, moapari hai Musa mohawa bona tobalilo mowei sura mpogaa i towawinena, ane napeinao napogaaki?"
40019008	Nahanai Yesu: "Anti kamatuana lalumi, Musa mopaliu tauna mogaa. Agayana katouana, bara nodo hangko i nguru-nguruna.
40019009	Bona niisa: hema au mampogaaki towawinena hai mampotambia towawine au ntanina, mebualosi. Ane mebualosi towawinena iti, hangko peisa napogaaki."
40019010	Hangko inditi, topeguruNa mouliangaa Yesu: "Ane nodori kamaparina ada posamboko, agina ineemoke motambi."
40019011	Nahanai Yesu: "Bara ope-ope tauna au peisa motarima lolita ide. Agayana ara tauna au napakanoto Pue Ala bona barahe motambi.
40019012	Ara tauna au bara peisa motambi lawi nodomi watana hangko i karapoanakana. Ara wori au bara motambi anti babehiana tauna ntanina i watana. Ara wori au bara motambi anti peundeana haduduana, bona tepaka mampopolumao bagona Pue Ala. Hema au peisa mampeulai paturo ide, maroa ane napeulai."
40019013	Hambela tempo, arahe tauna au moanti ananda i Yesu bona Napetobo hai Napekakaengaahe. Agayana topeguruNa mampokarumpuhe tauna iti.
40019014	Nauli Yesu i topeguruNa: "Pogiangaamohe anangkoi mai Iriko. Ineehe nikonto, lawi tauna au nodohe anangkoi ide ina mewali taunana Pue Ala i lalu poparentaNa."
40019015	Napetobomohe anangkoi iti, hai Nawati. Roo indo, padumi hangko inditi.
40019016	Hambela tempo, ara hadua tobalilo au hawe i Yesu mampekune: "Guru, babehia apa au hangangaa kubabehi bona molambina katuwo maroa au bara mokahopoa?"
40019017	Nauli Yesu: "Moapa hai nupekune kana i babehia au maroa? Bara ara ntanina au maroa, batena pea Pue Ala. Ane mampeinaoko molambi katuwo maroa, peulaimide hawana Pue Ala."
40019018	Mekune mbuli tauna iti: "Hawa au noumba?" Nahanai Yesu: "Inee mepapate, inee mebualosi, inee manangka, inee mosabiki dongko,
40019019	nubila inamu hai umamu, hai nupokaahi hangka rangamu nodo pampokaahimu watamu haduduamu."
40019020	Nauli anantomoane iti: "Ope-ope hawa iti, kupeulaimi. Apa mani au hangangaa kubabehi?"
40019021	Nahanai Yesu: "Ane mampeinaoko mampeulai Pue Ala hangko i kabulana lalumu, laomoko hampai mampobalu anu-anumu, hai holona nuweihe tauna au meahi-ahi tuwonda. Ane nodo au nubabehi, ina mahile hurungina au nuhumba i lalu suruga. Roo indo, maimoko meula Iriko."
40019022	Kanahadina lolitana Yesu, mapari laluna hai padumi, lawi ngkaya anu-anuna.
40019023	Ido hai nauli Yesu i topeguruNa: "Nipehadingi maroa au Kuuliangaakau: mapari mpuu tauna au pebuku mewali taunana Pue Ala i lalu poparentaNa.
40019024	Bona niisa: mamura mani hambaa onta mesua i kalolu gigiu pane topebuku mewali taunaNa Pue Ala i lalu poparentaNa."
40019025	Karahadina topeguruNa lolitana Yesu, rapotingkara mpuu, rauli: "Oo, ane nodori, hema pae au nabuku molambi katuwo maroa au bara mokahopoa?"
40019026	Natotokihe Yesu hai Nauliangaahe: "Ane manusia, bara mpuu nabuku. Agayana ane i Pue Ala, bara ara au bara Nabuku."
40019027	Hangko inditi, nauli Peturu i Yesu: "Noumbami ikami? Kipalehimi hinangkana bona kiulaKo. Apa au ina kihumba?"
40019028	Nahanai Yesu: "Bona niisa: i alo pobotusi i tempona Pue Ala mopawou ope-ope, Iko Ana Manusia ina mohuda moparenta i pohudaa au meawa. I tempo iti, ikamu au meula Iriko ina mohuda worikau i pohudaa au hampulo hai rombua, moparentai to Isaraeli au hampulo hai rontina.
40019029	Hema au mopalehi halaluna, inana ba umana, anana ba souna ba bondena lawi meula Iriko, batena ina molambi hurungina au hangatu belana hangko i apa au napalehi, hai molambi wori katuwo maroa au bara mokahopoa.
40019030	Agayana bosa tauna au tepaiyoruami tuwonda ide-ide ina mewali tepaibokoa i alo au ina mai. Hai bosa wori tauna au tepaibokoa tuwonda ide-ide ina mewali tepaiyorua i alo au ina mai."
40020001	Nauli Yesu: "Ane Pue Ala mohurungi pobagonda ope-ope taunaNa i alo au ina mai, pewalina nodo ngkora pandiri ide: Hadua ampu bonde anggoro lao mohaoki tauna au raunde mobago i bondena. Madondo-dondo nalambihe tauna, hai nauliangaahe: 'Laomokau mobago i bondeku, hai ina kuweikau hadua-hadua saromi hampeka doi pera hangalo.' Rapokanami lolitana iti, lao mpuumohe.
40020003	Tinti hahio madondo, lao mbulimi mohaoki au ntanina, naita bahangkia tauna mohuda-huda i pobalu-balua.
40020004	Nauliangaahe: 'Laomokau mobago i bondeku, kuweikau saromi au hintoto hai pobagomi.' Lao mpuumohe.
40020005	Pualomi, lao mbuli mohaoki tauna, nauliangaahe: 'Laokau mobago i bondeku.' Nodo wori au nababehi i tinti talu kalumba.
40020006	Kalumbami, ina tinti lima, nalambi mbuli tauna au mohuda-huda. Napekunehe: 'Moapa hai mohuda-huda peakau hangaloa, barakau mobago?'
40020007	Rahanai: 'Lawi bara ara au mampopobagongkai.' Nauli ampu bonde iti: 'Ane nodo, laomokau mobago i bondeku.' Lao mpuumohe.
40020008	Tampumi alo, naulimi ampu bonde i mandorona: 'Kakiomohe topobago iti, hai nuweimohe saronda. Nuwei hampai saronda i tauna au hangko mepongka mobago tinti lima inona. Roo indo, nuwei worihe saronda i tauna au mepongka mobago tinti talu. Nubabehi nodo duuna hawe i tauna au mobagohe mepongka madondo-dondo.'
40020009	Mai mpuumohe au mobago mepongka tinti lima kalumba, molambihe saronda hadua-hadua hampeka doi pera.
40020010	Nodo mpuumi duuna hawehe i topobago au mepongka madondo-dondo. Topobago au mepongka madondo iti manguli i lalunda: 'Manoto hangangaa melabi au naweike ikita, lawi hangaloake mobago!' Agayana batena hampeka doi pera pea wori au rahumba.
40020011	I polambinda saronda iti, mohume-humehe i ampu bonde, rauli:
40020012	'Au hawe mobago i boko, mobagohe hajaa pea. Agayana ikami, mobagongkai hangaloa, nasimbakingkai alo au makere. Moapari hai nubayarihe himbela hai ikami?'
40020013	Nahanai ampu bonde iti: 'Ene, barana masala irikamu. Bara pae kudandimi molambikau saromi hampeka doi pera i lalu hangaloa?
40020014	Alami saromi hai laomokau! Peundeakumi mowei saronda i tauna au hawe i boko himbela hai au kuweikau.
40020015	Kuula pea peundeaku mampopobundu doingku. Moapa hai mahinakau i rangami ane maroa lalungku irihira?' "
40020016	Napahopo Yesu ngkora pandiri iti, Nauli: "Nodo wori i alo pobotusi: bosa tauna au tepaibokoa tuwonda i tempo ide ina mewali tepaiyorua i alo au ina mai. Hai bosa wori tauna au mahile tuwonda i tempo ide ina mewali tepakoi i alo au ina mai."
40020017	I tempo iti, Yesu molumao monontohi kota Yerusale. I tanga rara Nakakiohe topeguruNa au hampulo hai rodua mogulu mopatani, hai Nauliangaahe:
40020018	"Nipehadingi maroa! Ide-ide laomoke monontotohi Yerusale. Inditimi, Iko Ana Manusia ina rahuhuNa i kapala-kapala tadulako menomba hai guru-guru agama, hai ina rabotusi bona rahuku mateNa.
40020019	Roo indo, ina rahuhuNa i tauna au barahe to Yahudi bona rakakabosaiNa, rapapahaiNa, hai rapapateNa i kau mombehape. Agayana i kataluna alona, ina tuwo huleNa."
40020020	I tempo iti, towawinena Sebedeus hai anana rodua maihe i Yesu. Inanda iti molingkudu motumpa i lindoNa lawi ara au ina naperapi.
40020021	Napekune Yesu iria: "Apa au nuperapi?" Nahanai inanda iti: "Pamperapiku, bona ane mewaliKo Datu, anangku au rodua mohuda moparenta hihimbela hai Oyo, hadua tanda i koanaMu, hadua tanda i kabeoMu."
40020022	Nauliangaahe Yesu: "Bara pae niisa apa au niperapi? Nibuku pae mohalea kapari au hangangaa Kuhalea?" Rahanai topeguruNa au rodua iti: "Kibuku!"
40020023	Nauli Yesu: "Tou, hangangaa nihalea kapari nodo au Kuhalea. Agayana bara Iko au mopakanoto hema au mohuda tanda i koanaNgku hai tanda i kabeoNgku. Batena pea UmaNgku au mopakanoto."
40020024	Karahadina topeguruNa au hampulo pamperapinda ranganda au rodua, rumpumohe.
40020025	Ido hai Yesu mokakio ope-ope topeguruNa, hai Nauliangaahe: "Niisato kamakancana poparentanda tauna au bara moisa Pue Ala moparentai tauna bosa. Tauna au mahile lantinda mopari-pari tauna bosa mampeulai hawanda.
40020026	Agayana ikamu, inee nodo babehiami. Hema au mampeinao mapangka lantina, hangangaa mewali hampai nodo hadua topekadipura.
40020027	Hai hema au mampeinao mahile hangana hangangaa mewali hampai nodo hadua hawi.
40020028	Hangangaa nipeulai poantiKu, Iko Ana Manusia. Lawi bara tunggaiaKu mai i dunia ide bona mewaliNa topohawa. KamaiNgku ide, bona mewaliNa hawi, hai bona Kukira wataNgku rapapate mohuru salanda tauna au bosa."
40020029	Kapadunda Yesu hai topeguruNa hangko i boea Yeriko, mokoloromohe tauna meula Iria.
40020030	I wiwi rara, arahe rodua tobilo au mohuda. Kamohadinda Yesu au moliu, meraroahe, rauli: "Pue, pemuleana Datu Daudi! Pokaahi wongkamia!"
40020031	Bosa tauna mokarumpuihe, rauli: "Mandiikau!" Agayana to bilo iti monganga-nganga peahe masisimbuku: "Pue, pemuleana Datu Daudi, pokaahi wongkamia!"
40020032	Mengkaroomi Yesu, Nakakiohe, hai Nauliangaahe: "Apa au niunde Kubabehiakau?"
40020033	Rahanai: "Pue, kiunde wokamia meita!"
40020034	Maahi laluna Yesu moitahe, pane Napetobo matanda. Unga pea meitahe, hai meulamohe Iria.
40021001	Hungkumohe i kota Yerusale, hawehe i boea Betpage i Bulu Saitun. Inditi, Yesu motudumohe rodua topeguruNa moiyoru,
40021002	Nauliangaahe: "Laomokau i boea au talindo. Ane hawekau inditi, ina niita hambaa kalide au tetaka hai anana hungku indo. Nikakahii kolorona hai niantiaNa mai.
40021003	Ane ara au mokambaroakau, niuliangaahe: 'Pue moparaluu. Ina Napopesulea peakau deade.' "
40021004	Iti mewali bona tepabukei apa au nauli hadua nabi hangkoya, node:
40021005	"Uliangaamohe ampu boea Sion i Yerusale: Peita, oloumi mai Datumi! Ia mengkaiwoi, mampodara hambaa kalide. Ia mampodara hambaa kalide au mangura mani."
40021006	Mewali, lao mpuumohe topeguruNa au rodua iti mobabehi nodo au Nauliangaahe.
40021007	Kalide au ntalianahe iti raanti i Yesu hai ralampii hai badunda. Roo ralampii, mesawimi Yesu.
40021008	I poliuna Yesu, bosa mpuuhe tauna mowoke hampinda i tanga rara, hai hantanga mobataki daangkau hai rawoke i tanga rara, tanda pampomahilenda Yesu.
40021009	Bosa tauna au meula i Yesu, arahe au moiyoru, ara worihe au i boko. Monganga-nganga liliuhe, rauli: "Tetoyami pemuleana Datu Daudi! Pue Ala mowati tauna au mai i lalu hangaNa! Tetoyami Pue Ala au indora i suruga!"
40021010	Pesuana Yesu i kota Yerusale, mombekune-kunemohe ampu boea, rauli: "Hema ide?"
40021011	Rahanai tauna au hihimbela hai Ia: "Idemi Yesu, hadua nabi hangko i Nasare i tampo Galilea."
40021012	Hangko inditi, mesuami Yesu i tabangaa Souna Pue Ala. Inditi, Napopelohomohe ope-ope tauna au mobalu-balu. Nadungkami mejanda topointolohi doi, hai Nadungka wori pohudaanda topobalu-balu tadasi manggebodo.
40021013	Nauliangaahe: "I lalu Sura Malelaha, Pue Ala manguli node: 'SouNgku rauli sou pekakaea.' Agayana ikamu, nipopewaliri sou pogulua topanangka!"
40021014	I Souna Pue Ala, tauna au bilo hai au palu hawe i Yesu, hai Ia mopakaohahe.
40021015	Agayana kapala-kapala tadulako menomba hai guru-guru agama, rumpuhe mampeita tanda kuasa au nababehi Yesu. Hai koi inaonda mohadi anangkoi au monganga-nganga i lalu Souna Pue Ala au manguli: "Tetoyami pemuleana Datu Daudi!"
40021016	Ido hai rauliangaa Yesu: "Bara pae nuhadi apa au rauli?" Nahanai Yesu: "Kuhadito. Bara mani pae nibasa apa au teuki i lalu Sura Malelaha au manguli: 'Pue Ala, roomohe Nupaturo anangkoi hai analei mohowara lolita mpetoya Irio.' "
40021017	Hangko inditi, padumi Yesu mopalehi kota Yerusale, lao mohambengi i boea Betania.
40021018	Kahalona madondo, molumaomohe Yesu hai topeguruNa mesule lao i Yerusale, pane marimimi Yesu.
40021019	Naita i wiwi rara hampoa kau ara. Laomi i patoana Nahaoki wuana, agayana bara huba haogu wuana, batena pea tawena. Ido hai Yesu mogane kau iti, Nauli: "Mepongka alo ide, barapoko mowua!" Liliu malau hai bangi kau ara iti.
40021020	Karaitana topeguruNa apa au mewali iti, rapotingkara, rauli: "Noumba hai liliu malau hai bangi kau ara iti?"
40021021	Nahanai Yesu: "Tou mpuu au Kuuliangaakau, ane nipoinalai hai bara bata-bata lalumi, peisa wori nibabehi nodo au Kubabehi i kau iti. Mogalori bulu olou, peisa nipohawaa, niuli: 'Teangkamoko, pengkanawo i lalu tahi!' hai batena ina mewali.
40021022	Apa pea au niperapi i lalu pekakaemi, ane nipoinalai, batena ina nilambi."
40021023	Roo indo, Yesu mesua i lalu Souna Pue Ala hai mepaturo. Tangana mepaturo, hawemohe kapala-kapala tadulako menomba hai totosaenda to Yahudi mekune Iria, rauli: "Nuuliangaangkai, hangko iumba kuasaMu mobabehi ope-ope iti i Souna Pue Ala? Hema au moweiKo kuasa iti?"
40021024	Nahanai Yesu: "Ara wori hampaka pampekuneKu irikamu. Ane nihanaiaNa, hangko kuuliri kahemana au moweiNa kuasa mobabehi ope-ope iti.
40021025	Hangko iumba kuasana Yohane Toperiu moriu tauna? Hangko i Pue Ala, ba hangko i manusia?" Mololitamohe tadulakonda to Yahudi iti, rauli hadua hai hadua: "Noumbami katahanaina? Ane tauli hangko i Pue Ala kuasaNa, ina Nauliangaake: 'Ane nodo, moapari hai barakau mepoinalai i Yohane?'
40021026	Agayana ane tauli hangko i manusia pea kuasana, langake i tauna bosa, lawi tauna bosa manguli Yohane iti hadua nabi."
40021027	Mewali, rahanai: "Bara kiisa." Ido hai Yesu mouliangaahe: "Ane nodo, bara worikau ina Kuuliangaa kahangko iumbana kuasaNgku mobabehi iti!"
40021028	Napaliliu Yesu lolitaNa i tadulako agama Yahudi, Nauli: "Noumba pelambiami: ara hadua uma, rodua anana, ope-ope tobalilo. Ia lao i towutu, nauliangaa: 'Anangku, alo ide, laoko mobago i bonde.'
40021029	Nahanai: 'Lohena Uma!' Agayana kahopoana tebaliki laluna, hai lao mpuumi mobago i bonde.
40021030	Hangko indo, lao wori umana iti i anana au toadi, nauliangaa: 'Anangku, laoko mobago i bonde.' Nahanai anana: 'Io, laona Uma.' Agayana bara lao!"
40021031	Roo indo, mekune Yesu i tadulako agama Yahudi, Nauli: "Mewali, hangko i anangkoi au rodua iti, hema au mampeulai hawana umanda?" Rahanai tadulakonda to Yahudi: "Au towutu." Nauli Yesu: "Tou pehanami. Agayana Kuuliangaakau: tauna au madosa, nodo toperuru asele hai towawine au bara hintoto babehianda, ihirari au ina nadoko Pue Ala mewali taunaNa i lalu poparentaNa, bara ikamu.
40021032	Lawi ikamu, bara nipoinalai lolitana Yohane Toperiu au mopaturoakau rara au manoto. Agayana toperuru asele hai towawine au bara hintoto babehianda, ihirari au mepoinalai Iria. Hai nauri nodo, bara nipenosoi babehiami hai barakau mepoinalai Iria."
40021033	Napaliliu Yesu lolitana i tadulako agama Yahudi, Nauli: "Pehadingi wori ngkora pandiri ide. Ara hadua ampu bonde au motudai bondena hai anggoro. Ampu bonde iti mokadipura bondena bona rawala mantoleli. Nababehi worimi popiengaa anggoro hai bambaru pokampaia. Roo indo, nasarohe bahangkia tauna mokampai, hai laomi modaga i tampo au karao.
40021034	Hawemi tempona mopupu wua anggoro, napohawaami bahangkia hawina lao merapi kirana hangko i topokampai bondena.
40021035	Agayana topokampai iti mohakahe hawi au rapohawaa: arahe au rapapahai, arahe au rawedu watu, ara worihe au rapapate.
40021036	Ampu bonde iti mampohawaa mbuli hawina au ntanina, meliu kabosanda pane au nguru-nguruna. Agayana nodo pea karababehina.
40021037	Kahopoana, natudumi anana haduduana lao i topokampai bondena. Nauli ampu bonde i laluna: 'Batena ina rapengkorui.'
40021038	Agayana, i temponda topokampai bonde moita anana iti, mogombomohe, rauli: 'Oloumi mai anana, ia au ina mewali ampu bonde ide. Agina tapapate, hai taala bondena hai ope-ope ihina.'
40021039	Mewali, rahaka mpuumi anana iti, radii lao i raoa bonde hai rapapate."
40021040	Roo indo, napekune Yesu: "Mewali, ane hawe hule ampu bonde, apa au ina nababehi i topokampai bondena?"
40021041	Rahanai: "Manoto ia ina mopapate tauna au kadake iti, hai bondena ina nasaroahe tauna ntanina au mounde mowei ihi bondena iria i tempo pepare."
40021042	Nauliangaahe Yesu: "Bara mani pae nibasa lolita ide i lalu Sura Malelaha au manguli node: 'Watu au ratende topoaro sou, watu iti au mewali pohudaa sou. Iti mewali moula peundeana Pue Ala, hai maroa ntepuu apa au nababehi Pue Ala iti.' "
40021043	Nauli mbuli Yesu: "BaraNa nidoko nodo Datumi, ido hai bara worikau Nadoko Pue Ala mewali taunaNa. Kirami i lalu poparentana Pue Ala, ina raala hangko irikamu hai raweihe tauna ntanina au mampeulai hawana Pue Ala.
40021044	Hema au manawo i watu ide ina mareta, hai hema au narumpa watu ide ina marupu."
40021045	I temponda kapala-kapala tadulako menomba hai to Parisi mohadi ngkora pandiri au napahawe Yesu, raisa kaihirana au natunggai lolitaNa iti.
40021046	Ido hai rahaokimi rara bona mohaka Ia, agayana barahe bai. Mampokalangahe tauna bosa, lawi tauna bosa manguli Yesu iami hadua nabi.
40022001	Mololita mbulimi Yesu i tadulako agama Yahudi, Napahaweahe ngkora pandiri ide, Nauli:
40022002	"Pue Ala nodo datu i lalu lolita ide: hadua datu mobabehi susa i petaunana anana.
40022003	Napohawaa hawina lao mokakio tauna node: 'Laomoke maande i posusaa petauna!' Agayana ope-opehe au rakakio, barahe mau lao.
40022004	Ido hai natudu mbulimohe hawina au ntanina, nauliangaahe: 'Nipahawe i tauna au rakakio: japi rasambalemi, paande lehami, masilolongami ope-ope. Laomoke i posusaa petauna!'
40022005	Agayana ope-ope tauna au rakakio barahe mohaile pekakio iti. Hadua-hadua, laohe i bagonda. Arahe au lao i bondenda, arahe au lao i bagonda ntanina.
40022006	Ara worihe au mohaka hawina datu iti, rapapahai hai rapapate.
40022007	Kanahadina datu apa au mewali, rumpu ntepuumi. Natudumohe surodadona lao mopapate topepapate iti hai mohuwe boeanda.
40022008	Roo indo, nakakio mbulimohe hawina, nauliangaahe: 'Posusa petauna masilolongami, agayana tauna au kukakiomi, barahe hintoto.
40022009	Mewali, laomokau i penga-penga rara, hai hema pea au nipohidupa, niwawahamohe mai mesua i posusa petauna.'
40022010	Lao mpuumohe hawi iti i penga-penga rara, mokakio ope-ope tauna au moliu, bara rapopontani au maroa babehianda ba au kadake. Kahopoana, buke ntepuu sou petauna hai torare.
40022011	Mesuami datu mokamata torare, Naita i olonda, ara hadua au bara mehampi posusa.
40022012	Nauli datu: 'Ene, moapari hai maiko i posusaa barako mehampi posusa?' Bara mehana.
40022013	Hangko indo, datu iti motuduhe hawina, nauli: 'Nihilu bitina hai tayena, hai nitende i raoa i lalu kakaindiana! Inditi, ia ina moteria hai mantodiha.' "
40022014	Napahopo Yesu ngkora pandiriNa hai lolita ide: "Bosa mpuu tauna au Nakakio Pue Ala bona mewali taunaNa i lalu poparentaNa, agayana bosahe au bara mau. Kahopoana, haodi peahe au Napilei."
40022015	Roo indo, padumohe to Parisi hangko i Souna Pue Ala. Mohaokihe akalanda lawi rapeinao molambi kamasalana lolitana Yesu hai pampekunenda.
40022016	Ido hai rapohawaamohe bahangkia topegurunda hai bahangkia taunana Datu Herode lao i Yesu. Kahawenda, rauliangaa: "Guru, kiisami kaOyona tauna au manoto. MepaturoKo i katou-touana moula peundeana Pue Ala. Bara Nupeulai pampekirinda ba hema pea, lawi baraKo mampopontani tauna.
40022017	Guru, ido hai kiperapi bona Nuuliangaangkai, noumba pelambiaMu: moula atura agamanta, ba hangangaa mobayarike asele i Kaisar, ba bara?"
40022018	Naisami Yesu tunggaiana lalunda au kadake, ido hai Nauliangaahe: "Modongko mpuukau! Moapa hai nihaoki kamasalana lolitaNgku?
40022019	NitudungiaNa mai doi au biasa nipopobayari asele." Rahuhua hampeka doi pera.
40022020	Mekune Yesu: "Lenggena hema hai hangana hema au ara i doi ide?"
40022021	Rahanai: "Lenggena hai hangana Kaisar." Nauli Yesu: "Ane nodo, wei Kaisar apa au hintoto rawei Kaisar, hai wei Pue Ala apa au hintoto rawei Pue Ala."
40022022	Karahadina pehanaNa, tingkarahe, hai padumohe mopalehi Yesu.
40022023	I alo iti wori, arahe bahangkia to Saduki au hawe i Yesu. To Saduki iti, iami tadulako agama Yahudi au manguli tauna au mate bara ina rapatuwo hule.
40022024	Kahawenda to Saduki iti, mohaokihe kanawoana Yesu, rauliangaa: "Guru, nabi Musa mepaturo node: ane hadua tobalilo mate agayana bara ara anana, halaluna hangangaa mampotambia bembana, bona ara pemuleana.
40022025	Mewali, arahe pitu topohalalu, ope-opehe tobalilo. Au towutu, motambi. Bara mani woya ara anana, matemi. Bembana naposambokoa adina.
40022026	Bara mani wori tepaka moana, matemi. Nodo wori au mewali i kataluna duuna hawe i kapituna.
40022027	Kahopoana, mate worimi towawine iti.
40022028	Mewali i alo pobotusi, ane tou-tou tuwo hule ope-ope tomate, hemami ampuna towawine iti? Lawi pitumohe au mampotambia."
40022029	Nahanai Yesu: "Sala ntepuu pekirimi, lawi bara niisa ihi Sura Malelaha, bara wori niisa kuasana Pue Ala.
40022030	Lawi ane tuwo hulehe tauna au mate, katuwonda nodo katuwo malaeka i lalu suruga, barapohe motambi ba rapopotambi.
40022031	Kutudungiaakau lolita au ara i lalu Sura Malelaha au mopakanoto pearonda tomate. Ara lolitana Pue Ala hangkoya au mouliangaakau node:
40022032	'Ikomi Pue Ala au rapenombai liliu Burahima, Isaki, hai Yako.' Lempona, nauri matehe Burahima, Isaki hai Yako, batena tuwohe, lawi tauna au menomba i Pue Ala, batena tuwo liliuhe."
40022033	Karahadina tauna bosa paturona Yesu iti, tingkara mpuuhe.
40022034	To Saduki iti, barapi rabuku mehana, lawi nanangihe Yesu. Ido hai to Parisi, teruhu mbulimohe mohaoki rara moakalangi Yesu.
40022035	Ara hadua guru agama hangko i olonda au mohaoki kamasalana lolitana Yesu hai pampekunena, nauli:
40022036	"Guru, hangko i ope-ope parenta i lalu Aturana Musa, parenta umba au mahile ntepuu?"
40022037	Nahanai Yesu: "Teuki node: 'Nipokaahi Pue Ala, Ampumi, i sukana kabulana lalumi, i sukana pekirimi hai i sukana kapandemi.'
40022038	Itimi parenta au mahile ntepuu, hai au nguru-nguruna.
40022039	Hai parenta karompakana au himbela hai au nguru-nguruna iami: 'Nipokaahi rangami nodo pampokaahimi watami haduduami.'
40022040	Parenta rompaka iti au mewali patoa hangko i ope-ope Aturana Musa hai paturonda nabi."
40022041	Tanganda mani to Parisi mogulu inditi, Yesu mekune irihira, Nauli:
40022042	"Noumba pelambiami: hema Datu Topehompo au nadandi Pue Ala hangkoya? Pemuleana hema?" Rahanai: "Pemuleana Datu Daudi."
40022043	Nauli Yesu: "Mewali, moapari pane nauli Daudi pemuleana iami Pue au napenombai? Lawi hangkoya anti peninina Inao Malelaha, Daudi manguli:
40022044	Pue Ala mololita i Ampuku au kupenombai, Nauli: 'MohudamoKo tanda i koanaNgku, duuna Kupopengkoruhe ope-ope iwaliMu Irio.'
40022045	Mewali, ane Datu Topehompo iami pemuleana Daudi, moapa hai nauli Daudi kaiana Pue au napenombai?"
40022046	Bara ara hadua au mohanai. Mepongka i alo iti, barapi ara hadua au bai mampekune ba apa-apa i Yesu.
40023001	Hangko indo, Yesu mouliangaahe tauna bosa hai topeguruNa, Nauli:
40023002	"Guru-guru agama hai to Parisi nodohe tauna au mohuda i pohudaana Musa, lawi ihirami au mopaturoakau Aturana Musa.
40023003	Ido hai hangangaa nipeulai hinangkana apa au rapaturoakau. Agayana inee nipeulai babehianda, lawi ihira iti barahe mampeulai apa au rapaturoakau.
40023004	Ihira mopahaleangaahe tauna bosa hai parenta hai ada agama au mantimi, agayana bara mpuuhe motulungi tauna bosa mampeulai parenta hai ada iti.
40023005	Ngkaya mpuu babehianda au maroa, agayana tunggaianda mobabehi babehia iti, bona ratoya peahe ranganda. Mopakehe bana pekakae au mapeka au nodo siga hai rapamandoehe dambu-dambu badunda, bona pampeulainda Aturana Musa raita ranganda.
40023006	Matanahe ane rapopohudahe i pohudaa au maroa i posusaa hai pohudaa au raadai i sou penombaa.
40023007	Matanahe ane rabila tauna i pobalu-balua au motumpahe mokakiohe 'Guru.'
40023008	Agayana ikamu, ineekau mampeinao rabila hai rakakio 'Guru,' lawi hadua pea gurumi, iami Kerisitu, hai ikamu ope-ope topohalalu peakau.
40023009	Hai inee wori nipomahile tauna i dunia ide hai nikakiohe 'Uma,' lawi Umami hadua pea, iami Umami au ara i suruga.
40023010	Hai inee worikau mampeinao rakakio 'Tadulako,' lawi tadulakomi hadua pea, iami Kerisitu.
40023011	Hema au mounde bona mahile tuwona, hangangaa mewali hampai hawi i rangana.
40023012	Tauna au mengkaiwongko batena rapaiwoi, hai tauna au mengkaiwoi batena rapaiwongko.
40023013	Marugikau, guru agama hai to Parisi! Batena ina molambikau rugi, lawi maroa i raoa peakau! Ikamu bara mounde mampeulai paturoNgku bona mewalikau taunana Pue Ala i lalu poparentaNa. Hai tauna ntanina au mau, nikonto.
40023014	[Marugikau, guru agama hai to Parisi! Lawi maroa i raoa peakau! Niuli motulungikau towawine tobemba au meahi-ahi tuwonda. Agayana katouana nipakanawo peahe hai nirampaki sounda. Hai roo indo, mekakaekau mahae-hae motabungihi babehiami au kadake. Ido hai pane ina rahuku mantimikau!]
40023015	Marugikau, guru agama hai to Parisi! Maroa i raoa peakau! Madota mpuukau mopaturo rangami bona mampeulaihe paturomi. Niagikato pae moweta tahi hai molumao karao, bona ara pea hadua tauna au mewali topegurumi. Hai ane arami topegurumi, nipaturohe bona mampeulaihe dongkomi, alana rumihiri kakadakena babehianda pane ikamu, hai meliu kahintotonda rahuku i naraka pane ikamu.
40023016	Batena ina marugikau! Nodokau tobilo au mampeinao monini rangami! Ikamumi au mewali guru agama, agayana nipakanawo peahe tauna bosa hai paturomi au bara tou. Mepaturokau node: ane ara hadua tauna au modandi hai mosumpa mokabelai Souna Pue Ala, niuli bara tetaka hai sumpana iti. Agayana ane mokabelai bulawa au i lalu Souna Pue Ala, tetaka hai sumpana iti.
40023017	Ntuli mpuukau, nodokau tobilo! Ba niuli bulawa meliu peawana pane Souna Pue Ala? Katouana Souna Pue Ala iti au mopamalelaha bulawa au i laluna.
40023018	Mepaturo worikau node: ane ara hadua tauna au mosumpa mokabelai meja pointua popenomba au i lalu Souna Pue Ala, bara tetaka hai sumpana iti. Agayana ane mokabelai popenomba au rahuwe i wongko meja iti, batena tetaka hai sumpana iti.
40023019	Nodo mpuukau tobilo! Ba niuli, popenomba meliu pane meja pointua popenomba? Bara, lawi meja itimi au mopamalelaha popenomba au i wongkona.
40023020	Ane hadua tauna mosumpa mokabelai meja pointua popenomba, lempona mokabelai meja iti hai ope-ope au rahuwe i wongkona.
40023021	Hai ane hadua tauna mosumpa mokabelai Souna Pue Ala, lempona mokabelai Souna Pue Ala hai Pue Ala au maida i sou iti.
40023022	Hai ane hadua tauna mosumpa mokabelai suruga, lempona mokabelai pohudaana Pue Ala, hai mokabelai wori Pue Ala au mohuda i pohudaa iti.
40023023	Marugikau, guru agama hai to Parisi! Maroa i raoa peakau! Madota mpuukau mampeulai parenta au koi. Mogalori tuda-tuda au koi i tabangaami nodo hare, suderei hai bunga-bunga i bondemi, nipopenomba hangkira hampulo i Pue Ala moula parentana Musa. Agayana parenta mahile au manguli hangangaa mopamanotokau babehiami, mampokaahikau rangami, hai mopabukeikau dandimi, bara nipeulai. Katouana, parenta itimi au hangangaa nipeulai, hai inee wori nikabaha peulami i parenta au koi.
40023024	Ikamu nodo tauna au moingihi dale hangko i owai au nienu, agayana hambaa onta niame pea. Ikamu nodo tobilo au mampeinao monini rangami.
40023025	Marugikau, guru agama hai to Parisi! Maroa i raoa peakau! Ikamu nodo hadua tauna au mobahoi paenua hai tabo i raoana pea. Agayana i lalumi, ikamu buke pehioro hai dosa.
40023026	Ikamu to Parisi, nodo mpuukau tobilo! Hangangaa nibahoi hampai laluna paenuami, bona malelaha wori i raoana.
40023027	Marugikau, guru agama hai to Parisi! Maroa i raoa peakau! Nodokau talumba au radayo hai rawone bula: i raoana maroa raita, agayana i laluna teihi buu tomate hai ngkaya pakana au merikai.
40023028	Nodo wori ikamu, manoto babehiami i raoa bona ratoyakau rangami. Agayana i lalumi, topodongkokau hai kadake babehiami.
40023029	Marugikau, guru agama hai to Parisi! Maroa i raoa peakau! Nipakaroa liliu dayonda nabi hai tauna au manoto hangkoya.
40023030	Mampemahilekau, niuli: 'Ane rapana tuwongkai hihimbela hai toiyorungki hangkoya, kebarangkai moula babehianda mopapate nabi-nabi.'
40023031	Mewali, nipangaku mpuu kaikamuna pemuleanda au mopapate nabi-nabi, hai babehianda toiyorumi iti batena niula.
40023032	Mewali, nipaliliu peami mobabehi dosa moula babehianda toiyorumi!
40023033	Topodongkokau! Motengko lalumi! Ba nipehangu ina tekabahakau hangko i karahukumi i lalu naraka?
40023034	Toiyorumi hangkoya mopapatehe bosa tauna au manoto babehianda, mepongka hangko i kamopapatenda Habeli, hawe-hawe i kamopapatenda nabi Sakaria anana Berekia, au rapapate i tabangaa Souna Pue Ala i olonda sou au malelaha hai meja pointua popenomba. Mewali, ina kutuduhe nabi-nabi, tauna au mapande hai guru-guru bona laohe irikamu au tuwo ide-ide hai mopaturoakau lolitaNgku. Agayana arahe au ina nipapate, arahe au ina nipaku i kau, arahe au ina nipapahai i lalu sou penombaami, hai ara worihe au ina nipelangkaha lao i boea ntanina. Kahopoana, ikamu au tuwo ide-ide ina mohalea ope-ope kanawoana toiyorumi hangkoya au mopapatehe tauna au manoto.
40023036	Tou mpuu au Kuuliangaakau, ikamu au tuwo ide-ide batena rahuku anti babehiami hai anti babehianda toiyorumi au kadake."
40023037	"To Yerusale, to Yerusale! Nipapate nabi-nabi. Hai tauna au natuduakau Pue Ala, niwatuihe. Bosa belana Kupeinao moona tayengku mokalapuikau nodo hambaa manu ntina au motoboki anana i woi kapina, agayana bara niunde.
40023038	Nipehadingi: sou penombaami ide ina napalehi Pue Ala.
40023039	Tou mpuu au Kuuliangaakau, barapoNa niita duuna hawe tempona niuli: 'Pue Ala mowati tauna au mai i lalu hangaNa!' "
40024001	Mesuwumi Yesu hangko i Souna Pue Ala, topeguruNa mai motudungia kamaroana karababehina sou iti.
40024002	Nauliangaahe Yesu: "Niitami ope-ope iti. Bona niisa: ina bara ara hambua watu au mentara i paidaana. Batena ragero ope-ope."
40024003	Roo indo, laomi Yesu mohuda i Bulu Saitun. Tangana mohuda, hawemohe topeguruNa i tempona bara ara tauna ntanina, hai mekunehe Iria: "Impira pewaliana au Nuuli inona?" Hai mekune mbulihe, rauli: "Apa tanda au ina mewali i kahaweMu i kahopoa dunia ide?"
40024004	Nahanai Yesu: "Mainga-ingakau, bona datikau rapakanawo.
40024005	Lawi bosa tauna ina mai hai manguli kaihirana Datu Topehompo. Bosa tauna ina rapakanawo.
40024006	Ina mohadikau bambari pombeala, agayana ineekau langa. Lawi ope-ope iti hangangaa mewali hampai, agayana bara mani hawe kahopoa dunia.
40024007	I tempo iti, tohangamba ina mombeala hai tohangambana, kadatua hambua ina moewa kadatua hambuana, hai iumba pea ina ara rimi hai linu.
40024008	Agayana ope-ope iti, hangko pepongkana, nodo kapari au nahadi hadua towawine hangko damani moana.
40024009	I tempo iti, ikamu ina rahaka hai rahuhu i tauna bona rapopeahi-ahikau hai rapapatekau. Anti peulami Iriko, tauna i humalele dunia ina mokahihikau.
40024010	Bosa tauna ina mosapuaka peulanda Iriko. Ara au ina mohuhu halalunda hampepepoinalai i iwalinda. Bosa tauna mombekahihi.
40024011	Hai ina hawe worihe bosa nabi au mopakanawo bosa tauna.
40024012	I tempo iti, katetetambaia kakadakenda tauna, duuna makura kamaahina lalunda tauna.
40024013	Agayana tauna au mepoinalai liliu Iriko duuna i kahopoana ina molambihe katuwo maroa.
40024014	Hai Ngkora Marasa kana i poparentana Pue Ala batena rabambari i humalele dunia, bona ope-ope tauna peisa mampehadingi. Roo indo, hangko haweri kahopoa dunia."
40024015	"Hangkoya nabi Danieli mampololita kahawena au rahanga 'Topegero-gero au kadake.' (Hema au mobasa lolita ide, niparesa lempona!) Ane niita au natunggai Danieli iti meangka i Souna Pue Ala,
40024016	agina tauna au maida i Yudea melangkahe lao i bulu.
40024017	Tauna au mohuda i tarampa, ineehe hampai mesua i lalu souna mangala ba apa-apa.
40024018	Tauna au i bonde, ineehe hampai mesule i boea mangala hampinda. Hangangaa liliuhe melangka!
40024019	Ina masusa mpuu tuwonda towawine au mantimi hai au mopatomi ananda.
40024020	Mekakaekau i Pue Ala bona alo pelangkami iti inee i tempo makuli ba i alo penombaa.
40024021	Lawi i tempo iti, ina hawe kapari au rumihi ntepuu au bara mani hambela mewali hangko i pewaliana dunia duuna ide-ide, hai bara wori ara au ina mewali nodo i alo au i bokona.
40024022	Agayana tempo kapari iti ina napaholiga Pue Ala, lawi ane bara Napaholiga, bara ara hadua au tuwo. Mewali, anti pampokaahiNa tauna au Napilei, ido hai ina Napaholiga tempo kapari iti.
40024023	I tempo iti, ane ara au mouliangaakau: 'Peita, idemi Datu Topehompo!' ba 'Olou mai!' ineehe nipoinalai.
40024024	Lawi ina hawe bosa tauna au mepakanawo au mouli kaihirana Datu Topehompo, ba au mouli kaihirana nabi. Ina mobabehihe tanda kuasa hai tanda au metingkarai bona mopakanawohe bosa tauna. Ane kepeisa, mogalo tauna au napilei Pue Ala, rapakanawo wori.
40024025	Nikatuinao! Kuuliangaa amimokau ope-ope iti hangko damani mewali.
40024026	Mewali, ane ara au mouliangaakau: 'Peita, Datu Topehompo ara indolou i pada wungi,' ineekau lao! Ane rauli: 'Peita, ara inditi i lalu sou,' ineehe nipoinalai!
40024027	Lawi ane hawe huleNa, Iko Ana Manusia, ina tongawa mpuu. KahaweNgku ina raita i humalele dunia, nodo pewangka kila au mesupa i pembetoa alo hai mewangka hawe-hawe i katampua alo.
40024028	Ane moitakau tadasi kaloa mogulu, niisa kaarana au mate inditi. Nodo wori, ina tongawa mpuu kahaweNgku hule i dunia."
40024029	"Ane liu tempo kapari iti, 'alo ina mobali mewali makaindi, wula barapi mewangka, hai betue ina manawo hangko i langi. Ina rumihi pokalena ope-ope au makuasa i langi.'
40024030	I tempo iti, ina ara tanda i langi au lempona kahaweNgku Iko Ana Manusia. Hai ope-ope tauna i dunia ina moteria, lawi raitaNa i langi mendaulu mai i wongko gawu. Ina makuasaNa hai meawa ntepuuNa.
40024031	Tatamburu au mahile ina ratawue, hai ina Kutudu malaekaNgku lao mogulu tauna au Kupilei hangko i humalele dunia, mepongka i wuntuna hambali hawe i wuntuna hambali."
40024032	"Nipailalu apa au Kupaturoakau hangko i kau ara. Ane niita pengana motumbe hai motawe, niisa kaina hawena tempo madii.
40024033	Nodo wori ane niita pewalina hinangka au Kuuli inona, niisa barapi mahae ina mewali ope-ope au natunggai Pue Ala.
40024034	Tou mpuu au Kuuliangaakau, ope-ope au Kuuli inona batena mewali hangko damani mate ope-ope tauna au tuwo tempo ide.
40024035	Langi hai dunia ina magero, agayana lolitaNgku batena ara duuna kamahae-haea."
40024036	"Agayana alo hai jaa pewaliana ope-ope iti, batena pea UmaNgku au moisa. Bara ara tauna au moisa. Mogalorihe malaeka au ara i suruga, bara wori raisa. Hai Iko AnaNa, bara wori Kuisa.
40024037	Apa au mewali i tempona nabi Noho hangkoya, ina mewali wori i alo kahaweaNgku Iko Ana Manusia.
40024038	I tempona nabi Noho hangkoya, manusia mampomalea, bara raisa apa au ina morumpahe. Maande hai maenu liliu peahe, motambihe hai rapopotambihe. Iti au rababehi liliu duuna nabi Noho mesua i lalu duanga mahile.
40024039	Nabalumbangihe owai au meumbala, hangko raisari apa au mewali. Nodo wori kamampomaleanda tauna i kahaweNgku hule Iko Ana Manusia i dunia.
40024040	I tempo iti, rodua tauna mobago sambelahe i bonde, hadua raala hai hadua rapalehi.
40024041	Rodua towawine tanganda mombau, hadua raala hai hadua rapalehi.
40024042	Ido hai Kuuli mainga-ingakau, lawi bara niisa impira Ampumi ina hawe!"
40024043	"Hangangaa nipailalu ngkora pandiri ide: ane naisa ami ampu sou impira kahawena topanangka, batena mainga-inga, bara napogiangaa mesua i lalu souna.
40024044	Ido hai hangangaa mainga-ingakau, lawi bara niisa impira kahaweNgku Iko, Ana Manusia."
40024045	"Nipailalu ngkora pandiri ide: ara hadua hawi au manoto laluna hai au peisa napoinalai ampuna. Ia naangka ampuna motosaengi hawi ntanina hai mourusi paandenda alo-alona.
40024046	I pesulena ampuna, morasi mpuu katuwona hawi iti ane nahumba tangana mampopolumao bagona.
40024047	Hawi iti batena naangka ampuna mokadipura ope-ope anu-anuna.
40024048	Agayana noumba ane bara maroa poantina hawi iti? Nauli laluna: 'Bara ina holiga hawe ampuku!' alana barapi mampopolumao bagona.
40024049	Napepongkami mopapahai hangka hawina, pane maande hai maenu liliu hihimbela hai tauna au malangu-langu.
40024050	Agayana, unga pea ina hawe ampuna i alo hai i jaa au bara naharunga.
40024051	Hawi iti ina napapahai hai naweduka i raoa nodo hadua topodongko. Inditi, ia ina moteria hai mantodiha."
40025001	"Ane hawe huleNa nodo Datu, ara tauna au masilolonga hai ara wori au bara masilolonga. Pewalina nodo ngkora pandiri ide: hampulo anantowawine motunggai lao modupa toratauna tobalilo, hadua-haduahe moanti hulonda.
40025002	Limahe au ntuli, limahe au mapande.
40025003	Lima anantowawine au ntuli iti, moantihe hulonda, agayana bara melabi minanda.
40025004	Lima anantowawine au mapande moanti hulonda hai moanti worihe mina i pambolianda au ina rapopotambai minana hulonda.
40025005	Mahae mpuu hangko haweri toratauna tobalilo, alanda malelue anantowawine iti, hai kahopoana letamohe ope-ope.
40025006	Tanga kaindi, hangko arari tauna au mekakio, nauli: 'Oloumi mai toratauna tobalilo! Maimokau, nidupami.'
40025007	Pearondami anantowawine au hampulo iti, hadua-haduahe mopasilolonga hulonda.
40025008	Anantowawine au ntuli mouliangaahe ranganda au mapande: 'Ene, niwei wongkamia minami haodi, ina mate hulongki.'
40025009	Rahanaihe au mapande: 'Minangki bara wori handa! Laomokau hampai meholo i topobalu-balu mina.'
40025010	Lao mpuumohe anantowawine au ntuli iti meholo mina. I kalaonda meholo, hawemi toratauna tobalilo. Lima anantowawine au mapande iti, masilolonga amimi hulonda, ido hai liliuhe mesua hihimbela hai toratauna tobalilo i lalu sou posusaa, pane ratukomi baba.
40025011	Roo indo, hawe mbulimohe anantowawine au ntuli. Mekakiohe hangko i raoa, rauli: 'Ee tua! Bungkahia wongkamia baba!'
40025012	Nauli toratauna tobalilo: 'Barakau kuisa.' "
40025013	Napahopo Yesu ngkora pandiriNa node: "Ido hai hangangaa masilolongakau, lawi bara niisa kaimpirana kahaweNgku."
40025014	"Ane hawe huleNa, pewalina nodo ngkora pandiri ide: hadua tuana ina lao i kota au karao. Hangko damani padu, mokakio hawina hai naweihe doi rapopolumao bona ara anana.
40025015	Naweihe hadua-hadua moula i pesauruanda. Hadua nawei lima sabuna doi bulawa, au hadua rosabu, hai au hadua hasabu. Roo indo, padumi.
40025016	Hawina au nawei lima sabuna doi bulawa liliu mampopolumao doi iti mohaoki anana, nalambi mpuumi anana lima wori sabuna.
40025017	Nodo wori hawina au nawei rosabu, ia molambi wori anana rosabu.
40025018	Agayana hawina au nawei hasabu pea laori mokae tampo napowunii doina ampuna.
40025019	Mahae hangko indo, mesulemi ampunda, hai nakakiomohe hawina napekune noumba karapopolumaona doina.
40025020	Hawina au nawei lima sabuna doi bulawa mai hai moanti i ampuna hampulo sabuna, nauli: 'Ampu, au nuweina hangkoya lima sabuna. Idemi anana, lima wori sabuna.'
40025021	Nauli ampunda: 'Maroa mpuu kanupopolumaona bago au kuweiko. Mewali, anti kamanotomu i bago au koi, kupoinalaiako bago au mahile. Maimoko hihimbela hai iko i lalu katana-tana.'
40025022	Hawina au nawei rosabu doi bulawa hawe worimi, nauli: 'Ampu, rosabu hangkoya au nuweina. Idemi anana rosabu wori.'
40025023	Nauli ampunda iti: 'Maroa mpuu kanupopolumaona bago au kuweiko. Mewali, anti kamanotomu i bago au koi, kupoinalaiako bago au mahile. Maimoko hihimbela hai iko i lalu katana-tana.'
40025024	Roo indo, hawe worimi hawina au nawei hasabu, nauli: 'Ampu, kuisa kamakancamu. Nupopobago mantimingkai. Nutudungkai mehua hai mantuda, bona irio haha wuana.
40025025	Langana, ido hai laona mowuni doimu i lalu tampo. Mewali, idemi doimu.'
40025026	Nauli ampunda iti: 'Oyo hawi au kadake hai au lohe mobago! Nuisa iko ide tauna au mampopobago mantimi hawingku. Kutuduhe mehua hai mantuda, bona iriko haha wuana!
40025027	Ane nodo, moapari hai bara nupopesua pea doingku i bank, bona ane mesulena, hangangaa kulambi doingku hai ara wori anana!'
40025028	Nauli mbuli ampunda iti i hawi tohaduana: 'Nuala doi au ara iria, hai nuwei i hawingku au molambi doi bulawa hampulo sabuna.
40025029	Lawi tauna au peisa rapoinalai hai apa au rawei, ina rawei mbuli bona tetambai. Agayana tauna au bara peisa rapoinalai, nauri haodi pea au rawei, batena ina raala hule.
40025030	Hai hawi au bara mobundu iti, nitendemide i lalu kakaindiana. Inditi ia ina moteria hai mantodiha liliu.' "
40025031	"Iko Ana Manusia, ane hawe huleNa, ina meawaNa hai mahile mpuu kamakuasaNgku, hai ina raporangaiNa ope-ope malaeka. Ina mohudaNa i pohudaa kadatuaNgku au meawa.
40025032	Ope-ope tauna ina teruhu i lindoKu hai Kugaahe mewali rontobu, nodo hadua toporewu mopatani dimbana hai towauna.
40025033	Tauna au mobabehi peundeana Pue Ala Kupahantobuhe tanda i koanaNgku, hai tauna au mesapuakahe tanda i kabeoNgku.
40025034	Hai Iko Datu, Kuuliangaahe au i tanda koanaNgku: 'Maimokau au nawati UmaNgku! Mesuamokau i lalu poparentaKu. Paidaami Kupasilolongaa amimokau i pewalia dunia hangkoya.
40025035	Lawi i tempoKu marimi, nipaandeNa. MangkadouNa, nipaenuNa. MoliuNa i soumi, nipopehupeNa.
40025036	Bara ara hampiKu, nihampiiNa. MahaiNa, nipakuliiNa. TangaNgku ratarunggu, nisondakiNa.'
40025037	Mehanahe au i tanda koanaNgku, rauli: 'Pue, impiraKo kiita marimi hai kipaandeKo, ba mangkadouKo hai kipaenuKo?
40025038	ImpiraKo moliu i soungki, hai kipopehupeKo? ImpiraKo kiita bara ara hampiMu, hai kihampiiKo?
40025039	ImpiraKo kiita mahai hai kipakuliiKo, ba i lalu tarunggu, hai kisondakiiKo?'
40025040	Hai Iko Datu, Kuhanaihe: 'Bona niisa: apa au nibabehi motulungi halaluNgku, nauri hadua pea halaluNgku au meahi-ahi katuwona, lempona, himbelami hai nibabehi Iriko.'
40025041	Roo indo, Kuuliangaahe au i tanda kabeoNgku: 'Padumokau hangko inde, ikamu au harara i UmaNgku! Mesuamokau i lalu api au rore liliu, au rapasilolonga mewali karahukuanda Datu Tokadake hai hinangka malaekana.
40025042	Lawi i tempoKu marimi, baraNa nipaande. MangkadouNa, baraNa nipaenu.
40025043	LiuNa i soumi, baraNa nipopehupe. Bara ara hampiKu, baraNa nihampii. MahaiNa, baraNa nipakulii. TangaNgku ratarunggu, baraNa nisondaki.'
40025044	Rahanai woriNa, rauli: 'Pue, impiraKo kiita marimi ba mangkadou ba nodo tauna au moliu, ba baraKo mehampi, ba mahai ba ratarunggu, hai baraKo kitulungi?'
40025045	Hai Iko Datu, Kuhanaihe: 'Bona niisa: anti kadana nitulungi tauna au meahi-ahi tuwonda, lempona, Ikomi au bara nitulungi.' "
40025046	Napahopo Yesu lolitaNa, Nauli: "Ope-ope tauna au kadake iti ina ratendehe i lalu naraka hai rahuku duuna kamahae-haea, hai tauna au manoto ina molambihe katuwo maroa au bara mokahopoa."
40026001	Karoona Yesu mopahawe ope-ope iti, Nauliangaahe topeguruNa:
40026002	"Niisa rongalo rai, ina hawe alo mahile Pasa. Hai Iko Ana Manusia ina rahuhu i tayenda iwaliNgku bona rapakuNa i kau."
40026003	I tempo iti, kapala-kapala tadulako menomba hai totosaenda to Yahudi mogulumohe i souna Tadulako Menomba Mahile au rahanga Kayapas.
40026004	Mohawamohe, rauli: "Noumbami raranta mohaka Yesu bona rapapate?
40026005	Agina inee hampai tahaka i alo mahile, bona dati ara pohiho i olonda tauna bosa."
40026006	I tempona Yesu maida i boea Betania, Ia lao i souna hadua tauna au rahanga Simo, au hangkoya ketangga.
40026007	Tangana maande inditi, hawemi hadua towawine moanti hambua botolo au buke lana wongi au masuli mpuu holona. Towawine iti mobumbuhia lana wongi i waaNa tanda pebilana.
40026008	Karaitana topeguruNa apa au nababehi towawine iti, rumpuhe, rauli: "Moapari hai lana au masuli iti ratende mbero pea?
40026009	Aginami rapobalu bona holona raweihe tauna au meahi-ahi."
40026010	Naisa Yesu pekirinda, ido hai Nauliangaahe: "Moapari hai nipakasusa laluna towawine ide? Apa au nababehi Iriko, maroa.
40026011	Ane tauna au meahi-ahi, ara mani katepakami motulungihe lawi ara mpaliliuhe irikamu. Agayana Iko, baraNa ara liliu irikamu.
40026012	Towawine iti mobumbuhiNa hai lana wongi bona mopasilolonga ami wataNgku i karatawuNgku.
40026013	Bona niisa: i humalele dunia, iumba pea Ngkora Marasa rabambari, apa au nababehi towawine iti batena tekabelai, bara naliu inaonda."
40026014	I tempo iti, hadua hangko i topeguruNa au hampulo hai rodua, au rahanga Yudasi Iskariot, lao i kapala-kapala tadulako menomba,
40026015	napekunehe: "Ane kuhuhu Yesu i lalu tayemi, apa au ina niweina?" Raimbami doi pera talu pulona, pane rawei iria.
40026016	Hangko inditi, Yudasi mohaoki katepaka au maroa mohuhu Yesu irihira bona rahaka.
40026017	I alo pepongkaana Posusa Roti Au Bara Raragii, maimohe topeguruNa i Yesu, rapekune: "Pue, iumba peundeaMu kipasilolonga paande Pasa au ina taande?"
40026018	Nahanaihe: "Laomokau i hadua tauna i lalu kota, niuliangaa node: 'Nauli Guru: "Hawemi tempoKu. Kuunde mamposusai alo mahile Pasa i soumu hai topeguruNgku." ' "
40026019	Lao mpuumohe topeguruNa Yesu moula apa au Nauliangaahe, hai mopasilolongahe paande Pasa.
40026020	Kaindina, Yesu hai topeguruNa au hampulo hai rodua mohudahe maande.
40026021	Tanganda maande, nauli Yesu: "Tou mpuu lolitaNgku ide: hadua hangko irikamu ina mampobaluNa i iwaliNgku."
40026022	Karahadina topeguruNa lolitaNa, masusa lalunda, hai mekunemohe hadua-hadua i Yesu, rauli: "Bara pae iko au Nutunggai Pue?"
40026023	Nahanai Yesu: "Tauna au moeme roti i lalu mangko hihimbela hai Iko, iami au ina mampobaluNa.
40026024	Iko Ana Manusia hangangaa mateNa nodo au tepakanoto i lalu Sura Malelaha. Agayana rumihi kamarugina tauna au mampobaluNa. Agina tauna iti, ineemi rapoanaka."
40026025	Hangko inditi, nauli wori Yudasi au ina mampobalu Yesu: "Bara pae iko au Nutunggai Guru?" Nahanai Yesu: "Nodomi pangulimu!"
40026026	Tanganda maande, naalami Yesu roti hai mekakae i Pue Ala. Roo indo, Nabise-bisemi roti iti hai Nakira-kiraahe topeguruNa, Nauli: "Nialami, hai niande. Idemi wataNgku."
40026027	Roo indo, Naala wori hambua paenua anggoro, mekakae i Pue Ala, hai Nahuhuahe, Nauli: "Maenumokau ope-ope.
40026028	Lawi idemi waheNgku au tebumbuha i kapateNgku. WaheNgku ide mopakaroho dandina Pue Ala au mopahintuwu Pue Ala hai manusia bona teampungi dosanda tauna bosa.
40026029	Bona niisa: mepongka ide-ide, barapi Kuenu anggoro ide duuna maenuna anggoro au wou hihimbela hai ikamu i lalu poparentana UmaNgku."
40026030	Roo indo, monanihe hampaka nani petoya. Karoonda monani, padumohe hangko i kota lao i Bulu Saitun.
40026031	Hangko inditi, Yesu mouliangaahe: "Deade kaindi, ikamu ope-ope ina mopalehiNa, lawi ara teuki i lalu Ngkorana Pue Ala node: 'Ina Kupapate toporewu iti, alanda dimbaNa mahawu.'
40026032	Agayana i katuwoNgku hule, ina moiyoruNa lao i tampo Galilea, hai Kupegiakau indolou."
40026033	Nauli Peturu: "Kehapiri ope-ope tauna mopalehiKo Pue, agayana iko bara!"
40026034	Nauli Yesu: "Tou mpuu au Kuuliangaako: hangko damani motuturua manu deade kaindi, talumi belana ina nusapuakaNa."
40026035	Nauli Peturu: "Kehapirina mate hihimbela hai Oyo, bara mpuu ina kusapuaka kakuisaMu!" Nodo wori pololitanda topeguruNa ntanina.
40026036	Roo indo, hawemohe i bonde au rahanga Getsemani. Inditi Yesu mouliangaahe topeguruNa: "Ikamu, mohudamokau inde. Iko, laoNa hampai mekakae."
40026037	Agayana Ia mowawaha Peturu hai anana Sebedeus au rodua bona meulahe Iria. I tempo iti, mapari Nahadi hai moradami laluNa.
40026038	Nauliangaahe: "Mapari mpuu laluNgku, nodoNa ina mate Kuhadi. Indemokau hampai, niporangaiNa mekakae. Ineekau leta!"
40026039	Roo indo, lao karao haodi, molingkudumi motumpa mekakae, Nauli: "UmaNgku, ane peisa, Nupakaraoa wongkoya kapari au ina morumpaNa ide. Agayana bara peundeaKu au Kuula; peundeaMuri, Uma."
40026040	Roo indo, lao mbulimi i topeguruNa au talu, Nahumbahe tanganda leta. Nauli i Peturu: "Peita! Mogalori hajaa pea, bara nibuku mojaga-jaga hihimbela hai Iko!
40026041	Mainga-ingamokau hai mekakaemokau bona datikau narumpa pekelo. I lalumi niunde mpuu mobabehi au manoto, agayana bara nibuku lawi watami batena malede."
40026042	Hangko inditi, lao mbulimi mekakae haduduana, Nauli: "UmaNgku, ane kapari ide bara peisa rapakarao hangko Iriko, batena peundeaMuri au mewali."
40026043	Roo indo, mesule mbulimi mampombelambia topeguruNa. Leta mbulihe anti kamaleluenda.
40026044	Yesu mopalehihe lao mekakae i kataluna belana. PekakaeaNa iti himbela hai pekakaeNa au inona.
40026045	Karoona mekakae, mesule mbulimi i topeguruNa au talu, Nauliangaahe: "Maturu hai leta manikau pae? Peita, hawemi tempona Iko Ana Manusia ina rapobalu hai rahuhu i tauna au kadake.
40026046	Mearomokau! Laomoke! Peita, oloumi mai tauna au mampobaluNa."
40026047	Tangana mani Yesu mololita, hawemi Yudasi, hadua hangko i topeguruNa au hampulo hai rodua, hihimbela hai bosa tauna au moanti piho hai pewombe. Tauna iti rapohawaahe kapala-kapala tadulako menomba hai totosaenda to Yahudi bona laohe mohaka Yesu.
40026048	Yudasi mopahawe amihe hambua tanda bona raisa kahemana Yesu, nauli: "Hema au kuangki, iami Yesu. Hakami!"
40026049	Mewali, kahawenda inditi, laomi Yudasi mampohidupaa Yesu, nauli: "Ngkaya tabea, Guru!" hai naangki moula adanda to Yahudi.
40026050	Nauli Yesu: "Ido pae hai maiko, ene!" Unga pea maihe bosa tauna mohungkuki Yesu hai rahaka.
40026051	Inditi, hadua topeguruNa au ara hihimbela hai Yesu mowukami pihona mobata hawina Tadulako Menomba Mahile, kana talingana pane maingihi.
40026052	Nauliangaa Yesu: "Pusa hule pihomu! Lawi hema au mopake piho mopapate rangana, batena ina rapapate wori hai piho.
40026053	Bara pae nuisa, ane mamperapiNa tulungi i UmaNgku, hampalai pea ina Napohawaa mai hampulo hai rontobu surodado malaekaNa, ba melabitori!
40026054	Agayana ane taewahe au mohakaNa ide, bara ina tepabukei apa au teuki i lalu Sura Malelaha hangkoya au manguli ope-ope iti hangangaa mewali Iriko."
40026055	I tempo iti, nauli mbuli Yesu i tauna bosa: "Ba tauna kadakeNa dide, pane maiNa nihaka moantikau piho hai pewombe? Alo-alona mohudaNa i Souna Pue Ala mepaturo. Moapari hai baraNa nihaka i tempo iti?
40026056	Agayana ope-ope ide hangangaa mewali, bona tepabukei apa au rauki nabi hangkoya i lalu Sura Malelaha." Roo indo, melangkamohe ope-ope topeguruNa mopalehi Ia.
40026057	Hangko inditi, tauna au mohakahe Yesu moanti ia lao i souna Tadulako Menomba Mahile Kayapas. Guru-guru agama hai totosaenda to Yahudi mogulumohe inditi.
40026058	Peturu meula ngkarao pea, duuna hawe i tabangaa souna Tadulako Menomba Mahile. Ia mesua i tabangaa hai mohuda hihimbela hai topokampai, lawi mampeinao moita ba apa au ina mewali i Yesu.
40026059	I tempo iti, kapala-kapala tadulako menomba hai ope-ope tadulako agama mohaoki sabi au bara tou bona Yesu peisa rahuku mate.
40026060	Nauri bosa sabi au mosalai Yesu, agayana bara ralambi salaNa au hintoto bona rahuku mate. Kahopoana, ara rodua sabi au mai i lindonda topogombo iti au himbela lolitanda,
40026061	rauli: "Tauna ide manguli: 'Souna Pue Ala peisa Kugero, hai i lalu talu alona Kuaro hule.' "
40026062	Meangkami Tadulako Menomba Mahile mouliangaa Yesu: "Barahe pae Nuhanai tauna au mosalaiko iti?"
40026063	Agayana Yesu, bara mehana. Nauli mbuli Tadulako Menomba Mahile iria: "I lalu hangana Pue Ala au tuwo, uliangaangkai au manoto! Ba tou mpuu kaOyona Datu Topehompo, Anana Pue Ala?"
40026064	Nahanai Yesu: "Tou mpuu, nodo au nuuli iti. Hai Kuuliangaa mbulikau: ina niitaNa Iko Ana Manusia, mohuda tanda i koanana Pue Ala au makuasa, hai ina niita woriNa mendaulu mai hangko i suruga i wongko gawu."
40026065	Kanahadina Tadulako Menomba Mahile apa au nauli Yesu, ia mohepami baduna anti karumpuna, hai nauli: "Tauna ide mopahimbela kuasaNa hai Pue Ala! Barapi mobundu ara sabi! Nihadi mpuumi lolitaNa mopakoi tuwona Pue Ala.
40026066	Noumba pelambiami?" Rahanai topogombo iti: "Hangangaa rahuku mate!"
40026067	Hangko inditi, arahe au motinuduhi lindoNa hai mopapahai wataNa. Ara worihe au mopakoi: rabungkuhi mataNa, rahapa hai rauliangaa:
40026068	"Ee Datu Topehompo! Nuuli ba hema au mohapaKo?"
40026069	I tempona Peturu mohuda i tabangaa, maimi hadua towawine au mobago i souna Tadulako Menomba Mahile mouliangaa Peturu: "Bara pae oyo wori hadua rangana Yesu to Galilea iti?"
40026070	Agayana nasapuakami Peturu i lindonda ope-ope, nauli: "Bara kuisa apa au nuuli!"
40026071	Hangko inditi lao worimi Peturu meangka hungku i babaka. Ara wori hadua towawine au moita ia hai mouliangaahe tauna au inditi: "Ia ide ara wori hihimbela hai Yesu to Nasare iti."
40026072	Nasapuaka mbulimi Peturu hai mosumpa, nauli: "Bara kuisa tauna iti!"
40026073	Bara mahae hangko indo, tauna au meangkahe inditi mohungkuki wori Peturu, rauliangaa: "Oyo mpuu hadua rangaNa! Manoto hangko i pololitamu katoGalileamu."
40026074	Mosumpa mbulimi Peturu, nauli: "Mate-mate raina! Bara mpuu kuisa!" I tempo iti, motuturuami manu.
40026075	Nakatuinaomi Peturu lolitana Yesu au mouliangaa: "Hangko damani motuturua manu, talumi belana ina nusapuakaNa." Padumi Peturu lao i raoa, hai rumihi poteriana lawi masusa laluna.
40027001	Madondo-dondo, ope-ope kapala tadulako menomba hai totosaenda to Yahudi mobotusi: Yesu hangangaa rapapate.
40027002	Roo indo, Ia rahilumi hai raanti lao i lindona Gubernur Pilatu.
40027003	Yudasi, au mohuhu Yesu i iwaliNa, anti kanaisanami Yesu ina rahuku mate, ido hai tebaliki laluna. Kalaonami i kapala-kapala tadulako menomba hai totosaenda to Yahudi, napopesuleahe doi pera au talu pulona pekana,
40027004	nauli: "Madosamona! Mampobaluna tauna au bara masala, alana rahuku mate!" Rahanai: "Apa pae au kiuli! Babehiamuto pae!"
40027005	Hangko indo, Yudasi motendemi doi iti i lalu Souna Pue Ala, hai lao menoo.
40027006	Kapala-kapala tadulako menomba motimahe doi iti, rauli: "Doi ide, doi intolohi wahe. Moula atura agama, doi ide bara peisa rapake i Souna Pue Ala."
40027007	Himbelami pelambianda bona doi iti rapopeholo tampo au rahanga Tampo Topobabehi Kori, hai tampo iti rapotalumba tauna au barahe to Yahudi.
40027008	Idomi pongkana tampo iti rahanga Tampo Wahe duuna ide-ide.
40027009	Anti babehianda iti, tepabukeimi apa au natunggai nabi Yeremia hangkoya, au manguli node: "Moula ada to Isaraeli, holona hadua hawi iami talu pulona doi pera. Mewali, talu pulona doi pera raala hai
40027010	rapopeholo tampona topobabehi kori. Iti mewali moula hawana Pue Ala iriko."
40027011	Roo indo, Yesu raanti i Gubernur Pilatu hai rapopeangka i lindona. Pilatu mekune Iria, nauli: "Ba Oyo mpuu datunda to Yahudi?" Nahanai Yesu: "Tou mpuu au nuuli iti."
40027012	Agayana i karasalaina kapala-kapala tadulako menomba hai totosaenda to Yahudi, Yesu bara mehana.
40027013	Ido hai Pilatu mekune mbuli Iria, nauli: "Bara pae Nuhadi ope-ope au rasalaiaKo?"
40027014	Agayana Yesu bara mau mehana, ido hai tingkara mpuu Gubernur.
40027015	Pare-parena i Alo Mahile Pasa, Gubernur biasana mokabaha hadua tauna au ratarunggu, ba hema au rapakanoto tauna bosa.
40027016	Mewali, pare iti, ara hadua toratarunggu au raisa mpuu tauna bosa, hangana Yesu Baraba.
40027017	Mewali, i pohudana Pilatu mobotusi kara-karana Yesu, bosa tauna teruhu. Napekunehe Pilatu: "Hema au niunde kukabahaakau pare ide? Yesu Baraba, ba Yesu au rahanga Kerisitu?"
40027018	Pilatu manguli nodo lawi naisa tunggaianda tadulakonda to Yahudi au mowei Yesu iria anti kamahinana lalunda.
40027019	I tempona Pilatu mohuda mobotusi kara-karana, hawemi hadua suro hangko i towawinena au mouliangaa: "Inee nuhuku tauna au bara masala iti! Anti kaIana panena mangipi au mewulungai inona kaindi."
40027020	Agayana kapala-kapala tadulako menomba hai totosaenda to Yahudi mohuweki lalunda tauna bosa, rauliangaahe: "Niperapi i Gubernur bona Baraba nakabaha hai Yesu nahuku mate!"
40027021	Roo indo, mekunemi Gubernur Pilatu i tauna bosa, nauli: "Hangko i olonda tauna au rodua ide, hema au niunde kukabahaakau?" Rahanai: "Baraba!"
40027022	Napekune mbuli Pilatu: "Ane nodo, kupoapami Yesu au rahanga Kerisitu?" Rahanai: "Pakumi i kau!"
40027023	Napekune mbuli Pilatu: "Dake apari au Nababehi?" Agayana mongangahe masisimbuku: "Paku peamide i kau!"
40027024	Kahopoana naita Pilatu barapi ara bunduna mololita irihira, lawi mogewo-gewohe. Ido hai naalami owai napemandoi i lindona tauna bosa hai nauli: "Memandona! Bona niita bara kupesuaki kanipapatena tauna ide! Ikamu rai au mohuru."
40027025	Mehana tauna bosa, rauli: "Io, ikami hawe-hawe i pemuleangki au mohalea kapateNa."
40027026	Hangko inditi, ia mokabahaamohe Baraba, hai natudu surodadona mopapahai Yesu. Roo indo, nahuhuamohe bona rapaku i kau.
40027027	Roo indo, surodadona Gubernur moantihe Yesu lao i paidaanda i lalu souna Gubernur, hai mokakiohe ope-ope ranganda mai motoleliki.
40027028	Rawosuimi hampina Yesu hai rabaduia badu au malei maleleintoro nodo badu datu.
40027029	Rababehimi hambua songko hangko i daangkau au modui, hai rasongkoia. Rawei wori hambua lai au rawoli i taye koanaNa nodo lai au nakingki datu, hai molingkudumohe i lindoNa, rauli: "KibilaKo, datunda to Yahudi!"
40027030	Ratinuduhimi Yesu, hai raala lai au i tayeNa rawombea waaNa.
40027031	Karoona rakakabosai, rawosuimi badu au rabaduia inona, hai rabaduia hule hampiNa haduduaNa. Roo indo, Yesu raantimi lao i raoa kota bona rapaku i kau.
40027032	I tanga rara, mampohidupaahe hadua tauna au rahanga Simo hangko i boea Kirene. Surodado to Roma mopari-pari Simo mohalea kau popakuana Yesu.
40027033	Bara mani mahae, hawemohe i paidaa au rahanga Golgota, lempona Bulu Bangawaa.
40027034	Inditi, Yesu rapaenu anggoro au ragalo hai puru binata. Karoona Napemina, lohe moenu.
40027035	Roo nodo, Yesu rapakumi i kau, hai hampiNa rakira-kira. Motendehe dadu bona mopakanoto kahemana au molambi hampiNa.
40027036	Hangko indo, mohudahe mokampai Ia.
40027037	I kau popakua i wongko waaNa, rapatakami hampeka pata. I pata iti, teuki apa au rasalaia Yesu node: IDEMI YESU DATUNDA TO YAHUDI.
40027038	Ara wori rodua topanangka au rapaku i kau hihimbela hai Ia, hadua tanda i koanaNa hai hadua tanda i kabeoNa.
40027039	Tauna au melempo inditi, moliliahe waanda mopakoi Yesu,
40027040	rauli: "Nuuli ina mogeroKo Souna Pue Ala hai Nuaro hule i lalu talu alona! Ane Anana mpuuKo Pue Ala, tulungimide wataMu! MendaulumoKo hangko i popakua iti!"
40027041	Nodo wori kapala-kapala tadulako menomba, guru agama hai totosaenda to Yahudi mopakoihe Yesu, rauli:
40027042	"Tauna ntanina Natulungihe, wataNa haduduana bara Nabuku Natulungi! Ba Ia au rauli Datunda to Isaraeli? Ane mendaulu hangko i kau mombehape iti, hangko tapoinalairi!
40027043	Ia mepoinalai i Pue Ala, hai Nauli kaiana Anana Pue Ala. Tapeita ba mai mpuu nakabaha Pue Ala!"
40027044	Nodo wori topanangka au rapaku i kau hihimbela hai Ia, monganga-ngangahe mopakoi Yesu.
40027045	Pualomi, unga pea makaindi i humalele tampo iti i lalu talu jaa.
40027046	Tinti talu kalumba, meraroami Yesu masisimbuku, Nauli: "Pue AlaNgku! Pue AlaNgku! Moapari hai NupalehiNa?" I lalu basa Yahudi: "Eloi, Eloi, lama sabaktani?"
40027047	Arahe bahangkia tauna au meangka hungku i popakuaNa au mohadi peraroaNa, rauli: "Pehadingi! Ia mokakio nabi Elia!"
40027048	Ara hadua au melangkami lao mangala hambua lomo, naeme i lalu owai anggoro au mangilu, nawoli i wuntu daangkau hai napakana humena Yesu bona Naenu.
40027049	Agayana tauna au ntanina manguli: "Pegia hampai, tapeita ba mai mpuu Elia motulungi."
40027050	Roo indo, monganga mbulimi Yesu masisimbuku, pane opemi inaoNa.
40027051	I tempo iti, rindi bana au tetoe i lalu Souna Pue Ala bila-bila mahepa ntanga hangko i wongko hawe i woi. Kelinu worimi, hai watu-watu mahile mabika.
40027052	Karoona Yesu rapatuwo, bosa talumba tebungkahi, hai bosa tauna au manoto babehianda hangkoya rapatuwo hule. Mearomohe hangko i talumbanda, pane mesuahe i kota Yerusale au rauli kota au malelaha. Bosahe tauna au moita.
40027054	Tadulako surodado hai surodadona au mokampai Yesu, langa mpuuhe mohadi linu hai moita ope-ope au mewali iti. Rauli: "Ia ide Anana mpuu Pue Ala!"
40027055	Inditi, bosa wori towawine au metotoki ngkarao. Ihira iti au mampeulai hai motulungi Yesu, mepongka hangko i pobagoNa i tampo Galilea.
40027056	Hangana au hadua, Maria Magdalena. Ara wori Maria inana Yakobu hai Yusupu. Hai hadua wori inanda Yakobu hai Yohane.
40027057	Ina tampumi alo, maimi hadua topebuku au hangko i boea Arimatea, hangana Yusupu. Yusupu iti, meula wori i Yesu.
40027058	Ia lao i Pilatu mamperapi watana Yesu, hai Pilatu motudumi surodadona mowei wataNa iria.
40027059	Naalami Yusupu watana Yesu, nabungkuhi bana au bula,
40027060	hai napopaturu i lalu talumbana au rapatimama. Talumba au wou mani iti rakalolungi i tabingke bulu watu. Roo indo, nalolimi hambua watu au mahile napopotuko baba talumba iti, hai padumi.
40027061	Agayana Maria Magdalena hai Maria au ntanina, mohudahe i raoa talumba iti.
40027062	Kahalona madondo i alo penombaa, kapala-kapala tadulako menomba hai to Parisi laohe i Pilatu,
40027063	rauli: "Tua Gubernur, kikatuinao lolitana topodongko iti, lawi i tempona mani tuwo, Nauli: 'Kaliuna talu alona, ina tuwo huleNa.'
40027064	Ido hai kiperapi Tua bona nutuduhe surodadomu lao mokampai talumbaNa maroa-roa duuna hawe i kataluna alona, bona datihe lao topeguruNa hai mopanangka wataNa pane rauli i tauna bosa Yesu tuwo hule. Ane nodo, bosa tauna ina rapakanawo, hai ina meliu kabosanda au meula Iria i tempo ide pane i tempona mani tuwo."
40027065	Nahanai Pilatu: "Idemohe surodado. Antimohe lao mokampai talumbaNa maroho-roho."
40027066	Lao mpuumohe i talumbaNa. Watu petukona rapekatandai, bona dati peisa rabungkahi, hai surodado iti ratuduhe mokampai talumbaNa, bona dati ara au mokakalea.
40028001	Kaliuna alo penombaa, hangko damani mesupa alo i alo Minggu, Maria Magdalena hai Maria au ntanina lao mampeita talumba iti.
40028002	Unga pea ara linu mahile, lawi hadua malaekana Pue mendaulu hangko i suruga mai mololi watu popetuko talumba, hai mohuda i wongkona.
40028003	Lenggena, mewangka nodo kila, hai hampina bula ntepuu.
40028004	Surodado au mokampai inditi, langa mpuumohe, moradahe, hai madungkahe. Mewalihe nodo tauna au mate.
40028005	Nauli malaeka i towawine iti: "Ineekau langa. Kuisa kanihaokina Yesu au rapaku i kau.
40028006	Barapi ara inde, tuwo hulemi nodo au Nauliangaakau hangkoya. Mai nipeita karadampaaNa hangkoya.
40028007	Mewali, laomokau hoholiga, niuliangaahe topeguruNa katuwona hulemi Yesu. Hai Ia moiyorumi lao i tampo Galilea. Ia ina niita inditi. Nikatuinao apa au kuuliangaakau ide!"
40028008	Hoholigahe towawine iti padu hangko i talumba. Langa mpuuhe, agayana matana worihe. Melangkamohe lao i topeguruNa Yesu lawi rapeinao mopahawe apa au mewali.
40028009	Bila-bila Yesu hawemi i olonda towawine iti, hai Natabehe. Maimohe hungku-hungku, mokalapui bitiNa hai menomba Iria.
40028010	Yesu mouliangaahe: "Ineekau langa! Laomokau niuliangaahe halaluNgku bona laohe i Galilea, lawi ina raitaNa indolou."
40028011	I kapadunda towawine iti, bahangkia surodado au mokampai talumba laohe i lalu kota mopahawe i kapala-kapala tadulako menomba ope-ope au mewali i talumba inona.
40028012	Mohawamohe kapala-kapala tadulako menomba hai totosaenda to Yahudi au ntanina. Kabotuana lolitanda, agina moweihe surodado doi ngkaya rapopotuko humenda bona inee rapopololita.
40028013	Rauli kapala-kapala tadulako menomba i surodado iti: "Niuliangaahe tauna node: 'I tanga kaindi, topeguruna Yesu mai mopanangka wataNa tangangki leta.'
40028014	Ane lolitami iti nahadi Gubernur, ikami rai au mololita iria bona ineekau rapopoapa."
40028015	Surodado iti modokohe doi au raweihe, hai mopahawehe apa au roomohe rapaturoa. Duuna hawe ide-ide, tebambari liliu lolita iti i to Yahudi.
40028016	Topeguruna Yesu au hampulo hai hadua laohe i tampo Galilea. Laohe i bulu au natudungia amihe Yesu.
40028017	Inditi, moita mpuumohe Yesu, hai menombahe Iria. Agayana ara wori au bata-bata mani lalunda.
40028018	Yesu mohungkuki topeguruNa, Nauliangaahe: "Ope-ope kuasa i suruga hai i dunia rahuhuamoNa.
40028019	Mewali, laomokau i humalele dunia, nipaturohe ope-ope tauna bona meulahe Iriko. Niriuhe i lalu hangana Uma hai Ana hai Inao Malelaha.
40028020	Nipaturomohe bona mampeulaihe hinangkana au Kupohawaakau. Hai bona niisa: ina Kuporangaikau duuna hawe i kahopoa dunia ide."
41001001	Idemi Ngkora Marasa, tuntukana katuwona Yesu Kerisitu, Anana Pue Ala.
41001002	TuntukanaNa mepongka hangko i kahawena Yohane Toperiu. Kahawena Yohane iti, napahawemi nabi Yesaya hangkoya. I lalu surana Yesaya, Pue Ala mouliangaa AnaNa node: "Idemi suroNgku au ina Kutudu moiyoru hangko Irio, bona mopasilolonga raraMu."
41001003	"Iami au mekakakio i pada wungi, nauli: 'Ina hawe Pue! Nipasilolonga raraNa. Nipakanoto rara au ina Napoliungi.' "
41001004	Moula apa au teuki iti, hawe mpuumi Yohane Toperiu i pada wungi. Ia mopahawe Ngkorana Pue Ala i tauna bosa, nauli: "Menosomokau hangko i dosami hai maimokau kuriu bona dosami naampungi Pue Ala."
41001005	Bosa tauna lao i pada wungi mampeinao mohadi lolitana Yohane. Arahe au hangko i kota Yerusale hai hangko i humalele tampo Yudea. Maihe mopangaku dosanda, hai nariuhe Yohane i owai Yarade.
41001006	Hampina Yohane rababehi hangko i wulu onta. Pampouna hangko i koli. Paandena kakomba hai tinaha.
41001007	Yohane mopahawe bambari ide: "Ina hawe hadua tauna au meliu kuasaNa hangko iriko. Kehapina mokakahi pekapu kandupaNa, barana hintoto.
41001008	Iko moriukau hai owai, agayana Ia ina moriukau hai Inao Malelaha."
41001009	I tempo iti, Yesu lao hangko i boea Nasare i tampo Galilea, mampoperiu i Yohane. Ia nariumi Yohane i owai Yarade.
41001010	Pesorena Yesu hangko i owai, Naitami langi tebungkahi hai Inao Malelaha mendaulu mai nodo tadasi manggebodo memua i tanoanaNa.
41001011	Roo nodo, rahadimi wotuna Pue Ala hangko i langi au manguli: "Oyomi AnaNgku au Kupokakaya hai Kupokatana."
41001012	Roo indo, Inao Malelaha moanti Yesu lao i pada wungi.
41001013	Ia maida inditi iba pulona alona kamahaena, hai i tempo iti nakelo Datu Tokadake. Binata au maila ara hihimbela hai Ia, hai malaeka mokadipura Ia.
41001014	Bara mani mahae hangko inditi, Yohane Toperiu rahaka hai ratarunggu. I tempo iti, laomi Yesu i tampo Galilea, hai mopahawe Ngkora Marasa au hangko i Pue Ala,
41001015	Nauli: "Barapi mahae ina hawe poparentana Pue Ala i dunia! Menosomokau hangko i dosami, nipoinalaimide Ngkora Marasa."
41001016	TangaNa Yesu molumao i wiwi rano Galilea, moitami rodua tauna, hanganda: Simo hai Andaria, adina. I tempo iti, tanganda modala i rano, lawi itimi bagonda.
41001017	Nauliangaahe Yesu: "Maimokau hai niulaNa! Barapi ikane au nidala, agayana manusiami au nidala."
41001018	Ihira mopalehi mpuumi dalanda, hai mepongka alo iti, meulamohe i Yesu.
41001019	Roo indo, napaliliumi Yesu polumaoNa, hai Naita mbuli rodua topohalalu: Yakobu hai Yohane, anana Sebedeus. Ihira iti, tanganda mopakaroa dalanda i lalu duanga.
41001020	Yesu mokakiohe bona meulahe Iria. Mewali, ihira mopalehi mpuu umanda i lalu duanga hihimbela hai topobagona, pane meula worihe i Yesu.
41001021	Hangko indo, Yesu hai topeguruNa lao i boea Kapernaum. I alo penombaanda to Yahudi, Yesu mesuami i lalu sou penombaa hai mepongka mepaguru.
41001022	Tingkaramohe tauna au mohadi paturoNa, lawi pepaturoNa bara nodo guru-guru agama. PepaturoNa, nodo tauna au makuasa mpuu.
41001023	I tempo iti, ara hadua tauna au napesawii seta mesua wori i sou penombaa, hai monganga-nganga, nauli:
41001024	"Ee Yesu to Nasare! Ina Nupoapangkai? Ba Nupeinao mopakarugingkai? Kuisa kaOyona mpuu Suro au malelaha hangko i Pue Ala."
41001025	Agayana Yesu mokambaroa, Nauli: "Mandiiko! Pelohomide hangko i tauna iti!"
41001026	Tauna iti morada-rada anti kanapesawiina seta, hai monganga-nganga. I tempo iti wori, melohomi seta.
41001027	Tingkaramohe ope-ope tauna au moita iti, alana molololitahe, rauli hadua hai hadua: "Apa wei dide? Idemi paturo au wou, hai tauna ide makuasa mpuu! Mogalori tokadake, mampeulaihe hawaNa!"
41001028	Hangko inditi, bambari kana i Yesu tepahawe i humalele tampo Galilea.
41001029	Pesulenda Yesu hai topeguruNa hangko i sou penombaa iti, laomohe i sounda Simo hai Andaria. Yakobu hai Yohane lao worihe.
41001030	Inditi, pengantina Simo au towawine maturu i paturuana lawi napawembe. Rapahawea Yesu kamahaina.
41001031	Roo indo, laomi Yesu i paturuana, Nakingki tayena hai Napopearo. Liliu maoha, pane towawine iti mororahe.
41001032	Kalumbami, i katampuna alo, bosa tauna mai i Yesu moanti ope-ope tauna au mahai hai au napesawii seta.
41001033	Bosa ampu boea mai moteruhu i tabangaa souna Simo.
41001034	Bosa tauna au Napakaoha hangko i hakinda au ngkaya pakana. Ngkaya wori seta au Napopeloho hangko i tauna au napesawii. Agayana seta iti, barahe Napaliu Yesu mololita, lawi moisa mpuuhe kahemaNa.
41001035	Kahalona madondo hungku mabaa, mearomi Yesu hai padu hangko i boea iti lao i paidaa au boa, pane mekakae.
41001036	Simo hai rangana lao mohaoki. Ralambimi, rauliangaa:
41001037	"Bosa tauna mohaokiKo, Guru."
41001038	Nauliangaahe: "Laomoke i boea ntanina au hungku bona Kuanti wori Ngkorana Pue Ala inditi. Lawi itimi tunggaiaKu mai i dunia."
41001039	Roo indo, laomi Yesu hai topeguruNa moanti Ngkorana Pue Ala i ope-ope boea i tampo Galilea. Ia mepaturo i lalu sou-sou penombaa, hai mampopeloho seta au mesawi i tauna.
41001040	Ara hadua tauna au ketangga au mai molingkudu i lindona Yesu. Naperapi tulungi, nauli: "Kuisa KaNubukuna mopakaohana. Ane Nuunde, pakaohana wongkoya!"
41001041	Maahi laluna Yesu moita. Ido hai Napetobo hai Nauliangaa: "Kuunde mpuu. Maohamoko!"
41001042	Unga pea, matanta hakina, maohami.
41001043	Roo indo, natudu Yesu bona ia padu, Nauliangaa:
41001044	"Inee nupopololita i hema pea apa au mewali inona. Laomoko hampai nupetudungia watamu i tadulako menomba, bona naita kamaohamumi, hai nuantimi popenombamu moula parenta au teuki i lalu Aturana Musa, bona tongawa i ope-ope tauna kamaohamumi."
41001045	Agayana, iumba pea kalaoana tauna iti, mampololita liliu kanapakaohana Yesu, alana Yesu barapi peisa mesua i lalu boea dati ratoleliki tauna bosa. Ido hai Yesu maida pea i raoa boea i pada wungi. Agayana nauri nodo, ara liliu bosa tauna au mai hangko i boea-boeana mampeinao mampohidupaa.
41002001	Bara mahae hangko indo, Yesu mesule lao i boea Kapernaum. Tebambarimi kaarana Yesu i lalu sou.
41002002	Ido hai bosa tauna mai, alana buke i lalu sou, hai baba sou iti buke wori tauna. Yesu mopahaweahe Ngkorana Pue Ala.
41002003	Tangana mololita, maimohe iba tauna mokowa ranganda au palu.
41002004	Bara ara raranda mohungkuki Yesu lawi sou iti buke ntepuu tauna. Ido hai mengkahemohe i tuka lao i wongko sou moangka atu sou au ara i wongkona Yesu, hai raulu ranganda bona toa i lalu sou.
41002005	Kanaitana Yesu kamahilena pepoinalainda, Naulimi i topalu iti: "AnaNgku, teampungimi dosamu."
41002006	Ara worihe bahangkia guru agama to Yahudi au mohuda i lalu sou iti. Koi inaonda mohadi lolitana Yesu iti. Nauli lalunda:
41002007	"Pebai mpuu tauna ide mololita nodo! Ba Ia mopahimbela kuasaNa hai Pue Ala? Bara ara hadua tauna au peisa moampungi dosa, batena pea Pue Ala."
41002008	Agayana naisami Yesu apa au ara i lalunda. Ido hai Nauliangaahe: "Moapari hai koi inaomi?
41002009	Umba au mamura rauli: 'Teampungimi dosamu,' ba 'Pearo, nulolomi alemu, hai molumaomoko.'
41002010	Bona niisa, Iko ide, Ana Manusia, makuasa moampungi dosa i dunia. Ide-ide ina Kupatongawa kaarana kuasaNgku moampungi dosa." Hangko inditi, membalilimi Yesu i topalu iti,
41002011	Nauliangaa: "Mearomoko, nulolomi alemu, hai mesulemoko!"
41002012	Mearo mpuumi topalu iti, nalolo alena, hai molumaomi lao i olonda tauna bosa. Karaitana tauna bosa apa au mewali iti, tingkaramohe ope-ope, hai motoyahe Pue Ala, rauli: "Bara mani hambela taita au mewali nodo!"
41002013	Roo indo, lao mbulimi Yesu i wiwi rano. Bosa mpuu tauna mai Iria, hai Ia mopaturohe.
41002014	Tangana Yesu molumao, Naitami hadua toperuru asele au mohuda i kantorona, hangana Lewi anana Alfeus. Nauli Yesu iria: "Peulamide Iriko!" Meangkami Lewi, hai liliu meula Iria.
41002015	Roo indo, Yesu hai topeguruNa maandehe i souna Lewi. Tanganda maande, mai worihe bosa toperuru asele hai tauna ntanina au maande sambela hai ihira, lawi bosa tauna meula i Yesu. Tauna iti raimba tauna au kadake babehianda.
41002016	Arahe inditi bahangkia guru agama au moula paturonda to Parisi. Karaitana guru agama Yesu maande hihimbela hai tauna au kadake babehianda, rapekune guru agama iti i topeguruNa: "Moapari pane gurumi maande sambela hai toperuru asele hai tomadosa?"
41002017	Nahadi Yesu lolitanda, ido hai Nauliangaahe: "Tauna au bara mahai, bara paraluu mohaoki sando. Tauna au mahai pea au paraluu mohaoki sando. BaraNa mai mokakio tauna au manoto babehianda. KamaiNgku ide, mokakioNa tomadosa bona menosohe hangko i dosanda."
41002018	Hambela tempo, topeguruna Yohane Toperiu hai to Parisi tanganda mopuasa. Aramohe tauna au hawe i Yesu hai mekune Iria: "Topeguruna Yohane Toperiu mopuasa. Nodo wori topegurunda to Parisi. Mewali, moapari pane topeguruMu barahe mopuasa?"
41002019	Yesu mohanaihe hai ngkora pandiri ide, Nauliangaahe: "I posusa petauna, ba mopuasahe torare tangana toratauna tobalilo ara mani i olonda? Bara. Lawi ane ara mani toratauna tobalilo i olonda, barahe mopuasa.
41002020	Agayana hambela tempo, toratauna tobalilo ina raala hangko i olonda. I tempo itiri, hangko mopuasahe."
41002021	Roo indo, Yesu mopahawe ngkora pandiri au rompaka, Nauli: "Bara ara hadua tauna au motampelei badu au hae hai hasepa bana au wou. Lawi hasepa bana au wou ina mengkuru, duuna mahepa badu au hae iti, alana kahile-hileari kahepana.
41002022	Nodo wori, bara ara tauna au mokando anggoro au wou i pambolia au hae. Lawi ane rengke, ina mahepa pambolia au hae iti, alana mabubu anggoro, hai marugi wori pamboliana. Mewali, anggoro au wou hangangaa rakando i pambolia au wou."
41002023	Hambela tempo i alo penombaa, Yesu hai topeguruNa moliuhe i hambua bonde. Tanganda moliu i bonde iti, topeguruNa mokanukihe wua pare hai raande.
41002024	To Parisi au arahe inditi mekune i Yesu, rauli: "Moapari hai topeguruMu moliungi atura agamanta? Mobagohe i alo penombaa!"
41002025	Nauli Yesu: "Bara pae nibasa apa au nababehi Datu Daudi hai rangana hangkoya i temponda marimi?
41002026	I tempona Abyatar mewali Tadulako Menomba Mahile, mesuami Daudi i lalu sou penombaa, hai moande roti au rapopenomba i Pue Ala, pane nakira-kiraa worihe rangana. Moula ada agamanta, tadulako menomba pea au peisa moande roti iti. Agayana nauri nodo, babehiana Daudi iti bara rasalai."
41002027	Hangko inditi, nauli mbuli Yesu: "Pue Ala mobabehi alo penombaa bona motulungi manusia. Manusia bara Nababehi bona Napakapari ada alo penombaa.
41002028	Mewali, Iko Ana Manusia, ara kuasaNgku mouli apa au peisa rababehi i alo penombaa."
41003001	Hambela tempo, mesua mbulimi Yesu i lalu sou penombaanda to Yahudi. Inditi, ara hadua tauna au mate tayena hambali.
41003002	Ara worihe to Parisi inditi au mohaoki kanawoana Yesu, ba ina mobago i alo penombaa. Ido hai mampeita mpuuhe apa au ina nababehi Yesu, lawi rapeinao mosalai.
41003003	Nauli Yesu i tauna au mate tayena hambali: "Maiko meangka inde i lindo."
41003004	Roo indo, nauli Yesu i to Parisi: "Moula atura agamanta, apa au peisa tababehi i alo penombaa: mobabehike au maroa ba au kadake? Motulungi ranganta ba mopapate ranganta?" Agayana to Parisi iti, barahe mau mohanai, mandii-ndii peahe.
41003005	Membalilimi Yesu mototokihe. Rumpu hai mapari Nahadi lawi matua mpuu lalunda. Ido hai Nauliangaa tauna au mate tayena: "Ona tayemu!" Naona mpuumi tayena, liliu maoha.
41003006	Padumohe to Parisi hangko i sou penombaa, hai laohe moteruhu hai taunana Datu Herode. Mohaokihe rara bona Yesu rapapate.
41003007	Yesu hai topeguruNa meangka hangko inditi lao i wiwi rano. Bosa to Galilea meula Iria. Bosa wori au mai hangko i tampo Yudea,
41003008	hangko i Yerusale, hangko i tampo Idumea, hangko i tanda orupena owai Yarade, hai ara wori hangko i kota Tirus hai Sidon. Bosa ntepuu tauna au mai i Yesu lawi mohadihe ope-ope au Nababehi.
41003009	Bosa tauna au mahai Napakaoha, alana mombemberirihe tauna lao mohungkuki bona mampetobohe Yesu. Anti kabosanda tauna, ido hai Yesu motudu topeguruNa mopasilolonga duanga rapesawii, bona dati raupi-upi tauna bosa.
41003011	Mai worihe tauna au napesawii seta. I poitanda Yesu, liliu molingkuduhe i lindoNa, hai seta iti monganga-ngangahe, rauli: "Oyomi Anana Pue Ala!"
41003012	Agayana Yesu mokonto ntepuuhe, bona inee rauli kahemaNa.
41003013	Roo indo, mempanaimi Yesu lao i tongku-tongkuna, hai mokakio tauna hintoto hai peundeaNa. Kahawenda,
41003014	Ia mopilei hampulo hai rodua hangko i olonda, Nauliangaahe: "Kupileikau bona niporangaiNa. Ina Kutudukau lao mopahawe Ngkora Marasa,
41003015	hai ina Kuweikau kuasa mampopeloho seta."
41003016	Idemi hanganda au hampulo hai rodua iti: Simo (au nahanga Yesu Peturu); roo indo, Yakobu anana Sebedeus, hai Yohane adina Yakobu (Yesu mohangahe Boanerges -- lempona: ana gumpata ); roo indo, Andaria, Pilipu, Bartolomeus, Matiu, Tomas, Yakobu anana Alfeus, Tadeus, Simo to Selot, hai Yudasi Iskariot au mampobalu Yesu i iwaliNa.
41003020	Roo indo, Yesu mesule lao i sou. Agayana bosa wori tauna mai motoleliki, alana Yesu hai topeguruNa barahe tepaka maande.
41003021	Ara worihe tauna inditi au mololita kana i Yesu, rauli "Magilami!" Ido hai laohe halaluNa mangala Yesu.
41003022	Ara worihe guru agama to Yahudi au hawe hangko i Yerusale. Rauli guru agama iti: "Ia napesuangi Beelsebul, datunda ope-ope seta. Datu seta itimi au mowei kuasa mampopeloho seta."
41003023	Ido hai Yesu mokakiohe mai Iria bona Napololitaahe bahangkia pakana ngkora pandiri, Nauli: "Peisa pae seta mampopeloho hangka setana?
41003024	Ane pandirina ara hadua datu, hai tauna bosa i lalu kadatuana mosisala liliuhe, kadatua iti bara ina mantaha.
41003025	Ane tauna hantina mobungka-bungka liliu, bara ina hintuwu potina iti.
41003026	Nodo wori i kadatua seta: ane Datu Tokadake mampopeloho hangka tokadakena, lempona seta moewa hangka setana, alana magero kadatuanda seta iti.
41003027	Datu Tokadake peisa rapandiri nodo tauna au maroho. Ane mesuake i lalu souna tauna au maroho hai mampeinaoke morampaki ihi souna, hangangaa tahilu hampai ampu sou iti, hangko peisarike moanti anu-anuna tapalimba. Nodo wori, ane Iko mampopeloho seta, lempona, Kunangimi Datu Tokadake.
41003028	Mewali, bona niisa: ope-ope dosa hai lolita pesapuaka peisa raampungi.
41003029	Agayana hema au mosapuaka Inao Malelaha, bara ara ampungiana. Babehia iti ina rasalai duuna kamahae-haea."
41003030	Yesu manguli nodo, lawi ara au mouli kanapesawiiNa tokadake.
41003031	Hangko inditi, hawemohe inana hai halaluna Yesu meangka i raoa sou. Motuduhe tauna lao mokakio Yesu, lawi rapeinao mololita iria.
41003032	I tempo iti, bosa tauna motoleliki Yesu, rauliangaa: "Guru, inaMu hai halaluMu, arahe i raoa mohaokiKo."
41003033	Napekune Yesu: "Hema inaNgku? Hema halaluNgku?"
41003034	Roo indo, Yesu mototoki tauna au motoleliki, Nauli: "Ane inaNgku hai halaluNgku, ihirami ide.
41003035	Lawi hema-hema au mobabehi peundeana Pue Ala, ihirami halaluNgku hai ihirami inaNgku."
41004001	Hambela tempo, Yesu mepaturo mbulimi i wiwi rano. Bosa mpuu tauna teruhu motoleliki. Ido hai laomi Yesu mesawi i duanga au i wongko owai, hai mohuda i laluna. Tauna bosa meangkahe i wiwi rano.
41004002	Ngkaya pakana au Napaturoahe i lalu ngkora pandiri, Nauli:
41004003	"Pehadingi! Ara hadua tauna au lao mohawu.
41004004	I pohawuna iti, ara tinuda au manawo i rara. Hawehe tadasi, motilo duuna ope.
41004005	Ara wori au manawo i tampo au mowatu-watu, haodi pea tampona. Tinudana iti holiga mpuu tuwo, lawi manipi tampona.
41004006	Ane kealo, malaumi duuna bangi, lawi bara kaladu uakana.
41004007	Ara wori au manawo i lalu dui. Dui mobalungkuhi tinuda iti, alana bara mowua, hai mate.
41004008	Ara wori tinuda au manawo i tampo au marudu. Tuwo maroa tinuda iti. Kamahile-hilea, alana mowua. Ara au talu pulona belana hangko i tinudana, ara au ini pulona belana, ara wori au hangatu belana hangko i tinudana."
41004009	Roo mopahawe ngkora pandiri iti, Nauliangaamohe: "Hemakau au motalinga, nipehadingi maroa!"
41004010	Roo indo, i tempona Yesu haduduana, topeguruNa au hampulo hai rodua hai topeguruNa au ntanina maihe mekune Iria: "Apari lempona ngkora pandiri iti inona?"
41004011	Nauli Yesu: "Hangkoya, tewuniangi mani paturo kana i poparentana Pue Ala. Ide-ide Naweimokau Pue Ala pekiri bona niisa lempona paturo iti. Agayana ane tauna au bara meula Iriko, Kupaturohe hai ngkora pandiri,
41004012	bona tepabukei au teuki i lalu Sura Malelaha node: 'Meitatohe, agayana barahe moisa lempona apa au raita. Mehaditohe, agayana barahe moisa tunggaiana apa au rahadi. Mewali, barahe mesule i Pue Ala, hai dosanda bara teampungi.' "
41004013	Roo indo, Yesu mouliangaahe: "Ane bara niisa lempona ngkora pandiri iti inona, noumba kaniisana lempona ngkora pandiri au ntanina?
41004014	Topohawu, iami au mopahawe Ngkorana Pue Ala.
41004015	Arahe tauna au peisa rapandiri nodo tinuda au manawo i rara. Mohadi mpuuhe Ngkorana Pue Ala, agayana Datu Tokadake mopawuli lalunda, alana barapohe mopailalu Ngkora iti.
41004016	Ara worihe tauna au peisa rapandiri nodo tinuda au manawo i tampo au mowatu-watu. Kamohadinda Ngkorana Pue Ala, tou-tou matana lalunda.
41004017	Agayana bara kaladu pouakana Ngkorana Pue Ala i lalunda, ido hai barahe mantaha. Ane rapopeahi-ahihe ba rapamaparihe anti pepoinalainda i Ngkorana Pue, mousulihe hai barapohe mepoinalai.
41004018	Ara worihe tauna au rapandiri nodo tinuda au manawo i olo dui. Mohadi mpuuhe Ngkorana Pue Ala,
41004019	agayana mopailalu liliu peahe katuwonda i lalu dunia ide, hai mampeinao peahe morampu peawa dunia, hai ngkaya pakana peundeana lalunda au kadake. Ido hai barapi ara paidaana Ngkorana Pue Ala i lalunda, hai barapi mobundu Ngkora iti i lalu katuwonda.
41004020	Ara wori tauna au rapandiri nodo tinuda au manawo i tampo au marudu. Karahadina Ngkorana Pue Ala, liliuhe motarima hai mopailalu. I tauna iti Ngkorana Pue Ala mowua. Arahe au talu pulona belana hangko i tinudana, arahe au ini pulona belana, ara worihe au hangatu belana hangko i tinudana."
41004021	Nauli mbulimi Yesu: "Ba ara tauna au moanti hulo i lalu sou hai nabobongi kori ba nawoli i woi koi? Manoto bara ara. Hulo batena rawoli i paidaana bona pewangkana raita ope-ope tauna i lalu sou.
41004022	Nodo wori ope-ope paturoNgku au tewuniangi mani ina tewungkehi. Hai ope-ope lolitaNgku au tebalungkuhi mani ina tongawa.
41004023	Hema au motalinga, pehadingi maroa!"
41004024	Nauli mbuli Yesu: "Nipailalu apa au nihadi ide. Lawi ane ngkaya au nihadi hai nipeulai, ngkaya wori au ina napakanotoakau Pue Ala, ba melumbu mbuli hangko inditi.
41004025	Tauna au mampoinalai Ngkorana Pue Ala, rapakanoto lalunda bona tetambai au ara irihira. Agayana tauna au barahe mampoinalai Ngkorana Pue Ala, nauri arami haodi au raisa, hangangaa raala hule."
41004026	Nauli Yesu: "Ane hawemi poparentana Pue Ala i dunia, pewalina nodo ngkora pandiri ide: hadua tauna lao motudai bondena.
41004027	Maroa kaindi ba mabaa, maroa i tempona maturu ba i tempona mearo, tinudana tuwo liliu duuna mahile. Agayana bara naisa topobonde noumba katuwona tinudana iti hai pane mahile.
41004028	Hangko i tampo, pesupaana wuana. Nguru-nguruna tawena hai kauna au mesupa, hangko inditi mowuami, duuna moihi.
41004029	Ane mangka pare, laomi ampuna mohambe, lawi temponami rapepare."
41004030	Nauli Yesu: "Ane poparentana Pue Ala hawe i dunia, noumba pewalina? Poparentana Pue Ala nodo lihu hahawi i lalu ngkora pandiri ide:
41004031	Ara hadua tauna au mohawu lihu hahawi i bondena. Lihu hahawi iti manete mpuu, meliu kakokoina hangko i ope-ope lihu au ara i dunia.
41004032	Agayana ane rahawuka hai tuwo, meliu kamapangkana pane halo-halo au ntanina. Tuwo nodo kau hangkau duuna daana rapoharai tadasi hai rapeongai."
41004033	Hai ngkaya mbuli ngkora pandiri au napake Yesu mopahawe Ngkorana Pue Ala i tauna bosa. Napaturohe moula karabukuna moisa lempona.
41004034	Bara ara au Napaturoahe ane bara hai ngkora pandiri. Agayana ane Ia pea hihimbela hai topeguruNa, hangko Napakanotoarihe lempona ope-ope.
41004035	Kalumbami, Nauli Yesu i topeguruNa: "Laomoke i tanda orupena rano."
41004036	Mewali, lawi arami Yesu i lalu duanga, meangkamohe mopalehi tauna bosa au i wiwi rano. Ara wori duanga ntanina inditi au meula.
41004037	Bara mahae hangko indo, hawemi himburu mahile. Duanganda narumpa balumba, alana ina buke duanganda hai owai.
41004038	I tempo iti, Yesu tangana leta i ale au ara i wuntu duanga. TopeguruNa lao morua, rauliangaa: "Guru! Moapari hai leta peaKo? Ina marugike!"
41004039	Kamearonami Yesu, mokambaroa himburu hai balumba, Nauli: "Pengkaroo himburu! Tindamoko balumba!" Mengkaroo mpuumi himburu, hai unga pea lene rano.
41004040	Roo indo, Yesu mouliangaahe topeguruNa: "Moapari hai langakau? Moapari hai baraNa nipoinalai?"
41004041	Tingkara mpuuhe topeguruNa, hai molololitahe, rauli hadua hai hadua: "Hemari tauna ide mogalo himburu hai balumba moula hawaNa?"
41005001	Hangko inditi, laomohe i tanda orupena rano, i tampo Gerasa.
41005002	Kahawenda i tampo Gerasa, maimi hadua tauna au napesawii tokadake mampohidupaa Yesu.
41005003	Tauna iti maida pea i talumba. Mogalori hai rante, bara rabuku tauna mohilu, lawi rumihi kamarohona.
41005004	Bosa belana bitina hai tayena rahilu, agayana koloro hai rante batena pea nabotu-botu liliu. Ido hai bara ara hadua au pebai mohaka.
41005005	Alo-alona hai wengi-wengina, ia molulumao i talumba hai i tongku-tongkuna, monganga-nganga hai mobelai watana hai watu.
41005006	Karao mani Yesu, tauna iti moitami hai melangka lao Iria, pane molingkudu i lindoNa menomba.
41005007	Yesu motudumi seta au mampesawii tauna iti, Nauli: "Melohomoko hangko i tauna ide!" Monganga tauna iti, nauli: "Yesu Anana Pue Ala au i suruga! Moapari hai maiKo? Kuperapi bona Nudandi i lalu hangana Pue Ala, barana ina Nupopeahi-ahi."
41005009	Yesu mekune iria: "Hema hangamu?" Nahanai: "Hangangku Legion, lawi bosangkai au mesawi i tauna ide." (Hangana Legion iti, lempona: i sabuna.)
41005010	Raperapi seta iti i Yesu bona ineehe Napopeloho hangko i tampo iti.
41005011	Bara karao hangko inditi, arahe boe hambanguna tanganda masui i bulu.
41005012	Seta iti merapi i Yesu, rauli: "Tudungkai mesua i boe olou."
41005013	Nauli Yesu: "Laomokau!" Hangko inditi, meloho mpuumohe seta iti liliu mesua i boe. Pesuanda i boe, melangkamohe boe iti lao mengkanawo i rano, pane matehe maliso. Kabosanda au mate kira-kira rosabu baana.
41005014	Karaitana tauna au mokampai boe apa au mewali, melangkamohe lao i boea hai i bonde au hungku mopahawe apa au raita i ranganda. Ido hai maimohe ampu boea mampeinao moita.
41005015	Kahawenda i Yesu, moitahe tauna au napesawii seta inona, mohuda nodo tauna biasa, mebadu, hai manotomi pekirina. Ido hai langamohe.
41005016	Tauna au moita apa au nababehi Yesu inona, mopatuntuahe apa au mewali i tauna au napesawii seta, hai apa au mewali i boenda.
41005017	Roo indo, ampu boea iti merapihe i Yesu bona padu hangko i tamponda. Mewali, mesawi mbuli Yesu i lalu duanga.
41005018	TangaNa mesawi i duanga, tauna au napesawii seta inona merapi bona lao hihimbela hai Ia.
41005019	Agayana bara Napaliu, Nauliangaa: "Mesulemoko lao i soumu, nuuliangaahe hambomboeamu apa au nababehiako Pue Ala hai noumba ahiNa irio."
41005020	Lao mpuumi i tampo Dekapolis (lempona: Hampulo Boea), mopahawe apa au nababehia Yesu. Tingkara ope-ope tauna au mohadi bambari iti.
41005021	Mesule mbulimi Yesu lao i tanda orupena rano. I kahaweNa, bosa tauna motoleliki. TangaNa mani i wiwi rano,
41005022	hawe hadua tadulako sou penombaanda to Yahudi, hangana Yairus. Kamoitana Yesu, ia molingkudumi i lindoNa
41005023	merapi tulungi, nauli: "Ina mate anangku towawine i sou. Laoke i soungku, Nupetobo woya bona maoha hai bona dati mate."
41005024	Laomi Yesu meula i tauna iti, hai bosa tauna moulahe duuna Yesu barapi peisa mokale.
41005025	I olonda tauna bosa, ara hadua towawine au hampulomi hai rompare nahumba liliu, bara mengkangkaroo.
41005026	Bosa belana merapi bona rapakulii i sando, duuna ope ihi souna napobalu napopobayari. Agayana bara ara kamaohana, tetambairi hakina.
41005027	Kanahadina apa au rapololita tauna kana i Yesu, nauli laluna: "Ane kupetobo pea wuntu baduNa, hangangaa maohana!" Mewali mengkalumpii i olonda tauna bosa mohungkuki Yesu i taleuNa, hai napetobo mpuu wuntu baduNa.
41005029	Kanapetobona, unga pea teompo wahena. Tou-tou nahadi kamaohanami.
41005030	I tempo iti wori, nahadi Yesu ara kuasa au mesuwu hangko Iria. Membalilimi i tauna bosa, Nauli: "Hema au mampetobo baduNgku?"
41005031	Rauli topeguruNa: "Guru, bosa ntepuu tauna au mombeupi-upi mogaguKo. Moapari hai Nupekune hema au mampetoboKo?"
41005032	Agayana Yesu mototoki mantoleli mohaoki tauna au mampetobo.
41005033	Naisa towawine iti apa au mewali i watana. Moradami anti kalangana, hai mai molingkudu i lindona Yesu mopangaku apa au nababehi.
41005034	Yesu mouliangaa towawine iti: "AnaNgku! Maohamoko lawi mepoinalaiko Iriko. Mesulemoko hai maroa tuwomu. Maohamoko, barapi ara hakimu."
41005035	Tangana mani Yesu mololita, hawemohe bahangkia suro hangko i souna Yairus au mouliangaa Yairus: "Tua, matemi anamu. Ineemoko mopakasusa Guru."
41005036	Kanahadina Yesu apa au rauli suro iti, Ia mouli i Yairus: "Ineeko langa! Mepoinalaimoko Iriko!"
41005037	Napaliliumi Yesu polumaoNa agayana bara Napaliu tauna bosa meula Iria, batena pea Peturu, Yakobu hai Yohane adina Yakobu.
41005038	KahaweNa i souna Yairus, naita Yesu bosa tauna au mogewo-gewo hai rumihi poterianda.
41005039	PesuaNa i lalu sou, Nauliangaahe: "Moapari hai mogewo-gewokau hai rumihi poteriami? Ia barato mate. Leta pea."
41005040	Karahadina, raele-eleri. Hangko indo, Yesu motuduhe ope-ope tauna meloho hangko i lalu sou, pane mesuami i paturuana anangkoi iti hihimbela hai inana hai umana, hai topeguruNa au talu.
41005041	(Tinuwuna anangkoi iti hampulo hai rompare.) Yesu mokingkimi tayena, hai Nauliangaa: "Mearomoko anaNgku!" I lalu basanda to Yahudi, nodemi lolitaNa: "Talita kum!" Mearomi anangkoi iti hai liliu molumao. Tingkara mpuumohe ope-ope tauna au moita.
41005043	Agayana Yesu mokontohe, Nauli: "Inee nipololita apa au hangko mewali ide." Hai Nauli mbuli: "Nipaande anangkoi ide."
41006001	Roo indo, Yesu meangka hangko i boea iti lao i boea karapakahileaNa hihimbela hai topeguruNa.
41006002	I alo penombaa, laomi i sou penombaa mopaguru tauna. Bosa tauna inditi. Karahadina paturona Yesu, tingkaramohe rauli: "Hemari au mopaturo Ia pane nodo kamapandeNa? Kapande apa au ara Iria? Hangko iumba kuasaNa mobabehi tanda kuasa?
41006003	Ia ide basi pea, anana Maria. HalaluNahe, Yakobu, Yoses, Yuda hai Simo. HalaluNa towawine, ara worihe hihimbela hai ikita inde." Ido hai lohehe mepoinalai i Yesu.
41006004	Hangko inditi, Yesu mouliangaahe: "Hadua nabi rabila iumba pea kalaoana. Agayana ane i boeana haduduana hai i souna, hai i olonda halaluna, bara rabila."
41006005	Tingkarami Yesu lawi barahe mepoinalai Iria. Ido hai bara peisa mobabehi ngkaya tanda kuasa inditi. Napetobo pea bahangkia tomahai bona maohahe. Roo indo, laomi Yesu mampolumaongi boea-boea au hungku inditi hai mopaguru tauna.
41006007	Ia mokakio topeguruNa au hampulo hai rodua, Natuduhe rorodua lao moanti Ngkorana Pue hai Naweihe kuasa mampopeloho tokadake.
41006008	Hangko damanihe meangka, Napaturohe node: "Ineekau moanti apa-apa i polumaomi, batena pea lai. Ineekau moanti roti ba baku ba doi.
41006009	Peisakau mekandupa, agayana ineekau moanti badumi morontau."
41006010	Nauli wori: "Ane hawekau i hambua boea hai arahe tauna au motarimakau i sounda, maidamokau inditi duumi meangka lao i boea ntanina.
41006011	Ane ara ampu boea au barakau motarima ba au bara mounde mampehadingi lolitami, nipalehi boea iti, hai nitaronta awu au mentaka i palanta bitimi, iti tandana barapi ikamu au mohuru ane Pue Ala mohukuhe."
41006012	Karoona Yesu mopaguruhe topeguruNa au hampulo hai rodua, meangkamohe lao mopaguru tauna bosa bona menosohe hangko i dosanda.
41006013	Topeguruna Yesu iti mampopeloho ngkaya seta au mampesawii tauna, hai morirohihe lana wongi i tomahai pane maohahe.
41006014	I tempo iti, Datu Herode Antipas mohadi apa au nababehi Yesu, lawi hangana Yesu tebambarimi iumba-umba pea. Ara au manguli: "Yesu iami Yohane Toperiu au tuwo hule! Ido hai ara kuasa mobabehi tanda au metingkarai."
41006015	Agayana ara wori au manguli: "Yesu iami nabi Elia." Hai ara wori au manguli: "Iami hadua nabi, nodo nabi au hangkoya."
41006016	Kanahadina Datu Herode bambari iti, nauli: "Manotomi iriko kaIanami Yohane Toperiu! Hangkoya kutudu tauna mobohoki waana, agayana ide-ide tuwo hule."
41006017	Nodemi tuntukana kamatena Yohane Toperiu. Datu Herode moala Herodias napotambia. Herodias iti iami towawinena halaluna au rahanga Pilipu. Bosa belana Yohane mokambaroa Herode hangko i babehiana iti, nauliangaa: "Barako peisa mampotambia towawinena halalumu! Babehiamu iti moliungi Aturana Musa." Ido hai Herode motudu surodadona lao mohaka Yohane, rahilu hai rapopesua i lalu tarunggu.
41006019	I tempo iti, koi inaona Herodias i Yohane, ido hai napeinao mopapate. Agayana bara tepaka mopabukei tunggaiana iti,
41006020	lawi Herode motuduhe surodadona mokampai Yohane i lalu tarunggu. Herode bara bai mopapate lawi naisa kaiana tauna au manoto babehiana hai malelaha laluna. Ane ia mampehadingi lolitana Yohane, wuli laluna, agayana matana wori mohadi apa au nauli.
41006021	Hambela tempo ara katepakana Herodias. I tempo iti, Datu Herode mobabehi posusa mokatuinao alo karapoanakana. Ia mokakio bosa tuana, tadulako hai topebuku au hangko i tampo Galilea.
41006022	I posusa iti, anana Herodias au towawine mesua hai motaro i lindonda torare. Matana mpuu Datu Herode mampeita potarona anantowawine iti, hai nodo wori torarena. Nauli Herode i anantowawine iti: "Apa au nuunde? Apa pea au nuperapi, ina kuweiko!"
41006023	Mosumpa mbulimi, nauli: "Apa pea au nuperapi, mogalori hantanga hangko i poparentaku, ina kuweiko!"
41006024	Meangkami anantowawine iti lao mekune irinana, nauli: "Ina, apa au hangangaa kuperapi?" Nauli inana: "Perapimide waana Yohane Toperiu!"
41006025	Roo indo, mesulemi lao i Datu, hai liliu nauli: "Ide-ide merapina waana Yohane Toperiu rawoli i wongko dula."
41006026	Kanahadina Herode pamperapina, masusa laluna. Agayana sumpana i anantowawine iti barapi peisa nadii hule, lawi ia mosumpami i lindonda torarena.
41006027	Ido hai liliu natudu hadua surodadona lao mangala waana Yohane Toperiu. Lao mpuumi surodado iti i tarunggu mobohoki tambolona Yohane.
41006028	Waana naanti i wongko dula hai nahuhua anantowawine iti, hai anantowawine iti mowei irinana.
41006029	Karahadina topeguruna Yohane apa au mewali iti, laomohe mangala watana Yohane hai ratawu.
41006030	Roo indo, mesulemohe suroNa au natudu Yesu mopahawe Ngkorana Pue Ala, hai ihira mopahawe i Yesu ope-ope au rababehi hai au rapaturoahe tauna bosa.
41006031	I tempo iti, bosa mpuu tauna mombehuru-huru mai i Yesu, duuna ina barapohe tepaka maande. Ido hai nauli Yesu i topeguruNa: "Agina laoke i paidaa au boa mopalehike tauna bosa, bona mengkarooke sangka."
41006032	Mewali, mengkahemohe i duanga lao i paidaa au boa.
41006033	Agayana tauna bosa moita kapadunda, hai moisa worihe iumba kalaoanda. Mewali, melangkamohe hangko i ope-ope boea au hungku lao i wiwi rano, alana ihirari au iyoru hawe pane Yesu hai topeguruNa.
41006034	Pendauluna Yesu hangko i duanga, Ia moita mbuli bosa tauna mampegia. Maahi laluNa moitahe, lawi nodohe dimba au bara raporewu. Mewali napepongkami Yesu mopaguruhe mampopengaa paturo.
41006035	Ina tampumi alo, laomohe topeguruNa mohungkuki, rauliangaa: "Guru, ide paidaa au boa, hai ina tampumi alo.
41006036	Agina Nutudumohe tauna bosa lao i boea au hungku bona meholohe paandenda."
41006037	Nauli Yesu: "Ikamu au mopaandehe." Rahanai topeguruNa: "Apami pae au kiweihe? Mogalori rongatu doi pera, bara handa tapopeholo roti tapopopaandehe tauna au node kabosanda."
41006038	Nauli Yesu: "Nipeita, hangkia oguna roti au ara irikamu?" Karoona rapeita, rauli: "Lima pea oguna roti, hai rombaa ikane."
41006039	Hangko inditi, natudumohe Yesu tauna bosa mohuda motobu-tobu i hehi au malewau.
41006040	Mohudamohe motobu-tobu, ara au hangatu hantobu, ara wori au lima pulona hantobu.
41006041	Roo indo, naalami Yesu roti au lima oguna hai ikane au rombaa, mengoa i langi mekakae i Pue Ala. Roo nodo, Nabise-bisemi roti iti, pane Naweihe topeguruNa bona rakira-kira i tauna bosa. Hai ikane au rombaa, Nakira-kiraa worihe ope-ope.
41006042	Maandemohe ope-ope duunda mabuhu.
41006043	Roomohe maande, topeguruNa mogulu pentarana, hampulo hai rombingka au buke.
41006044	Kabosanda au maande i tempo iti, arahe kira-kira lima sabuna tobalilo, barahe teimba towawine hai anangkoi.
41006045	Roo indo, Yesu motudumohe topeguruNa moduanga moiyoru lao i tanda orupena rano i boea Betsaida, hai motuduhe tauna bosa mesule.
41006046	Karoona mepalakana i tauna bosa, mempanaimi i bulu lao mekakae.
41006047	Makaindimi, topeguruNa i tanga ranomohe. Agayana, Ia ara mani i lorena haduduaNa.
41006048	I tempo iti, Naita Yesu topeguruNa moduanga i rano, mapari rahadi mobohe, lawi himburu mewui mai hangko i lindo duanganda. Hungku mabaa, Ia molumao i wongko owai monontohihe, nodo ina Naliungihe.
41006049	Karaitana topeguruNa ara tauna au molumao i wongko owai, monganga-ngangahe anti kalanganda, rauli: "Olou mai tanoana!"
41006050	Langamohe moita Ia. Ido hai Yesu mouliangaahe: "Pakaroho lalumi! Ineekau langa! Ikoto dide."
41006051	Mesawimi i duanga hihimbela hai ihira, liliu mengkaroo himburu. Tingkara mpuuhe.
41006052	Lawi kehapi bara manihe mahae moita tanda kuasa au Nababehi hai roti inona, bara mani liliu manoto i lalunda kahemana mpuu Yesu. Batena mani bata-bata lalunda mepoinalai Iria.
41006053	Kahawenda i sondaka i tanda orupena rano, mendaulumohe hangko i duanga i tampo au rahanga Genesaret.
41006054	Pendaulunda hangko i duanga, ampu boea moita kaYesunami au hawe i tamponda.
41006055	Melangkamohe lao i boea-boea au hungku, hai ope-ope ranganda au mahai rakowa raanti lao i Yesu. Iumba pea rahadi kaarana Yesu, inditimi tauna moanti ranganda au mahai.
41006056	Iumba pea kalaoana Yesu, ba i boea mahile ba i boea au kokoi, moantihe ranganda au mahai rawoli i pobalu-balua, pane merapihe i Yesu bona mampetobohe wataNa, nauri wuntu baduNa pea. Ope-ope au mampetobo baduNa, liliu mpuumohe maoha.
41007001	Hambela tempo, arahe to Parisi hai guru agama to Yahudi au hangko i Yerusale lao mampohidupaa Yesu.
41007002	Tauna iti moitahe bahangkia topeguruna Yesu au maande agayana barahe hampai memando moula ada agama Yahudi.
41007003	Anti katoYahudinda, ido hai rumihi pampeulainda ada toiyorunda, apa mani lawi ihira moula paturonda to Parisi. Bara manihe maande ane bara manihe memando moula ada.
41007004	Ane mesulehe hangko i pobalu-balua, hangangaa mendoihe hampai hangko damanihe maande moula adanda. Hai ngkaya mani ada au ratarima hangko i toiyorunda au rapeulai mpuu, pandirina: ada mobahoi mangko, kori hai anu-anu au rababehi hangko i tambaga.
41007005	Ido hai to Parisi hai guru-guru agama iti mosalai Yesu, rauli: "Moapa hai topeguruMu barahe mampeulai adanda toiyorunta? Maandehe, agayana barahe hampai memando."
41007006	Nauli Yesu: "Ane ikamu, i raoana pea peulami i Pue Ala! Tou mpuu lolitana nabi Yesaya hangkoya kana irikamu au manguli node: Nauli Pue Ala: 'Tauna itihe, i humenda pea mobilaNa, lalunda karao hangko Iriko.
41007007	Bara mobundu penombanda Iriko, lawi paturonda hangko i manusia pea, bara paturo hangko Iriko.'
41007008	Mewali, hawana Pue Ala bara nipeulai, agayana rumihi mpuu pokingkimi ada manusia."
41007009	Hangko inditi, nauliangaa mbulihe Yesu: "Ikamu, mapande mpuukau mopakarao hawana Pue Ala hangko i katuwomi bona nipeulai pea adami haduduami.
41007010	Pandirina, i lalu Aturana Musa teuki node: 'Bila umamu hai inamu.' Hai 'Hema au motunda-tunda umana ba inana hangangaa rapapate.'
41007011	Agayana ikamu mepaturo node: barapi paraluu tabila inanta hai umanta ane tauliangaahe node: 'Apa au hangangaa kuweikau, kupopenombami i Pue Ala.'
41007013	Mewali, Ngkorana Pue Ala barari nipeulai; ada au nitarimami hangko i toiyorumi, iti peari au nipaturoahe tauna bosa. Hai ngkaya mani babehiami au kadake au nodo."
41007014	Roo indo, Yesu mokakio mbuli tauna bosa, Nauliangaahe: "Nipehadingi maroa bona niisa:
41007015	kehapiri mampopengaa au taande, bara iti au mopakadakeke i peitana Pue Ala. Babehia au mesupa hangko i lalunta, itimi au mopakadakeke i peitana Pue Ala.
41007016	Mewali, hemakau au motalinga, nipehadingi maroa!"
41007017	Roo indo, Yesu mopalehi tauna bosa, hai mesua i lalu sou. TopeguruNa mekune Iria ba apa tunggaiana ngkora pandiri iti inona.
41007018	Nauliangaahe: "Bara wori pae niisa lempona? Paande au mesua i lalu nganganta, bara iti au mopakadakeke i peitana Pue Ala.
41007019	Lawi paande iti, bara mesua i lalunta. Mesua pea i tainta, hai hangko inditi liliu tatende." (Hai lolita iti, Yesu mopakanoto kadana ara paande au rapalia.)
41007020	Nauliangaa mbulihe Yesu: "Agayana babehianta, itiri au mopakadakeke i peitana Pue Ala, lawi babehianta mesupa hangko i lalunta.
41007021	Lawi hangko i laluna manusia, mesupa hinangka pekiri au kadake, alana arahe au mobabehi sala i towawine ba tobalilo, arahe au manangka, au mepapate,
41007022	au mebualosi, au mampokaelu anuna rangana, hai au mobabehi mampopengaa au kadake. Mepakanawohe, nakuasaihe peundeana lalunda au kadake, mahinahe, mepodongkoahe, mampemahilehe, hai barahe peisa rapaturo.
41007023	Ope-ope babehia au kadake iti mesupa hangko i laluna manusia. Itimi au mopakadake tauna i peitana Pue Ala."
41007024	Hangko inditi, laomi Yesu i tampo au hungku i kota Tirus, hai liliu mesua i lalu sou. TunggaiaNa bona dati raisa tauna kahaweNa, agayana kahaweNa bara peisa tewuniangi.
41007025	I boea iti, ara hadua towawine, hai anana towawine iti napesawii seta. Kanahadina towawine iti kaarana Yesu i boea, maimi Iria molingkudu i lindoNa merapi tulungi, nauli: "Popelohoana wongkoya seta au mampesawii anangku!" Towawine iti, bara to Yahudi, iami to Fenisia au hangko i tampo Siria.
41007027	Ido hai nauli Yesu iria: "Maina hampai motulungi to Yahudi. Bara maroa mangala paandena anangkoi, hai rawei dike."
41007028	Mehana towawine iti, nauli: "Tou mpuu, Pue, agayana dike au ara i woi meja paandea, maande worihe wuta paandena anangkoi au manawo hangko i wongko meja."
41007029	Hangko inditi, nauli mbuli Yesu: "Kana pehanamu! Mewali, mesulemoko, lawi melohomi seta au mampesuangi anamu."
41007030	Mesulemi towawine iti. Hawe i sou, naita maroa-roami anana i koina, lawi melohomi seta.
41007031	Hangko indo, Yesu mopalehi kota Tirus mopaliliu polumaoNa moliu i kota Sidon, hai mesule mbuli lao i rano Galilea, hawe i tampo Dekapolis.
41007032	Inditi, arahe tauna au moanti hadua tauna au bongo hai au bara peisa mololita. Merapihe bona Napetobo.
41007033	Yesu mopatani tauna iti hangko i olonda tauna bosa. Karoona Napatani, Napopesuami karaweNa i talingana rombali, motinudu, hai mampetobo dilana tauna iti.
41007034	Roo indo, mengoami i langi, hai modii inaona, Nauli: "Tebungkahimi!" (I lalu basanda to Yahudi, Nauli node: "Efata!")
41007035	Mehadi mpuumi tauna iti, hai maluntumi dilana. Maroami pololitana.
41007036	Hangko inditi, Yesu mokontohe tauna bosa bona inee rapololita i hema pea apa au mewali iti. Kehapi nodo kaNakontonda, bambari iti rapahawe pea.
41007037	Tingkara mpuuhe tauna bosa, rauli: "Ope-ope au Nababehi, maroa. Tauna au bongo Napakaoha, mehadimohe! Tauna au bara peisa mololita, mololitamohe!"
41008001	Bara mahae hangko inditi, bosa worimi tauna moteruhu hihimbela hai Yesu. Marimihe lawi bara ara paandenda. Ido hai Yesu mokakiohe topeguruNa, Nauliangaahe:
41008002	"Maahi laluNgku moitahe tauna bosa ide. Talumi alona inde, bara ara paandenda.
41008003	Bara turu inaoNgku motuduhe mesule i lalu kamariminda, laloarahe pae deade i rara. Lawi arahe au karao kamaianda."
41008004	Rauli topeguruNa: "Hangko iumba ina tahumba paande au tapaandeahe, lawi paidaa ide boa?"
41008005	Napekunehe: "Hangkia oguna roti au ara irikamu?" Rahanai: "Pitu oguna."
41008006	Hangko inditi, Natudumohe tauna bosa mohuda i tampo. Naalami roti au pitu oguna hai mekakae i Pue Ala. Roo indo, Nabise-bisemi hai Naweihe topeguruNa bona rakira-kiraahe tauna bosa.
41008007	Ara wori bahangkia baana ikane au koi. Napekakaengaa wori hai Natudu topeguruNa mokira-kira i tauna bosa.
41008008	Maandemohe ope-ope duunda mabuhu. Karoonda maande, topeguruNa morampu pentarana, pitu mani bingkana.
41008009	Kabosanda au maande i tempo iti, ba iba sabuna. Roo indo, Yesu motudumohe mesule lao i sounda,
41008010	pane Ia hai topeguruNa mesawihe i duanganda lao i tampo Dalmanuta.
41008011	Bahangkia to Parisi hawe i Yesu mampombehehea bona mohaoki kanawoaNa, rauliangaa: "Babehiangkai tanda kuasa bona tongawa irikami kahangko i Pue AlaMu."
41008012	Kanahadina Yesu lolitanda, meraroa i laluNa, Nauli: "Moapari hai tauna au tuwo tempo ide mamperapi tanda kuasa? Kuuliangaakau, barakau ina Kupopaitaa tanda kuasa nodo au niperapi."
41008013	Roo indo, Napalehimohe hai mesawi i duanga lao i tanda orupena rano.
41008014	I polumaonda iti, topeguruna Yesu bara mokatuinao moanti bakunda, batena pea haogu roti au ara i lalu duanganda.
41008015	Yesu mopahawe lolita ide irihira, Nauli: "Maroa-roakau, hai mainga-ingakau i raginda to Parisi hai ragina Datu Herode!"
41008016	Agayana barahe moisa lempona lolita iti. Mololitamohe, rauli hadua hai hadua: "Ido hai Nauli nodo, lawi barake ara au moanti roti."
41008017	Agayana naisari Yesu apa au rauli topeguruNa, ido hai Nauliangaahe: "Moapa hai nipololita liliu kadami moanti roti? Bara mani niisa lempona? Bara pae manoto pekirimi? Bosa belana nihadi paturoNgku, hai bosa belana niita kuasaNgku. Momata hai motalingatokau, agayana bara niisa apa au niita hai au nihadi. Bara pae nikatuinao
41008019	roti au lima oguna au Kubise-bise mopaandehe tauna au lima sabuna? Hai hangkia bingkana pentarana au nigulu?" Rahanai topeguruNa: "Hampulo hai rombingka."
41008020	Napekune mbuli Yesu: "Hai roti au pitu oguna Kupaandehe tauna au iba sabuna, hangkia wori bingkana pentarana au nigulu?" Rauli: "Pitu bingkana."
41008021	Nauliangaa mbulihe: "Bara mani pae niisa apa au kutudungiakau hai kupaturoakau ide?"
41008022	Hangko inditi, hawemohe i boea Betsaida. Inditi, arahe tauna au moanti hadua tobilo i Yesu. Merapihe bona Napetobo.
41008023	Yesu mokingkimi tayena, hai Nanini lao i raoa boea. Natinuduhi matana hai Napetobo. Roo indo, Napekune: "Aramoko peisa moita ba apa-apa ide-ide?"
41008024	Tobilo iti metotoki, hai nauli: "Kuita tauna molumao mogawu-gawu nodo kau."
41008025	Hangko inditi, Napetobo mbulimi matana, hai Natudu metotoki. Maoha mpuumi matana. Ope-ope au naita, tongawami.
41008026	Roo indo, Yesu motudu mesule lao i souna, Nauliangaa: "Mesulemoko lao i soumu, agayana ineeko mesua i lalu boea."
41008027	Yesu hai topeguruNa lao i boea au hungku i kota Kaisarea Pilipi. I tanga rara, Yesu mekune irihira, Nauli: "Moula pangulinda tauna bosa, Iko ide hemaNa?"
41008028	Rahanai topeguruNa: "Arahe au manguli Yohane Toperiu tuwo hule. Ara worihe au manguli nabi Elia. Ara worihe au manguli Oyo hadua nabi au tuwo hangkoya."
41008029	Napekune mbulihe, Nauli: "Ane pelambiami, Iko ide, hemaNa?" Nahanai Peturu: "Oyomi Datu Topehompo!"
41008030	Hangko inditi, nauliangaahe Yesu: "Inee hampai niuli i hema pea kahemaNgku."
41008031	Roo indo, napepongkami Yesu mopaguru topeguruNa apa au hangangaa mewali i wataNa, Nauliangaahe: "Iko Ana Manusia hangangaa molambi ngkaya kapari. Ina rasapuakaNa totosae boea, kapala-kapala tadulako menomba hai guru-guru agama. Ina rapapateNa, agayana i kataluna alona ina tuwo huleNa."
41008032	Ope-ope iti Napakanotoahe. Agayana Peturu modiimi Yesu i holana hai nakambaroa.
41008033	Yesu membalilimi mototoki topeguruNa, hai mampokarumpu Peturu, Nauliangaa: "Pelohoko Datu Tokadake! Pekirimu iti pekiri manusia, bara pekirina Pue Ala."
41008034	Roo indo, Yesu mokakio tauna bosa bona moteruhuhe hihimbela hai topeguruNa, Nauliangaahe: "Hema au mampeinao meula Iriko, hangangaa mokabaha peundeana haduduana hai mohalea kau popakuana. Ane nodo, hangko peisari meula Iriko.
41008035	Hema au mokabaha peundeana haduduana anti peulana Iriko hai anti Ngkora Marasa, kehapiri rapapate, iami au molambi katuwo maroa. Agayana hema au mampeulai peundeana haduduana bara molambi katuwo maroa.
41008036	Apa bunduna morampu ope-ope peawa i dunia, ane barake molambi katuwo maroa i alo pobotusi.
41008037	Lawi bara ara au peisa taintolohia katuwo maroa iti.
41008038	Maidakau i olonda tauna au kadake hai au bara meula Iriko. Agayana hema au maea mopangaku peulana Iriko hai mampokaea paturoNgku, Iko wori ina maea mopangaku kaiana topeulaNgku ane hawe huleNa hangko i suruga. I tempo iti, Iko Ana Manusia ina mendaulu mai hangko i suruga hihimbela hai malaeka au malelaha, hai ina meawaNa anti kuasana UmaNgku."
41009001	Nauli mbulimi Yesu: "Nipehadingi maroa apa au Kuuliangaakau ide: arakau inde au bara ina mate hangko damani niita Pue Ala moparenta hai kuasaNa."
41009002	Ini alona hangko inditi, Yesu moanti talu topeguruNa mempanai lao i wongko bulu au mapangka. TopeguruNa au talu iti iami: Peturu, Yakobu hai Yohane. Au ara i tempo iti, Yesu pea hai topeguruNa au talu iti. Tanganda inditi, mobalimi lenggena Yesu.
41009003	HampiNa mewali bula mengkila-ngkila; bara ara hadua tauna i dunia ide au peisa mobahoi badu duuna nodo pengkilana.
41009004	Unga pea topeguruNa moita worihe rodua nabi au mololita hihimbela hai Yesu. Nabi au rodua iti iami: Musa hai Elia.
41009005	Hangko inditi, Peturu mouliangaa Yesu: "Guru, maroa mpuu ane maidake inde. Agina kibabehi talu oguna bambaru: haogu Irio Pue, haogu i Musa, hai haogu wori i Elia."
41009006	Katouana, bara woya naisa Peturu apa au nauli iti anti kalanganda.
41009007	Unga pea, hawemi gawu mobalungkuhihe, hai hangko i lalu gawu iti rahadimi hambua wotu au manguli: "Ia idemi AnaNgku au Kupokakaya. Nipehadingi lolitaNa!"
41009008	Hai i tempo iti wori, metotokihe mantoleli, barapi ara tauna ntanina hihimbela hai ihira; haduduaNa pearai Yesu.
41009009	Pendaulunda hangko i wongko bulu iti, Yesu mouliangaahe: "Inee hampai niuli-uli i hema pea apa au niita inona, hangko damaniNa Iko Ana Manusia rapatuwo hule hangko i kapate."
41009010	Hawana iti rapeulai mpuuhe, bara rapololita i hema pea apa au mewali inona. Agayana i olonda topeguruNa iti, mombekune-kunemohe ba apa tunggaiana Yesu mouli kaina mearoNa hule hangko i kapate.
41009011	Hai mekunemohe i Yesu, rauli: "Wulingkai. Moapari hai rauli guru agama, nabi Elia hangangaa hawe iyoru, hangko haweri Datu Topehompo?"
41009012	Nahanaihe: "Tou mpuu. Elia hangangaa hawe iyoru, lawi ia au mopasilolonga hinangkana. Agayana noumba Iko Ana Manusia? Moapa hai teuki i lalu Sura Malelaha ina molambiNa ngkaya kapari hai rakakabosaiNa tauna?
41009013	Agayana Kuuliangaakau, hawemi nabi Elia, hai tauna moewa ia moula peundeanda, nodo au teuki i lalu Sura Malelaha."
41009014	Roo indo, Yesu hai topeguruNa au talu iti mesulemohe hangko i wongko bulu mampohidupaa topeguruNa au ntanina. Kahawenda inditi, moitahe bosa tauna au motoleliki topeguruNa, hai bahangkia guru agama tanganda mombehahanai hai ihira.
41009015	Karaitana tauna bosa oloumi mai Yesu, tingkaramohe hai melangkahe lao mampohidupaa.
41009016	Yesu mekune irihira: "Apa au nipombehehei hai guru-guru agama iti?"
41009017	Hadua hangko i tauna bosa iti manguli: "Guru, ide wokoya anangku kuanti bona Nupakaoha. Bara peisa mololita lawi napesuangi tokadake.
41009018	Ane napesuangi tokadake, madungka i tampo, mowire ngangana, mokei-kei bagana, hai makodo watana. Kuperapimi i topeguruMu bona mampopelohohe tokadake iti, agayana bara rabuku."
41009019	Nauli Yesu: "Noumbarikau dide? Moapari pane bara mani maroho pepoinalaimi? Hangkia mani kamahaena ina hihimbelaNa hai ikamu? Hangkia mani kamahaena hangangaa Kutaha peewami? Anti mai anangkoi iti!"
41009020	Raanti mpuumi anangkoi iti i Yesu. Kanaitana tokadake iti Yesu, ia mampoporada-rada watana anangkoi iti duuna madungka hai tepalumba i tampo, hai mowire ngangana.
41009021	Mekune Yesu i umana anangkoi iti, Nauli: "Hangkiami kamahaena narumpa haki ide?" Nauli umana: "Hangko i kaanangkoina mani.
41009022	Bosa belana tokadake modungka watana i lalu api ba i lalu owai napeinao mopapate. Ane Nubuku Guru, Nupokaahingkai hai Nutulungi wongkamia!"
41009023	Nauli Yesu: "Moapari hai nuuli 'Ane Kubuku?' Ope-ope peisa mewali i tauna au mepoinalai."
41009024	Nahanai umana anangkoi iti masisimbuku: "Mepoinalaimona, Pue! Tulungi wongkoya, lawi iko ide makura pepoinalaingku."
41009025	Kanaitana Yesu bosa tauna melangka mai moteruhu, Ia mampohawaami tokadake iti, Nauli: "Ee tokadake au mepabongo hai mepantuli! Peloho hangko i anangkoi iti, hai ineemoko mesua hule."
41009026	Monganga-nganga tokadake, mampoporada-rada anangkoi iti, pane melohomi. I pelohona tokadake, barapi mokale-kale anangkoi iti, nodomi au mate, alanda bosa tauna manguli: "Matemi!"
41009027	Agayana Yesu mokingki tayena motulungi mearo. Mearo mpuumi anangkoi iti.
41009028	Roo indo, Yesu hai topeguruNa paduhe hangko inditi mesua i lalu sou. Pesuanda, mekunemohe topeguruNa iria, rauli: "Guru, moapari hai bara kibuku mampopeloho tokadake iti inona?"
41009029	Nahanaihe: "Tokadake au nodo bara peisa rapopeloho hai kapande apa-apa, batena pea hai pekakae."
41009030	Roo indo, Yesu hai topeguruNa meangka hangko inditi mopaliliu polumaonda moliu i tampo Galilea. Tunggaiana Yesu bona dati raisa tauna bosa kaiumbaNa,
41009031	lawi i tempo iti, Napeinao pea mopaguru topeguruNa. Nauliangaahe: "Iko Ana Manusia, ina rahuhuNa i kuasa manusia. Ina rapapateNa, agayana i kataluna alona, ina tuwo huleNa."
41009032	Agayana topeguruNa barahe moisa tunggaiana lolitana Yesu, hai bara worihe bai mekune Iria.
41009033	Hawemohe i boea Kapernaum. I lalu sou, mekunemi Yesu i topeguruNa, Nauli: "Apari au nipololita liliu i tanga rara inona?"
41009034	Barahe mehana, lawi au rapombehehei i tanga rara iami: ba hema au meliu kamahilena tuwona i olonda.
41009035	Mewali, mohudami Yesu hai mokakio topeguruNa au hampulo hai rodua, Nauliangaahe: "Hema au mampeinao bona meliu kamahilena tuwona hangangaa mengkaiwoi laluna hangko i ope-ope rangana, hai hangangaa mewali topekadipura i ope-ope rangana."
41009036	Roo indo, Naalami hadua anangkoi, Napopeangka i olonda. Nakalapuimi anangkoi iti, Nauli i topeguruNa:
41009037	"Hema au modoko hadua tauna nodo anangkoi ide anti peulana Iriko, lempona Ikomi au nadoko. Hai hema au modokoNa, bara Iko pea au nadoko, agayana modoko wori Pue Ala au motuduNa."
41009038	Roo indo, nauli Yohane: "Guru, ara kiita hadua tauna au mampopeloho seta i lalu hangaMu, agayana kikonto lawi ia bara meula irikita."
41009039	Nauli Yesu: "Inee rakonto, lawi tauna au mobabehi tanda kuasa i lalu hangaNgku, barahe ina mokakabosai wataNgku.
41009040	Tauna au barake moewa, lempona ihirami au hihimbela hai ikita.
41009041	Bona niisa: hema pea au motulungikau anti peulami i Kerisitu, ina molambi hurungina i alo au ina mai. Kehapiri owai ntoo pea naweikau anti peulami i Kerisitu, ia ina molambi hurungina hangko i babehiana au maroa.
41009042	Agayana hema au mopakanawo hadua anangkoi au nodo anangkoi ide alana barapi mepoinalai Iriko, ina rumihi mpuu pehukuna Pue Ala i tauna iti. Aginami hambua watu pogilia au mahile ratoe i tambolona hai watana ratende i tanga tahi.
41009043	Maroa-roakau bona ineekau madosa. Ane pandirina tayemu hambali au moantiko madosa, nubohoki peami. Agina hambali pea tayemu, asala molambiko katuwo maroa hihimbela hai Pue Ala. Aginami nodo, pane rombali tayemu, agayana kahopoana ratenderiko i lalu api naraka au rore liliu.
41009044	[Inditi, api rore liliu, hai tabulu bara peisa mate.]
41009045	Ane pandirina bitimu hambali moantiko madosa, nubohoki peami. Agina hambali pea bitimu, asala molambiko katuwo maroa hihimbela hai Pue Ala. Aginami nodo, pane rombali bitimu, agayana kahopoana ratenderiko i lalu naraka.
41009046	[Inditi, api rore liliu, hai tabulu bara peisa mate.]
41009047	Hai ane pandirina matamu hambali moantiko madosa, nudungkiki peami. Agina hambali pea matamu hai mewaliko taunana Pue Ala i lalu poparentaNa. Aginami nodo, pane rombali matamu, agayana kahopoana ratenderiko i lalu api naraka.
41009048	Inditi, api rore liliu, hai tabulu bara peisa mate.
41009049	Moula Aturana Musa, ope-ope paande au rapopenomba i Pue Ala hangangaa rapamalelaha hai bure. Nodo wori ope-ope tauna hangangaa rapamalelaha hai api.
41009050	Bure, mobundu ntepuu. Agayana ane matawaami, peisa pae rapakebure hule? Nodo wori, ikamu au meula Iriko hangangaa nodokau bure: lempona, inee nipogiangaa pepoinalaimi mewali malede. Hangangaa mohintuwukau."
41010001	Meangkami Yesu hangko inditi lao i tampo Yudea hai i tampo au ara i tanda orupena owai Yarade. Bosahe tauna mai motoleliki, hai Ia mopaturohe nodo biasana.
41010002	Ara bahangkia to Parisi au mai mohaoki kanawoana Yesu, rapekune: "Moula atura agamanta, ba peisa mpuu tobalilo mogaa hai towawinena?"
41010003	Nauli Yesu: "Parenta apa au naweikau nabi Musa?"
41010004	Rahanai to Parisi: "Musa mopaliu tobalilo mampogaaki towawinena, asala nababehi hampai sura mpogaa."
41010005	Nauli Yesu: "Anti kamatuana lalumi, Musa mouki hai mopahaweakau parenta iti.
41010006	Agayana hangko i pewaliana dunia, i tempona Pue Ala mampopewali manusia, Ia mampopewali hadua tobalilo hai hadua towawine.
41010007	'Ido hai hadua tobalilo hangangaa mopalehi umana hai inana, hai tuwo hihimbela hai towawinena,
41010008	bona au rodua iti mewalihe hawata-wata.' Mewali, i peitana Pue Ala, tohamboko iti barapohe rodua, agayana mewalihe hadua.
41010009	Ido hai Kuuliangaakau, apa au napahintuwumi Pue Ala, bara mpuu peisa nagaa manusia."
41010010	Roo indo, Yesu hai topeguruNa mesua i lalu sou. Tanganda i lalu sou, topeguruNa mekune mbulihe Iria kana i ada mpogaa.
41010011	Yesu mouliangaahe: "Hema au mampogaaki towawinena hai motambi hai towawine ntanina, lempona mobualosi towawinena au nguru-nguruna.
41010012	Nodo wori towawine au mampogaaki tobalilona hai motambi hai tobalilo ntanina, mebualosi wori."
41010013	Hambela tempo, arahe tauna au moanti ananda i Yesu bona Napetobohe hai Nawatihe. Agayana topeguruNa mokarumpuimohe tauna iti.
41010014	Kanaitana Yesu apa au rababehi, Ia mokarumpuihe topeguruNa, Nauli: "Pogiangaamohe anangkoi mai Iriko. Ineehe nikonto, lawi tauna au nodohe anangkoi ide ina mewali taunana Pue Ala i lalu poparentaNa.
41010015	Tou mpuu lolitaNgku ide: ane barakau mengkoru i Pue Ala nodo hadua anangkoi, barakau ina mewali taunaNa i lalu poparentaNa."
41010016	Karoona mololita nodo, Nakalapuimohe anangkoi iti, Nawoli tayeNa i tanoananda hai Nawatihe.
41010017	Ina meangka mbulimi Yesu mopaliliu polumaoNa, unga pea ara hadua tauna au melangka mai Iria, liliu molingkudu i lindoNa, hai mekune, nauli: "Guru au maroa, apa au hangangaa kubabehi bona molambina katuwo maroa au bara mokahopoa?"
41010018	Nauli Yesu: "Moapa hai nuuli Iko ide tauna au maroa? Bara ara hadua tauna au maroa, batena pea Pue Ala.
41010019	Nuisa mpuu hawa au teuki i lalu Aturana Musa: 'Inee mepapate, inee mebualosi, inee manangka, inee mosabiki dongko, inee mebagiu, hai nubila inamu hai umamu.' "
41010020	Nauli tauna iti: "Guru, ope-ope hawa iti, aminami kupeulai hangko i kaanangkoiku mani."
41010021	Yesu mototoki hai maahi laluNa, pane Nauliangaa: "Ara mani hampaka au hangangaa nubabehi. Laomoko hampai mampobalu anu-anumu, hai holona nuweihe tauna au meahi-ahi tuwonda. Ane nodo nubabehi, ina mahile hurungina au nuhumba i lalu suruga. Roo indo, maimoko meula Iriko."
41010022	Kanahadina lolitana Yesu, mapari laluna hai padumi, lawi ngkaya anu-anuna.
41010023	Yesu mototoki topeguruNa au meangkahe mantoleli, hai Nauliangaahe: "Mapari mpuu tauna au pebuku mewali taunana Pue Ala i lalu poparentaNa."
41010024	Rapotingkara topeguruNa mohadi lolitaNa iti, ido hai Yesu mouliangaa mbulihe: "AnaNgku, mapari mpuu mewali taunana Pue Ala i lalu poparentaNa.
41010025	Mamura mani hambaa onta mesua i kalolu gigiu, pane topebuku mewali taunana Pue Ala i lalu poparentaNa."
41010026	Karahadina topeguruNa lolitana Yesu, rapotingkara mpuu, rauli: "Oo, ane nodori, hema pae au nabuku molambi katuwo maroa au bara mokahopoa?"
41010027	Yesu mototokihe, Nauli: "Ane manusia, bara nabuku molambi katuwo maroa i lalu suruga. Agayana ane i Pue Ala, peisa mewali, lawi bara ara au bara nabuku Pue Ala."
41010028	Hangko indo, nauli Peturu: "Noumbami ikami? Kipalehimi hinangkana bona kiulaKo."
41010029	Nauli Yesu: "Bona niisa: hema au mopalehi halaluna, inana ba umana, anana ba souna ba bondena anti peulana Iriko hai anti Ngkora Marasa,
41010030	batena ina molambi hurungina au mahile. I dunia ide ina molambi hangatu belana kangkayana souna, halaluna, inana, anana, bondena, hai molambi wori pepopeahi-ahi. Hai i alo pobotusi, batena ina molambi katuwo maroa au bara mokahopoa.
41010031	Agayana bosa tauna au tepaiyoruami tuwonda ide-ide ina mewali tepaibokoa i alo au ina mai. Hai bosa wori tauna au tepaibokoa tuwonda ide-ide ina mewali tepaiyorua i alo au ina mai."
41010032	Yesu hai topeguruNa mopaliliu polumaonda lao i Yerusale. Yesu lao iyoru, topeguruNa i boko. Tingkarahe topeguruna hai langahe tauna bosa au meula i boko. Ido hai Yesu mokakio mbulimi topeguruNa au hampulo hai rodua Napatanihe, hai Nauliangaahe apa au hangangaa mewali i wataNa.
41010033	Nauli: "Nipehadingi maroa! Ide-ide laomoke monontohi Yerusale. Inditimi, Iko Ana Manusia ina rahuhuNa i kapala-kapala tadulako menomba hai guru-guru agama, hai ina rabotusi bona rahuku mateNa. Roo indo, ina rahuhuNa i tauna au barahe to Yahudi.
41010034	Ina rakakabosaiNa, ratinuduhiNa, rawombeNa, hai rapapateNa. Agayana i kataluna alona, ina tuwo huleNa."
41010035	Roo indo, Yakobu hai Yohane, anana Sebedeus, mohungkuki Yesu, rauliangaa: "Guru, ara hampaka au kipeinao kiperapi hangko Irio."
41010036	Nauli Yesu: "Apa au niperapi Iriko?"
41010037	Rahanai: "Ane mewaliKo Datu au meawa, nupaliungkai mohuda hai moparenta hihimbela hai Oyo, hadua tanda i koanaMu, hadua tanda i kabeoMu."
41010038	Nauliangaahe Yesu: "Bara pae niisa apa au niperapi? Nibuku pae mohalea kapari au hangangaa Kuhalea? Ba nibuku mantodiha au ina Kutodiha?"
41010039	Rahanai Yakobu hai Yohane: "Kibuku!" Nauli Yesu: "Tou, hangangaa nihalea mpuu kapari nodo au Kuhalea, hai ina nitodiha apa au Kutodiha.
41010040	Agayana bara Iko au mopakanoto hema au mohuda tanda i koanaNgku hai tanda i kabeoNgku. Batena pea UmaNgku au mopakanoto."
41010041	Karahadina topeguruNa au hampulo pamperapinda Yakobu hai Yohane iti, rumpumohe.
41010042	Ido hai Yesu mokakio ope-ope topeguruNa, Nauliangaahe: "Niisato kamakancana poparentanda tauna au bara moisa Pue Ala moparentai tauna bosa. Tauna au mahile lantinda mopari-pari tauna bosa mampeulai hawanda.
41010043	Agayana ikamu, inee nodo babehiami! Hema au mampeinao mapangka lantina hangangaa mewali hampai nodo hadua topekadipura.
41010044	Hai hema au mampeinao mahile hangana hangangaa mewali hampai nodo hadua hawi i ope-ope rangana.
41010045	Mogalori Iko Ana Manusia, bara tunggaiaKu mai i dunia ide bona mewaliNa topohawa. KamaiNgku ide, bona mewaliNa hawi, hai mokiraNa wataNgku rapapate mohuru salanda bosa tauna."
41010046	Yesu hai topeguruNa hawe i boea Yeriko. Kapadunda hangko i boea iti, bosa tauna meula irihira. I wiwi rara, mohudami hadua tauna au bilo merapi-rapi. Hangana Bartimeus (lempona: Anana Timeus).
41010047	Kanahadina Bartimeus kaYesuna to Nasare au moliu, meraroami, nauli: "Yesu pemuleana Datu Daudi! Pokaahi wongkoya!"
41010048	Bosa tauna mampokarumpu, rauliangaa: "Mandiiko!" Agayana to bilo iti monganga-nganga pea masisimbuku: "Pemuleana Datu Daudi, pokaahi wongkoya!"
41010049	Mengkaroomi Yesu, Nauli: "Kakio mai!" Rakakiomi tobilo iti, rauliangaa: "Patinda lalumu! Meangkamoko, lawi Nakakiomoko!"
41010050	Meangkami tobilo iti mokabaha komona i rara, hai hoholiga lao i Yesu.
41010051	Napekune Yesu iria: "Apa au nuunde Kubabehiako?" Nahanai tobilo iti: "Guru, kuunde wongkoya bona meitana!"
41010052	Nauli Yesu: "Laomoko. Anti pepoinalaimu Iriko, Kupakaohamoko!" Unga pea meita, hai meula i Yesu.
41011001	Hungkumohe i kota Yerusale, hawehe i boea Betpage hai Betania i Bulu Saitun. Inditi, Yesu motudumi rodua topeguruNa moiyoru,
41011002	Nauliangaahe: "Laomokau i boea au talindo. Ane hawekau inditi, ina niita hambaa ana kalide au tetaka, au bara mani hambela rapodara. Nikakahii kolorona hai niantiaNa mai.
41011003	Ane ara tauna mekune irikamu moapa hai nikakahi, niuliangaahe node: 'Lawi naparaluu Pue, Napebolo hampai hai ina Napopesule pea.' "
41011004	Kalaondami topeguruNa au rodua iti, rahumba mpuumi hambaa ana kalide au tetaka i wiwi rara hungku i baba sou. Tanganda mokakahi kolorona,
41011005	tauna au meangkahe inditi mekune irihira: "Moapa hai nikakahi kalide ide?"
41011006	Rahanai nodo au nauliangaahe Yesu inona. Karahadina tauna iti lolitanda, rapogiangaamohe moanti kalide iti.
41011007	Kalide iti raanti lao i Yesu hai ralampii hai badunda. Roo ralampii, mesawimi Yesu.
41011008	Laomohe monontohi Yerusale. Bosa tauna meula Iria, arahe au moiyoru, ara worihe au i boko. Bosahe au mowoke hampinda i tanga rara au napoliungi Yesu, hai hantanga worihe lao mangala daangkau i bonde rawoke i tanga rara, tanda pampomahilenda Yesu. Tauna au bosa iti, monganga-nganga liliuhe, rauli: "Tetoyami Pue Ala! Pue Ala mowati tauna au mai i lalu hangaNa!
41011010	Pue mowati poparentaNa. Ia ina moparenta nodo Datu Daudi, toiyorunta hangkoya. Tetoyami Pue Ala au indora i suruga!"
41011011	Kahawena Yesu i kota Yerusale, liliu mesua i lalu Souna Pue Ala. Inditi Ia moparesa mantoleli. Roo indo, lawi ina kaindimi, mesule mbulimi hai topeguruNa au hampulo hai rodua laohe maturu i boea Betania.
41011012	Kahalona, padu mbulimohe hangko i Betania lao i Yerusale. I tanga rara, marimimi Yesu.
41011013	Karao mani, Naitami hampoa kau ara au marumba tawena. Laomi i kau iti bona Napeita ba ara wuana. Agayana bara huba haogu wuana, lawi bara mani tempona mowua.
41011014	Ido hai Yesu moganemi kau iti, Nauliangaa: "Mepongka alo ide, barapi ara hadua tauna au ina moande wuamu." Rahadi topeguruNa lolitaNa iti.
41011015	Hawe mbulimohe i Yerusale, laomi Yesu i tabangaa Souna Pue Ala. Inditi, Ia mampopelohomohe tauna au mobalu-balu. Nadungkami mejanda topointolohi doi, hai Nadungka wori pohudaanda topobalu-balu tadasi manggebodo.
41011016	Bara Napaliu tauna moanti anu-anunda moliu i tabangaa Souna Pue Ala.
41011017	Roo indo, Ia mopaturohe, Nauli: "Bara pae niisa apa au teuki i lalu Sura Malelaha? Pue Ala manguli node: 'SouNgku ina mewali sou pekakaea au rapake tauna hangko i humalele dunia.' Agayana ikamu, nipopewaliri sou pogulua topanangka!"
41011018	Karahadina kapala-kapala tadulako menomba hai guru agama apa au nababehi Yesu iti, mohaokimohe rara mopapate. Langahe Iria, lawi ope-ope tauna matanahe mampehadingi paturoNa.
41011019	Ina kaindimi, Yesu hai topeguruNa paduhe hangko i kota Yerusale.
41011020	Kahalona madondo-dondo, lao mbulimohe i Yerusale. I tanga rara, moitahe kau ara au nagane Yesu. Matemi, bangi hawe i uakana.
41011021	Nakatuinaomi Peturu lolitana Yesu. Ido hai mouliangaa Yesu: "Guru! Peita pae kau ara au Nugane iti, bangimi!"
41011022	Nauli Yesu: "Mepoinalaimokau i Pue Ala!
41011023	Tou mpuu au Kuuliangaakau: ane rapana niuliangaa bulu iti: 'Teangkamoko, pengkanawo i lalu tahi!' batena ina mewali asala bara bata-bata lalumi hai nipoinalai mpuu apa au niuli.
41011024	Mewali, nipehadingi lolitaNgku ide: ane mekakaekau mamperapi ba apa-apa, nipoinalaimi kanaweimi Pue Ala apa au niperapi, hai batena nitarima.
41011025	Ane mekakaekau hai ara rangami au nipakoi inaona, niampungi hampai, bona Umami au ara i suruga moampungi wori salami.
41011026	[Agayana ane bara niampungi rangami, Umami au i suruga bara wori ina moampungi salami.]"
41011027	Hawe mbulimohe Yesu hai topeguruNa i Yerusale. I temponda molulumao i tabangaa Souna Pue Ala, hawemohe kapala tadulako menomba, guru agama hai totosaenda to Yahudi au ntanina.
41011028	Mekunehe i Yesu, rauli: "Nuuliangaangkai, hangko iumba kuasaMu mobabehi ope-ope iti i Souna Pue Ala. Hema au moweiKo kuasa iti?"
41011029	Nahanai Yesu: "Ara wori hampaka pampekuneKu irikamu. Ane nihanaiNa, hangko kuuliri kahemana au moweiNa kuasa mobabehi ope-ope iti.
41011030	Hangko iumba kuasana Yohane Toperiu moriu tauna? Hangko i Pue Ala, ba hangko i manusia?"
41011031	Mololitamohe tadulakonda to Yahudi iti, rauli hadua hai hadua: "Noumbami katahanaina? Ane tauli hangko i Pue Ala kuasaNa, ina Nauliangaake: 'Ane nodo, moapari hai barakau mepoinalai i Yohane?'
41011032	Agayana mapari wori ane tauli hangko i manusia pea kuasana." Tadulakonda to Yahudi iti langahe mopakoi Yohane Toperiu datihe raewa tauna bosa, lawi ope-ope tauna manguli Yohane iti hadua nabi.
41011033	Mewali, rahanai: "Bara kiisa." Ido hai Yesu mouliangaahe: "Ane nodo, bara worikau ina Kuuliangaa kahangko iumbana kuasaNgku mobabehi iti."
41012001	Roo indo, Yesu mopahawemi hampaka ngkora pandiri i tadulakonda to Yahudi, Nauli: "Ara hadua tauna au motudai bondena hai anggoro. Tauna iti mokadipura bondena bona rawala mantoleli. Nakaemi tampona mobabehi kalolu popiengaa anggoro. Naaro worimi bambaru pokampaia. Roo indo, nasaromohe bahangkia tauna mokampai, hai ia laomi modaga i tampo au karao.
41012002	Hawemi tempona mopupu wua anggoro, napohawaami hadua hawina lao merapi kirana hangko i topokampai bondena.
41012003	Agayana topokampai iti mohakami hawina, rapapahai hai rapopasule mbero.
41012004	Roo indo, ampu bonde iti mampohawaa mbulimi hadua hawina. Hawe inditi, rapapahai wori duuna bela waana, ratunda-tunda hai rapopeloho.
41012005	Hangko indo, natudu mbulimi hadua hawina. Hawe inditi, rapapateri. Batena nodo haha karababehinda i ope-ope hawi au natudu: arahe au rawombe-wombe, arahe au rapapate.
41012006	Barapi ara au ntanina au peisa natudu ampu bonde iti, batena rai anana haduduana au napokakaya. Kahopoana anana iti natudumi lao i topokampai bondena. Nauli ampu bonde i laluna: 'Batena ina rapengkorui.'
41012007	Agayana, i karaitana topokampai bonde anana iti, mogombomohe, rauli: 'Oloumi mai anana, ia au ina mewali ampu bonde ide. Agina tapapate, hai taala bondena hai ope-ope ihina.'
41012008	Mewali, rahaka mpuumi anana iti, rapapate hai ratende i raoa bonde."
41012009	Roo indo, napekune Yesu: "Mewali, apa au ina nababehi ampu bonde iti? Batena mai mopapate topokampai bondena, hai bondena ina naweihe tauna ntanina.
41012010	Bara mani pae nibasa lolita ide i lalu Sura Malelaha au manguli node: 'Watu au ratende topoaro sou, watu iti au mewali pohudaa sou.
41012011	Iti mewali moula peundeana Pue Ala, hai maroa ntepuu apa au nababehi Pue Ala iti!' "
41012012	Karahadina tadulakonda to Yahudi lolitana Yesu, rapeinaomi mohaka lawi raisa kaihirana au Natunggai hai ngkora pandiri iti. Agayana barahe bai mohaka, lawi mampokalangahe tauna bosa. Mewali, padumohe.
41012013	Hangko inditi, tadulakonda to Yahudi motudumohe bahangkia to Parisi hai taunana Datu Herode lao i Yesu. Tunggaianda, rapeinao mopakanawo hai pampekunenda.
41012014	Kahawenda i Yesu, rauliangaa: "Guru, kiisa kaOyona tauna au manoto. MepaturoKo i katou-touana moula peundeana Pue Ala. Bara Nupeulai ba hema pea, lawi baraKo mampopontani tauna. Ido hai kipekuneKo: moula atura agamanta, ba hangangaa mobayarike asele i Kaisar, ba bara?"
41012015	Naisa Yesu tunggaiana lalunda au tewuniangi. Ido hai Nauliangaahe: "Moapa hai nihaoki kanawoana pololitaNgku? Anti mai doi au biasa nipopobayari asele bona Kuita."
41012016	Hangko inditi, rahuhua hampeka doi pera. Nauli: "Lenggena hema hai hangana hema au ara i doi ide?" Rahanai: "Lenggena hai hangana Kaisar."
41012017	Nauli Yesu: "Ane nodo, wei Kaisar apa au hintoto rawei Kaisar, hai wei Pue Ala apa au hintoto rawei Pue Ala." Tingkaramohe mohadi pehanaNa iti.
41012018	Roo indo, arahe bahangkia to Saduki au hawe i Yesu. To Saduki iti iami tadulako agama Yahudi au manguli tauna au mate bara ina rapatuwo hule.
41012019	Kahawenda to Saduki iti, mohaokihe kanawoana Yesu, rauliangaa: "Guru, nabi Musa mouki i lalu sura atura agamanta node: ane hadua tobalilo mate agayana bara ara anana, halaluna hangangaa mampotambia bembana, bona ara pemuleana.
41012020	Mewali, arahe pitu topohalalu, ope-opehe tobalilo. Au towutu motambi. Bara mani woya ara anana, matemi.
41012021	Adina mampotambia bembana. Bara wori moana, matemi. Nodo wori au mewali i kataluna,
41012022	duuna hawe i kapituna. Matemohe ope-ope hai bara ara ananda. Kahopoana, mate worimi towawine iti.
41012023	Mewali, i alo pobotusi, ane tou-tou tuwo hule ope-ope tomate, hemami ampuna towawine iti? Lawi pitumohe au mampotambia."
41012024	Nahanai Yesu: "Sala mpuu pekirimi iti, lawi bara niisa ihi Sura Malelaha, bara wori niisa kuasana Pue Ala.
41012025	Lawi ane tuwo hulemohe tauna au mate, katuwonda nodo katuwo malaeka i lalu suruga, barapohe motambi ba rapopotambi.
41012026	Kutudungiaakau lolita au ara i lalu Sura Malelaha au mopakanoto katuwonda hule tomate. I lalu sura Aturana Musa, tabasa tuntukana au mopahaweake noumba Pue Ala mongkora i nabi Musa hangko i lalu walaa dui au rore. I tempo iti, Burahima, Isaki hai Yako mahaemohe mate. Agayana nauri nodo, Pue Ala mouliangaa Musa node: 'Ikomi Pue Ala au rapenombai liliu Burahima, Isaki, hai Yako.'
41012027	Mewali, hangko i lolitana Pue Ala iti, taisa ntepuu Burahima, Isaki hai Yako, batena tuwo manihe. Lawi tauna au menomba i Pue Ala, batena tuwo liliuhe. Sala ntepuu pekirimi iti."
41012028	I tempo iti, hadua guru agama to Yahudi hawe i Yesu. Guru agama iti mohadimi pombehanainda to Saduki hai Yesu inona, hai nauli laluna: "Maroa mpuu pehanana Yesu!" Ido hai mekune worimi i Yesu, nauli: "Parenta umba au meliu kamahilena hangko i ope-ope parenta?"
41012029	Nauli Yesu: "Idemi parenta au meliu kamahilena: 'Nipehadingi to Isaraeli! Amputa Pue Ala hadua pea.
41012030	Nipokaahi Pue Ala, Ampumi, i sukana kabulana lalumi, i sukana pekirimi, i sukana kapandemi, hai i sukana rohomi.' Itimi parenta au kaisa.
41012031	Hai parenta au karompakana, node: 'Nipokaahi rangami nodo pampokaahimi watami haduduami.' Bara ara parenta ntanina au meliu kamahilena hangko i au rompaka iti."
41012032	Nauli guru agama iti i Yesu: "Tou mpuuri Guru! Lawi kana mpuu au Nuuli iti. Pue Ala batena hadua pea, bara ara au ntanina.
41012033	Hai hangangaa tapokaahi Pue Ala hangko i sukana kabulana lalunta, hangko i sukana kapandeta, hai hangko i sukana rohonta. Hai hangangaa tapokaahi ranganta nodo watanta haduduanta. Iti au meliu kamaroana hangko i ope-ope binata hai anu-anu ntanina au tapopenomba i Pue Ala."
41012034	Kanahadina Yesu kamanotona pehanana tauna iti, Nauliangaa: "Barako karao hangko i poparentana Pue Ala!" Hangko indo, barapi ara hadua au bai mampekune ba apa-apa i Yesu.
41012035	I tempona Yesu mepaturo i Souna Pue Ala, Nauli: "Moapa hai guru agama manguli Datu Topehompo iami pemuleana Datu Daudi?
41012036	Lawi Daudi haduduana mopakanoto Datu Topehompo iami Pue au napenombai. Anti peninina Inao Malelaha Daudi mampololita kana i Datu Topehompo node: Pue Ala mololita i Ampuku au kupenombai, Nauli: 'MohudamoKo tanda i koanaNgku duuna Kupopengkoruhe ope-ope iwaliMu Irio.'
41012037	Mewali, ane Datu Topehompo iami pemuleana Daudi, moapa hai nauli Daudi kaiana Pue au napenombai?" Bosa mpuu tauna au moteruhu i Souna Pue Ala i tempo iti, hai matanahe mampehadingi paturoNa.
41012038	I tempona Yesu mopaguru tauna bosa, Nauliangaahe: "Maroa-roakau, ineekau mampeulai babehianda guru agama. Ihira mounde molumao mopake badu au ngkalanga, hai matanahe ane rabila tauna bosa i pobalu-balua.
41012039	Matanahe rapopohuda i pohudaa au raadai i sou penombaa. Matanahe ane rapopohuda i pohudaa au maroa i posusaa.
41012040	Mopakanawohe towawine au bemba bona morampakihe sounda. Hai mekakaehe mahae-hae motabungihi babehianda au kadake. Ina mantimi mpuu karahukunda."
41012041	Yesu mohuda hungku i peti pambolia doi popenomba, hai mototoki tauna au mopusa doi popenombanda i lalu. Bosa tauna au pebuku mopusa doi au ngkaya.
41012042	I tempo iti, hawe worimi hadua towawine tobemba au meahi-ahi tuwona au mopusa doi popenombana. Au napopesua iti, rompeka doi tambaga au haodi pea imbana.
41012043	Yesu mokakio topeguruNa, Nauliangaahe: "Tou mpuu au Kuuliangaakau: tobemba au meahi-ahi tuwona iti, meliu kabulana laluna hangko i kabulana lalunda ope-ope tauna ntanina au mampopesua popenombanda,
41012044	lawi ihira mokira hangko i pelabiana doinda. Agayana towawine iti, nauri meahi-ahi tuwona, ia mokira ope-ope au ara iria au naparaluu woya i lalu katuwona alo-alona."
41013001	Roo indo, padumi Yesu hangko i Souna Pue Ala. Ara hadua hangko i topeguruNa au mouliangaa: "Guru, peita olou sou! Peita watuna! Maroho hai makara ntepuu!"
41013002	Nauli Yesu: "Nipeita Souna Pue Ala au mahile ide. Agayana kuuliangaakau: ina bara ara hambua watu au mentara i paidaana. Batena ragero ope-ope."
41013003	Roo indo, laomi Yesu i Bulu Saitun hai mohuda molindo Souna Pue Ala. TangaNa mohuda, Peturu, Yakobu, Yohane hai Andaria maimohe mololita iria i tempona bara ara tauna ntanina,
41013004	rauli: "Nuuliangaangkai ba impira pewaliana au Nuuli inona. Hai tanda apa au ina mewali ane hawe tempo pewaliana?"
41013005	Nauli Yesu: "Mainga-ingakau, bona datikau rapakanawo.
41013006	Lawi bosa tauna ina mai rauli kaihirana Datu Topehompo, alana bosa tauna ina rapakanawo.
41013007	Ane mohadikau bambari pombeala, ineekau langa, lawi ope-ope iti hangangaa mewali hampai, agayana bara mani hawe kahopoa dunia.
41013008	I tempo iti, tohangamba ina mombeala hai tohangambana, kadatua hambua ina moewa kadatua hambuana, hai iumba pea ara linu hai rimi. Agayana ope-ope iti, hangko pepongkana, nodo kapari au nahadi hadua towawine hangko damani moana.
41013009	Agayana ikamu ide, mainga-ingakau! Lawi ikamu ina rahaka hai raanti lao i tadulako agama. Ina rawombe-wombekau i lalu sou penombaa. Anti peulami Iriko, ina rahuhukau i topoparenta hai i datu. I tempo iti, ina raweikau katepaka mopahaweahe kana i pepoinalaimi Iriko.
41013010	Hai Ngkora Marasa hangangaa rapahawe hampai i humalele dunia, hangko peisari mewali ope-ope au natunggai Pue Ala.
41013011	Ane rahakakau hai raanti i tadulako, ineekau langa ba noumba pehanami. Ane hawe tempomi mololita, niuli peami apa au nawoli Pue Ala i lalumi. Lawi apa au niuli tempo iti, bara hangko i pekirimi. Lolitami iti mesupa hangko i Inao Malelaha.
41013012	Hambela tempo tauna ina mohuhuhe halalunda ba ananda bona rapapate anti peulanda Iriko. Ara wori anangkoi au ina moewa tosaenda hai mokirahe bona rapapate.
41013013	Anti peulami Iriko, ina rakahihikau ope-ope tauna. Agayana tauna au meula liliu Iriko duuna i kahopoana ina molambihe katuwo maroa."
41013014	"Hangkoya nabi Danieli mampololita kahawena hadua au rauli 'Topegero-gero au kadake.' (Hema au mobasa lolita ide, niparesa lempona!) Mewali, ane niita au natunggai Danieli iti meangka i paidaa au bara rakira rapaidai, agina tauna au maida i Yudea melangkahe lao i bulu.
41013015	Tauna au mohuda i tarampa, ineehe hampai mesua i lalu sounda mangala ba apa-apa.
41013016	Tauna au i bonde, ineehe mesule i boea mangala hampinda. Hangangaa liliuhe melangka!
41013017	Ina masusa mpuu tuwonda towawine au mantimi hai au mopatomi ananda.
41013018	Mekakaekau i Pue Ala bona alo pelangkami iti inee i tempo makuli.
41013019	Lawi i tempo iti, ina hawe kapari au rumihi ntepuu au bara mani hambela mewali hangko i nguru-nguruna i tempona Pue Ala mampopewali dunia duuna ide-ide, hai bara wori ara au ina mewali nodo i alo au i bokona.
41013020	Agayana tempo kapari iti ina napaholiga Pue Ala, lawi ane bara Napaholiga, bara ara hadua au tuwo. Mewali, anti pampokaahiNa tauna au Napilei, ido hai ina Napaholiga tempo kapari iti.
41013021	I tempo iti, ane ara au mouliangaakau: 'Peita! idemi Datu Topehompo!' ba 'Olou mai!' ineehe nipoinalai.
41013022	Lawi ina hawe bosa tauna au mepakanawo au mouli kaihirana Datu Topehompo, ba au mouli kaihirana nabi. Ina mobabehihe tanda kuasa hai tanda au metingkarai bona mopakanawohe bosa tauna. Ane kepeisa, mogalo tauna au napilei Pue Ala, rapakanawo wori.
41013023	Agayana ikamu ide, mainga-ingakau! Kuuliangaa amimokau ope-ope iti hangko damani mewali."
41013024	"Mewali, i tempo iti, ane liu tempo kapari, alo ina mobali mewali makaindi, wula barapi mewangka, hai betue ina manawo hangko i langi.
41013025	Ina rumihi pokalena ope-ope au makuasa i langi.
41013026	I tempo iti, ope-ope tauna ina moitaNa, Iko Ana Manusia, mendaulu mai i wongko gawu. Ina makuasaNa hai meawa ntepuuNa.
41013027	Ina Kutudu malaekaNgku lao mogulu tauna au Kupilei hangko i humalele dunia, mepongka i wuntuna hambali hawe i wuntuna hambali."
41013028	"Nipailalu apa au Kupaturoakau hangko i kau ara. Ane niita pengana motumbe hai motawe, niisami kaina hawena tempo madii.
41013029	Nodo wori, ane niita pewalina au Kuuli inona, niisa barapi mahae ina mewali ope-ope au natunggai Pue Ala.
41013030	Tou mpuu au Kuuliangaakau: ope-ope au Kuuli inona batena mewali hangko damani mate ope-ope tauna au tuwo i tempo ide.
41013031	Langi hai dunia ina magero, agayana lolitaNgku batena ara duuna kamahae-haea."
41013032	"Agayana ane alo hai jaa pewaliana ope-ope iti, batena pea UmaNgku au moisa. Bara ara hadua tauna au moisa. Mogalorihe malaeka au i suruga, bara wori raisa. Hai Iko AnaNa, bara wori Kuisa.
41013033	Ido hai hangangaa mainga-ingakau hai masilolongakau, lawi bara niisa tempo pewaliana.
41013034	Ane hawe huleNa, pewalina nodo ngkora pandiri ide. Hadua ampu sou motunggai lao i kota au karao. Hangko damani meangka, natudumi topekadipurana mokadipura souna, hadua-hadua naweihe bagonda. I topokadipura baba, nauliangaa: 'Mainga-ingako!'
41013035	Mewali, ikamu wori hangangaa mainga-inga bona ane unga pea hawe ampu sou datikau nahumba tangami leta, lawi bara niisa ba impira kahaweana ampu sou, ba kalumba ba i tanga kaindi ba madondo ba i pesupaana alo. Hangangaa mainga-ingakau, lawi bara niisa impira kahaweaNgku.
41013037	Apa au Kuuliangaakau ide, Kuuli wori i ope-ope tauna. Mainga-inga mpuumokau!"
41014001	Rongalo rai ina hawe Alo Posusa Pasa hai Posusa Roti au Bara Raragii. I tempo iti, kapala-kapala tadulako menomba hai guru agama tanganda mohaoki rara mohaka ngkandii Yesu bona rapapate.
41014002	Rauli: "Agayana inee hampai tahaka i tempo alo mahile, bona dati ara pohiho i olonda tauna bosa."
41014003	I tempona Yesu maida i boea Betania, laomi i souna hadua tauna au rahanga Simo, au hangkoya ketangga. TangaNa maande inditi, hawemi hadua towawine moanti hambua botolo buke lana wongi au masuli mpuu holona, au rababehi hangko i uaka kau au mawongi. Towawine iti mopengkami botolo iti nabumbuha lana iti i waana Yesu tanda pebilana.
41014004	Arahe bahangkia tauna inditi au rumpu moita apa au nababehi towawine iti. Mololitamohe, rauli hadua hai hadua: "Moapari pane lana au masuli iti ratende mbero pea?
41014005	Ane rapana lana wongi iti rapobalu, holona labi talu atuna doi pera. Aginami rapobalu bona holona raweihe tauna au meahi-ahi." Ido hai rumpuhe i towawine iti.
41014006	Nauliangaahe Yesu: "Pogiangaa peamide. Moapari hai nipakasusa laluna towawine iti? Apa au nababehi Iriko, maroa.
41014007	Lawi tauna au meahi-ahi, ara mpaliliuhe irikamu. Ane niunde motulungihe, arato katepakami. Agayana Iko, baraNa ara liliu irikamu.
41014008	Towawine iti mobabehi apa au nabuku nababehi. NabumbuhiaNa lana wongi bona mopasilolonga ami wataNgku i karatawuNgku.
41014009	Bona niisa: i humalele dunia, iumba pea Ngkora Marasa rabambari, apa au nababehi towawine iti batena tekabelai, bara naliu inaonda."
41014010	I tempo iti, hadua hangko i topeguruNa au hampulo hai rodua, au rahanga Yudasi Iskariot, lao i kapala-kapala tadulako menomba, mouliangaahe tunggaiana mampobalu Yesu irihira.
41014011	Matanamohe mohadi tunggaiana iti, hai radandia rawei doi. Hangko inditi, Yudasi mohaoki katepaka au maroa mohuhu Yesu irihira bona rahaka.
41014012	I alo pepongkaana Posusa Roti au Bara Raragii i tempona dimba Pasa rasambale, topeguruna Yesu mekune Iria: "Pue, iumba peundeaMu kipasilolonga paande Pasa au ina taande?"
41014013	Mewali natudumi Yesu rodua topeguruNa, Nauliangaahe: "Laomokau i lalu kota. Inditi ina nipohidupaa hadua tobalilo au moanti pantambuana au moihi owai. Peulamide iria.
41014014	Ane mesuakau i lalu sou, niuliangaa ampu sou iti: 'Nauli Guru: iumba paandeaKu Posusa Pasa hihimbela hai topeguruNgku?'
41014015	Ampu sou iti ina motudungiaakau hambua lincu mahile au i wongko. Lincu iti tepasilolonga amimi, handami parewana. Inditi ina nipasilolongaake paande Pasa."
41014016	Lao mpuumohe topeguruNa au rodua iti mesua i lalu kota. Kahawenda inditi, ope-ope mewali nodo au nauliangaahe Yesu, hai mopasilolongamohe paande Pasa.
41014017	Kaindina, hawemi Yesu hihimbela hai topeguruNa au hampulo hai rodua i lincu au rapasilolongami inona.
41014018	Tanganda mohuda, nauli Yesu: "Tou mpuu lolitaNgku ide: hadua hangko irikamu au maande sambela hai ikita ide-ide, ina mampobaluNa i iwaliNgku."
41014019	Karahadina topeguruNa lolitaNa, mapari lalunda, hai mekunemohe hadua-hadua i Yesu, rauli: "Bara pae iko au Nutunggai Pue?"
41014020	Nahanai Yesu: "Au mampobaluNa, iami hadua hangko irikamu au hampulo hai rodua ide au moeme sambela roti hai Iko i hambua tabo.
41014021	Tou mpuu, Iko Ana Manusia batena mateNa nodo au tepakanoto i lalu Sura Malelaha. Agayana rumihi kamarugina tauna au mampobaluNa. Aginami tauna iti, ineemi rapoanaka."
41014022	Tanganda maande, naalami Yesu roti hai mekakae i Pue Ala. Roo indo, Nabise-bisemi roti iti hai Nakira-kiraahe, Nauli: "Nialami, hai niande. Idemi wataNgku."
41014023	Roo indo, Naala worimi hambua paenua anggoro, mekakae i Pue Ala, hai Nahuhuahe. Ope-opemohe maenu hangko i paenua anggoro iti.
41014024	I tempo iti, Yesu mouliangaahe: "Idemi waheNgku au tebumbuha i kapateNgku bona mohuru salanda tauna bosa. WaheNgku ide mopakaroho dandina Pue Ala au mopahintuwu Pue Ala hai manusia.
41014025	Bona niisa: mepongka ide-ide, barapi Kuenu anggoro duuna maenuna anggoro au wou hihimbela hai ikamu i lalu poparentana UmaNgku"
41014026	Roo indo, monanihe hampaka nani petoya. Karoonda monani, padumohe hangko i kota lao i Bulu Saitun.
41014027	Hangko inditi Yesu mouliangaahe topeguruNa: "Ikamu ope-ope ina mopalehiNa, lawi ara teuki i lalu Ngkorana Pue Ala node: 'Ina Kupapate toporewu iti, alanda dimbana mahawu.'
41014028	Agayana i katuwoNgku hule, ina moiyoruNa lao i tampo Galilea, hai Kupegiakau indolou."
41014029	Nauli Peturu: "Kehapiri ope-ope tauna mopalehiKo Pue, agayana iko bara!"
41014030	Nauli Yesu: "Tou mpuu au Kuuliangaako: hangko damani motuturua manu i karombelana deade kaindi, talumi belana ina nusapuakaNa."
41014031	Agayana hambela mani napakaroho Peturu lolitana, nauli: "Kehapirina mate hihimbela hai Oyo, bara mpuu ina kusapuaka kakuisaMu!" Nodo wori pololitanda topeguruNa au ntanina.
41014032	Roo indo, hawemohe i bonde au rahanga Getsemani. Inditi Yesu mouliangaahe topeguruNa: "Ikamu, mohudamokau inde. Iko, laoNa hampai mekakae."
41014033	Agayana Peturu, Yakobu hai Yohane Nawawahamohe lao Iria. I tempo iti, mapari Nahadi hai moradami laluNa.
41014034	Nauliangaahe: "Mapari mpuu laluNgku, nodoNa ina mate Kuhadi. Indemokau hampai hai mainga-ingamokau. Ineekau leta!"
41014035	Roo indo, lao karao haodi, molingkudu motumpa mekakae. I lalu pekakaeNa, merapi bona ane peisa bara molambi kapari iti,
41014036	Nauli: "UmaNgku! Bara ara au bara Nubuku Nubabehi. Nupakaraoa wongkoya kapari au ina morumpaNa ide. Agayana bara peundeaKu au Kuula, peundeaMuri Uma."
41014037	Roo indo, lao mbulimi i topeguruNa au talu, Nahumbahe tanganda leta. Nauli i Peturu: "Simo! Ba letakau pae? Mogalori hajaa pea bara nibuku mojaga-jaga?
41014038	Mainga-ingamokau hai mekakaemokau, bona datikau narumpa pekelo. I lalumi niunde mpuu mobabehi au manoto, agayana bara nibuku lawi watami batena malede."
41014039	Hangko inditi, lao mbulimi mekakae. PekakaeNa iti himbela hai pekakaeNa au nguru-nguruna.
41014040	Roo indo, mesule mbulimi mampombelambia topeguruNa, hai leta mbulihe anti kamaleluenda. Barahe moisa apa au hangangaa rauli Iria.
41014041	Lao mbulimi Yesu mekakae i kataluna belana, hai roo indo, mai mbulimi i topeguruNa, Nauliangaahe: "Maturu hai leta manikau pae? Handami! Hawemi tempona Iko Ana Manusia rapobalu hai rahuhu i tauna au kadake.
41014042	Mearomokau! Laomoke! Peita, oloumi mai tauna au mampobaluNa."
41014043	Tangana mani Yesu mololita, hawemi Yudasi, hadua hangko i topeguruNa au hampulo hai rodua, hihimbela hai bosa tauna au moanti piho hai pewombe. Tauna iti rapohawaahe kapala-kapala tadulako menomba, guru agama hai totosaenda to Yahudi bona laohe mohaka Yesu.
41014044	Yudasi mouliangaa amimohe tanda bona raisa kaumbana Yesu, nauli: "Hema au kuangki, iami Yesu. Hakami, nianti, hai nikampai ntepuu."
41014045	Mewali, kahawenda inditi, laomi Yudasi mampohidupaa Yesu, nauli: "Guru!" hai naangki moula adanda to Yahudi.
41014046	Roo indo, Yesu rahakami hai rahilu.
41014047	Hangko inditi, hadua tauna au meangka hungku i Yesu mowuka pihona mobata hawina Tadulako Menomba Mahile, kana talingana pane maingihi.
41014048	Nauli Yesu i tauna au mohaka: "Ba tauna kadakeNa dide, pane maiNa Nihaka moantikau piho hai pewombe?
41014049	Alo-alona araNa hihimbela hai ikamu i Souna Pue Ala mepaturo. Moapa hai baraNa nihaka i tempo iti? Agayana ope-ope ide hangangaa mewali, bona tepabukeimi apa au teuki i lalu Sura Malelaha."
41014050	Roo indo, melangkamohe ope-ope topeguruNa mopalehi Yesu.
41014051	I tempo iti, ara wori hadua anantomoane au meula i Yesu au motabungi watana hai komo au bula. Arahe au mohaka,
41014052	ido hai nawosuimi komona, hai melangka mengkabela.
41014053	Hangko inditi, Yesu raantimi lao i souna Tadulako Menomba Mahile. Inditi, moteruhumohe ope-ope kapala-kapala tadulako menomba, guru agama hai totosaenda to Yahudi au ntanina.
41014054	Peturu meula ngkarao pea duuna hawe i tabangaa souna Tadulako Menomba Mahile. Inditi, ia mohuda mamindu hihimbela hai topekampai.
41014055	I tempo iti, kapala-kapala tadulako menomba hai ope-ope tadulako agama mohaokimohe sabi au mosalai Yesu, bona rahuku mate. Agayana bara ralambi salaNa.
41014056	Bosa mpuu sabi au mosalai, agayana tongawami dongkonda pea lawi bara himbela lolitanda.
41014057	Ara bahangkia au meangka hai au mosabiki dongko, rauli:
41014058	"Tauna ide, kihadi manguli node: 'Ina kugero Souna Pue Ala au naaro manusia, hai i lalu talu alona ina kuaro hule au ntanina, au bara nababehi taye manusia.' "
41014059	Agayana i posabinda iti, bara wori himbela lolitanda.
41014060	Meangkami Tadulako Menomba Mahile i lindonda ope-ope tadulako mouliangaa Yesu: "Barahe pae Nuhanai au mosalaiKo iti?"
41014061	Agayana Yesu bara mehana, nauri hampaka lolita. Hambela mani Tadulako Menomba Mahile mekune Iria: "Ba Oyo mpuu Datu Topehompo, Anana Pue Ala au hintoto ratoya?"
41014062	Nahanai Yesu: "Io, Ikomi, hai ina niitaNa, Iko Ana Manusia, mohuda tanda i koanana Pue Ala au makuasa, hai ina niita woriNa mendaulu mai hangko i suruga i wongko gawu."
41014063	Kanahadina Tadulako Menomba Mahile apa au nauli Yesu, ia mohepami baduna anti karumpuna, nauli: "Barapi mobundu ara sabi!
41014064	Nihadi mpuumi lolitaNa mopakoi Pue Ala. Noumbami pobotusimi?" Himbelami pobotusinda ope-ope, rauli: "Masala mpuu! Hangangaa rahuku mate!"
41014065	Hangko inditi, arahe au motinuduhi, ara worihe au mampopowadi-wadi: ratabungi lindoNa, rawombe, hai rauliangaa: "Ee nabi! Uli ba hema au mohapaKo!" Topokampai mohapa wori Yesu.
41014066	I tempona mani Peturu i tabangaa, maimi hadua towawine au mobago i souna Tadulako Menomba Mahile.
41014067	Kanaitana Peturu mamindu, ia liliu mouliangaa: "Bara pae oyo wori hadua rangana Yesu to Nasare olou?"
41014068	Agayana nasapuaka Peturu, nauli: "Bara kuisa apa au nuuli!" Hangko inditi melimbami lao hungku i babaka. Motuturuami manu.
41014069	Towawine iti moita mbulimi Peturu, hai nauli i tauna au ara inditi: "Ia ide au hihimbela hai Yesu."
41014070	Agayana nasapuaka mbulimi Peturu. Bara mahae hangko indo, tauna au meangka inditi mouliangaa wori: "Oyo mpuu rangaNa! Lawi oyo to Galilea woriko."
41014071	Mosumpami Peturu, nauli: "Mate-mate raina! Bara mpuu kuisa tauna au niuli iti!"
41014072	I tempo iti, motuturuami manu i karombelana. Nakatuinaomi Peturu lolitana Yesu au mouliangaa: "Hangko damani motuturua manu i karombelana, talumi belana ina nusapuakaNa." Ido hai rumihi mpuu poteriana Peturu.
41015001	Madondo-dondo, ope-ope tadulako agama hai kapala-kapala tadulako menomba hai guru agama hai totosaenda to Yahudi au ntanina mobotusi bona Yesu rahilu hai raanti lao i lindona Pilatu. Kahawena Yesu inditi,
41015002	mekunemi Pilatu iria: "Ba Oyo mpuu datunda to Yahudi?" Nahanai Yesu: "Tou mpuu au nuuli iti."
41015003	Ngkaya pakana pesalai i Yesu au rapahawe kapala-kapala tadulako menomba i Pilatu.
41015004	Ido hai mekune mbuli Iria: "Bara pae Nuunde mohanaihe? Ngkaya pakana au rasalaiaKo."
41015005	Agayana Yesu bara mau mehana, ido hai tingkara mpuu Pilatu.
41015006	Pare-parena i Alo Posusa Pasa, Pilatu biasana mokabaha hadua tauna au ratarunggu, ba hema au raperapi tauna bosa.
41015007	I pare iti, ara hadua toratarunggu au meewa i topoparenta, hangana Baraba. Baraba hai rangana mopapatehe tauna i lalu peewanda i topoparenta.
41015008	Mewali, moteruhumohe tauna bosa, raperapi i Pilatu bona nakabaha hadua tauna au ratarunggu nodo au biasa nababehi pare-parena.
41015009	Napekunehe: "Noumba, ba niunde ane kukabahaakau datunda to Yahudi ide?"
41015010	Pilatu manguli nodo, lawi naisa kapala-kapala tadulako menomba mohuhu Yesu iria anti kamahinanda pea.
41015011	Agayana kapala-kapala tadulako menomba mohuweki lalunda tauna bosa, rauliangaahe: "Niperapi bona nakabahaake Baraba!" Ido hai raperapi mpuu bona Baraba rakabaha.
41015012	Hangko inditi, nauli mbuli Pilatu i tauna bosa: "Ane rapana Baraba au kukabahaakau, kupoapami tauna au niuli datumi to Yahudi?"
41015013	Mongangamohe tauna bosa, rauli: "Pakumi i kau!"
41015014	Napekune Pilatu: "Dake apari au Nababehi?" Agayana mongangahe masisimbuku: "Paku peamide i kau!"
41015015	Pilatu mampeinao mopabukei peundeanda tauna bosa, ido hai nakabahaamohe Baraba. Roo indo, natudumi surodadona mopapahai Yesu, hai nahuhuamohe bona rapaku i kau.
41015016	Roo indo, surodado moantihe Yesu lao i paidaanda i lalu souna Gubernur, hai mokakiohe ope-ope ranganda.
41015017	Yesu rabaduiami hantau badu au malei maleleintoro nodo badu datu. Hangko inditi, rababehimi hambua songko hangko i walaa au modui au nodo songko datu, rasongkoia.
41015018	Roo indo, Yesu rakakabosai, rauliangaa: "KibilaKo, datunda to Yahudi!"
41015019	Rawombe-wombemi waaNa hai lai, hai roo ratinuduhi, molingkudumohe motumpa i lindoNa nodo i tauna au raadai.
41015020	Karoona rakakabosai, rawosuimi badu au malei au rabaduia inona, hai rabaduia hulemi hampiNa haduduaNa. Roo indo, Yesu raantimi lao i raoa kota bona rapaku i kau.
41015021	I tanga rara, mampohidupaahe hadua tauna au hangko hawe i kota. Hangana Simo to Kirene, umanda Aleksander hai Rupus. Surodado to Roma mopari-parimi Simo mohalea kau popakuana Yesu.
41015022	Bara mani mahae, hawemohe i paidaa au rahanga Golgota, lempona Bulu Bangawaa.
41015023	Inditi, Yesu rapaenu anggoro au ragalo mur, agayana ia lohe moenu.
41015024	Roo indo, Yesu rapakumi i kau, hai hampiNa rakira-kira. Motendehe dadu bona mopakanoto kiranda hadua-hadua.
41015025	KarapakuNa i kau iti, tinti hahio madondo.
41015026	I kau popakua i wongko waaNa, rapataka hampeka pata. I pata iti teuki apa au rasalaia node: DATUNDA TO YAHUDI.
41015027	Ara wori rodua topanangka au rapaku i kau hihimbela hai Ia, hadua tanda i koanaNa hai hadua tanda i kabeoNa.
41015028	[Mewali, apa au rababehi iti mopabukei apa au teuki i lalu Sura Malelaha au manguli: "Datu Topehompo rapahimbela tauna au kadake."]
41015029	Tauna au melempo inditi, moliliahe waanda mopakoi Yesu, rauli: "Ee! Nuuli ina mogeroKo Souna Pue Ala hai Nuaro hule i lalu talu alona!
41015030	Ane nodori, tulungimide wataMu! MendaulumoKo hangko i kau mombehape iti!"
41015031	Nodo wori kapala-kapala tadulako menomba hai guru agama mopakoi liliu Yesu. Mololitahe, rauli hadua hai hadua: "Tauna ntanina Natulungihe. WataNa haduduaNa bara Nabuku Natulungi!
41015032	Nauli kaIana Datu Topehompo, Datunda to Isaraeli! Ane nodo, agina mendaulu hangko i kau popakuaNa iti, bona taita hai tapoinalai!" Mogalo tauna au rapaku i kau hihimbela hai Ia, mekakabosai worihe.
41015033	Pualomi, unga pea makaindi i humalele tampo iti i lalu talu jaa.
41015034	Tinti talu kalumba, meraroami Yesu masisimbuku, Nauli: "Pue AlaNgku! Pue AlaNgku! Moapari hai NupalehiNa?" I lalu basa Yahudi: "Eloi, Eloi, lama sabaktani?"
41015035	Arahe bahangkia tauna au meangka hungku i popakuaNa mohadi peraroaNa, rauli: "Pehadingi! Ia mokakio nabi Elia."
41015036	Ara hadua au melangkami lao mangala hambua lomo, naememi i lalu owai anggoro au mangilu, nawoli i wuntu daangkau, hai napakana humena Yesu bona Naenu. Nauli: "Pegia hampai, tapeita ba mai mpuu Elia mokabaha hangko i kau mombehape!"
41015037	Hangko inditi, mongangami Yesu masisimbuku, pane opemi inaoNa.
41015038	I tempo iti, rindi bana au tetoe i lalu Souna Pue Ala mahepa ntanga hangko i wongko hawe i woi.
41015039	Tadulako surodado au meangka molindo kau mombehape iti, moitami noumba kapatena Yesu. Nauli: "Ia ide Anana mpuu Pue Ala!"
41015040	Ara inditi bahangkia towawine au metotoki ngkarao. Hangana au hadua, Maria Magdalena. Ara wori Maria inanda Yakobu au toadi hai Yoses. Au hadua wori, Salome.
41015041	Towawine itihe au moula Yesu hai motulungi Ia i tampo Galilea. Hai bosa mani wori towawine au ntanina au meula i Yesu mai hangko i Galilea hawehe i Yerusale.
41015042	I tempo iti, ina tampumi alo. Hai alo iti iami Alo Pampasilolongaa, lawi kahalona iami alo penombaa. Moula ada to Yahudi mepongka kalumba iti, rapalia mobago. Mewali,
41015043	maimi hadua tauna au rahanga Yusupu to Arimatea. Yusupu iti, hadua tadulako agama Yahudi au rabila hai au mahaemi mampegia kahawena poparentana Pue Ala i dunia. Napengkabaiki lao i Pilatu mamperapi watana Yesu.
41015044	Tingkara Pilatu lawi nahadi Yesu polo mate. Ido hai nakakiomi tadulako surodado napampekunei ba mahaemi mate.
41015045	Kanahadina Pilatu lolitana tadulako iti, napaliumi Yusupu mangala watana Yesu.
41015046	Yusupu meholo bana au bula bona napopobungkuhi. Napopendaulumi watana Yesu hangko i kau mombehape, nabungkuhi hai bana iti. Roo indo, napopaturumi wataNa i lalu talumba au rakalolungi i tabingke bulu watu, hai nalolimi hambua watu napopotuko baba talumba iti.
41015047	Maria Magdalena hai Maria inana Yoses mampekatandai kaiumbana watana Yesu rawoli.
41016001	Kaliuna alo penombaa, Maria Magdalena, Maria inana Yakobu, hai Salome, laohe meholo lana wongi. Tunggaianda, bona laohe molanai watana Yesu.
41016002	Mewali, madondo-dondo i alo Minggu, i pesupaana alo, laomohe i talumba.
41016003	I tanga rara molololitamohe, rauli: "Hemami au ina motulungike mololi watu petuko baba talumba?" Lawi watu iti mahile mpuu. Agayana kahawenda i talumba, raita telolimi watu iti.
41016005	Pesuanda i lalu talumba, moitamohe hadua anantomoane au mohuda tanda i koanana, mebadu au bula. Tingkarahe towawine iti moita.
41016006	Nauli anantomoane iti: "Ineekau tingkara! Kuisa kanihaokina Yesu to Nasare au rapaku i kau. Ia tuwo hulemi! Barapi ara inde. Nipeita karadampaaNa hangkoya.
41016007	Laomokau i Peturu hai topeguruNa au ntanina hai niuliangaahe node: tuwo hulemi Yesu. Ia moiyoru lao i tampo Galilea. Ina niita Ia inditi nodo au roomokau Nauliangaa."
41016008	Padumohe towawine iti hangko i talumba, hai melangkahe, lawi langa mpuuhe hai tingkara. Anti kalanganda, barahe hampai mopahawe bambari iti i hema pea.
41016009	[Pearona Yesu hangko i kapate madondo-dondo i alo Minggu, Ia nguru-nguruna mopatongawa wataNa i Maria Magdalena. Maria iti, au napakaoha Yesu hangkoya i kanapesawiina pitu seta.
41016010	Laomi Maria i topeguruna Yesu, nahumbahe tanganda moteria hai masusa lalunda. Nauliangaahe: "Tuwo hulemi Pue; kuitami inona!" Agayana ope-ope au napololita Maria iti bara mpuu rapoinalai.
41016012	Roo indo, Yesu mopatongawa mbulimi wataNa i rodua topeulaNa tanganda molumao lao i raoa boea. I tempo iti, lenggeNa Yesu bara nodo biasa.
41016013	I pesulenda tauna au rodua iti, rapahawe wori i ranganda apa au mewali. Agayana bara worihe rapoinalai.
41016014	Hangko inditi, Yesu hawe worimi i topeguruNa au hampulo hai hadua tanganda maande. Nakambaroamohe lawi makura pepoinalainda hai matua lalunda. Nauri arahe tauna au moita Yesu karoona tuwo hule, barahe liliu mampoinalai lolitanda.
41016015	Nauliangaahe Yesu: "Laomokau i humalele dunia, mopahawe Ngkora Marasa i ope-ope tauna.
41016016	Hema-hema au mepoinalai Iriko hai rariu, ina tehoremahe hangko i huku dosanda. Agayana hema au bara mepoinalai batena rahuku.
41016017	I tauna au mepoinalai, ina Kuweihe kuasa mobabehi tanda kuasa au node: i lalu hangaNgku, ihira ina mampopelohohe seta. Ina mololitahe i lalu basa au bara raisa.
41016018	Arahe au ina mokingki ile, ba maenu rasu, agayana bara mpuuhe moapa. Ane mampetobohe tauna au mahai, tomahai iti batena ina maoha."
41016019	Karoona Pue Yesu mololita irihira, Ia teangkami lao i suruga, hai mohuda tanda i koanana Pue Ala.
41016020	Hangko inditi, topeguruNa lao mopahawe Ngkora Marasa iumba-umba pea. Pue mobago hihimbela hai ihira, Naweihe kuasa mobabehi tanda au metingkarai bona tongawa katouna Bambari au raanti.]
42001001	Teopilu au kubila, bosa tauna mopari-pari mouki tuntukana au mewalimi i olonta.
42001002	Au rauki i lalu suranda iami au rapahaweake tauna au moita mata apa au mewali hangko i nguru-nguruna, hai tauna iti mewalihe topoanti Ngkora Marasa.
42001003	Mewali, karoona kuparesa maroa hinangka au mewali hangko i pepongkana, nauli lalungku agina worina mouki hambua sura bona mopakanotoako tuntukanana moula pombeusuna.
42001004	Tunggaiaku, bona nuisa mpuu apa au roomi rapaturoako.
42001005	Tempona mani Datu Herode moparenta i tampo Yudea, ara hadua tadulako menomba, hangana Sakaria. Sakaria iti hantina-ntinahe hai tadulako menomba pemuleana Abia. Hangana towawinena Elisabet, pemuleana wori tadulako menomba au mepongka hangko i Haruni.
42001006	Tohamboko iti, manoto babehianda i peitana Pue Ala, lawi hangko i lalunda mpuu mampeulaihe ope-ope atura hai parentana Pue Ala.
42001007	Agayana, barahe moana, lawi Elisabet lalo hai saemohe.
42001008	Hawemi temponda tadulako menomba pemuleana Abia mampopolumao bagona Pue Ala, Sakaria rapakana mobago i Souna Pue Ala.
42001009	Moula adanda, raundi bona manoto kahemana au tepilei mesua i lalu Souna Pue Ala mointu dupa. Au molambi iami Sakaria.
42001010	Mewali, tanganda tauna bosa mekakae i raoa, mesuami Sakaria i lalu Souna Pue Ala lao mointu dupa.
42001011	I tempo iti, hadua malaekana Pue Ala mopatongawami watana iria. Malaeka iti meangka tanda i koanana meja pointua dupa.
42001012	Kanaitana Sakaria malaeka iti, tingkara hai langa.
42001013	Nauli malaeka iti iria: "Ineeko langa, Sakaria, lawi pekakaemu nadokomi Pue Ala. Elisabet towawinemu ina moana hadua tobalilo. Anangkoi iti hangangaa nuhanga Yohane.
42001014	Anangkoi iti ina nupokatana mpuu, hai i karapoanakana, ina rapokatana wori bosa tauna ntanina.
42001015	Ia ina mewali tauna au mahile tuwona i peitana Pue Ala. Ia bara ina maenu apa au melangui. Hai mepongka i karapoanakana, ina nakuasai Inao Malelaha.
42001016	Hai i pepaturona, ia ina monini bosa to Yahudi bona mepoinalai hulehe i Pue Ala au rapenombai toiyorunda hangkoya.
42001017	Anamu iti ina mewali suro au hawe iyoru hangko i Pue Yesu. Kamarohona hai kuasana nodo nabi Elia hangkoya. Anti kuasana hai pepaturona, ia ina mopahintuwu anangkoi hai umanda. Hai tauna au barahe meula i Pue ina nanini hule i rara au manoto. Ope-ope au nababehi iti ina mopasilolonga lalunda tauna bosa bona motarimahe Pue."
42001018	Nauli Sakaria i malaeka: "Noumba kakuisana katouna au nuuli iti? Lawi saemona. Apa mani towawinengku, sae ntepuu worimi."
42001019	Nahanai malaeka: "Iko ide Gabriel. Meangkana i lindona Pue Ala mampegia hawaNa. Iami au motuduna mai mopahaweako bambari au maroa ide.
42001020	Apa au kuuliangaako ide batena ina mewali ane hawe tempona. Agayana anti kadana nupoinalai lolitangku, mepongka ide-ide, barapoko peisa mololita duuna tepabukei apa au kuuli ide."
42001021	Tangana Sakaria i lalu Souna Pue Ala, tauna bosa mangingimohe mepegia. Rapowuli moapari hai mahae gaga i lalu Souna Pue Ala.
42001022	Pesuwuna Sakaria i raoa, ia barapi peisa mololita, mekawe-kawe pearai. Ido hai tongawami i tauna bosa, ara au napetudungia Pue Ala i lalu SouNa.
42001023	Hopomi tempona mobago i Souna Pue Ala, mesulemi Sakaria lao i boeana.
42001024	Bara mani mahae hangko indo, mantimi mpuumi Elisabet towawinena. Lima wulana kamahaena, Elisabet mengkatuhu pea i lalu souna. I tempo iti, nauli:
42001025	"Au mewali ide, nababehiana Pue! Ide-ide Nawati worimona bona moanana, barapona maea."
42001026	Handami ini wulana Elisabet mantimi, Pue Ala motudumi malaeka Gabriel lao i boea Nasare i tampo Galilea
42001027	bona mampohidupaa hadua anantowawine au rahanga Maria. Anantowawine iti, momanu hai hadua anantomoane au rahanga Yusupu, pemuleana Datu Daudi.
42001028	Kahawena malaeka iti i Maria, nauliangaa: "Tabea. Oyomi au napilei Pue Ala molambi pewati! Pue Ala au mamporangaiko!"
42001029	Tingkara Maria mohadi lolitana malaeka, hai napekiri mpuu apa lempona lolitana iti.
42001030	Nauli mbuli malaeka iria: "Ineeko langa, Maria, lawi oyo au napilei Pue Ala molambi pewati.
42001031	Ina mantimiko, hai ina moanako hadua tobalilo au hangangaa nuhanga Yesu.
42001032	Ina mahile tuwoNa, hai Ia ina rauli Anana Pue Ala au melumbu kuasaNa hangko i ope-ope au rapenombai. Hai Pue Ala ina moangka mewali Datu, hai Ia ina Napopohuda i pohudaana Datu Daudi, toiyoruNa.
42001033	Anamu iti ina moparenta to Yahudi duuna kamahae-haea, hai poparentaNa bara ina mokahopoa."
42001034	Nauli Maria i malaeka iti: "Noumba pane peisa mewali apa au nuuli iti? Lawi bara manina wongkoya motambi."
42001035	Nahanai malaeka: "Inao Malelaha ina mendaulu irio, hai kuasana Pue Ala ina mobobongiko. Ido hai anangkoi au nupoanaka iti ina rauli Anana Pue Ala au Malelaha.
42001036	Pehadingi: halalumu Elisabet, au sae ntepuumi hai au rauli lalo, ide-ide mantimimi ini wulana!
42001037	Lawi ane Pue Ala, bara ara au bara Nabuku Nababehi."
42001038	Nauli Maria: "Ane nodo, mengkoruna i hawana Pue Ala, bona tunggaiaNa iriko ina mewali moula apa au nuuliangaana iti." Roo indo, padumi malaeka iti mopalehi Maria.
42001039	Hangko indo, meangkami Maria lao i tampo Yudea i hambua boea au ara i tongku-tongkuna.
42001040	Kahawena i souna Sakaria, mesuami hai motabe Elisabet.
42001041	Kanahadina Elisabet petabena Maria, mokalemi anangkoi au i laluna, hai Elisabet nakuasai Inao Malelaha,
42001042	pane nauli masisimbuku: "Oyomi au nawati Pue Ala hangko i ope-ope towawine, hai anangkoi au nukantimia iti nawati wori Pue Ala.
42001043	Oyomi, inana Pue au kupenombai! Hemana wongkoya pane maina nusondaki?
42001044	Kakuhadina petabemu inona, liliu mokale anangkoi au kukantimia lawi rumihi kamatanana.
42001045	Anti pepoinalaimu i lolitana Pue, morasi mpuuko, lawi apa au Nauliangaako, batena mewali!"
42001046	Nauli Maria: "Hangko i lalungku mpuu kutoyami Pue.
42001047	Matana mpuu lalungku lawi Pue Ala mohoremana hangko i huku dosangku.
42001048	Nakatuinao wongkoya, iko hawiNa au meahi-ahi. Mepongka ide-ide, ope-ope tauna ina mouli kaikonami au molambi pewati hangko i Pue Ala.
42001049	Lawi Pue Ala au makuasa motudungiamona kamahilena kuasaNa. Malelaha mpuu hangaNa!
42001050	Napopaitami ahiNa i ope-ope tauna au mengkoru Iria, duuna hawe i pemuleanda.
42001051	Anti kamarohona kuasaNa, Ia mobabehi apa au maroa ntepuu. Tauna au mampemahile, Nahawu-hawuhe bona tunggaianda bara mewali.
42001052	Datu Napopendauluhe hangko i lantinda, Agayana tauna au mengkaiwoi, Napaiwongkohe.
42001053	Tauna au marimi, Napamabuhuhe i paka-pakana paande au maroa. Agayana topebuku, Nawura matahe hai bara ara au raanti.
42001054	Pue Ala mopabukei dandiNa au Nadandi hangkoya i toiyorunta Burahima hai i pemuleana. Ido hai ikita to Isaraeli Natulungike, hai Napopaitaake ahiNa duuna kamahae-haea."
42001056	Maria maida hihimbela hai Elisabet kira-kira talu wulana kamahaena, hangko mesuleri lao i boeana.
42001057	Hawemi tempona, Elisabet moanami hadua tobalilo.
42001058	Hintonggina hai halaluna mohadimohe noumba Pue motudungia ahiNa i Elisabet i kaNaweina anana iti; ido hai matana worihe hihimbela hai Elisabet.
42001059	Handami ualu alona tinuwuna anana Sakaria iti, maimohe ope-ope hintongginda hai halalunda mobabehi ada petile moula adanda to Yahudi. Tunggaianda bona anangkoi iti rahanga Sakaria moula hangana umana.
42001060	Agayana nauli inana: "Inee hangana umana au tapake! Hangangaa rahangari Yohane."
42001061	Mehanahe, rauli: "Agayana bara mani ara halalumi au rahanga nodo!"
42001062	Ido hai mokawemohe Sakaria bona rapekune iria ba hema au naunde rapopohanga anana.
42001063	Sakaria mamperapi hambua watu poukia hai nauki: "Hangana Yohane." Tingkaramohe ope-ope.
42001064	I tempo iti, unga pea peisa mololita, pane motoyami Pue Ala.
42001065	Tingkara mpuumohe ope-ope hintongginda, hai bambari iti tehawukami i tongku-tongkuna i tampo Yudea.
42001066	Bambari au tehawuka iti, rapailalu ope-ope tauna au mampehadingi. Ido hai rauli: "Apa au ina nababehi anangkoi iti?" lawi tongawami kuasana Pue Ala ara iria.
42001067	Sakaria, umana anangkoi iti, nakuasaimi Inao Malelaha, hai mohowara lolita ide au hangko i Pue Ala, nauli:
42001068	"Ikita to Yahudi, tatoyami Pue Ala Amputa! Lawi Iami au maike mosondaki, ikita anaNa, hai Iami au mokabahake hangko i iwalinta.
42001069	Naweimoke hadua Datu au makuasa au peisa mohoremake, Iami pemuleana Datu Daudi, hawiNa hangkoya.
42001070	Hangkongkoyapi dandina Pue Ala rapahawe nabi-nabi au malelaha. Pue Ala modandi
42001071	kaina Nakabahanta hangko i iwalinta hai hangko i tunggaianda tauna au mokahihike.
42001072	Pue Ala motudungia ahiNa i toiyorunta, hai mopabukei dandiNa au malelaha au Nadandi i toiyorunta hangkoya.
42001073	Maroho mpuu podandiNa i toiyorunta, lawi Nadandi hai mosumpa i Burahima, bona ikita au mewali pemuleana ina Nakabahake hangko i iwalinta. Ina mewalike taunaNa au malelaha au mopakatana laluNa, hai ina Napaaraake rara mengkoru Iria dati ara kalanganta hawe i kahopoana tuwonta."
42001076	Roo indo, Sakaria mouliangaa anana: "Oyo, anangku, ina rauliko nabina Pue Ala au melumbu kuasaNa hangko i ope-ope au rapenombai. Lawi oyomi au ina lao iyoru hangko i Pue Yesu, mopasilolonga lalunda tauna bosa motarima Ia.
42001077	Oyo au ina mopahawe i tauna bosa noumba rara bona dosanda naampungi Pue Ala bona molambihe katuwo maroa au bara mokahopoa
42001078	anti kamaahina Pue Ala Amputa. Ia mai mosondakike hangko i suruga nodo pembetona alo.
42001079	Lawi nodo alo mosimbaki dunia au makaindi ide, nodo wori Pue mowangkahi tauna au tuwo i lalu kakaindiana hai au mampokalanga kapate. Ia ina moninike bona molambike roa ngkatuwo."
42001080	Anana Sakaria iti, kahile-hilea hai kamanoto-notoa laluna. Mahilemi, laomi maida i pada wungi duuna hawe tempona mampepongka mopahawe Ngkorana Pue Ala i to Yahudi.
42002001	I tempo iti, Datu Mahile Kaisar Agustus mohawami bona hanganda ope-ope tauna i humalele kadatua Roma rauki bona raisa kabosanda.
42002002	Poimbaa tauna au nguru-nguruna ide rapopolumao i tempona Kirenius mewali gubernur i tampo Siria.
42002003	Ope-ope tauna lao mampopeuki hanganda, hadua-hadua i boeana tosaenda.
42002004	Nodo wori Yusupu meangkami hangko i boea Nasare hihimbela hai Maria hampomanuna au tangana mantimi. Meangkahe hangko i tampo Galilea, mempanai lao i tampo Yudea monontohi boea Beteleme, boea karapoanakaana Datu Daudi hangkoya. Inditi, Yusupu mampopeuki hangana, lawi ia pemuleana Daudi.
42002006	Kahawenda i Beteleme, hawemi tempona Maria moana.
42002007	Moanami hadua tobalilo, anana au nguru-nguruna. Anana iti nalempingi haihampi, pane nadampa i lalu dula dimba, lawi inditi barapi ara sou au peisa rapaidai.
42002008	Kaindi iti, i raoa boea Beteleme, ara bahangkia toporewu au mokampai dimbanda i pada. Unga pea hawe hadua malaekana Pue Ala i olonda, hai peawana Pue Ala mowangkahihe duunda langa.
42002010	Nauliangaahe malaeka iti: "Ineekau langa, lawi maina moanti bambari maroa irikamu, bambari au rapokatana ope-ope tauna.
42002011	Kaindi ide i boeana Datu Daudi, rapoanakami hadua Datu au moanti katuwo maroa irikamu, iami Kerisitu, Amputa.
42002012	Idemi tanda bona niisa katouna lolitangku: ina nilambi hadua analei au ralempingi haihampi, hai radampa i lalu dula dimba."
42002013	Toporewu iti, unga peahe moita bosa malaeka hihimbela hai malaeka au nguru-nguruna inona. Malaeka iti, motoyahe Pue Ala, rauli:
42002014	"Motoyamoke Pue Ala au i suruga! Tauna i dunia au napokatana Pue Ala ina molambihe roa ngkatuwo."
42002015	I pesulenda malaeka iti lao i suruga, mogombomohe toporewu iti, rauli: "Laomoke i Beteleme mampeita apa au mewali au napahaweake Pue inona."
42002016	Laomohe mampohidupaa Maria hai Yusupu, hai analei au radampa i lalu dula dimba.
42002017	Karaitana analei iti, mopahawemohe apa au nauliangaahe malaeka kana Iria.
42002018	Tingkarahe ope-ope tauna au mohadi lolitanda toporewu.
42002019	Agayana Maria mopailalu pea ope-ope au mewali iti.
42002020	Roo indo, toporewu iti mesulemohe, hai i tanga rara motoyahe hai mopakahilehe Pue Ala, lawi ope-ope au rahadi hai au raita, tou-tou mewali nodo au nauliangaahe malaeka.
42002021	Kahandana ualu alona tinuwuNa, anangkoi iti ratile moula adanda to Yahudi. Hai i tempo iti, Yesu rahanga moula lolitana malaeka hangko damani nakantimia inaNa.
42002022	Moula ada agamanda au teuki i Aturana Musa, ara wori au hangangaa rababehi i tempona moana. I tempo au tepakanoto, ananda iti raanti lao i Souna Pue Ala i Yerusale bona rahuhu i Pue Ala,
42002023	lawi teukimi i lalu Sura Aturana Pue node: "Ope-ope anangkoi tobalilo au towutu hangangaa rahuhu i Pue Ala bona mewalihe kiraNa."
42002024	Ido hai moanti worihe popenombanda i Pue Ala nodo au tepakanoto i lalu Sura Aturana Musa: hamboko tadasi tokuku ba rombaa ana tadasi manggebodo.
42002025	I Yerusale, ara hadua tauna au rahanga Simeo. Simeo iti, iami tauna manoto au mengkoru i Pue Ala hai au mampoinalai kaina hawena tempona Pue Ala mokabaha to Isaraeli. Hai ia naporangai Inao Malelaha au mouliangaa kadana ina mate ane bara mani moita Datu Topehompo au nadandi Pue Ala.
42002027	Simeo iti naantimi Inao Malelaha mesua i Souna Pue Ala i temponda Yusupu hai Maria moanti Yesu rahuhu i Pue Ala moula Aturana Musa.
42002028	Ia moalami anangkoi iti, naawi hai motoya Pue Ala, nauli:
42002029	"O Pue, kehapirina unga pea mate, barapi moapa. Matana lalungku, lawi tepabukeimi dandiMu.
42002030	Kuita mpuumi Datu Topehompo au hangko Irio Pue,
42002031	au Nupasilolongaa ope-ope tauna.
42002032	Datu Topehompo ide iami pewangka au ina mopakanoto lalunda tauna au barahe to Isaraeli bona raisaKo, Pue. Hai Ia ide ina moanti pebila i anaMu, ikami to Isaraeli."
42002033	Tingkaramohe Maria hai Yusupu mohadi lolitana kana i ananda.
42002034	Roo indo, Simeo mowatihe hai mouliangaa Maria: "Anti kahawenami Anamu ide, bosa to Isaraeli ina molambi pehuku, agayana bosa wori tauna ina Nahorema bona molambihe katuwo maroa. Iami au Napilei hai au Natudu mai Pue Ala, agayana Ia ina rasapuaka tauna bosa,
42002035	alana ihi lalunda tauna iti ina tewungkehi. Oyo Maria, ina narumpako kapari. Ina rumihi kawiorana lalumu, nodoko nabelai piho."
42002036	Kahawenda Yusupu hai Maria i Souna Pue Ala, ara wori inditi hadua nabi towawine. Hangana Hana, anana Fanuel, pemuleana Aser. Hana iti, ualumi pulona hai iba parena tinuwuna. Hangkoya motambi, agayana pitu pea parena hangko indo, materi tobalilona. Mepongka i tempo iti, ia bemba hai maida liliu i Souna Pue Ala. Alo-alona hai wengi-wengina Hana menomba i Pue Ala, mekakae hai mopuasa.
42002038	Kamoitana Yesu i Souna Pue Ala, ia manguli ngkaya kamaroana i Pue Ala, hai mampololita kana i Anangkoi iti i ope-ope tauna au mampegia karakabahanda ampu boea Yerusale hangko i iwalinda.
42002039	Karoonda Yusupu hai Maria mobabehi ope-ope atura moula Sura Aturana Musa, mesulemohe lao i boea Nasare i tampo Galilea.
42002040	Ananda iti, kamahile-hilea hai kamaroho-rohoa. Manoto mpuu laluNa, hai nawati Pue Ala.
42002041	Pare-parena, inana hai umana Yesu laohe i Yerusale moula alo mahilenda to Yahudi au rahanga Alo Posusa Pasa.
42002042	Handami hampulo hai rompare tinuwuna Yesu, laomohe i posusa iti nodo kabiasaanda.
42002043	Liumi alo mahile iti, mesulemohe lao i boeanda. Agayana Yesu bara meula irihira. Ia ara mani i Yerusale, agayana bara raisa tosaeNa.
42002044	I pesulenda, rapehangu pea arato hihimbela hai ranganda hampopolumaoa. Hangaloamohe molumao, hangko rahaokiri i ranganda hai halalunda.
42002045	Anti kadana ralambi, mesulemohe mohaoki i Yerusale.
42002046	Talumi alona rahaoki, hangko ralambiri i Souna Pue Ala. Yesu tangana mohuda i olonda guru-guru agama, mampehadingi hai mekune-kune.
42002047	Ope-ope tauna au mohadi pehanaNa manguli: "Mapande ntepuu Anangkoi iti!"
42002048	Tingkarahe inaNa hai umaNa moita Ia. Nauli inaNa: "AnaNgku, moapari hai Nubabehi node? Iko hai umaMu, mapari kihadi mohaokiKo!"
42002049	Nahanaihe: "Moapari hai nihaokiNa? Bara pae niisa, Iko hangangaa araNa i lalu souna UmaNgku?"
42002050	Agayana bara raisa lempona lolitaNa.
42002051	Roo indo, lao sambelamohe i Nasare, hai Yesu mampeulai ope-ope hawanda. Ope-ope au mewali iti batena napailalu inaNa.
42002052	Yesu, kahile-hilea, hai kamanoto-notoa laluNa. Ia napokatana Pue Ala, hai napokatana wori manusia.
42003001	Hampulomi hai lima parena Datu Mahile Kaisar Tiberius moparenta i kota Roma, Pontius Pilatu mewali gubernur i tampo Yudea, hai Herode Antipas au moparenta i Galilea. Pilipu, halaluna Herode, iami au moparenta i Iturea hai i Trakonitis, hai Lisanias au moparenta i Abilene.
42003002	Au mewali Tadulako Menomba Mahile i tempo iti, Hanas hai Kayapas. I pare iti, Pue Ala mongkorami i Yohane anana Sakaria i pada wungi.
42003003	Ido hai Yohane molumaomi moure hai moisau owai Yarade mopahawe Ngkorana Pue Ala i tauna bosa, nauli: "Menosomokau hangko i dosami hai maimokau kuriu bona dosami naampungi Pue Ala."
42003004	Pobagona Yohane iti mopabukei apa au teuki i lalu Surana Nabi Yesaya au manguli node: Ara hadua tauna au mekakakio i pada wungi, nauli: "Ina hawe Pue! Nipasilolongaa raraNa! Nipakanoto rara au ina Napoliungi!
42003005	Au mokalo-kalo hangangaa ratabungi, au mapangka hai au mobulu-bulu hangangaa rapahindere. Au motengko-tengko hangangaa rapakanoto, hai au motataloke hangangaa raparata.
42003006	Roo indo, ope-ope tauna ina moita Datu Topehorema au natudu Pue Ala."
42003007	Bosa tauna lao mampoperiu i Yohane, hai Ia mouliangaahe: "Ikamu au motengko babehiami, moapari hai maikau? Ba nipehangu peisakau tekabaha hangko i karumpuna Pue Ala au ina morumpakau?
42003008	Ane tou-tou menosokau hangko i dosami, nibabehimide babehia au maroa. Hai inee nauli lalumi: 'Ikita ide, pemuleanake Burahima. Barake ina nahuku Pue Ala.' Iti bara tou! Nipehadingi: ane naunde Pue Ala, pemuleana Burahima peisa Napopewali hangko i watu ide.
42003009	Ina hawe pehukuna Pue Ala! Pehukuna iti nodo owahe au masilolongami i patoa kau. Ope-ope kau au bara maroa wuana ina ratiwi hai ratende i lalu api."
42003010	Tauna bosa mekune i Yohane, rauli: "Ane nodo, apami au hangangaa kibabehi?"
42003011	Nahanai Yohane: "Hema au morontau baduna, hantau hangangaa nawei i tauna au bara ara baduna. Nodo wori, hema au ara paandena, hangangaa nakira i tauna au marimi."
42003012	Ara worihe toperuru asele au lao mampoperiu i Yohane. Mekunehe, rauli: "Guru, apami au hintoto kibabehi?"
42003013	Nahanaihe: "Ineekau mesingara asele melumbu hangko i au rapakanoto topoparenta."
42003014	Arahe surodado au lao mekune iria, rauli: "Noumba wori ikami? Apami au hintoto kibabehi?" Nauliangaahe: "Ineekau morampaki anu-anuna tauna ntanina, hai ineekau mampopalanga tauna bona raweikau doi. Saromi hangangaa nipokatana."
42003015	I tempo iti, tauna bosa mampempegiahe kahawena Datu Topehompo au nadandi Pue Ala. Ido hai mombepekunehe, ba Yohane itimi Datu Topehompo.
42003016	Nahanaihe Yohane: "Ane iko, kuriu peakau hai owai. Agayana ara hadua au ina mai au meliu kuasaNa hangko iriko. Mogalorina mokakahi pekapu kandupaNa, barana hintoto. Ia au ina moriukau hai Inao Malelaha hai api.
42003017	Ia peisa rapandiri nodo hadua tauna au motapihi pare bona tepatani pare au moihi hai tepatani wori au wara. Pare au moihi napopesua i lalu tambaru, hai au wara natende i api."
42003018	I tempona Yohane moanti Ngkora Marasa i tauna bosa, ngkaya pakana paturo au napahaweahe.
42003019	Ia mokambaroa Herode Antipas, gubernur i tampo Galilea, lawi Herode moala Herodias, towawinena wutuna, bona napotambia. Bara iti pea au Nakambaroa Yohane. Ngkaya mani babehiana au kadake.
42003020	Kanahadina Herode pekambaroana Yohane iti, ia bara mokabaha babehiana au kadake, agayana natambairi; ia motudu surodadona bona Yohane rahaka hai ratarunggu.
42003021	Hangko damani Yohane ratarunggu, bosa tauna lao iria bona rariu. Yesu lao wori mampoperiu i Yohane. Karoona Yesu rariu, i tempona mekakae, tebungkahimi langi,
42003022	hai Inao Malelaha mendaulumi Iria nodo tadasi manggebodo au memua i tanoanaNa. Hai ara hambua wotu hangko i suruga au manguli: "Oyomi AnaNgku au Kupokakaya hai Kupokatana."
42003023	Handami talu pulona parena tinuwuNa, Yesu mampepongkami pobagoNa au nawei Pue Ala. Moula polambianda tauna, Yesu iami anana Yusupu, Yusupu anana Eli, Eli anana Matat, Matat anana Lewi, Lewi anana Malki, Malki anana Yanai, Yanai anana Yusupu, Yusupu anana Matica, Matica anana Amos, Amos anana Nahum, Nahum anana Hesli, Hesli anana Nagai, Nagai anana Maat, Maat anana Matica, Matica anana Simei, Simei anana Yosek, Yosek anana Yoda, Yoda anana Yohanan, Yohanan anana Resa, Resa anana Serubabel, Serubabel anana Sealtiel, Sealtiel anana Neri, Neri anana Malki, Malki anana Adi, Adi anana Kosam, Kosam anana Elmadam, Elmadam anana Er, Er anana Yesua, Yesua anana Elieser, Elieser anana Yorim, Yorim anana Matat, Matat anana Lewi, Lewi anana Simeo, Simeo anana Yehuda, Yehuda anana Yusupu, Yusupu anana Yonam, Yonam anana Elyakim, Elyakim anana Melea, Melea anana Mina, Mina anana Matata, Matata anana Natan, Natan anana Daudi, Daudi anana Isai, Isai anana Obed, Obed anana Boas, Boas anana Salmon, Salmon anana Nahason, Nahason anana Aminadab, Aminadab anana Admin, Admin anana Arni, Arni anana Hesron, Hesron anana Peres, Peres anana Yehuda, Yehuda anana Yako, Yako anana Isaki, Isaki anana Burahima, Burahima anana Terah, Terah anana Nahor, Nahor anana Serug, Serug anana Rehu, Rehu anana Peleg, Peleg anana Eber, Eber anana Salmon, Salmon anana Kenan, Kenan anana Arpaksad, Arpaksad anana Sem, Sem anana Noho, Noho anana Lamek, Lamek anana Metusala, Metusala anana Heno, Heno anana Yared, Yared anana Mahalaleel, Mahalaleel anana Kenan, Kenan anana Enos, Enos anana Set, Set anana Adama, Adama anana Pue Ala.
42004001	Karoona Yesu rariu, Ia mopalehimi owai Yarade. I tempo iti, Yesu nakuasai Inao Malelaha hai Naanti lao i pada wungi.
42004002	I lalu iba pulona alona, Ia nakelo Datu Tokadake. I tempona Yesu inditi, Ia bara maande, kehapi ba apa pea. Liumi iba pulona alona, marimimi.
42004003	Nauli Datu Tokadake i Yesu: "Ane tou-tou AnanaKo Pue Ala, Nutuduhe watu ide mewali roti!"
42004004	Nahanai Yesu: "I lalu Sura Malelaha teuki node: 'Tauna bara pea tuwo hangko i roti.' "
42004005	Roo indo, Datu Tokadake moantimi Yesu lao i kapangka-pangkaana. I tempo iti, ia motudungia ope-ope kadatua i dunia,
42004006	nauliangaa: "Ope-ope kadatua hai peawana dunia, ina kuweiKo Nuparentai, lawi ope-ope ide iko ampuna, hai peisa wori kuwei i hema peundeaku.
42004007	Mewali, ane menombaKo iriko, ina kuweiKo ope-ope."
42004008	Nahanai Yesu: "Teuki i lalu Sura Malelaha: 'Hangangaa menombako i Ampumu, Pue Ala. Batena pea Ia au hintoto nupengkorui.' "
42004009	Roo indo, Datu Tokadake moantimi Yesu lao i Yerusale, napopeangka i wongko wumbu Souna Pue Ala, nauliangaa: "Ane tou-tou AnanaKo Pue Ala, pengkanawo hangko inde!
42004010	BaraKo ina moapa-apa, lawi ara teuki i lalu Sura Malelaha: 'Pue Ala motuduhe malaekaNa mokampaiKo, datiKo marugi.
42004011	Ina radokoKo, dati tetuhu bitiMu i watu.' "
42004012	Nahanai Yesu: "Teuki wori i lalu Sura Malelaha: 'Ineeko mampetandaka Ampumu, Pue Ala.' "
42004013	Karoona Yesu nakelo nodo, padumi Datu Tokadake mampegia tempo au maroa bona mekelo mbuli.
42004014	Roo indo, mesulemi Yesu lao i tampo Galilea, hai Ia nakuasai Inao Malelaha. Bambari kana Iria tehawukami i humalele tampo Galilea.
42004015	Ia mepaturo i sou-sou penombaanda to Yahudi, hai ratoya ope-ope tauna.
42004016	Laomi Yesu i Nasare, boea karapakahileaNa. Hai nodo biasana, mesuami i sou penombaa i alo Satu, alo penombaanda to Yahudi. Meangkami bona mobasa Sura Malelaha,
42004017	hai rahuhuami sura au nauki nabi Yesaya hangkoya. Ia mowile sura iti duuna molambi lolita au manguli node:
42004018	"Inaona Pue Ala mendaulu Iriko, lawi Ikomi au Napakanoto moanti Ngkora Marasa i tauna au meahi-ahi tuwonda. NatuduNa mopahawe i toratawani kaina rakabahanda, hai mouliangaahe tobilo kaina meitanda. NatuduNa mokabahahe au rapohawi,
42004019	hai Kubambari kaina hawena tempona Pue motudungia ahiNa i manusia."
42004020	Karoona mobasa, Nawilolo hulemi sura iti, Napopesule i ampu bago, pane mohudami hai mepongka mepaturo. Ope-ope tauna i lalu sou penombaa iti mototokihe Ia lawi mampeinaohe mohadi lolitaNa.
42004021	Napepongkami Yesu mopaguruhe, Nauli: "I alo ide, tepabukeimi Ngkorana Pue Ala au hangko nihadi Kubasa inona!"
42004022	Tingkaramohe ope-ope tauna au mampehadingi lolitaNa, rauli: "Maroa mpuu pololitaNa! Manoto ntepuu au Nahowara, nauri ananato pea Yusupu!"
42004023	Ido hai naulingaahe Yesu: "Manoto arakau au ina mouliangaaNa node: 'Ee sando, nupakaoha hampai watamu haduduamu! Ane tou-tou mpuuKo nabi, Nupopaitaangkai kuasaMu i boeaMu haduduaMu. Tanda kuasa au kihadi Nubabehi i boea Kapernaum, Nubabehi wori inde.' "
42004024	Napaliliu Yesu lolitaNa, Nauli: "Tou mpuu au Kuuliangaakau, bara ara hadua nabi au rabila i boeana haduduana.
42004025	Takatuinao apa au teuki kana i nabi Elia hangkoya. I lalu talu parena hai ini wulana madii, alana hawe rimi mahile i humalele tampo iti. I tempo iti, bosa towawine au bemba maidahe i tampo Isaraeli.
42004026	Nauri nodo, Pue Ala bara motudu Elia motulungi tobemba iti. Agayana Elia ratudu lao i boea Sarapat, motulungi hadua towawine au bemba i tampo Sidon au bara to Isaraeli.
42004027	Nodo wori i tempona nabi Elisa, bosa mpuu tauna au ketangga maida i tampo Isaraeli. Agayana bara ara hadua to Yahudi au napakaoha Elisa. Batena pea Naaman, to Siria, au napakaoha."
42004028	Karahadina tauna i lalu sou penombaa lolitana Yesu, rumpu mpuuhe.
42004029	Meangkamohe mowura Yesu lao i raoa boea. Tunggaianda mohumbanga bona manawo hangko i tabingke, lawi boeanda i wongko bulu.
42004030	Agayana Yesu molumao i olonda tauna bosa, hai liliuhe Napalehi.
42004031	Roo indo, Yesu lao i boea Kapernaum i tampo Galilea. KahaweNa inditi, mepaturo i sou penombaa i alo penombaanda to Yahudi.
42004032	Tingkaramohe tauna au mohadi paturoNa, lawi pepaturoNa nodo au napahawe hadua tauna au makuasa mpuu.
42004033	Ara wori inditi hadua tauna au napesuangi seta au kadake. Monganga-ngangami, nauli:
42004034	"Ee Yesu to Nasare! Ina Nupoapangkai? Ba Nupeinao mopakarugingkai? Kuisa kaOyona mpuu Suro au malelaha hangko i Pue Ala!"
42004035	Agayana Yesu mokambaroa, Nauli: "Mandiiko! Pelohomide hangko i tauna ide!" I lindonda tauna bosa, seta iti modungkami tauna au napesuangi hai padu, agayana maroami tauna iti.
42004036	Tingkaramohe ope-ope tauna au moita iti, alana mololitahe, rauli hadua hai hadua: "Apa wei dide? Makuasa mpuu lolitaNa! Mogalori seta, mampeulaihe hawaNa."
42004037	Hangko indo, bambari kana i Yesu tehawukami i humalele tampo iti.
42004038	Roo indo, padumi Yesu hangko i lalu sou penombaa, lao i souna Simo Peturu. Pengantina Simo au towawine, rumihi kanapawembena. Ido hai tauna inditi merapihe i Yesu bona Natulungi woya.
42004039	Laomi Yesu meangka i hambali paturuana, Nauli: "Peloho haki!" Tou-tou mpuu maohami, mearo, hai liliu mororahe.
42004040	Tampumi alo, bosa tauna laohe i Yesu, moanti ope-ope halalunda au mantodiha ngkaya pakana haki. Yesu mampetobomohe ope-ope hai Napakaohahe.
42004041	Hai ngkaya wori seta au napopeloho Yesu hangko i tauna au napesuangi. Seta au Napopelohohe iti, monganga-ngangahe, rauli: "Kiisami, kaOyona Anana Pue Ala!" Agayana seta iti nakontohe Yesu. Barahe Napaliu mololita, lawi moisa mpuuhe kaIana Datu Topehompo.
42004042	Kahalona madondo, padumi Yesu hangko i boea iti lao i hambua paidaa au boa. Bosa tauna lao mohaoki, duuna ralambi. Merapihe bona ineehe Napalehi.
42004043	Agayana nahanai Yesu: "Bambari kana i poparentana Pue Ala hangangaa Kuanti wori i boea-boea ntanina. Lawi itimi tunggaiana Pue Ala motuduNa mai i dunia."
42004044	Hangko inditi, Yesu mopahawe Ngkora Marasa i sou-sou penombaa i humalele tamponda to Yahudi.
42005001	Hambela tempo, tangana Yesu meangka i wiwi Rano Genesaret, bosahe tauna mombeupi-upi mampeinao mohadi Ngkorana Pue Ala.
42005002	I tempo iti, naitami Yesu rombua duanga i wiwi rano; ampu duanga mendauluhe hangko i duanganda laohe mobahoi dalanda.
42005003	Laomi Yesu mesawi i duanga au hambuana, duangana Simo Peturu, hai Naperapi bona Simo mobohe duangana karao haodi hangko i wiwi rano. Roo indo, mohudami i lalu duanga mopaguru tauna bosa.
42005004	Roomi mepaturo, nauli Yesu i Simo: "Nubohe duangamu i kakaladuana, hai nitende dalami bona molambikau ikane."
42005005	Nahanai Simo: "Guru, hambengiamongkai modala, agayana bara huba hambaa ihi dalangki. Agayana nauri nodo, ina kutende mpuu, lawi Oyomi au motudungkai."
42005006	Hangko inditi, ratendemi dalanda, hai ngkaya mpuu ikane au mesua i lalu, alana dalanda mepongka mahepa.
42005007	Rakawemohe ranganda au i lalu duanga ntanina bona maihe medurei. Mai mpuumohe, hai rombua duanga iti raihii ikane duunda ina tiri anti kamantimina.
42005008	Tingkaramohe Simo Peturu hai rangana moita kangkayana ikane au ara i lalu dalanda. Ido hai molingkudumi Peturu i lindona Yesu, nauli: "Ineena Nuhungkuki, Pue, lawi iko ide tomadosana."
42005010	Arahe rodua rangana Simo Peturu au rapotingkara wori. Hanganda Yakobu hai Yohane, ananahe Sebedeus au mobago sambela hai Simo Peturu. Nauli Yesu i Simo: "Ineeko langa. Mepongka ide-ide, barapi ikane au nidala, agayana manusiami au nidala."
42005011	Roo indo, modiimohe duanganda i lorena hai mopalehihe ope-ope anu-anunda, pane meulahe Iria.
42005012	Tangana Yesu i hambua boea, maimi hadua tauna au ketangga humalele watana. Kamoitana Yesu, molingkudumi motumpa i lindoNa, hai merapi Iria, nauli: "Pue, kuisa KaNubukuna mopakaohana. Ane Nuunde, pakaoha wongkoya!"
42005013	Napetobomi Yesu tauna iti, Nauliangaa: "Kuunde mpuu. Maohamoko!" Unga pea, maoha.
42005014	Roo indo, Yesu mokonto tauna iti, Nauli: "Inee nupopololita i hema pea apa au mewali inona. Laomoko hampai nupetudungia watamu i tadulako menomba bona naita kamaohamumi, hai nuantimi popenombamu moula parenta au teuki i lalu Aturana Musa, bona tongawa i ope-ope tauna kamaohamumi."
42005015	Agayana nauri nodo lolitana Yesu, bambari iti tehawukami iumba pea, alanda bosa tauna mai i Yesu bona mampehadingi lolitaNa hai Napakaohahe hangko i hakinda.
42005016	Agayana bosa belana Yesu haduduaNa lao mekakae i hambua paidaa au boa.
42005017	Hambela tempo, tangana Yesu mepaturo, arahe bosa to Parisi hai guru-guru agama au mohuda inditi. Ihira hawe hangko i boeanda i tampo Galilea, Yudea, hai hangko i kota Yerusale. Kuasana Pue Ala ara i Yesu, ido hai Nabuku mopakaoha tomahai.
42005018	I tempo iti, hawemohe bahangkia tauna au mokowa hadua topalu. Mohaokihe rara mesua i lalu sou, lawi mampeinaohe moanti ranganda i Yesu.
42005019	Agayana barahe peisa mesua, lawi sou iti buke ntepuu tauna. Ido hai mengkahemohe i tuka moanti ranganda lao i wongko sou. Roo indo, atu sou raingihi, pane topalu iti hai alena raulu duuna toa i lindona Yesu au ara i olonda tauna bosa.
42005020	Kanaitana Yesu pepoinalainda, Naulimi i topalu iti: "Halalu, teampungimi dosamu."
42005021	Bahangkia guru agama hai to Parisi mohadimohe lolitana Yesu iti. Nauli lalunda: "Hemari wei tauna ide pane bai mopahimbela kuasaNa hai Pue Ala? Bara ara hadua au peisa moampungi dosa, batena pea Pue Ala!"
42005022	Naisa Yesu apa au ara i lalunda. Ido hai Nauliangaahe: "Moapari hai koi inaomi?
42005023	Umba au mamura rauli: 'Teampungimi dosamu,' ba 'Pearo, hai molumaomoko.'
42005024	Bona niisa, Iko ide, Ana Manusia, makuasa moampungi dosa i dunia. Ide-ide ina Kupatongawaakau kaarana kuasaNgku moampungi dosa i dunia." Hangko inditi, membalilimi i topalu iti, Nauliangaa: "Mearomoko, nulolomi alemu, hai mesulemoko!
42005025	Mearo mpuumi topalu iti i lindonda tauna bosa, nalolomi alena, hai mesule lao i souna. I tanga rara, motoya liliu Pue Ala.
42005026	Tingkara mpuumohe ope-ope tauna au moita, hai motoyahe Pue Ala. Langa worihe, rauli: Metingkarai mpuu apa au taita inona!"
42005027	Roo indo, padumi Yesu, hai i tanga rara, Ia moita hadua toperuru asele au mohuda i kantorona, hangana Lewi. Nauliangaa Yesu: "Peulamide Iriko."
42005028	Meangkami Lewi mopalehi hinangkana anu-anuna, pane meula i Yesu.
42005029	I tempo iti, Lewi mopaaraa Yesu susa mahile i souna, hai arahe bosa toperuru asele hai tauna ntanina au rakakio maande sambela hai ihira.
42005030	Inditi wori arahe bahangkia tadulako agama hai guru agama au mampeulai paturonda to Parisi. Mosasalaihe Yesu i topeguruNa, rauli: "Moapari pane ikamu maande hai maenu hihimbela hai toperuru asele hai tauna ntanina au kadake babehianda?"
42005031	Nahanaihe Yesu: "Tauna au bara mahai, bara paraluu mohaoki sando. Tauna au mahai pea au paraluu mohaoki sando.
42005032	BaraNa mai mokakio tauna au manoto babehianda. KamaiNgku ide, mokakioNa tomadosa bona menosohe hangko i dosanda."
42005033	I tempo iti, arahe bahangkia tauna au mouliangaa Yesu: "Topeguruna Yohane dokohe mopuasa hai mekakae. Nodo wori topegurunda to Parisi. Moapari pane topeguruMu barahe mopuasa? Maande hai maenu liliuhe."
42005034	Nahanaihe Yesu hai ngkora pandiri ide, Nauli: "Tauna i posusa petauna barahe mopuasa i tempona toratauna tobalilo ara mani i olonda.
42005035	Agayana hambela tempo, toratauna tobalilo ina raala hangko i olonda. I tempo itiri, hangko mopuasahe."
42005036	Hai napahawe Yesu ngkora pandiri ide, Nauli: "Bara ara hadua tauna au motampelei badu hae hai hasepa bana au nahepaki hangko i badu au wou. Lawi ane nababehi nodo, ina mahepa pea badu au wou iti. Hai bara wori maroa raita ane hasepa bana au wou ratampeleika i badu au hae.
42005037	Nodo wori, bara ara hadua tauna au mokando anggoro au wou i pambolia au hae. Lawi ane rengke, ina mahepa pambolia au hae iti, alana mabubu anggoro, hai marugi wori paidaana.
42005038	Mewali anggoro au wou hangangaa rakando wori i pambolia au wou.
42005039	Bara ara hadua tauna au mounde maenu anggoro au wou ane roo maenu au hae. Lawi ina nauli: 'Anggoro au hae iti matama.' "
42006001	Hambela tempo i alo penombaa, Yesu hai topeguruNa moliuhe i hambua bonde. Tanganda moliu i bonde iti, topeguruna Yesu mopupu wua pare, hai ranuku bona raande.
42006002	Karaitanda to Parisi, liliuhe rakambaroa, rauli: "Moapari pane niliungi atura agamanta? Mobagokau i alo penombaa!"
42006003	Nahanaihe Yesu, Nauli: "Bara pae nibasa apa au nababehi Datu Daudi hai rangana hangkoya i temponda marimi?
42006004	Mesuami Daudi i lalu sou penombaa, moande roti au rapopenomba i Pue Ala, hai nakira-kiraa worihe rangana. Moula ada agamanta, tadulako menomba pea au peisa moande roti iti. Agayana nauri nodo, babehiana Daudi iti bara rasalai."
42006005	Napaliliu Yesu lolitaNa, Nauli: "Nodo wori Iko, Ana Manusia au natudu Pue Ala. Ikomi au makuasa mouli apa au peisa rababehi i alo penombaa."
42006006	I alo penombaa au ntanina, laomi Yesu i sou penombaanda to Yahudi hai mepaturo inditi. I sou penombaa iti, ara hadua tauna au mate taye koanana.
42006007	Ara worihe bahangkia to Parisi hai guru agama au mohaoki kanawoana Yesu, ba ina mobago i alo penombaa. Ido hai rapeita mpuu apa au ina nababehi Yesu, lawi rapeinao mosalai.
42006008	Agayana naisari Yesu tunggaiana lalunda. Ido hai nauliangaa tauna au mate tayena iti: "Maiko meangka inde i lindo!" Lao mpuumi meangka inditi.
42006009	Roo indo, Yesu mouliangaahe: "Moula atura agamanta, apa au peisa tababehi i alo penombaa: mobabehike au maroa ba au kadake? Motulungike ranganta ba mopapateke ranganta?"
42006010	Membalilimi Yesu mototokihe ope-ope, hai Nauliangaa tauna au mate tayena iti: "Ona tayemu!" Naona mpuumi tayeNa, liliu maoha.
42006011	Hangko indo, rumpu mpuumohe guru agama hai to Parisi. Ido hai mogombomohe mohaoki akala, ba apa au ina rababehia Yesu.
42006012	Hambela tempo, Yesu laomi i tongku-tongkuna, hai mekakae hambengia i Pue Ala.
42006013	Simbami alo, Nakakiomohe tauna au meula Iria, hai Napilei hampulo hai rodua hangko i olonda. Ihira itimi au Napakanoto Yesu bona mewali suroNa au moanti Ngkora Marasa i tauna bosa.
42006014	Idemi hanganda: Simo (au nahanga Pue Yesu Peturu), Andaria adina Simo, Yakobu hai Yohane, Pilipu hai Bartolomeus, Matiu hai Tomas, Yakobu anana Alfeus, Simo to Selot, Yudasi anana Yakobu, hai Yudasi Iskariot au mampobalu Yesu i iwaliNa.
42006017	Roo indo, mendaulumi Yesu hangko i tongku-tongkuna hihimbela hai topeguruNa. Mengkaroomohe i lempena, lawi inditi bosahe tauna au meula Iria mampegia. Inditi ara worihe bosa tauna au hangko i humalele tamponda to Yahudi, hangko i kota Yerusale hai hangko i kota Tirus hai Sidon au i wiwi ntahi.
42006018	Ido hai hawehe inditi, lawi mampeinaohe mohadi lolitana Yesu hai mamperapihe bona Napakaoha. Au napesuangi seta mai worihe Iria, hai Napakaohahe.
42006019	Bosahe tauna au mopari-pari mampetobo Yesu, lawi ara kuasaNa au mesuwu hangko i wataNa au mopakaohahe ope-ope tauna.
42006020	Yesu mototoki topeulaNa hai Nauliangaahe: "Morasikau au meahi-ahi tuwomi, lawi ikamumi au mewali taunana Pue Ala i lalu poparentaNa.
42006021	Morasikau au marimi ide-ide, lawi ikamumi au ina rapamabuhu. Morasikau au moteria ide-ide, lawi ikamu au ina matana-tana.
42006022	Morasikau au rakahihi, rapopeloho, rakakabosai hai rasalai tauna anti peulami Iriko Ana Manusia.
42006023	Iti au rababehi worimi toiyorunda i nabi-nabina Pue Ala hangkoya. Mewali, ane iti au rababehiakau, mesende-sendekau anti kamatanana lalumi. Hangangaa matanakau lawi mahile hurungina au ina nihumba i lalu suruga.
42006024	Agayana marugikau, ikamu au pebuku ide-ide, lawi nihumbami kamatanami, hai barapokau ina matana.
42006025	Marugikau au mabuhu ide-ide, lawi ina marimikau. Marugikau au matana ide-ide, lawi ina masusa lalumi hai ina moteriakau.
42006026	Marugikau ane ratoyakau ope-ope tauna, lawi nabi-nabi au mepakanawo ratoya worihe toiyorunda hangkoya."
42006027	"Agayana ikamu au mampehadingi lolitaNgku, idemi hawaNgku: nipokaahi iwalimi, hai nibabehi au maroa irihira au mokahihikau.
42006028	Niwatihe au motunda-tundakau, nipekakaengaahe au kadake irikamu.
42006029	Ane pandirina ara tauna au mohapa kalimpimi hambali, inee nihurungi. Niwei mbuli kalimpimi au hambali. Ane ara au moala komomi, niwei mbuli badumi.
42006030	Ane ara au mamperapi ba apa pea, niwei woya. Hai ane ara au moala ba apa-apa hangko irikamu, inee niperapi hule.
42006031	I paka-pakana, apa au niunde rababehi rangami irikamu, iti wori au hangangaa nibabehi i rangami.
42006032	Ane nipokaahi peahe tauna au mampokaahikau, inee nipehangu Pue Ala ina mowatikau. Mogalori tauna au kadake, maahihe i tauna au mampokaahihe.
42006033	Ane maroa pea babehiami i tauna au mobabehi roa irikamu, inee nipehangu Pue Ala ina mowatikau. Mogalori tauna au kadake, nodomi babehianda.
42006034	Ane nikira ba apa pea rapebolo hai niharunga ina rapopesule, inee nipehangu Pue Ala ina mowatikau. Mogalori tauna au kadake, mowei worihe doi i hangka ranganda au kadake, lawi raharunga ina rapopesule pea.
42006035	Ineekau nodo! Hangangaa nipokaahi iwalimi, hai hangangaa nibabehiahe apa au maroa. Ane ara tauna au mampeinao mebolo hangko irikamu, niwei woya hai inee niharunga pesuleana. Ane nodo nibabehi, ngkaya pewati ina naweikau Pue Ala, hai ikamu ina raimba anaNa, lawi nodomi kamaroana laluna Pue Ala i tauna au kadake hai i tauna au bara raisa manguli ngkaya kamaroana Iria.
42006036	Kamaahimi hangangaa nodo kamaahina Umami i suruga."
42006037	"Ineekau mosalai rangami, hai bara worikau ina nasalai Pue Ala. Inee niuli tauna ntanina au masala hangangaa rahuku, hai ikamu bara worikau ina nahuku Pue Ala. Niampungi kamasalana rangami, hai ikamu wori ina naampungi Pue Ala.
42006038	Niwei i rangami, hai Pue Ala ina mowei wori irikamu. Hai apa au naweikau Pue Ala peisa rapandiri nodo pare bae au kehapiri radua-dua hai rapii-pii i lalu hambua popohoka, melumbea mani. Lawi hoka au nipake i rangami, iti wori au ina rapopohokaakau."
42006039	Napaliliu Yesu lolitaNa hai ngkora pandiri ide: "Ane ara hadua tobilo au monini hangka tobilona, batena ina manawohe rorodua i lalu kalolu tampo.
42006040	Nodo wori, bara ara toposikola au meliu karabilana hangko i guruna. Ane hopomi posikolana, hangko himbelari hai guruna."
42006041	Roo indo, Yesu mopahawe ngkora pandiri ide, Nauli: "Moapa hai nuparesa pupu i matana rangamu, moleri rangka kau au ara i matamu bara nuita?
42006042	Noumba pane peisa nuuliangaa rangamu: 'Halalu, mai kuingihi pupu matamu,' moleri rangka kau i matamu bara nuita? Ineeko mengkamaroa! Hangangaa nuingihi hampai rangka au ara i matamu, hangko manotori petotokimu moingihi pupu i matana rangamu."
42006043	"Bara ara kau au maroa au kadake wuana, hai bara ara kau au kadake au maroa wuana.
42006044	Niisa kamaroana hinangkana kau ane niitami powuana. Anggoro bara rapupu hangko i dui sumbali. Kau rodo bara mowua gambu.
42006045	Nodo wori i manusia. Tauna au maroa ina mohowara apa au maroa, lawi lalunda buke roa. Tauna au kadake ina mohowara apa au kadake, lawi lalunda buke dake. Lawi apa au ara i lalunta, iti wori au mesuwu hangko i humenta."
42006046	"Moapa hai nikakioNa Pue, agayana bara nipeulai hawaNgku?
42006047	Idemi ngkora pandiriKu: hema au mampehadingi hai mampeulai lolitaNgku peisa rapandiri nodo hadua tauna au mapande moaro sou. Ia mokae tampo napakaladu, nawoli hampai watu au maroho, hangko naarori souna i wongko watu iti. Toa uda kebuu, meumbalami owai morumpa souna, agayana bara madungka lawi souna raaro i wongko watu au maroho.
42006049	Agayana tauna au mampehadingi lolitaNgku hai bara napeulai, ia nodo hadua tauna au moaro souna i wongko tampo pea, bara mopake watu. Ane meumbala owai morumpa souna, ina liliu madungka duuna magero ope-ope."
42007001	Karoona Yesu mololita i tauna bosa, laomi i boea Kapernaum.
42007002	I boea iti, ara hadua tadulakonda surodado to Roma. Hawina tadulako iti rumihi kamahaina, ina mate, hai ia au napokakaya mpuu.
42007003	Kanahadina tadulako iti kaarana Yesu i lalu boea, natudumohe bahangkia totosaenda to Yahudi lao merapi tulungi i Yesu, bona mai mopakaoha hawina.
42007004	Kahawenda i Yesu, merapimohe, rauli: "Tadulako ide, hintoto mpuu Nutulungi,
42007005	lawi ia mampokaahike, ikita to Yahudi, hai mokira doina rapopoaro sou penombaaki."
42007006	Hangko inditi, laomi Yesu hihimbela hai ihira. Hungkumi Yesu i souna, tadulako iti motudumi bahangkia rangana lao mampohidupaa Yesu bona rauliangaa: "Tua, baraKo paraluu mai i soungku, lawi barana hintoto Nusondaki.
42007007	Hai masandaana lao Irio, lawi barana hintoto mampohidupaaKo. Kehapiri hantepo pea lolitaMu Nuuli, hangangaa maoha hawingku.
42007008	Kuisa Oyo au makuasa mobabehi nodo, lawi iko ide, ara wori au i wongkoku, hai ara worihe au kupohawaa. Ane rapana kupohawaa hadua surodado kuuliangaa: 'Laoko!' hangangaa lao. Ane kukakio surodado au ntanina: 'Maiko!' hangangaa mai. Ane kuuliangaa hawingku: 'Babehi iti!' hangangaa nababehi. Nodo wori Oyo Tua, apa au Nuuli inde, itimi au ina mewali i soungku."
42007009	Tingkara Yesu mampehadingi lolitana tadulako iti. Ido hai mampembalilingihe tauna bosa au meula Iria, Nauliangaahe: "Mahile ntepuu pepoinalaina tauna ide! Kehapiri i to Isaraeli, bara mani ara hadua Kuhumba au mahile pepoinalaina nodo tauna ide."
42007010	Roo indo, mesulemohe rangana tadulako iti lao i souna. Kahawenda inditi, maohami hawina au mahai.
42007011	Bara mahae hangko indo, laomi Yesu i boea au rahanga Nain. TopeguruNa hai bosa tauna ntanina lao worihe hihimbela hai Ia.
42007012	Hungkumohe i baba bente boea, moitamohe hadua tomate au rakowa lao i raoa boea. Tomate iti, hadua anantomoane, ana saduduana hadua tobemba. Bosa ampu boea lao i talumba mamporangai inana.
42007013	Kanaitana Pue Yesu towawine iti, maahi laluNa, hai Nauliangaa: "Ineemoko moteria!"
42007014	Nahungkukimi popakowa tomate iti hai Napetobo. Mengkaroomohe tauna au mokowa. Nauli Yesu: "Anantomoane! Mearomoko!"
42007015	Tuwo hulemi anantomoane au mate iti. Ia liliu mohuda hai mololita. Nauli Yesu irinana: "Ina, idemi anamu."
42007016	Tauna au moitahe apa au mewali iti, langamohe ope-ope, hai mepongkahe motoya Pue Ala, rauli: "Hadua nabi au makuasa mpuu ara i olonta! Hawemi Pue Ala irikita taunaNa."
42007017	Bambari iti tehawukami i humalele tamponda to Yahudi hai i ope-ope boea au hungku.
42007018	Topeguruna Yohane Toperiu mopahawe i Yohane ope-ope au nababehi Yesu. Ido hai Yohane mokakio rodua topeguruna,
42007019	nauliangaahe: "Laomokau i Yesu hai niuliangaa: 'Ba Oyo mpuu Datu Topehompo au nadandi Pue Ala? Ba ara mani au ntanina au kipegia?' "
42007020	Lao mpuumohe topeguruna au rodua iti, rauliangaa Yesu: "Ido hai maingkai i Tua, lawi natudungkai Yohane. NapekuneKo, ba Oyo mpuu Datu Topehompo au nadandi Pue Ala? Ba ara mani au ntanina au kipegia?"
42007021	I tempo iti wori, Yesu mopakaoha bosa tauna au mahai hangko i hakinda, Napopeloho seta hangko i tauna au napesawii, hai Napakaoha tobilo bona meitahe.
42007022	Mewali, Ia mohanaihe topeguruna Yohane, Nauli: "Mesulemokau, hai nipetumbuia Yohane apa au niita hai au nihadi: au bilo meitami, au palu molumaomi, au ketangga maohami, au bongo mehadimi, tauna au mate Kupatuwo hule, hai Ngkora Marasa Kupahawemi i tauna au meahi-ahi tuwonda.
42007023	Morasihe tauna au bara bata-bata lalunda Iriko."
42007024	I pesulenda topeguruna Yohane iti, Napepongkami Yesu mololita i tauna bosa kana i Yohane, Nauli: "Apa tunggaiami lao i Yohane i pada wungi hangkoya? Ba mampeinao peakau moita tiko au nawui himburu node hou node mai? Bara!
42007025	Mewali, apari au nipeinao lao nipeita? Ba mampeinaokau mampeita tauna au makara hampina? Bara wori, lawi tauna au makara hampinda hai au pebuku tuwonda maida peahe i souna datu.
42007026	Mewali, apari au nipeinao lao nipeita? Ba mampeinaokau mampeita nabi? Ane nodo, tou mpuu. Agayana Kuuliangaakau, meliu kamahilena tuwona Yohane hangko i nabi au ntanina.
42007027	Lawi Yohane iti au natunggai i lalu Sura Malelaha hangkoya. Nauli Pue Ala i AnaNa: 'Idemi suroNgku au ina Kutudu moiyoru hangko Irio, bona mopasilolonga raraMu.' "
42007028	Hai nauli mbuli Yesu: "Pehadingi maroa: hangko i ope-ope tauna au rapoanaka i lalu dunia ide, bara ara hadua au meliu kamahilena tuwona hangko i Yohane. Agayana mepongka ide-ide, morasi mpuuhe tauna au mengkoru i Pue Ala. Mogalori hadua tauna au tepakoi tuwona i lalu poparentana Pue Ala, mahile tuwona pane Yohane."
42007029	Lolitana Yesu iti rapehadingi ope-ope tauna, tepesua toperuru asele. Tauna bosa iti mampokanami ope-ope tunggaiana Pue Ala, lawi roomohe mampoperiu i Yohane.
42007030	Agayana to Parisi hai guru-guru agama mosapuakahe tunggaiana Pue Ala irihira, lawi barahe mampoperiu i Yohane.
42007031	Hai nauli mbuli Pue Yesu: "Ikamu au tuwo i tempo ide peisa rapandiri nodo anangkoi au mohuda-huda i pobalu-balua hai au mombekakiohe, rauli: 'Kiwawahakau monani-nani i lalu katana-tana, agayana barakau mau mampeulaingkai, Kiwawahakau moteteria, agayana bara worikau mau moteria hihimbela hai ikami.'
42007033	Lempona: Yohane Toperiu bara niunde. Iko wori, baraNa niunde. Kamaina Yohane, ia mopuasa hai bara moenu au melangui. Nisapuaka liliu, niuli: 'Ia napesuangi seta!'
42007034	KamaiNgku Iko Ana Manusia, maenuNa hai maandeNa. Agayana nisapuaka woriNa, niuli: 'Peita! Topehioro, tomalangu, ranganda toperuru asele hai tomadosa!'
42007035	Agayana nauri nodo, kamanotona rarana Pue Ala tongawa i lalu katuwonda tauna au mampeulai peundeaNa."
42007036	Ara hadua to Parisi, hangana Simo, au mokakio Yesu maande i souna. Lao mpuumi Yesu i souna. I tempo iti, mohudahe lawi ina maande.
42007037	I lalu boea iti, ara wori hadua towawine au doko mobabehi sala. Kanahadina Yesu ara maande i souna to Parisi, laomi moanti hambua pambolia lana wongi. Masuli mpuu holona.
42007038	Maimi towawine iti hungku-hungku i bitina Yesu. Ia moteria, pane mowurui bitiNa hai owai matana. Roo indo, nabowohi weluana napopoumpahi bitiNa. BitiNa naangki wori hai nabumbuhia lana wongi.
42007039	Kanaitana Simo babehiana towawine iti, nauli laluna: "Ane tauna ide tou-tou mpuu hadua nabi, hangangaa Naisa kahemana towawine au mampetobo, hai hangangaa Naisa wori kadana hintoto babehiana."
42007040	Ido hai nauli Yesu i to Parisi iti: "Simo, ara au Kupeinao Kuuliangaako." Nauli Simo: "Guru, ulimide."
42007041	Nauli Yesu: "Ara rodua tauna au moinda i hadua tauna au moweihe doi rapebolo. Indana hadua lima atuna doi pera, hai indana tohaduana lima pea pulona doi pera.
42007042	Anti kadana rabuku mobayari indanda, naulimi tauna au moweihe doi iti: 'Barapi paraluu nibayari indami.' Mewali, hangko i tauna au rodua iti, hema au ina meliu ahina i tauna au moweihe doi rapebolo?"
42007043	Nahanai Simo: "Moula iko, tauna au ngkaya indana iria." Nauli Yesu: "Tou pehanamu."
42007044	Roo indo, Yesu mototoki towawine iti hai mololita i Simo, Nauli: "Peita towawine ide. KahaweNgku inde inona, baraNa nupasilolongaa owai pobahoiana bitiNgku, moula adanta i torare. Agayana towawine ide mobahoi bitiNgku hai owai matana, pane naumpahi hai weluana.
42007045	Oyo, baraNa nutabe ba nuangki moula adanta i torare. Agayana towawine ide moangki liliu bitiNgku mepongka i kahaweNgku inona.
42007046	Oyo, bara nubumbuhi waaNgku hai lana moula adanta i torare. Agayana towawine ide mobumbuhi bitiNgku hai lana wongi au masuli holona.
42007047	Anti kamahilena ahina, dosana au ngkaya raampungimi. Agayana tauna au bara ngkaya dosana raampungi, haodi pea ahina."
42007048	Roo indo, nauli Yesu i towawine iti: "Teampungimi dosamu."
42007049	Ido hai mololitamohe tauna au maande sambela, rauli hadua hai hadua: "Hemari tauna ide, pane Nabuku moampungi dosa?"
42007050	Hangko inditi, nauli Yesu i towawine iti: "Anti pepoinalaimu, ido hai tekabahamoko hangko i huku dosamu. Mesulemoko. Roa ngkatuwo mamporangaiko."
42008001	Bara mahae hangko indo, Pue Yesu mampolumaongi boea au mahile hai au koi mopahawe Ngkora Marasa kana i poparentana Pue Ala. Ia raporangai liliu topeguruNa au hampulo hai rodua.
42008002	Ara worihe bahangkia towawine au mamporangai Yesu. Towawine iti au napakaohahe Yesu hangko i hakinda ba hangko i seta au mampesuangihe. Hangana au hadua, Maria au rakakio wori Magdalena. Maria iti, au napakaoha Yesu hangkoya i kanapesawiina pitu seta.
42008003	Hadua wori iami Yohana towawinena Kusa, topohawa i lalu souna Datu Herode. Susana meula wori hihimbela hai bosa towawine au ntanina. Ope-opehe motulungi Pue Yesu hai topeguruNa hangko i doinda haduduanda.
42008004	Ara liliuhe tauna au mai i Yesu hangko i boea-boeana. Kahawenda tauna bosa, Yesu mopahaweahe ngkora pandiri ide, Nauli:
42008005	"Ara hadua topobonde au lao mohawu. I pohawuna iti, ara tinuda au manawo i rara. Tinuda iti rapangka-pangka tauna hai ratilo tadasi duuna ope.
42008006	Ara wori tinuda au manawo i tampo au mowatu-watu. Tuwohe, agayana liliu malau lawi bangi tampona.
42008007	Ara wori au manawo i lalu dui. Pare iti tuwo sambela hai dui. Agayana kahopoana nabalungkuhi dui duuna mate.
42008008	Ara wori tinuda au manawo i tampo au marudu. Tuwo maroa tinuda iti alana ara wuana au hangatu belana hangko i tinudana." Roo mopahawe ngkora pandiri iti, nauli Yesu: "Hemakau au motalinga, nipehadingi maroa!"
42008009	Roo indo, topeguruNa mekune i Yesu ba apa lempona ngkora pandiri iti.
42008010	Nahanai Yesu: "Hangkoya, tewuniangi mani paturo kana i poparentana Pue Ala. Ide-ide Naweikau Pue Ala pekiri bona niisa lempona paturo iti. Agayana tauna bosa, Kupaturohe hai ngkora pandiri, bona lempona rawuniangiahe. 'Meitatohe, agayana barahe moisa lempona apa au raita. Mehaditohe, agayana barahe moisa tunggaiana apa au rahadi.'
42008011	Idemi lempona ngkora pandiriKu inona: tinuda au rahawu iti, lempona Ngkorana Pue Ala.
42008012	Arahe tauna au peisa rapandiri nodo tinuda au manawo i rara. Mohadi mpuuhe Ngkorana Pue Ala, agayana Datu Tokadake mopawuli lalunda, duuna barahe mepoinalai, hai barahe tekabaha hangko i huku dosanda.
42008013	Ara worihe tauna au peisa rapandiri nodo tinuda au manawo i tampo au mowatu-watu. Kamohadinda Ngkorana Pue Ala, tou-tou matana lalunda. Mepoinalaimohe, agayana pepoinalainda iti bara maroho, nodo tuda-tuda au bara mouaka. Ido hai ane molambihe kapari anti pepoinalainda i Ngkorana Pue Ala, mousulihe hai barapohe mepoinalai.
42008014	Ara worihe tauna au rapandiri nodo tinuda au manawo i lalu dui. Mohadi mpuuhe Ngkorana Pue Ala, agayana mopailalu liliu peahe katuwonda i lalu dunia ide, hai mampeinao peahe morampu peawa dunia. Buke lalunda hai ngkaya pakana peundeanda au kadake. Ope-ope iti mopaara pea kadanda tinda, alana barapohe mepoinalai hai bara mobundu Ngkorana Pue Ala i lalu katuwonda.
42008015	Ara worihe tauna au rapandiri nodo tinuda au manawo i tampo au marudu. Karahadina Ngkorana Pue Ala, liliuhe motarima i kanoto-notona hangko i lalunda mpuu. Hai mantaha mpuuhe i pampeulainda Ngkorana Pue Ala duuna mowua i lalu katuwonda."
42008016	"Bara ara hadua tauna au mohuwe hulo hai nabobongi kori ba nawoli i woi koina. Hulo batena rawoli i paidaana bona pewangkana raita ope-ope tauna au mesua.
42008017	Nodo wori, ope-ope paturoNgku au tewuniangi mani batena ina tebungkahi. Hai ope-ope lolitaNgku au tewuniangi mani batena ina tongawa.
42008018	Ido hai Kuuliangaakau, nipehadingi maroa-roa Ngkorana Pue Ala. Lawi tauna au mampoinalai Ngkorana Pue Ala, rapakanoto lalunda bona tetambai apa au ara irihira. Agayana tauna au barahe mampoinalai Ngkorana Pue Ala, nauri arami haodi au raisa, hangangaa raala hule."
42008019	Hambela tempo, inana hai halaluna Yesu hawehe lawi mampeinaohe mohidupa hai Ia, agayana barahe peisa anti kabosanda tauna au ara inditi.
42008020	Ara hadua tauna au mololita i Yesu, nauli: "Guru, inaMu hai halaluMu, arahe i raoa mampeinao mampohidupaaKo."
42008021	Agayana nauli Yesu: "Hema-hema au mampehadingi hai mampeulai Ngkorana Pue Ala, ihirami halaluNgku hai ihirami inaNgku."
42008022	Hambela tempo, Yesu hai topeguruNa mesawihe i duanga. Nauliangaahe Yesu: "Laomoke i tanda orupena rano." Meangka mpuumohe.
42008023	I lalu poduanganda, letami Yesu. Bara mahae hangko indo, unga pea hawe himburu mahile i rano morumpahe. Duanganda narumpa balumba, alana ina buke owai, hai ina tiri.
42008024	TopeguruNa laohe morua Yesu, rauliangaa: "Guru! Guru! Tulungingkai. Ina marugike!" Mearomi Yesu, mokambaroami himburu hai balumba, alana mengkaroo mpuu himburu, hai unga pea lene rano.
42008025	Hangko inditi, naulimi Yesu i topeguruNa: "Moapari hai baraNa nipoinalai?" Tingkara hai langamohe. Mololitahe, rauli hadua hai hadua: "Makuasa ntepuu tauna ide! Mogalo himburu hai balumba, moula hawaNa!"
42008026	Hangko inditi, mopaliliumohe poduanganda duunda hawe i tampo Gerasa au ara i tanda orupena rano hangko i tampo Galilea.
42008027	I tampo Gerasa iti, ara hadua ampu boea au napesuangi seta au bosa. Tauna iti, mahaemi bara naunde mehampi, hai bara maida i sou. I talumba pea paidaana. Bosami belana napesawii seta. Nauri rahilu hai rante hai rakampai liliu, agayana rante iti batena pea nabotu-botu liliu, hai ia melangka pea lao i pada wungi, lawi naanti kuasanda seta au mampesawii. Mewali, i pendauluna Yesu hangko i duanga lao i lore, maimi tauna au napesuangi seta iti mampohidupaa. Kamoitana Yesu, meraroami hai molingkudu i lindoNa. Yesu motudumohe seta iti bona melohohe, agayana nauli tauna iti masisimbuku: "Yesu, Anana Pue Ala au i suruga! Moapari hai maiKo? Kuperapi bona ineena wongkoya Nupopeahi-ahi!"
42008030	Mekunemi Yesu i tauna iti: "Hema hangamu?" Nahanai: "Legion." ("Legion", lempona "i sabuna" lawi bosa mpuu seta au mampesawii.)
42008031	Seta iti mamperapi mpuuhe i Yesu bona ineehe Napopeloho lao i karahukuanda seta.
42008032	Bara karao hangko inditi, arahe boe hambanguna tanganda masui i tabingke bulu. Raperapi seta iti bona Napaliuhe Yesu mesua i boe iti. Napaliu mpuuhe.
42008033	Mewali, melohomohe seta hangko i tauna iti, hai liliuhe mesua i boe. Pesuanda i boe, melangkamohe boe iti hai mengkanawohe hangko i tabingke i lalu rano, pane matehe maliso.
42008034	Karaitanda tauna au mokampai boe apa au mewali iti, melangkamohe lao i boea hai i bonde au hungku mopahawe apa au raita i ranganda.
42008035	Roo indo, mai mpuumohe ampu boea i Yesu mampeinao moita apa au mewali. Kahawenda i Yesu, moitahe tauna au napesawii seta inona, mohuda nodo tauna biasa i holana Yesu, mebadu hai manotomi pekirina. Ido hai langamohe.
42008036	Tauna au moita apa au nababehi Yesu inona, mopatuntuahe noumba kaNapakaohana.
42008037	Ido hai ope-ope tauna i tampo Gerasa merapi i Yesu bona padu hangko i tamponda, lawi langa mpuuhe. Mewali mesawi mbulimi Yesu i duanga hihimbela hai topeguruNa bona mesulehe.
42008038	TangaNa Yesu mesawi i duanga, tauna au napesawii seta inona merapi bona lao hihimbela hai Ia. Agayana bara napaliu Yesu, Nauliangaa:
42008039	"Mesulemoko lao i soumu hai nupololitaahe hambomboeamu apa au nababehiako Pue Ala." Lao mpuumi mopahawe apa au nababehia Yesu i humalele boeana.
42008040	I pesulena Yesu hangko i tanda orupena rano, matanamohe tauna bosa mampohidupaa, lawi mahaemi rapegia.
42008041	Mai worimi hadua tadulako sou penombaa i boea iti, hangana Yairus. Kamoitana Yesu, molingkudumi i lindoNa merapi bona Yesu lao i souna,
42008042	lawi anana towawine au mahai ina mate. Anana towawine iti iami ana sadudua, tinuwuna hampulo hai rompare. Laomi Yesu monontohi souna Yairus, hai i tanga rara bosa tauna mombeupi-upi duuna mapari nahadi Yesu i olonda.
42008043	I olonda tauna bosa iti, ara hadua towawine, hampulomi hai rompare nahumba liliu, bara mengkangkaroo. Nauri bosami belana rapakulii, bara ara kamaohana.
42008044	Maimi towawine iti mohungkuki Yesu hangko i taleuNa hai mampetobo wuntu baduNa. Kanapetobona, unga pea teompo wahena.
42008045	Mekune Yesu: "Hema au mampetoboNa?" Mesapuhe ope-ope. Nauli Peturu: "Guru, bosa ntepuu tauna au motolelikike, mombeupi-upihe mogaguKo."
42008046	Nauli Yesu: "Batena ara au mampetoboNa! Kuisa, lawi ara kuasa au mesuwu hangko i wataNgku."
42008047	Naisami towawine iti kanaisana Yesu babehiana. Moradami anti kalangana, hai mai molingkudu i lindona Yesu. I olonda tauna au bosa, towawine iti mopahawemi apa tunggaiana mampetobo baduNa hai kamaohanami hangko i hakina.
42008048	Yesu mouliangaa: "AnaNgku, maohamoko lawi mepoinalaiko Iriko. Mesulemoko, hai roa ngkatuwo mamporangaiko."
42008049	Tangana mani Yesu mololita, hawemi hadua suro hangko i souna Yairus au mouliangaa Yairus: "Tua, matemi anamu. Ineemoko mopakasusa Guru."
42008050	Kanahadina Yesu lolitana iti, Nauliangaa Yairus: "Ineeko langa. Ane nupoinalaiNa, ina maoha anamu."
42008051	Kahawenda i souna Yairus, Yesu bara mopaliu tauna bosa mesua i paturuana anangkoi iti; batena pea Peturu, Yohane, Yakobu hai inana hai umana anangkoi iti au peisa mesua.
42008052	Ope-ope tauna au mogulu inditi moteriahihe anangkoi au mate. Agayana nauli Yesu: "Ineemokau moteria. Anangkoi ide, barato mate, leta pea."
42008053	Karahadina lolitaNa, raele-eleri, lawi raisami kamatena.
42008054	Roo indo, Yesu mokingkimi tayena anangkoi iti hai Nauliangaa: "Mearomoko anaNgku!"
42008055	Moinao hulemi anangkoi iti, hai liliu mearo. Roo indo, Yesu motuduhe bona anangkoi iti rapaande.
42008056	Tingkara mpuumohe tosaena anangkoi iti. Agayana nakontohe Yesu, bona inee rauli-uli i hema pea apa au mewali iti.
42009001	Yesu mokakiohe topeguruNa au hampulo hai rodua, hai Naweihe kuasa hai roho mampopeloho ope-ope seta hai mopakaohahe tauna au mahai.
42009002	Natuduhe lao mopahawe bambari kana i poparentana Pue Ala hai mopakaohahe tauna au mahai.
42009003	Nauliangaahe Yesu: "Ineekau moanti apa-apa i polumaomi. Ineekau moanti lai ba tas ba baku ba doi. Inee worikau moanti badumi morontau.
42009004	Ane ratarimakau tauna i sou haogu, maidamokau inditi duumi padu lao i boea ntanina.
42009005	Ane hawekau i boea hai barakau ratarima ampu boea, nipalehi boea iti, hai nitaronta awu au mentaka i palanta bitimi, tandana barapi ikamu au mohuru ane Pue Ala mohukuhe."
42009006	Karoona Pue Yesu mopaturohe, meangkamohe lao i boea-boeana moanti Ngkora Marasa hai mopakaohahe tauna au mahai iumba pea.
42009007	I tempo iti, Herode Antipas au moparenta i Galilea. Ia mohadi ope-ope au nababehi Yesu, ido hai wuli laluna. Lawi ara au manguli: "Yesu iami Yohane Toperiu au tuwo hule."
42009008	Ara wori au manguli: "Yesu iami nabi Elia au hawe mbuli." Hai ara wori au manguli: "Yesu iami hadua nabi hangkoya au tuwo hule."
42009009	Nauli Herode: "Hangkoya kutudu tauna mobohoki waana Yohane. Mewali, hemari Yesu ide? Bosami belana kuhadi tauna mololita kana Iria." Ido hai Herode mohaoki rara mampohidupaa Yesu.
42009010	I pesulenda topeguruna Yesu au hampulo hai rodua, mopahawehe i Yesu ope-ope au rababehimi i boea-boeana. Roo indo, Yesu moanti topeguruNa lao i paidaa au boa hungku i boea Betsaida. Tunggaiana Yesu bona mopalehihe tauna bosa.
42009011	Agayana tauna bosa moisa kalaonda, ido hai meulamohe i Yesu. Kahawenda i Yesu, Ia motarimahe hai mopaturohe kana i poparentana Pue Ala. Hai hema pea au mahai, Napakaoha.
42009012	Ina tampumi alo, laomohe topeguruNa au hampulo hai rodua i Yesu, rauliangaa: "Guru, idemi paidaa au boa. Agina Nutudumohe tauna bosa lao i boea au hungku bona mohaokihe paandenda hai paturuanda."
42009013	Agayana nahanai Yesu: "Ikamu au mopaandehe." Rahanai topeguruNa: "Apami pae au kiweihe? Lawi au ara irikami, batena pea lima oguna roti hai rombaa ikane. Peisato asala laongkai hampai meholo paande bona handa tapaandeahe tauna bosa ide."
42009014	(Kabosanda kira-kira lima sabuna tobalilo, barahe teimba towawine hai anangkoi.) Nauli Yesu i topeguruNa: "Nituduhe tauna bosa iti mohuda motobu-tobu, lima pulona i lalu hantobu."
42009015	Apa au natuduahe Yesu, rapeulai mpuumi topeguruNa.
42009016	Mohudamohe ope-ope, naalami Yesu roti au lima oguna hai ikane au rombaa, mengoa i langi mekakae i Pue Ala. Roo nodo, Nabise-bisemi roti hai ikane iti, pane Naweihe topeguruNa bona rakira-kiraahe tauna bosa.
42009017	Maandemohe ope-ope duunda mabuhu. Karoonda maande, topeguruNa moguluhe pentarana, hampulo hai rombingka.
42009018	Hambela tempo, Yesu mekakae haduduaNa, hai topeguruNa hawehe Iria. Mekunemi Yesu i topeguruNa: "Moula pangulinda tauna bosa, Iko ide hemaNa?"
42009019	Rahanai: "Arahe au manguli Yohane Toperiu au tuwo hule. Ara worihe au manguli nabi Elia. Ara worihe au manguli Oyo hadua nabi hangkoya au tuwo hule."
42009020	Napekune mbulihe, Nauli: "Ane pelambiami, Iko ide, hemaNa?" Nahanai Peturu: "Oyomi Datu Topehompo au nadandi Pue Ala!"
42009021	Agayana nakonto mpuuhe Yesu bona inee hampai rauli i hema pea.
42009022	Nauli mbulimi Yesu: "Iko, Ana Manusia, hangangaa molambi ngkaya kapari. Ina rasapuakaNa totosae boea, kapala-kapala tadulako menomba hai guru-guru agama. Ina rapapateNa agayana i kataluna alona ina tuwo huleNa."
42009023	Hangko inditi, Yesu mouliangaahe ope-ope tauna: "Hema au mampeinao meula Iriko, hangangaa mokabaha peundeana haduduana hai alo-alona mohalea kau popakuana. Ane nodo, hangko peisari meula Iriko.
42009024	Hema au mokabaha peundeana haduduana anti peulana Iriko kehapiri rapapate, iami au molambi katuwo maroa. Agayana hema au mampeulai peundeana haduduana bara molambi katuwo maroa.
42009025	Apa bunduna morampuke ope-ope peawa i dunia ide, ane barake molambi katuwo maroa i alo pobotusi?
42009026	Hema au maea mopangaku peulana Iriko hai mampokaea paturoNgku, Iko wori ina maea mopangaku kaiana topeulaNgku i kahaweNgku hule hangko i suruga. I tempo iti, Iko, Ana Manusia, ina mendaulu mai hangko i suruga, hai ina meawaNa anti kuasaNgku hai kuasana UmaNgku hai peawanda malaeka au malelaha.
42009027	Nipehadingi maroa apa au Kuuliangaakau ide: arakau inde au ina moita poparentana Pue Ala hangko damanikau mate."
42009028	Ualu alona hangko i pepaturoNa iti, Yesu moanti Peturu, Yohane hai Yakobu mempanai lao i wongko bulu bona mekakae.
42009029	Tangana Yesu mekakae, tebalikimi lindoNa, hai hampiNa mengkila-ngkila.
42009030	Unga pea arahe rodua nabi au molololita hai Ia, iami Musa hai Elia.
42009031	Mewangka hai meawa mpuuhe au rodua iti. Mampololita amihe kapatena hai pengkaorena Yesu au hangangaa mewali i Yerusale.
42009032	I tempo iti, letahe Peturu hai rangana. Pearonda, moitamohe Yesu, meawa mpuu wataNa, hai rodua tauna arahe i holaNa.
42009033	I kapadunda tauna au rodua iti mopalehi Yesu, Peturu mouliangaa: "Guru, maroa mpuu ane maidake inde! Agina kibabehi talu oguna bambaru, haogu Irio Pue, haogu i Musa, hai haogu wori i Elia." (Agayana bara naisa apa au nahowara.)
42009034	Tangana mani Peturu mololita, hawemi gawu mobalungkuhihe. Langamohe moita gawu iti.
42009035	Unga peahe mohadi hambua wotu hangko i lalu gawu au manguli: "Idemi AnaNgku au Kupilei. Nipehadingi lolitaNa!"
42009036	Karoonda mohadi lolita iti, moitamohe Yesu haduduaNa pearai. Apa au raita topeguruNa au talu iti, bara hampai rapopololita i hema pea.
42009037	Kahalona, mendaulumohe hangko i wongko bulu, hai bosahe tauna mai mampohidupaa Yesu.
42009038	Ara hadua tobalilo i olonda tauna bosa au mekakio, nauli: "Guru! Tulungina! Peitaana wongkoya anangku. Ia ana saduduangku.
42009039	Ane napesuangi seta, monganga-ngangari hai morada-rada watana, duuna mowire ngangana. Seta iti mampopeahi-ahi liliu.
42009040	Kuperapimi i topeguruMu bona tokadake iti rapopeloho, agayana bara rabuku."
42009041	Nauli Yesu i tauna bosa: "Noumbarikau dide? Moapari pane bara mani maroho pepoinalaimi? Nisapuaka mani peundeana Pue Ala! Hangkia mani kamahaena ina hihimbelaNa hai ikamu? Hangkia mani kamahaena hangangaa Kutaha peewami?" Roo indo, Nauliangaa tauna iti: "Anti mai anaMu!"
42009042	Tangana mani anangkoi iti molumao monontohi Yesu, watana nadungka mbulimi seta au mampesawii, hai morada-rada. Yesu mokambaroa seta iti, alana maoha anangkoi iti. Roo indo, nauli Yesu: "Alamide anamu. Maohami."
42009043	Tingkara mpuumohe ope-ope tauna moita kamahilena kuasana Pue Ala. Tanganda mani tauna bosa mampotingkara ope-ope tanda kuasa iti, nauli Yesu i topeguruNa:
42009044	"Nipehadingi maroa-roa lolitaNgku ide: Iko Ana Manusia, ina rahuhuNa i kuasa manusia au kadake."
42009045	Agayana topeguruNa bara moisa tunggaiana lolitana Yesu, lawi tewuniangi mani lempona irihira. Bara worihe bai mekune Iria apa lempona lolitaNa.
42009046	Hambela tempo, mombehahanaimohe topeguruna Yesu, ba hema hangko i olonda au meliu kamahilena tuwona.
42009047	Naisa Yesu apa au ara i lalunda. Ido hai Naalami hadua anangkoi, Napopeangka i holaNa,
42009048	hai Nauliangaahe: "Hema au modoko hai au motulungi anangkoi ide anti peulana Iriko, lempona Ikomi au nadoko. Hai hema au modokoNa, bara Iko pea au nadoko, agayana modoko wori Pue Ala au motuduNa. Hema au mengkaiwoi laluna, ia mpuumi au mahile tuwona."
42009049	Nauli Yohane: "Guru, ara kiita hadua tauna au mampopeloho seta i lalu hangaMu, agayana kikonto lawi ia bara meula irikita."
42009050	Nauli Yesu i Yohane: "Inee rakonto, lawi hema au barakau moewa, lempona iami au hihimbela hai ikamu."
42009051	Hungkumi tempona Yesu ina mengkaore lao i suruga, Ia mopakanotomi tunggaiaNa lao i Yerusale.
42009052	Natudumi bahangkia topeguruNa moiyoru. TopeguruNa au ratudu iti mehupemohe i hambua boeanda to Samaria bona mopasilolongahe ope-ope au raparaluu i kahawena Yesu.
42009053	Agayana ampu boea iti, barahe mau motarima Yesu, lawi raisa tunggaiaNa lao i Yerusale.
42009054	Karaisana Yakobu hai Yohane kadanda mau motarima Ia, merapihe i Yesu, rauli: "Pue, ane Nuunde, kiperapi bona api hangko i langi mopapatehe ampu boea ide!"
42009055	Agayana Yesu mampembalilingihe, hai Nakambaroahe.
42009056	Roo indo, liliumohe lao i boea ntanina.
42009057	Tanganda molumao, ara hadua tauna au mouliangaa Yesu: "Iumba pea kalaoaMu, kupeinao meula Irio!"
42009058	Nahanai Yesu: "Serigala ara kalolunda, hai tadasi ara haranda, agayana Iko, Ana Manusia, bara ara sou au Kupaturui."
42009059	Roo indo, nauli Yesu i tohaduana: "Meulako Iriko." Agayana nahanai tauna iti: "Pue, Nupaliuna hampai lao motawu umangku."
42009060	Nauli Yesu: "Pogiangaamohe tomate motawu hangka tomatenda. Agayana oyo, laomoko mopahawe bambari kana i poparentana Pue Ala!"
42009061	Ara wori hadua au mouliangaa Yesu: "Pue, kuunde mpuu meula Irio. Agayana Nupaliuna hampai mesule mepalakana i halalungku."
42009062	Nauliangaa Yesu: "Tauna au mepongka mopajeko, bara peisa membalili i taleu. Nodo wori tauna au mampeinao meula Iriko agayana mobuhuinao liliu apa pea au napalehi, bara hintoto mewali topobago i lalu poparentana Pue Ala."
42010001	Roo indo, Pue Yesu mopilei pitu pulona topeguruNa au ntanina hai Natuduhe rorodua moiyoru i ope-ope boea au ina Nakalaongi.
42010002	Nauliangaahe: "Tauna bosa nodohe pare au mangka. Ngkaya pare au mangka, agayana topepare barahe bosa. Ido hai hangangaa niperapi i ampu bonde bona natuduhe tauna lao mepare i bondena.
42010003	Laomokau, agayana hangangaa maroa-roakau. Lawi Kutudukau lao i olonda tauna au kadake. Ikamu nodo ana dimba i olonda serigala.
42010004	Ineekau moanti dompe ba tas ba kandupa. Ineekau metabe mahae-hae i tanga rara.
42010005	Ane mesuakau i lalu sou, hangangaa niuliangaa ampu sou: 'Tabea! Roa ngkatuwo hangko i Pue Ala hawe irikamu!'
42010006	Ane maroa laluna ampu sou motarimakau, batena ina nawati Pue Ala. Agayana ane bara naunde motarimakau, bara ina molambi pewati hangko i Pue Ala.
42010007	Ane ratarimakau, ineekau melimba-limba. Maidakau i sou iti duumi meangka lao i boea ntanina. Niande hai nienu apa au raweikau lawi hintoto mpuu ane topobago molambi sarona.
42010008	Ane mesuakau i lalu hambua boea hai ratarimakau, niande apa au raweikau.
42010009	Nipakaoha tomahai au ara i lalu boea iti, hai niuliangaahe ampu boea: 'Ina hawe poparentana Pue Ala irikamu.'
42010010	Agayana ane mesuakau i lalu hambua boea hai barakau ratarima, laomokau i rara mahile hai niuliangaahe:
42010011	'Mogalo awu hangko i boeami au mentaka i palanta bitingki, kitaronta i lindomi bona niisa barapi ikami au mohuru ane Pue Ala mohukukau. Agayana maroa-roakau, lawi barapi mahae ina hawe poparentana Pue Ala!'
42010012	Kuuliangaakau, i alo pobotusi kahopoa dunia, ina meliu pehukuna Pue Ala i tauna iti pane pehukuNa i ampu boea Sodomo hangkoya."
42010013	"Marugikau to Korasim hai to Betsaida! Ngkaya mpuumi tanda kuasa au Kubabehi i boeami, agayana bara mpuukau menoso hangko i dosami. Ane rapana tanda kuasa iti Kubabehi i lalu kota Tirus hai Sidon, kemahaemohe menoso hangko i dosanda, nauri barahe to Yahudi. Kemangalamohe waru ngkasusa rapohampi, hai watanda raawui, tanda katebalikinami lalunda.
42010014	I alo pobotusi kahopoa dunia, ina rumihi mpuu pehukuna Pue Ala irikamu pane pehukuNa i to Tirus hai to Sidon.
42010015	Hai ikamu wori to Kapernaum! Ba nipehangu ina naangkakau Pue Ala hawe i suruga? Bara! Ina Natendekau i lalu naraka!"
42010016	Roo indo, Yesu mololita mbuli i topeguruNa, Nauli: "Hema au motarima lolitami, himbelami lolitaNgku au natarima. Hema au mosapuakakau, himbelami Iko au nasapuaka. Hai hema au mosapuakaNa, himbelami Pue Ala au nasapuaka, lawi Iami au motuduNa."
42010017	Bahangkia kamahaena hangko indo, mesulemohe topeguruNa au pitu pulona. Matana mpuu lalunda, rauliangaa Yesu: "Pue, mogalori seta, mengkoru worihe irikami, hai kipopelohohe i lalu hangaMu."
42010018	Nauli Yesu: "Kuitami Datu Tokadake manawo hangko i langi nodo kila!
42010019	Nipehadingi lolitaNgku: Kuweimokau kuasa moiheki ile ba alipaa hai kuasa monangi ope-ope kamarohona iwalinta. Bara ara hadua au peisa mopakarugikau.
42010020	Agayana nauri nodo, inee nipokatana pengkorunda seta irikamu. Aginari nipokatana kateukinami hangami i lalu suruga."
42010021	I tempo iti, Yesu nakuasai Inao Malelaha, hai hangko i kamatanana laluNa, Nauli: "O Uma, Ampu langi hai dunia! KutoyaKo, lawi ope-ope au tewuniangi hangkoya Nupopaisaamohe tauna au i woi tuwonda, agayana Nuwuniangiahe tauna au mapangka posikolanda hai tauna au mapande. Lawi nodomi peundeaMu, Uma."
42010022	Roo indo, nauli mbuli Yesu: "Ope-ope naweimoNa UmaNgku. Bara ara hadua au moisaNa Iko Anana Pue Ala, batena pea UmaNgku au moisaNa. Nodo wori, bara ara au moisa UmaNgku, batena pea Iko AnaNa hai hema pea au Kupopaisaa."
42010023	Hangko inditi, bona dati rahadi tauna, Pue Yesu membalili i topeguruNa, Nauliangaahe: "Morasi mpuukau, lawi niitami ope-ope ide.
42010024	Lawi hangkoya arahe bosa nabi hai datu au mampeinaohe moita apa au niitami, agayana bara raita. Mampeinao mpuuhe mampehadingi apa au nihadi, agayana bara rahadi."
42010025	Ara hadua guru agama to Yahudi au mampeinao mampetandaka Yesu. Napekune: "Guru, apa au hangangaa kubabehi bona molambina katuwo maroa au bara mokahopoa?"
42010026	Nauli Yesu: "Apa au teuki i lalu Aturana Musa? Apa au nubasa inditi?"
42010027	Nahanai guru agama iti: "Au kubasa, node: 'Nipokaahi Pue Ala, Ampumi, i sukana kabulana lalumi, i sukana pekirimi, i sukana rohomi, hai i sukana kapandemi.' Hai 'nipokaahi rangami nodo pampokaahimi watami haduduami.' "
42010028	Nauli Yesu: "Kanami pehanamu. Babehimide nodo, bona molambiko katuwo maroa."
42010029	Agayana guru agama iti mampeinao mopakanoto babehiana. Ido hai nauli: "Hemahe rangangku au hangangaa kupokaahi?"
42010030	Nahanai Yesu: "Ara hadua tobalilo au molumao hangko i Yerusale hawe i boea Yeriko. I tanga rara, tauna iti rapohidupaa toperampaki. Mamperampaimohe anu-anuna hai hampina, hai watana rapapahai duuna malimpu. Kahopoana rapalehi tedampa i tanga rara.
42010031	I tempo iti, ara hadua tadulako menomba au moliu i rara. Kamoitana tauna au marugi iti, naliu pea i hambali rara.
42010032	Nodo wori ara hadua topobago i Souna Pue Ala au moliu inditi. Kamoitana tauna au marugi iti, naliu pea i hambali rara.
42010033	Bara mahae hangko indo, moliu wori hadua to Samaria i rara iti. Kamoitana tauna au marugi iti, maahi laluna iria.
42010034	Laomi i tauna iti, nabahoi belana mopake lana wongi hai anggoro, pane nawewehi. Roo indo, napopesawimi i darana, naanti lao i sou posanggaraha, hai nakadipura inditi.
42010035	Kahalona madondo, naalami rompeka doi pera, nawei ampu sou, nauliangaa: 'Nukadipura hampai tauna ide. Ane mesulena mai deade hai doi ide bara mani handa, ina kubayari ope-ope.' "
42010036	Roo indo, napekunemi Yesu i guru agama iti, Nauli: "Moula polambiamu, hangko i tauna au talu inona, hema au mewali rangana tauna au rapakarugi iti?"
42010037	Nahanai guru agama: "Tauna au motudungia ahina." Nauli Yesu: "Kanami. Ido hai hangangaa nubabehi wori nodo."
42010038	Hangko indo, Yesu mopaliliumi polumaona hihimbela hai topeguruNa, duuna mehupehe i hambua boea. I lalu boea iti, ara hadua towawine au rahanga Marta au morora Yesu.
42010039	Ara wori hadua halaluna Marta au towawine, hangana Maria. Maria iti mohuda i lindona Yesu hai mampehadingi liliu lolitaNa.
42010040	I tempo iti, Marta rumpu i Maria, lawi ngkaya bagona morora torare. Ido hai laomi Marta i Yesu, nauliangaa: "Pue, halalungku ide barana nadurei. Haduduangku pea mobago! Nuuliangaa bona ia mai modureina."
42010041	Nauli Pue Yesu: "Marta! Inee karao inaomu, hai inee mampopengaa nupekiri.
42010042	Katouana, ara hampaka au paraluu; hangangaa mampehadingike Ngkorana Pue Ala. Iti au maroa ntepuu, hai itimi au napilei Maria. Hai apa au napilei Maria bara peisa raala hangko iria."
42011001	Hambela tempo, Yesu lao mekakae. KarooNa mekakae, hadua topeguruNa mouliangaa: "Pue, Nupaturo wongkamia mekakae, nodo Yohane Toperiu mopaturo worihe topeguruna."
42011002	Nauliangaahe Yesu: "Ane mekakaekau, niuli node: Uma, kipakahile hangaMu au malelaha. Nupopewali poparentaMu i dunia.
42011003	Nuweingkai paandeki au handa i alo ide.
42011004	Nuampungi salangki, lawi ikami wori moampungi salanda rangangki irikami. Hai ineengkai Nupogiangaa rakelo."
42011005	Nauliangaa mbulihe Yesu: "Pandirina, ane ara hadua hangko irikamu au lao i rangana i tanga kaindi, nauli: 'Ene, nuwei wongkoya talu oguna roti,
42011006	lawi ara torarengku au hangko hawe, hai bara ara apa-apa au ina kuwei.'
42011007	Agayana ia mehana node: 'Ineena nuganggu. Tegilimi baba. Anangku, letamohe ope-ope hihimbela hai iko. Barana peisa mearo. Barako peisa kuwei ba apa-apa.'
42011008	Mewali noumbami? Nauri ia rangamu, bara naunde mearo hai moweiko ba apa-apa. Agayana ane barako maea mamperapi liliu, kahopoana ia ina mearo hai moweiko apa au nuparaluu.
42011009	Mewali Kuuliangaakau: perapimide i Pue Ala, ina Naweikau. Haokimide apa au niparaluu i Pue Ala, ina nilambi. Tidongkomide baba, ina Nabungkahiakau.
42011010	Lawi hema au merapi ina rawei. Hema au mohaoki ina molambi. Hema au motidongko baba, ina rabungkahia.
42011011	Ba arakau au mowei ile i anami ane anami merapi bau?
42011012	Ba arakau au mowei alipaa ane merapi tulu manu? Bara!
42011013	Kehapirikau kadake, niisa mani mowei apa au maroa i anami. Apa mani Umami au ara i suruga! Ia ina mowei Inao Malelaha i tauna au merapi Iria."
42011014	Hambela tempo, ara hadua tauna au raanti i Yesu. Tauna iti napesawii seta, hai bara peisa mololita. Yesu mampopelohomi seta iti hangko i watana, alana peisa mololita. Tingkaramohe tauna bosa.
42011015	Agayana ara worihe tauna au manguli: "KuasaNa iti hangko i Beelsebul, datunda ope-ope seta. Ido hai peisa mampopeloho seta."
42011016	Ara worihe au mampeinao mohaoki kanawoana Yesu. Merapihe i Yesu bona Napopaitaahe tanda kuasa bona tongawa kahangko i Pue Alana.
42011017	Agayana naisari Yesu apa au ara i lalunda. Ido hai Nauliangaahe: "Ane pandirina ara hadua datu, hai tauna bosa i lalu kadatuana mosisala liliuhe hai mombeewa, kadatua iti bara ina mantaha. Ane tauna hantina paka mosisala, ina marugi pohintuwunda tina iti.
42011018	Nodo wori i kadatua seta. Niuli, mampopelohoNa seta hai kuasa hangko i Beelsebul, datunda ope-ope seta. Agayana ane Datu Tokadake moewa hangka tokadakena, batena ina magero kadatuana.
42011019	Niuli mampopelohoNa seta hai kuasa hangko i Beelsebul. Agayana ara wori rangami au mampopeloho seta. Kuasa apa au rapake rangami iti mampopeloho seta? Manoto kuasana Pue Ala. Mewali, hangko i babehianda rangami iti, tongawami kadana tou lolitami au manguli mampopelohoNa seta hai kuasana Datu Tokadake.
42011020	MampopelohoNa seta hangko i kuasana Pue Ala. Itimi au mopakanoto kahawenami poparentana Pue Ala i olomi.
42011021	Datu Tokadake peisa rapandiri nodo hadua tobalilo au maroho au mokampai souna. Ane handa parewa pombealana, ihi souna bara peisa raala.
42011022	Agayana ane mai hadua au meliu kamarohona, topokampai sou iti peisa naewa hai nanangi. Parewa pombealana ina naala hai ope-ope ihi souna ina nakira-kiraahe rangana. Nodo wori, ane Iko mampopeloho seta, lempona Kunangimi Datu Tokadake.
42011023	Hema au bara hihimbela hai Iko, iami iwaliNgku. Hema au baraNa motulungi mobago, iami au moewaNa."
42011024	"Tauna kadake au tuwo tempo ide peisa rapandiri nodo hadua tauna au napesuangi seta. Padumi seta hangko i tauna iti, hai molulumao i pada wungi mohaoki paidaana. Anti kadana ara au nalambi, ido hai naulimi: 'Agina mesule peana lao i paidaa au kupalehimi hangkoya.'
42011025	Pesulenami lao i tauna au napalehi hangkoya, naita tauna iti nodo sou au tekawohi malelaha hai tekadipura maroa.
42011026	Ido hai laomi mokakio pitu hangka setana au meliu kakadakenda hangko iria. Laomohe mesua i tauna au napalehimi hangkoya, hai maidamohe inditi. Kahopoana, tetambaimi kameahi-ahina tauna iti hangko i nguru-nguruna."
42011027	Karoona Yesu mololita nodo, ara hadua towawine i olonda tauna bosa au mouliangaa: "Morasi mpuu towawine au mampoanakaKo hai au mopatomiKo!"
42011028	Agayana nahanai Yesu, Nauli: "Ngkalinari! Au morasihe iami tauna au mampehadingi hai mampeulaihe Ngkorana Pue Ala."
42011029	Tanganda tauna bosa motoleliki Yesu, Napaliliumi lolitaNa irihira, Nauli: "Kadake ntepuukau au merapi bona Kupopaitaakau tanda kuasa. Agayana bara ara tanda kuasa au ina rapopaitaakau. Au ina rapopaitaakau, batena pea tanda nodo au mewali i nabi Yunus hangkoya.
42011030	Hangkoya Yunus mewali tanda i ampu boea Niniwe. Nodo wori Iko Ana Manusia ina mewali tanda i tauna au tuwo ide-ide.
42011031	I alo pobotusi kahopoa dunia, datu towawine hangko i Selatan ina rapatuwo hule hihimbela hai ikamu au tuwo ide-ide, hai ia ina motudungiakau salami. Lawi datu towawine iti hawe hangko i tampona au karao, mampeinao mampehadingi lolitana kapandena Datu Salomo. Agayana arami i olomi au meliu kamahilena tuwoNa hangko i Salomo, hai bara nipoinalai lolitaNa.
42011032	Nodo wori i alo pobotusi kahopoa dunia, ampu boea Niniwe ina rapatuwo hule hihimbela hai ikamu au tuwo ide-ide, hai ihira ina motudungiakau salami, lawi menosomohe hangko i dosanda i pampehadinginda lolitana nabi Yunus. Agayana ide-ide arami i olomi au meliu kamahilena tuwoNa pane nabi Yunus, hai bara nipoinalai lolitaNa."
42011033	"Bara ara hadua tauna au mohuwe hulo hai nabobongi. Hulo batena nawoli i paidaana bona pewangkana raita ope-ope tauna au mesua.
42011034	Matamu iami hulona watamu, lawi ane maroa matamu, manoto petotokimu. Agayana ane wura matamu, makaindi ntepuu petotokimu.
42011035	Nodo wori hai lalumu. Hangangaa nupamaroa-roa, bona lalumu au napamabaa Pue Ala inee nupamakaindi.
42011036	Ane mabaa lalumu lawi nasimbaki pewangkana Pue duuna barapi ara au makaindi, ina mabaa wori ope-ope katuwomu nodo apa au nawangka hulo."
42011037	Karoona Yesu mololita, ara hadua to Parisi au mokakio lao maande i souna. Lao mpuumi maande.
42011038	Tingkaramohe to Parisi moita Yesu maande, lawi bara hampai memando moula ada agamanda.
42011039	Ido hai Yesu mouliangaa: "Ikamu to Parisi nodo hadua tauna au mobahoi paenua hai tabo i raoana pea. Agayana i lalumi, kadake mpuukau hai nipokaelu anu-anuna rangami.
42011040	Ntuli mpuukau! Bara watanta pea au napopewali Pue Ala. Ia mampopewali wori lalunta.
42011041	Apa au ara irikamu hangangaa niweihe tauna au meahi-ahi tuwonda. Ane nodo nibabehi, ina mewali mpuukau tauna au malelaha.
42011042	Marugikau to Parisi! Madota mpuukau mampeulai parenta au koi. Mogalori tuda-tuda i tabangaami nodo tangkada hai kulapare, nipopenomba hangkira hampulo i Pue Ala moula parentana Musa. Agayana parenta au mahile au manguli hangangaa nibabehi apa au manoto i rangami hai hangangaa nipokaahi Pue Ala, bara nipeulai. Katouana parenta itiri au hangangaa nipeulai, hai inee wori nikabaha peulami i parenta au koi.
42011043	Marugikau to Parisi! Lawi matanakau ane rapopohudakau i pohudaa au raadai i lalu sou penombaa. Matanakau ane rabilakau tauna bosa i pobalu-balua.
42011044	Marugikau, lawi ikamu nodo talumba au bara mokatandaa. Talumba iti raihe-iheki tauna, agayana bara raisa kaarana ngkaya pakana au merikai i laluna. Nodo wori ikamu, maroa i raoa peakau, agayana kadake lalumi."
42011045	Hadua guru agama to Yahudi mouliangaa Yesu: "Ee Guru, ane nodo lolitaMu, ikami wori au Nusalai!"
42011046	Mehana Yesu: "Marugi worikau guru agama! Lawi ikamumi au mopahaleangaa tauna bosa hai parenta hai ada agama au mantimi, agayana barahe niunde motulungi. Mogalori hangkau karawemi bara nipake modureihe.
42011047	Marugikau! Nipakaroa liliu talumbanda nabi au hangkoya, agayana nodokau toiyorumi au mopapatehe nabi iti. I babehia iti, nipokana babehianda toiyorumi.
42011049	Pue Ala moisa kakadakena babehiami. Babehiami iti himbela hai babehianda toiyorumi au kadake. Ido hai Nauli Pue Ala node: 'Ina Kutuduhe nabi-nabi hai suro-suroNgku lao irihira. Hantangahe ina rapapate, hantangahe ina rapopeahi-ahi.'
42011050	Mewali, ido hai tauna au tuwo i tempo ide ina rahuku anti karapapatenda ope-ope nabi hungkana dunia ide rapopewali
42011051	mepongka i karapapatena Habeli hawe-hawe i Sakaria au rapapate i tabangaa Souna Pue Ala i olonda sou au malelaha hai meja pointua popenomba. Tauna au tuwo i tempo ide ina rahuku anti ope-ope babehia iti!
42011052	Marugikau guru agama! Katouana, keikamumi au hangangaa mopaturo rangami bona moisahe noumba rara lao i Pue Ala. Agayana ikamuri haduduami bara mounde mampeulai rara iti, hai nihombo worihe tauna au mampeinao moula rara au manoto."
42011053	Kapaduna Yesu hangko inditi, rumpu ntepuuhe guru agama hai to Parisi. Ido hai raoaka mopaara ngkaya pampekune au rapekune Iria,
42011054	lawi mohaokihe kanawoana pololitaNa.
42012001	Arahe tauna i sabuna au mai mampeinao moita Yesu, mombeupi-upihe alana mombepangka-pangkahe. I tempo iti, Yesu mouliangaahe topeguruNa: "Maroa-roakau i raginda to Parisi. Ineekau meguru i to Parisi, lawi maroahe i raoa agayana kadake lalunda.
42012002	Agayana ope-ope au ara i lalunda ina tewungkehi. Lawi ope-ope au ratuko ina tebungkahi, hai ope-ope au rawuniangi ina tongawa.
42012003	Mewali, apa au nipololita i tanga kaindi batena ina tewungkehi i tanga pualo. Hai apa au nikanenia rangami i lalu soumi au tetuko, batena rabambari i humalele boea."
42012004	"Halalu, nipehadingi maroa lolitaNgku: ineekau mampokalanga tauna au mampeinaohe mopapatekau, lawi bara ara kuasanda mohukukau duuna kamahae-haea.
42012005	Agayana au hangangaa nipokalanga iami Pue Ala. Lawi Pue Ala makuasa mopapate watami, hai makuasa wori motendekau i lalu naraka. Tou mpuu au Kuuliangaakau, Iami au hangangaa nipokalanga.
42012006	Lima baana dena peisa rapobalu rompeka pea doi see. Agayana nauri nodo, bara ara hambaa au bara nakadipura Pue Ala.
42012007	Apa mani ikamu. Mogalori weluami, naisa Pue Ala kangkayana. Mewali ineekau langa. Melumbu pekadipurana Pue Ala irikamu pane pokadipuraNa dena au bosa."
42012008	"Pehadingi maroa lolitaNgku: hema au mopangaku peulana Iriko, Ana Manusia, i lindonda tauna, ia wori ina Kupangaku i UmaNgku i lindonda malaekana Pue Ala.
42012009	Agayana hema au mosapuakaNa i lindonda tauna, ia wori ina Kusapuaka i lindonda malaekana Pue Ala.
42012010	Hema au mosapuakaNa, Iko Ana Manusia, peisa mani teampungi salana. Agayana hema au mosapuaka Inao Malelaha, barapi peisa raampungi salana.
42012011	Ane raantikau i tadulako agama ba i topoparenta boea anti peulami Iriko, ineekau langa ba apa au ina niuliangaahe ba noumba pehanami.
42012012	Lawi i tempo iti, Inao Malelaha ina mopagurukau apa au hangangaa nihowara."
42012013	Ara hadua tauna hangko i olonda tauna bosa au mai i Yesu, nauli: "Guru, Nuuliangaa halalungku bona naweina wongkoya kirangku hangko i sosoranda tosaengki."
42012014	Nahanai Yesu: "Halalu, hema au moangkaNa mewali topetanga-tangaimi au mampokiraakau sosoranda tosaemi?"
42012015	Roo indo, nauli Yesu i tauna bosa: "Mainga-ingakau hai maroa-roakau, ineekau mampeinao morampu anu-anu dunia. Lawi kehapiri ngkaya anu-anumi, barari iti au mopaara katuwo maroa."
42012016	Ido hai napahawe Yesu ngkora pandiri ide, Nauli: "Ara hadua topebuku, ngkaya tampona hai maroa tuda-tudana.
42012017	Nauli laluna topebuku iti: 'Apa au hangangaa kubabehi? Barapi handa tambaruku kupambolii parengku.'
42012018	Kahopoana nahumba akala, nauli: 'Agina tambaru au koi ide kubaliki, hai kuaro au mahile, bona inditi kuwoli ope-ope parengku hai anu-anungku.
42012019	Roo indo, barapona paraluu mobago, lawi ngkaya pamboliku, handami kupake bahangkia parena. I tempo iti, ina maande hai maenu peana i lalu katana-tana!'
42012020	Agayana nauliangaari Pue Ala: 'Ee tontuli! Kaindi ide, inaomu ina raala. Mewali, ope-ope au nugulu iti, hemami ampuna?' "
42012021	KarooNa mopahawe ngkora pandiri iti, nauli Yesu: "Nodomi kamaruginda tauna au mampeinao morampu peawa dunia. Meahi-ahi tuwonda i lindona Pue Ala."
42012022	Nauli Yesu i topeguruNa: "Ido hai Kuuliangaakau: inee karao inaomi ba niuli: 'Apami wei au taande?' Inee karao inaomi ba niuli: 'Apami au tapohampi?'
42012023	Lawi katuwomi melumbu hangko i paande hai pehampi.
42012024	Nipeitahe tadasi kaloa. Barahe mowia, barahe mepare, bara ara tambarunda. Nauri nodo, Pue Ala batena mopaandehe. Apa mani ikamu. I peitana Pue Ala, meliu katuwomi pane katuwonda tadasi.
42012025	Apami pobunduana ngkaya au nipekiri? Kehapiri karao inaomi mampekiri mampopengaa, barakau peisa motambai tinuwumi nauri hambengia pea.
42012026	Mewali, ane bara nibuku mobabehi au koi iti, moapari hai nipokalanga mampopengaa?
42012027	Nipeita bunga au tuwo i tanga mpada. Barahe mobago, barahe mandau. Agayana Kuuliangaakau, mogalori Datu Salomo au pebuku ntepuu, hampina bara himbela peraena hai bunga iti.
42012028	Mewali, ane Pue Ala mampoperae hehi i pada au tuwo ide-ide hai rahuwe kahalo, apa mani ikamu! Meliu pekadipurana Pue Ala irikamu. Mewali, moapari hai bara niharunga pekadipuraNa iti?
42012029	Inee karao inaomi ba niuli: 'Apami wei au taande hai taenu? Apami wei au tapohampi?'
42012030	Ope-ope iti rapepekiri liliu tauna au bara moisa Pue Ala. Agayana inee nipokalanga iti, lawi ope-ope au niparaluu, naisa haha Umami au i suruga.
42012031	Mewali, hangangaa nipaiyoru poparentana Pue Ala i lalu katuwomi, hai hinangkana au niparaluu batena Naweikau."
42012032	"Nauri barakau bosa, ineekau langa, ikamu au meula Iriko. Lawi hangko i kabulana laluNa, Pue Ala Umami mopileikau molambi katuwo maroa i lalu poparentaNa.
42012033	Ido hai Kuuli, nipobalumi anu-anumi, hai holona niweihe tauna au meahi-ahi tuwona. Lawi ane nibabehi nodo, niwoli anu-anumi i lalu pundi au bara peisa mahepa, lempona, i lalu suruga. Anu-anumi iti bara ina matanta, lawi bara peisa rapanangka hai bara peisa naande bubu.
42012034	Niwolimi anu-anumi i lalu suruga, lawi iumba kaarana anu-anumi, inditi wori lalumi."
42012035	Roo indo, napahawe Yesu ngkora pandiri ide, Nauli: "Hangangaa mainga-inga liliukau hai hangangaa masilolonga mpuukau, bona ineekau napatingkara ba apa pea. Ikamu hangangaa nodokau hawi au mampegiahe ampunda mesule hangko i posusaa petauna. Hawi iti, tekadipura hampinda, masilolonga liliuhe, hai hulonda tuwo liliu. Ane hawemi ampunda motidongko baba, liliu rabungkahia.
42012037	Morasihe hawi au mainga-inga hai mampegia duuna ampunda hawe. Lawi ampunda iti ina mangala komo naweweha i pekona, napopohudahe, hai narorahe.
42012038	Morasi mpuuhe hawi au mepegia hai masilolonga i kahawena ampunda, kehapiri i tanga kaindi ba liu hangko indo.
42012039	Hangangaa nipailalu ngkora pandiri ide: ane naisa ami ampu sou impira kahawena topanangka, batena mainga-inga; bara napogiangaa mesua i lalu souna.
42012040	Ido hai hangangaa mainga-ingakau, lawi bara niisa impira kahaweNgku Iko Ana Manusia."
42012041	Napekune Peturu i Yesu: "Pue, hema au Nutunggai i lalu ngkora pandiri iti, ba ikami pea ba tauna bosa worihe?"
42012042	Nahanai Pue Yesu: "Nipailalu ngkora pandiri ide: ara hadua hawi au manoto laluna hai au peisa napoinalai ampuna. Ia naangka ampuna motosaengi hawi ntanina hai mourusi paandenda alo-alona.
42012043	Morasi mpuu katuwona hawi iti, ane i pesulena ampuna, nahumba tangana mampopolumao bagona.
42012044	Hawi iti batena ina naangka ampuna mokadipura ope-ope anu-anuna.
42012045	Agayana noumba ane bara maroa poantina hawi iti? Nauli laluna: 'Bara ina polo hawe ampuku,' alana barapi mampopolumao bagona. Napepongkami mopapahaihe hangka hawina maroa towawine maroa tobalilo. Ia maande hai maenu liliu duuna malangu-langu.
42012046	Agayana, unga pea ina hawe ampuna i alo hai i jaa au bara nahaharunga. Hawi iti ina napapahai duuna mate hai napahimbela hai tauna au bara moisa Pue Ala.
42012047	Hadua hawi au moisa peundeana ampuna, agayana bara mainga-inga hai bara nababehi peundeana ampuna, hawi iti batena rapapahai ntepuu.
42012048	Agayana ane ara hadua hawi au bara woya moisa peundeana ampuna hai mobabehi au sala, mangaa pea karapapahaina. Lawi hema au rawei ngkaya, ngkaya wori au ina raperapi hangko iria. Hai ane ngkaya au rapoinalaia hadua tauna, ngkaya wori au ina rahaoki hangko iria."
42012049	"MaiNa moanti api i dunia. Maroa mpuu ane api iti rore.
42012050	Agayana ara mani kapari au hangangaa morumpaNa. Ina masusa laluNgku duuna mewali.
42012051	Inee niharunga kamaiNgku ide ina mopahintuwu tauna. Bara! KamaiNgku ide ina mampoposisala tauna.
42012052	Mepongka ide-ide, tauna hantambi ina mosisalahe. Pandirina, ane ara lima i lalu hantambi, ina mosisalahe lawi talu meula Iriko, hai rodua bara.
42012053	Au rapouma ina moewa anana tobalilo, hai anana tobalilo ina moewa umana. Au rapoina ina moewa anana towawine, hai anana towawine ina moewa inana. Au rapopenganti ina moewa maniana, hai maniana ina moewa pengantina."
42012054	Nauli mbulimi Yesu i tauna bosa: "Ane niita gawu tanda i katampua alo, niuli ina keuda, hai keuda mpuu.
42012055	Ane mewui himburu hangko i selatan, niuli ina madii, hai batena mewali nodo.
42012056	Mengkamapande mpuukau! Niisa mampekatandai tanda i langi hai i dunia, agayana bara niisa mampekatandai apa au nababehi Pue Ala i tempo ide."
42012057	"Ikamu ide, moapari pane bara nipokana apa au manoto?
42012058	Agina nipokana apa au manoto i tempona mani ara katepakami. Ane rapana, ara hadua tauna au mampeinao mosalaiko i lindona tadulako boea, hangangaa modamekau i tempomi mani i tanga rara. Lawi ane barakau modame, ina naanti mpuuko lao i topobotusi, hai topobotusi iti ina mohuhuko i pulisi, hai pulisi ina mopusako i lalu tarunggu.
42012059	Tou mpuu au Kuuliangaakau: barapoko tekabaha hangko i lalu tarunggu ane bara mani piri indamu nubayari."
42013001	I tempo iti, arahe tauna au mopahawe i Yesu kana i bahangkia to Galilea au napapate Pilatu tanganda mohuhu popenombanda i Pue Ala.
42013002	Kanahadina Yesu lolitanda, Nauli: "Ba nipehangu to Galilea iti rapapate nodo lawi melumbu dosanda hangko i ranganda?
42013003	Bara! Agayana ane barakau menoso hangko i dosami, batena worikau rahuku.
42013004	Ara wori hampulo hai ualu tauna au mate lawi nadungkangi sou au mapangka i Siloam au ara i Yerusale. Ba nipehangu kapatenda iti mewali nodo lawi melumbu dosanda hangko i ope-ope tauna ntanina i Yerusale?
42013005	Bara! Agayana ane barakau menoso hangko i dosami, batena worikau rahuku."
42013006	Roo indo, napaliliumi Yesu lolitaNa hai ngkora pandiri ide, Nauli: "Ara hadua tauna au motuda kau ara i bondena. Hambela tempo, laomi ampu bonde bona mampeita ba ara wuana. Agayana bara huba haogu wuana.
42013007	Ido hai nauli ampu bonde iti i topokadipura bondena: 'Peita, i lalu talu parena, maina moparesa kau ide, agayana bara huba haogu wuana au kulambi. Mewali, nutiwi peami! Apa bunduna tuwo inde, mopaope pea karudu tampo.'
42013008	Agayana nahanai topokadipura bondena: 'Ampu, nupogiangaa hampai tuwo hampare mani. Ina kubahi patoana, hai kuwoli awu bona marudu.
42013009	Mole mowua pae pare mai. Ane bara mowua, hangko kutiwiri.' "
42013010	Hambela tempo, Yesu mepaturo i sou penombaa i alo Satu, alo penombaanda to Yahudi.
42013011	Inditi, ara hadua towawine au hampulomi hai ualu parena mahai, lawi napesuangi seta. Towawine iti bungku, bara nabuku meangka togo.
42013012	Kanaitana Yesu towawine iti, Nakakiomi mai, Nauliangaa: "Ina, maohamoko hangko i hakimu."
42013013	Roo indo, Napetobomi towawine iti. Unga pea manoto bengona, meangkami, hai motoyami Pue Ala.
42013014	Agayana ara inditi hadua tadulako sou penombaa au koi inaona moita Yesu mopakaoha tauna i alo penombaa. Ido hai nauli i tauna bosa: "Ini alona, peisake mobago. I alo-alo iti, peisakau mai mampopepakaoha, inee i alo penombaa!"
42013015	Nahanai Pue Yesu: "Ikamu, maroa i raoa peakau! I alo penombaa, ope-ope tauna mokabaha japinda hai baulanda hangko i gimpunda bona raanti lao i raoa rapaenu.
42013016	Inde, ara hadua towawine au pemuleana Burahima; hampulomi hai ualu parena nahilu Datu Tokadake. Bara pae hintoto ane towawine ide rakabaha hangko i karatakana i alo penombaa?"
42013017	Lolitana Yesu iti mopakaeahe iwaliNa, agayana tauna bosa mampokatana ope-ope au nababehi Yesu iti.
42013018	Napaliliu Yesu lolitaNa, Nauli: "Ane poparentana Pue Ala hawe i dunia, noumba pewalina? Poparentana Pue Ala nodo lihu hahawi i lalu ngkora pandiri ide: ara haogu lihu hahawi au naala hadua tauna, hai nahawuka i bondena. Lihu hahawi iti tuwo hai kamahile-hilea, duuna mewali nodo hangkau kau. Hawemohe tadasi mobabehi haranda i daana."
42013020	Napahawe mbuli Yesu hampaka ngkora pandiri i tauna bosa, Nauli: "Poparentana Pue Ala nodo ragi i lalu ngkora pandiri ide:
42013021	Ara ragi au naala hadua towawine, nagalomi hai tapu au ngkaya alana membongke ope-ope."
42013022	I polumaona Yesu lao i Yerusale, Ia mampolumaongi ngkaya boea au mahile hai au koi, mopaguru tauna.
42013023	Ara hadua tauna au mekune i Yesu: "Pue, ba haodi pea tauna au ina molambi katuwo maroa au bara mokahopoa?" Nahanai Yesu:
42013024	"Au molambi katuwo maroa, peisa rapandiri nodo hadua tauna au mesua i baba au maigu. Hangangaa nipari-pari mesua i baba au maigu iti tangana mani tebungkahi. Lawi ane hawe tempona baba iti natuko ampu sou, bosa tauna ina mampeinaohe mesua, agayana barapohe peisa. Mewali ane meangka manikau i raoa, ina mekakiokau merapi bona baba rabungkahiakau. Ina niuli: 'Pue, bungkahia wongkamia baba!' Ina Nahanai: 'Barakau Kuisa, hai bara Kuisa kahangko iumbami mai.'
42013026	Ina niuliangaa: 'O Pue! Maande hai maenu sambelamongkai hai Oyo! MepaturomoKo i lalu boeangki!'
42013027	Agayana ina nahanaikau ampu sou: 'Barakau Kuisa, hai bara Kuisa kahangko iumbami mai. Pelohokau hangko inde, ikamu ope-ope au kadake babehiami.'
42013028	I tempo iti, ina niita toiyorumi hangkoya nodo Burahima, Isaki hai Yako hai ope-ope nabi. Ina mohudahe matana-tana i lalu poparentana Pue Ala. Agayana ina moteteriakau hai mantodiha liliukau, lawi ratukoakau baba, hai ikamu i raoakau.
42013029	Bosa tauna au barahe to Yahudi ina mewali taunaNa Pue Ala i lalu poparentaNa. Ina maihe hangko i humalele dunia, mohudahe hai maandehe matana-tana i lalu poparentana Pue Ala.
42013030	Kahopoana, tauna au tepaibokoa tuwonda ina mewali tepaiyorua. Hai tauna au tepaiyorua tuwonda ina mewali tepaibokoa."
42013031	I tempo iti, arahe bahangkia to Parisi au mai i Yesu, rauliangaa: "PadumoKo hangko inde, hai laoKo i boea ntanina, lawi ara tunggaiana Datu Herode mopapateKo."
42013032	Yesu mouliangaahe: "Niuliangaa topeakalangi iti node: Alo ide hai kahalo Kupopolumao mani pobagoNgku mampopeloho seta hai mopakaoha tauna au mahai. Agayana i kataluna alona, ina hopomi bagoNgku.
42013033	Agayana kehapiri nodo, hangangaa molumao liliuNa monontohi Yerusale. Lawi bara hintoto ane hadua nabi rapapate i raoa kota Yerusale.
42013034	To Yerusale, to Yerusale! Nipapate nabi-nabi. Hai tauna au natuduakau Pue Ala, niwatuihe. Bosa belana Kupeinao moona tayeNgku mokalapuikau nodo hambaa manu ntina au motoboki anana i woi kapina, agayana bara niunde.
42013035	Bona niisa: ina napalehikau Pue Ala! Tou mpuu Kuuliangaakau, barapoNa niita, duuna hawe tempona niuli: 'Pue Ala mowati tauna au mai i lalu hangaNa!' "
42014001	Hambela tempo i alo penombaa, Yesu lao maande i souna hadua tadulakonda to Parisi. Tangana i sou iti, bosa tauna mototoki lawi mohaokihe kanawoaNa.
42014002	I tempo iti wori, hawemi hadua tauna au mahai mangkawae.
42014003	Yesu mekune i guru agama hai to Parisi au ara inditi, Nauli: "Moula atura agamanta, ba peisake mopakaoha tomahai i alo penombaa, ba bara?"
42014004	Guru-guru agama hai to Parisi iti, barahe mehana. Mewali, Yesu mokingkimi tomahai iti, Napakaoha hai Natudu mesule.
42014005	Roo indo, Nauliangaahe: "Ane rapana ara anami ba japimi au manawo i tibubu i alo penombaa. Ba nipogiangaa i lalu tibubu? Ba nihore, kehapiri i alo penombaa?"
42014006	Agayana bara ara hadua au bai mohanai pampekunena Yesu iti.
42014007	I sounda to Parisi iti, Yesu moita hadua torare au mampilei pohudaa au teadai. Ido hai Yesu mopaturohe hai ngkora pandiri ide,
42014008	Nauli: "Ane rakakioko lao i posusa petauna, ineeko mohuda i pohudaa au teadai. Mole pae ara tauna ntanina au rakakio au melumbu karabilana hangko irio.
42014009	Ane nodo, ampu sou ina mouliangaako node: 'Pelimba! Ia mohuda inde.' Ina maeako melimba lao mohuda i taleu.
42014010	Mewali, ane rakakioko lao i posusa, agina mohudako hampai i taleu, bona ampu sou ina mouliangaako: 'Ene, maike mohuda i pohudaa au maroa i lindo.' Ane nodo, ina rabilako i lindonda tauna bosa.
42014011	Hema au mampemahile ina rapaiwoi, hai hema au mengkaiwoi ina rapakahile."
42014012	Roo indo, Yesu mololita i to Parisi iti, Nauli: "Ane mokakioko tauna mai i posusamu, maroa pualo ba kaindi, ineeko mokakio rangamu, halalumu, hai topebuku i lalu boeamu. Lawi ihira, batenda ina mokakio woriko, hai apa au nubabehi iti ina tehurungi.
42014013	Agayana ane mopaarako susa, hangangaa nukakio tauna au meahi-ahi tuwonda, au bara masilolonga watanda, au palu hai au bilo.
42014014	Ane nodo babehiamu, ina nawatiko Pue Ala, lawi bara rabuku tauna iti mohurungi babehiamu. Apa au nubabehi iti ina nahurungi Pue Ala i karapatuwonda hule ope-ope tauna au maroa babehianda."
42014015	Tanganda maande, ara hadua torare au mohadi lolitana Yesu inona. Ido hai nauli i Yesu: "Morasi mpuu tauna au ina maande hihimbela hai Pue Ala i lalu poparentaNa."
42014016	Agayana nauli Yesu i tauna iti: "Hambela tempo ara hadua tauna au mobabehi posusa mahile, hai bosa tauna nakakio.
42014017	Masilolongami ope-ope, ampu susa motudumi hawina lao mouliangaahe tauna au rakakio: 'Laomoke maande, lawi masilolongami ope-ope.'
42014018	Agayana ope-opehe au rakakio, ara penggolianda pane barahe peisa lao i posusana. Hadua au nguru-nguruna rakakio manguli: 'Hangko meholona tampo, hai hangangaa lao hampai kupeita. Merapina ampu, barana peisa lao.'
42014019	Ara mbuli hadua au manguli: 'Hangko meholona lima bokona japi, hai hangangaa laohe hampai kupopopajeko. Merapina ampu, barana peisa lao!'
42014020	Ara mbuli hadua au manguli: 'Hangko rataunana! Mewali, barana peisa lao.'
42014021	Pesulena hawina, ia mopahawe i ampuna pehananda tauna au rakakio. Rumihi mpuu karumpuna ampu susa iti, ido hai nauliangaa hawina: 'Laomoko hoholiga i rara mahile hai i penga-penga rara i boea. Nukakio mai ope-ope tauna au meahi-ahi tuwonda, au bara masilolonga watanda, au bilo, hai au palu.' Lao mpuumi hawina iti moula hawana ampuna.
42014022	Pesulena mbulimi, nauli i ampuna: 'Ampu, hawamu kupopolumaomi, agayana bara mani buke soumu, ara mani pohudaa.'
42014023	Ido hai ampu susa iti mouliangaa: 'Lao mbuliko i raoa boea bona nubambari posusa ide iumba pea, maroa i rara au mahile maroa i rara au koi. Hangangaa nupasimbukuhe tauna mai, bona soungku buke.
42014024	Lawi tou mpuu kuuliangaakau: bara huba hadua tauna au kukakio nguru-nguruna ina mampemina paandeku!' "
42014025	Bosa tauna meula i Yesu i lalu polumaoNa. Yesu mampembalilingimohe, Nauli:
42014026	"Nipehadingi, ikamu au mampeinao meula Iriko: hema au melumbu pampokakayana inana, umana, towawinena, anana, halaluna, ba watana haduduana hangko i ahina Iriko, ia bara peisa mewali topeulaNgku.
42014027	Nipehadingi, ikamu au mampeinao meula Iriko: hema au bara mau mohalea kau mombehape hai meula Iriko, bara peisa mewali topeulaNgku.
42014028	Ane ara hadua hangko i olomi au mampeinao moaro haogu sou au mahile, hangangaa nupepekiri hampai popobayarina poarona soumu iti, ba ina handa doimu ba bara.
42014029	Lawi ane nupopeangka ariina, agayana ope doimu hangko damani roo, ina raele-eleko ope-ope tauna au moita.
42014030	Ina rauli: 'Ae! Tauna ide mampeinao moaro sou mahile, agayana bara handa doina!'
42014031	Nodo wori, ane ara hadua datu au moanti surodadona au hampulo sabuna bona mobungka hadua datu au ara rompulo sabuna surodadona, agina datu iti mampepekiri hampai, ba nabuku moewa iwalina ba bara.
42014032	Lawi ane naisa kadana nabuku moewahe, i tempona karao mani, ia peisa motudu bahangkia surona lao modame hai iwalina."
42014033	Napaliliu Yesu lolitaNa, Nauli: "Nodo wori ikamu, agina nipepekiri hampai apa au hangangaa nibabehi bona mewalikau topeulaNgku. Lawi ane bara niunde mokabaha ope-ope au ara irikamu, barakau peisa mewali topeulaNgku."
42014034	"Bure, mobundu ntepuu. Agayana ane matawaa, peisa pae rapakebure hule?
42014035	Kehapiri rapopakarudu pea tuda-tuda, barapi mobundu. Aginami ratende. Hemakau au mohadi lolitaNgku ide, nipehadingi maroa!"
42015001	Hambela tempo, bosa toperuru asele hai tauna ntanina mai i Yesu lawi mampeinaohe mampehadingi lolitaNa. Tauna iti raimba tauna au kadake babehianda.
42015002	Ara worihe to Parisi hai guru-guru agama au moitahe. Mohume-humemohe, rauli: "Ae! Ia mohimada hai tomadosa, hai maande sambelahe!"
42015003	Ido hai Yesu mopahaweahe ngkora pandiri ide,
42015004	Nauli: "Ane rapana ara hadua rangami au ara dimbana hangatu baana. Ane matanta hambaa, apa au nababehi? Batena napalehi dimbana au hahio pulona hai hahio i pada, hai lao mohaoki hambaa au matanta duuna nalambi.
42015005	Ane nalambi hule, matana mpuu. Anti kamatanana, nahompomi dimbana hai naanti hule lao i gimpuna.
42015006	Roo indo, mokakiomi himadana hai hintonggina, nauliangaahe: 'Mosusamoke! Lawi dimbaku au matanta kulambi hulemi.'
42015007	Nodo wori i suruga, ane hadua tauna au madosa menoso hangko i dosana, melumbu kamatanana Pue Ala mampokatana tauna iti pane hahio pulona hai hahio tauna au manoto au bara paraluu menoso."
42015008	Napaliliu Yesu lolitaNa hai ngkora pandiri ide, Nauli: "Pandirina ara hadua towawine au mowoli hampulo pekana doi pera. Ane matanta hampeka, apa au nababehi? Ia lao mohuwe hulo hai mokawohi souna. Batena nahaoki duuna nalambi.
42015009	Kanalambina, ia mokakiomi rangana hai hintonggina, nauli: 'Maimoke mosusa! Matana mpuuna, lawi kulambi hulemi doingku au matanta.'
42015010	Nodo wori kamatananda malaekana Pue Ala mampokatana hadua tomadosa au menoso hangko i dosana."
42015011	Nauli mbuli Yesu: "Pandirina, ara hadua uma au ara rodua anana, tobalilo ope-ope.
42015012	Au toadi mouliangaa umana: 'Uma, nuweimona hampai kirangku hangko i anu-anumu.' Mewali, umanda mokira-kiraamohe anu-anuna i anana au rodua iti.
42015013	Bahangkia alona roo indo, anana au toadi mampobalumi kirana hai molumao hawe i tampo au karao. Inditi, ia mopaope mbero doina i babehia au bara hintoto.
42015014	Opemi doina, arami rimi mahile i lalu tampo iti, duuna meahi-ahi tuwona.
42015015	Laomi mampedurei i hadua ampu boea bona molambi paandena. Ampu boea iti motudumi mokampai boena.
42015016	Anti kamarimina, naunde woya moande paande boe. Nauri nodo, bara ara hadua au mowei paande.
42015017	Kahopoana, mokatuinaomi umana, hai nauli laluna: 'Mogalori topobago i souna umangku, melabi-labi paandenda, agayana iko ide, ina mateohona.
42015018	Mewali, ina mesulena lao i umangku, hai ina kuuliangaa: Uma, masalamona i Pue Ala hai irio.
42015019	Barapona hintoto nukakio anamu. Agina nuimbana hawimu.'
42015020	Roo indo, mesulemi lao i umana. Karao mani hangko i souna, umana moitami anana. Anti kamaahina, melangkami lao mampohidupaa, nakalapui hai naangki.
42015021	Nauli anana iti: 'Uma, masalamona i Pue Ala hai irio. Barapona hintoto nukakio anamu.'
42015022	Agayana umana mokakiomohe topobagona, nauliangaahe: 'Holigakau mai! Nianti mai hampi au makara nibaduia. Nipusa sisikale i karawena, hai nikandupai.
42015023	Roo indo, laomokau mopakala ana japi au marudu hai nisambale. Ina mosusake hai maandeke i katana-tana!
42015024	Lawi anangku ide matemi hangkoya, agayana tuwo hulemi. Matanta hangkoya, agayana kulambi hulemi.' Mewali mosusamohe i katana-tana.
42015025	I tempo iti, anana au towutu ara i bonde. Pesulena hangko i bonde, hungkumi i sou, mohadimi topotulali hai topodero.
42015026	Ido hai mokakiomi hadua topobagona umana, pane napekune ba apa au tangana rababehi.
42015027	Nahanai topobago iti: 'Adimu hawe hulemi! Umamu motudumi tauna mosambale ana japi au marudu, lawi anana au matanta nalambi hulemi i kamaroa-roana.'
42015028	Masodo mpuu anana au towutu iti, alana bara mau mesua i lalu sou. Umana lao mowawaha mesua.
42015029	Agayana nauli: 'I pare-parena madotana mobago irio, Uma. Bara hambela kusapuaka hawamu. Nauri nodo, apa au nubabehiana? Mogalori hambaa towau, bara mani ara au nuweina bona kubabehi posusa hihimbela hai himadangku.
42015030	Anamu au hangko mesule iti motende mbero anu-anumu i towawine au kadake babehiana, agayana i pesulena ide, nusambaleari japi!'
42015031	Nahanai umana: 'Anangku, oyo maida liliuko hihimbela hai iko. Ihi soungku, oyo wori ampuna.
42015032	Nauri nodo, hintoto mpuuke mosusa i katana-tana, lawi adimu au mate hangkoya, tuwo hulemi. Matanta hangkoya, agayana talambi hulemi.' "
42016001	Roo indo, Yesu mopahawe ngkora pandiri ide i topeguruNa, Nauli: "Ara hadua topebuku au ngkaya doina. Ia moangka hadua tauna mokadipura doina hai anu-anuna. Agayana arahe tauna au mosalai topobagona iti, rauliangaa ampuna: 'Topobagomu iti motende ntoo pea doimu!'
42016002	Ido hai topebuku iti mokakiomi topobagona, nauliangaa: 'Ara bambari au rapahaweana au mosalaiko i pobagomu. Mewali, hangangaa nupetudungiana ope-ope suramu. Oyo barapi ina mokadipura doingku hai anu-anungku.'
42016003	Nauli laluna topobago iti: 'Oo, apami au hangangaa kubabehi? Nakabahamona ampuku hangko i bagongku. Ane motongkona bonde, bara kubuku, hai maeana merapi-rapi.'
42016004	Hangko indo, nauli laluna: 'Aa, ide-ide kuisami! Lawi ina rakabahana hangko i bagongku, agina mohaokina hampai rangangku au bosa, bona ihira motarimana i lalu sounda.'
42016005	Mewali, ia mokakiohe ope-ope tauna au moinda i ampuna. I tauna au nguru-nguruna, nauli: 'Hangkia indamu i ampuku?'
42016006	Nahanai tauna iti: 'Hangatu belena lana.' Nauli topobago iti: 'Idemi sura indamu. Mohudamoko, nuuki pea inde lima pulona belena!'
42016007	Roo indo, lao i tauna au hadua, nauliangaa: 'Oyo, hangkia indamu?' Nahanai: 'Hasabu karuna pare.' Nauli topobago iti: 'Idemi sura indamu. Mohudamoko, nuuki pea inde ualu atuna karuna.'
42016008	Kanahadina topebuku iti apa au nababehi topobagona, natoyari, lawi nauri motengko babehiana agayana naisa mampekiri karao bona maroa katuwona. Lawi tauna au kadake babehianda moisa mampekiri karao bona maroa katuwonda i alo au ina mai. Kamapandenda melumbu pane tauna au mengkoru i Pue Ala.
42016009	Ido hai Kuuliangaakau: tauna au mengkoru i Pue Ala hangangaa mampepekirihe karao. Anu-anumi i dunia ide hangangaa nipake motulungi hangka rangami, bona ane hawe tempona anu-anumi iti barapi mobundu, ina ratarimakau i paidaa au maroa duuna kamahae-haea.
42016010	Ane hadua tauna peisa rapoinalaia anu-anu au haodi pea, ia peisa wori rapoinalaia anu-anu au ngkaya. Agayana ane bara manoto pokadipurana anu-anu au haodi, apa mani pokadipurana anu-anu au ngkaya!
42016011	Mewali, ane bara nibuku mokadipura maroa anu-anumi i dunia ide, hema pae ina mampoinalaiakau peawa au tou-tou i suruga?
42016012	Hai ane bara niisa mokadipura maroa anu-anunda tauna ntanina au rapoinalaiakau, hema pae ina moweikau anu-anu au mewali anumi haduduami?
42016013	Bara ara hadua tauna au nabuku mampobagoa rodua tauna, lawi hadua ina napokaahi, hai hadua nakahihi. Hadua ina napeulai hawana, hai hadua nasapuaka. Nodo wori ikamu, barakau peisa mampeulai peundeana Pue Ala hai mohahaoki wori anu-anu dunia."
42016014	Karahadina to Parisi lolitana Yesu, ihira moele-eleri, lawi raunde mohahaoki doi.
42016015	Agayana Yesu mouliangaahe: "Mampemanotokau i peitana manusia. Agayana Pue Ala moisa ihi lalumi. Lawi apa au nahaoki manusia, itimi au nakahihi Pue Ala.
42016016	Mepongka hangkoya duuna kahawena Yohane Toperiu, Aturana Musa hai suranda nabi-nabi rabambarimi hai rapaturoahe tauna. Agayana mepongka ide-ide, Ngkora Marasa kana i poparentana Pue Ala au rabambari liliu. Ido hai bosa tauna mopari-pari mesua i lalu poparentaNa.
42016017	Ope-ope lolita au teuki i lalu Sura Aturana Pue Ala hangangaa mewali. Ane ara mani langi hai dunia, batena bara ara hambua lolita i lalu Sura Aturana Pue Ala au bara ina mewali.
42016018	Hema au mampogaaki towawinena hai mampotambia towawine au ntanina, mebualosi. Hai hadua tobalilo au mampotambia hadua towawine au napogaaki rangana, mebualosi wori."
42016019	Hangko indo, nauli Yesu: "Ara hadua topebuku. Hampina nodo hampi datu, ope-ope hampina au masuli holona. Katuwona alo-alona, mosusa pea.
42016020	I baba souna, rawolimi hadua tauna au meahi-ahi tuwona, hangana Lasaru. Watana buke tangga.
42016021	Anti kamarimina, napeinao woya maande wuta au manawo hangko i wongko mejana topebuku iti, agayana bara rapaliu. Tangana mohuda inditi, radilai dike tanggana.
42016022	Roo indo, matemi Lasaru, hai ia raanti malaeka lao i pohudaa au maroa i holana Burahima. Bara mahae hangko indo, mate worimi topebuku iti, hai ratawu.
42016023	Agayana topebuku iti raanti i paidaa tomate, hai inditi ia mantodiha liliu. Roo indo, mengoami hai moita ngkarao Burahima. Lasaru mohuda i holana.
42016024	Mekakiomi topebuku iti, nauli: 'Uma Burahima! Nupokaahina wongkoya! Nutuduana Lasaru moeme karawena i owai bona mai motudoi dilangku. Mapari ntepuu kuhadi i lalu api ide!'
42016025	Nahanai Burahima: 'Anangku, nukatuinao tuwomu i dunia: i tempo iti, molambimoko ope-ope au maroa, agayana Lasaru molambi pea kapari. Ide-ide, tepalindomi Lasaru inde, agayana oyo hangangaa molambi kapari.
42016026	I olonta ara hambua kabe au matindo ntepuu, au bara peisa rapoliungi. Ido hai tauna hangko inde bara peisa lao inditi, hai tauna hangko inditi bara peisa mai inde.'
42016027	Roo indo, nauli mbuli topebuku iti: 'Ane nodori, kuperapi mpuu bona nutudu Lasaru lao i souna umangku,
42016028	lawi ara manihe lima halalungku au maida inditi. Nutudu Lasaru mampopaingaahe kana i apa au mewali iriko dati worihe molambi paidaa au mapari inde.'
42016029	Nahanai Burahima: 'Bara! Lawi arami surana Musa hai suranda nabi-nabi au raukiahe. Pogiangaamohe mampeulai apa au teuki i lalu sura iti.'
42016030	Nauli topebuku iti: 'Uma Burahima, ane iti pea, bara handa! Ane nutudu hadua tomate au tuwo hule lao mololita irihira, hangko mampenosoirihe dosanda!'
42016031	Agayana nauli Burahima: 'Ane lolitana Musa hai lolitanda nabi-nabi bara ratarima, batena barahe ina mepoinalai, kehapiri ara tomate au tuwo hule.' "
42017001	Roo indo, nauli Yesu i topeguruNa: "Batena ara pekelo au mopamanawo tauna alanda madosa. Agayana marugi mpuuhe tauna au mopaara pekelo iti!
42017002	Hema au mopakanawo hadua tauna au koi tuwona alana barapi mepoinalai Iriko, ina rumihi mpuu pehukuna Pue Ala i tauna iti. Aginami hambua watu pogilia au mahile ratoe i tambolona hai ratende i tanga tahi.
42017003	Ido hai hangangaa mainga-ingakau! Ane halalumu mobabehi sala, hangangaa nikonto. Ane tebalikimi laluna, niampungi woya.
42017004	Ane masala halalumu irio kehapiri pitu belana i lalu hangalo, hai bela-belana mai merapi ampu irio, hangangaa nuampungi."
42017005	Rauli topeguruNa: "Pue, pakarohoa wongkamia pepoinalaingki!"
42017006	Nahanai Yesu: "Ane arami pepoinalaimi nauri kokoi pea nodo lihu hahawi, peisa niuliangaa kau au mahile ide: 'Mawukamoko hangko inde, hai melimbako i tahi!' hai batena ina mewali moula hawami."
42017007	Napaliliu Yesu lolitana hai ngkora pandiri ide, Nauli: "Pandirina, ara hadua hangko irikamu au ara hawina. Hawi iti lao mowia ba mokampai porewumu. Ane mesule hangko i pobagoana, apa au niuliangaa? Ba niuli: 'Maimoko maande'?
42017008	Manoto bara! Ina niuliangaari node: 'Nupasilolongaana paandeku! Mempahuruko hampai. Nurorana tangangku maenu hai maande. Ane roona maande, hangko peisariko maande.'
42017009	Bara wori ina niuli ngkaya kamaroana i hawimu iti, lawi oyomi ampuna hai ia mia-mia moula hawamu.
42017010	Nodo wori ikamu. Ane roomi nipeulai ope-ope au napohawaakau Pue Ala, hangangaa niuli: 'Ikami ide, hawi biasa peangkai. Kibabehi pea apa au Napohawaangkai ampuki.' "
42017011	I lalu polumaoNa lao i Yerusale, Yesu moula tampa tamponda to Samaria hai to Galilea.
42017012	KahaweNa i hambua boea, hampulo tauna au ketangga mai mampohidupaa. Kakarao mani, mekakiomohe,
42017013	rauli: "Yesu! Guru! Nupokaahi wongkamia!"
42017014	Kanaitanda Yesu, Nauliangaahe: "Laomokau hampai nipetudungia watami i tadulako menomba, bona tongawa kamaohamimi." Tanganda molumao, maohamohe.
42017015	Hadua hangko i tauna iti mesulemi lao i Yesu, nauli masisimbuku: "Toyami Pue Ala. Maohamona!"
42017016	Ia molingkudu motumpa i lindona Pue Yesu hai manguli ngkaya kamaroana Iria. Tauna iti iami hadua to Samaria.
42017017	Roo indo, nauli Yesu i ope-ope tauna au meula Iria: "Barahe pae hampulo au Kupakaoha? Iumbamohe rangana au hahio?
42017018	Moapari pane hadua pea au mesule manguli ngkaya kamaroana i Pue Ala? Hai ia bara to Yahudi!"
42017019	Hangko indo, nauli mbulimi Yesu i tauna iti: "Meangkamoko, hai laomoko. Anti pepoinalaimu Iriko, ido hai maohamoko."
42017020	Bahangkia to Parisi mekune i Yesu, ba impira ina hawe poparentana Pue Ala i dunia. Nahanai Yesu: "Nguru-nguruna i kahawena poparentana Pue Ala i dunia, bara ara tanda-tanda au ina raita.
42017021	Nodo wori, bara ara tauna au ina manguli: 'Peita olou, itimi!' ba: 'Peita inde, idemi!' Lawi poparentana Pue Ala ara i olomi."
42017022	Roo indo, nauli Yesu i topeguruNa: "Hambela tempo, ina nipeinao mpuu moitaNa, agayana baraNa ina niita.
42017023	I tempo iti, ara tauna au ina mouliangaakau: 'Peita, oloumi mai Ana Manusia!' Ara wori au ina manguli: 'Idemi!' Agayana ineekau lao meula irihira!
42017024	Lawi ane hawe huleNa, Iko Ana Manusia, ina tongawa mpuu. KahaweNgku ina raita nodo pewangka kila au mesupa i pembetoa alo hai mewangka hawe-hawe i katampua alo.
42017025	Agayana nguru-nguruna, Iko hangangaa ina rapopeahi-ahiNa hai rasapuakaNa tauna au tuwo ide-ide.
42017026	Apa au mewali i tempona nabi Noho hangkoya, ina mewali wori i alo kahaweaNgku, Iko Ana Manusia.
42017027	I tempona nabi Noho hangkoya, manusia mampomalea, barahe moisa apa au ina morumpahe. Maande hai maenu liliu peahe, motambihe hai rapopotambihe. Iti au rababehi liliu duuna nabi Noho mesua i lalu duanga mahile. Unga pea ihira naumbala owai, hai matehe ope-ope.
42017028	Nodo wori kamampomaleanda tauna i kota Sodomo i tempona Lot maida inditi. Maande liliu peahe, maenu-enuhe, mobalu-baluhe, mowiahe hai moarohe sou.
42017029	Agayana i kapaduna Lot hangko i kota Sodomo, tauna iti ranawongihe api hai watu au mawaa hangko i langi, hai tehuwehe ope-ope.
42017030	Nodo wori kamampomaleanda tauna i kahaweNgku hule Iko, Ana Manusia, i dunia.
42017031	I alo iti, tauna au mohuda i tarampa, ineehe hampai mesua i lalu sou mangala anu-anunda. Nodo wori tauna au i bonde, ineehe hampai mesule i boea mangala ba apa-apa. Hangangaa liliuhe melangka!
42017032	Nikatuinao apa au mewali i towawinena Lot!
42017033	Hema au mampeulai peundeana haduduana, bara molambi katuwo maroa. Agayana hema au mokabaha peundeana hai meula Iriko kehapiri rapapate, iami au molambi katuwo maroa.
42017034	Tou mpuu au Kuuliangaakau: i alo pesuleaNgku, ara rodua au maturu i hambua koi, hadua raala hai hadua rapalehi.
42017035	Rodua towawine tanganda mombau, hadua raala hai hadua rapalehi.
42017036	[Rodua tauna mobago sambela i bonde, hadua raala hai hadua rapalehi.]"
42017037	Karoona Yesu mololita, mekunehe topeguruNa Iria, rauli: "Pue, iumba pewaliana ope-ope iti?" Nahanaihe Yesu, Nauli: "Ane moitakau tadasi kaloa mogulu, niisa kaarana au mate inditi. Nodo wori, ina tongawa mpuu kahaweNgku hule i dunia."
42018001	Roo indo, Yesu mopahawe hampaka ngkora pandiri i topeguruNa bona mekakae liliuhe hai inee malede lalunda.
42018002	Nauli: "I lalu hambua boea, ara hadua topobotusi au bara mengkoru i Pue Ala hai bara wori mobila ba hema pea.
42018003	I boea iti, ara wori hadua towawine au bemba. Bosa belana laomi molindo topobotusi iti moanti kara-karana, nauli: 'Tulungi wongkoya mampombelindoa iwalingku.'
42018004	I lalu bahangkia kamahaena, topobotusi iti bara mau modurei. Agayana kahopoana, nauli laluna: 'Kehapirina bara mengkoru i Pue Ala hai bara mobila ba hema pea,
42018005	agayana anti kahawena liliu tobemba iti maina mosalempori, agina kubotusi peami kara-karana. Lawi ane bara kutulungi, ia ina mai liliu iriko.' "
42018006	Roo indo, nauli Pue Yesu: "Nipehadingi apa au nauli topobotusi iti. Nauri bara manoto laluna, agayana naunde motulungi tobemba au merapi liliu iria.
42018007	Mewali, apa mani Pue Ala au Naunde mohanai pamperapinda taunaNa au meraroa Iria maroa kaindi ba mabaa. Ba nipehangu, hangangaa mahae-hae tapegia, hangko Natulungirike Pue Ala?
42018008	Bara! Batena holiga kaNatulunginta. Agayana ane hawe huleNa, Iko Ana Manusia, ba Kulambi mani tauna au mepoinalai i lalu dunia ide?"
42018009	Napahawe mbulimi Yesu ngkora pandiri ide i tauna au mampetomanoto hai au mopapakoihe ranganda.
42018010	Nauli Yesu: "Ara rodua tauna au lao i Souna Pue Ala bona mekakae, hadua to Parisi, hai hadua, toperuru asele.
42018011	To Parisi iti meangkami hai mekakae i laluna, nauli: 'Pue Ala, kuuli ngkaya kamaroana Irio, lawi barana nodo tauna ntanina au manangka, au motengko lalunda, hai au mebualosi. Kuuli ngkaya kamaroana Irio lawi barana nodo olou toperuru asele.
42018012	Mopuasana rombela i lalu haminggu. Hai hangko i ope-ope wuana bagongku, kuweiKo hangkira hampulo.'
42018013	Agayana toperuru asele iti, meangka ngkarao pea, hai bara bai mengoa i langi. Anti kanaisana dosana, ia mohapa-hapa pondana, nauli: 'Pue Ala! Nupokaahi wongkoya, lawi iko ide tauna au madosa!' "
42018014	Hangko indo, napahopo Yesu lolitaNa, Nauli: "Tou mpuu au Kuuliangaakau: i pesulenda i sounda, toperuru asele iti nadokomi Pue Ala hai Naimba manoto i peitaNa, agayana to Parisi iti, bara nadoko Pue Ala. Lawi hema au mampemahile, ina napaiwoi Pue Ala. Hai hema au mengkaiwoi, ina napakahile Pue Ala."
42018015	Hambela tempo, arahe tauna au moanti ananda i Yesu bona Napetobohe hai Nawatihe. Karaitana topeguruNa apa au rababehi tauna iti, rakarumpuirihe.
42018016	Agayana Yesu mokakiomohe anangkoi iti, hai Nauliangaahe topeguruNa: "Pogiangaahe anangkoi mai Iriko. Ineehe nikonto, lawi tauna au nodohe anangkoi ide ina mewali taunana Pue Ala i lalu poparentaNa.
42018017	Tou lolitaNgku ide: ane barakau mengkoru i Pue Ala nodo hadua anangkoi, barakau ina mewali taunaNa i lalu poparentaNa."
42018018	Hambela tempo, ara hadua tuana au mekune i Yesu, nauli: "Guru au maroa, apa au hangangaa kubabehi bona molambina katuwo maroa au bara mokahopoa?"
42018019	Nauli Yesu i tauna iti: "Moapari hai nuuli Iko ide tauna au maroa? Bara ara hadua tauna au maroa, batena pea Pue Ala.
42018020	Nuisami hawa au teuki i lalu Aturana Musa: inee mebualosi, inee mepapate, inee manangka, inee mosabiki dongko, hai nubila inamu hai umamu."
42018021	Nauli tauna iti: "Ope-ope hawa iti, aminami kupeulai hangko i kaanangkoiku mani."
42018022	Kanahadina Yesu lolitana, Naulimi: "Ara mani hampaka au hangangaa nubabehi. Laomoko hampai mampobalu ope-ope anu-anumu, hai holona nuweihe tauna au meahi-ahi tuwonda. Ane nodo nubabehi, ina mahile hurungina au nuhumba i lalu suruga. Roo indo, maimoko meula Iriko."
42018023	Kanahadina lolitana Yesu, masusami laluna, lawi ngkaya anu-anuna.
42018024	Naisami Yesu kamasusana laluna, ido hai Nauli: "Mapari mpuu tauna au pebuku mewali taunana Pue Ala i lalu poparentaNa.
42018025	Mamura mani hambaa onta mesua i kalolu gigiu pane topebuku mewali taunana Pue Ala i lalu poparentaNa."
42018026	Tingkaramohe tauna au mohadi lolitana Yesu iti, rauli: "Oo, ane nodori, hema pae au nabuku molambi katuwo maroa au bara mokahopoa?"
42018027	Nahanai Yesu: "Ane manusia, bara nabuku. Agayana ane i Pue Ala, ope-ope peisa mewali, lawi bara ara au bara Nabuku."
42018028	Hangko indo, nauli Peturu: "Noumbami ikami? Kipalehimi hinangkana bona kiulaKo."
42018029	Ido hai nauli Yesu i topeguruNa: "Bona niisa: hema au mopalehi souna, ba towawinena ba halaluna ba tosaena ba anana anti pengkoruna i Pue Ala,
42018030	batena ina molambi bosa belana hurungina hangko i ope-ope au napalehi i dunia ide, hai molambi wori katuwo maroa au bara mokahopoa i alo au ina mai."
42018031	Hambela tempo, Yesu mokakiomohe topeguruNa au hampulo hai rodua mogulu mopatani, hai Nauliangaahe: "Nipehadingi maroa! Ide-ide laomoke monontohi Yerusale. I kota iti, ina tepabukei ope-ope au rauki nabi-nabi kana Iriko.
42018032	Ina rahuhuNa i tauna au barahe to Yahudi. Ina rakakabosaiNa, rapakoiNa, ratinuduhiNa,
42018033	rawombeNa, hai rapapateNa. Agayana i kataluna alona, ina tuwo huleNa."
42018034	Agayana topeguruNa barahe moisa tunggaiana Yesu, lawi lempona lolitaNa tewuniangi mani irihira.
42018035	Hungkumi Yesu i boea Yeriko, ara hadua tobilo au mohuda i wiwi rara merapi-rapi.
42018036	Pohadina tauna bosa moliu, mekunemi, nauli: "Moapari?"
42018037	Rahanai tauna bosa: "Yesu to Nasare, Iami au moliu!"
42018038	Kanahadina tobilo iti lolitanda, meraroami, nauli: "Yesu, pemuleana Datu Daudi! Nupokaahi wongkoya!"
42018039	Tauna au moiyoruhe mampokarumpu, rauliangaa "Mandiiko!" Agayana tobilo iti, monganga-nganga pea masisimbuku, nauli: "Pemuleana Datu Daudi! Nupokaahi wongkoya!"
42018040	Mengkaroomi Yesu hai Natudu tauna, Nauli: "Anti mai tobilo iti!" Raanti mpuumi i Yesu, hai Yesu mekune iria, Nauli:
42018041	"Apa au nuunde Kubabehiako?" Nahanai tobilo iti: "Pue, kuunde wongkoya bona meitana!"
42018042	Nauli Yesu: "Meitamoko. Anti pepoinalaimu Iriko, Kupakaohamoko."
42018043	Unga pea meita. Hangko indo, liliu meula i Yesu hai motoya Pue Ala. Hai ope-ope tauna au moita apa au mewali, motoya worimohe Pue Ala.
42019001	I polumaoNa Yesu monontohi Yerusale, Ia moliu i boea Yeriko.
42019002	I boea iti, ara hadua kapala toperuru asele au pebuku, hangana Sakeu.
42019003	Sakeu iti mampeinao mpuu moita Yesu. Agayana anti kantembena, ia bara peisa moita, lawi bosa mpuuhe tauna au mogulu inditi.
42019004	Ido hai melangkami Sakeu mampehindorungi tauna bosa, hai mengkahemi i kau ara bona ia peisa moita Yesu ane moliu inditi.
42019005	KahaweNa Yesu inditi, mengoami, Nauliangaa: "Sakeu, mendaulumoko holiga! Lawi ina Kusondakiko i soumu."
42019006	Hoholigami Sakeu mendaulu, hai matana laluna motarima Yesu i souna.
42019007	Karaitana tauna bosa apa au mewali iti, mohume-humemohe, rauli: "Ae, moapari pane Ia mesonda i souna tomadosa?"
42019008	Tangana Yesu i lalu sou, meangkami Sakeu mouliangaa: "Pue, hantanga hangko i ope-ope anu-anungku ina kuweihe tauna au meahi-ahi tuwonda. Hai hema pea au kubagiu, ina kupopesuleahe iba belana hangko i apa au kubagiungaahe."
42019009	Nauli Yesu: "I alo ide, katuwo maroa hawe i soumu. Tekabahamoko hangko i huku dosamu, lawi mepoinalaimoko i Pue Ala nodo Burahima toiyorunta.
42019010	Ido hai Iko, Ana Manusia, maiNa i dunia ide. Lawi tunggaiaKu bona mohaokiNa tauna au karao hangko i Pue Ala hai mohoremahe hangko i huku dosanda."
42019011	I tempona Yesu bara mani karao hangko i kota Yerusale, bosahe tauna meula Iria. Tauna bosa iti mampehangu: ane hawe Yesu i Yerusale, poparentana Pue Ala unga pea ina hawe i dunia. Mewali, Yesu mopaliliumi lolitaNa hai ngkora pandiri ide,
42019012	Nauli: "Ara hadua tuana au motunggai lao i tampo au karao bona ralanti mewali datu, hai roo indo, ina mesule.
42019013	Mewali, hangko damani padu, mokakiomi hampulo hawina, hai naweihe hadua-hadua hampeka doi bulawa. Naulimi tuana iti i hawina: 'Doi au kuweikau ide, hangangaa nipopolumao bona i pesuleangku deade, ara anana.'
42019014	Agayana i tampona tuana iti, ara worihe tauna au mokahihi. Mewali, i kapaduna, rahawami bona bahangkia suro lao mouliangaa Datu Mahile: 'Tua, inee talanti ia mewali datungki, lawi bara kiunde!'
42019015	Nauri nodo, tuana iti ralanti pea, hai mesule lao i boeana. I pesulena, nakakiomohe hawina, mampekune noumba karapopolumaona doina.
42019016	Au nguru-nguruna mai iria, nauli: 'Datu, au nuhuhuana hangkoya, doi bulawa au hampeka. Idemi anana, doi bulawa au hampulo pekana.'
42019017	Nauli datu iti: 'Maroa mpuu kanupopolumaona bago au kuweiko. Oyomi hawi au maroa. Mewali, anti kamanotomu i bago au koi, ina kupoinalaiko motadulakoi hampulo boea.'
42019018	Hawi au karoduana mai wori iria, nauli: 'Datu, au nuhuhuana hangkoya, doi bulawa au hampeka. Idemi anana, doi bulawa au lima pekana.'
42019019	Nauli mbulimi datu i hawi au karoduana iti: 'Maroami. Mewali, ina kupoinalaiko motadulakoi lima boea.'
42019020	Roo indo, mai worimi hawi au hadua. Nauli: 'Idemi doimu Datu. Kuwoli maroa, kupoto i lalu lencoku.
42019021	Langana irio Datu, lawi kuisa kamakancamu. Nupopobago mantimingkai. Nutudungkai mehua hai mantuda, bona irio haha wuana.'
42019022	Nauliangaa datu: 'Oyomi hawi au kadake! Nuisa iko ide tauna au makanca au mampopobago mantimi hawingku. Kutuduhe mehua hai mantuda, bona iriko haha wuana!
42019023	Ane nodo, moapari hai bara nupopesua peami doingku i bank, bona ane mesulena, hangangaa kulambi doingku hai ara wori anana!'
42019024	Roo indo, nauli mbulimi datu i tauna au meangka i holana: 'Niala doi au ara iria, hai niwei i hawingku au molambi hampulo pekana doi bulawa.'
42019025	Wulimohe tauna au meangka i holana, rauli: 'Moapari, Datu? Lawi arami hampulo pekana iria!'
42019026	Nahanai datu: 'Tou-tou kuuliangaakau: hema au peisa rapoinalai hai apa au rawei, ina rawei mbuli. Agayana hema au bara peisa rapoinalai, nauri haodi pea au rawei, batena ina raala hule.'
42019027	Roo indo, nauli mbulimi datu iti: 'Antimide mai iwalingku au mosapuaka karalantiku mewali datunda. Nipapatemohe ope-ope inde bona kuita!' "
42019028	Karoona Yesu mololita nodo, moiyorumi lao monontohi kota Yerusale.
42019029	Hungkumohe i boea Betpage hai Betania i bulu Saitun, Yesu motudumi rodua topeguruNa moiyoru,
42019030	Nauliangaahe: "Laomokau i boea au talindo. Ane hawekau inditi, ina niita hambaa ana kalide au tetaka, au bara mani hambela rapodara. Nikakahi kolorona hai niantiaNa mai.
42019031	Ane ara au mekune irikamu moapa hai nikakahi, niuliangaa node: 'Pue moparaluu.' "
42019032	Kalaondami topeguruNa au rodua iti, rahumba mpuumi nodo au nauliangaahe Yesu.
42019033	Tanganda mokakahi koloro kalide iti, ampuna kalide mekunehe: "Moapa hai nikakahi kalide ide?"
42019034	Rahanai: "Pue moparaluu."
42019035	Roo indo, kalide iti raanti lao i Yesu, ralampii hai badunda, pane Yesu rapopesawi.
42019036	Poliuna Yesu, bosa tauna mowokehe hampinda i tanga rara anti pebilanda Iria.
42019037	Hungkumi i kota Yerusale i pendauluana hangko i bulu Saitun, ope-ope topeulaNa mopakahilehe hangana Pue Ala. Anti kamatanana lalunda, monganga-ngangamohe motoya Pue Ala lawi raitami ngkaya tanda kuasa au nababehi Yesu.
42019038	Monani-nanihe, rauli: "Pue Ala mowati Datu au mai i lalu hangaNa! Maroa hulemi pohintuwuta hai Pue Ala. Tetoyami Pue au i suruga!"
42019039	Hangko inditi, bahangkia to Parisi i olonda tauna bosa mouliangaa Yesu: "Guru, Nukontomohe topeulaMu bona ineehe manguli nodo!"
42019040	Nahanai Yesu: "Bara! Lawi ane mandiihe topeulaNgku, watu-watu ide ina monganga-nganga motoyaNa."
42019041	Hungkumi Yesu i Yerusale, Ia mampetiro kota iti, hai Nateriahi,
42019042	Nauli: "Meahi-ahikau to Yerusale! Morasi mpuukau ane keniisa apa au peisa mopahintuwukau hai Pue Ala i alo ide. Agayana ope-ope iti tereromi hangko i matami.
42019043	Hambela tempo, iwalimi ina mampombealaa boeami. Boeami ina ratoleliki surodado, duuna barapi ara rarami mesuwu.
42019044	Ina marugikau, ikamu hai boeami hai ope-ope ihina, duuna barapi ara hambua watu i soumi au mentara i paidaana. Ope-ope iti hangangaa mewali, lawi bara niisa alo kamaina Pue Ala irikamu."
42019045	Roo indo, Yesu mesua i tabangaa Souna Pue Ala. Inditi, Ia mampopeloho tauna au mobalu-balu,
42019046	Nauliangaahe: "I lalu Sura Malelaha, Pue Ala manguli node: 'SouNgku ide iami sou pekakaea.' Agayana ikamu, nipopewaliri sou pogulua topanangka!"
42019047	Alo-alona Yesu mepaturo i Souna Pue Ala. Kapala-kapala tadulako menomba hai guru-guru agama hai totosaenda to Yahudi mampeinaohe mopapate Yesu,
42019048	agayana bara ara raranda mobabehi tunggaiana lalunda, lawi tedii lalunda tauna bosa mampehadingi lolitaNa.
42020001	Hambela tempo, Yesu mepaturo hai mopahawe Ngkora Marasa i tauna bosa au mogulu i Souna Pue Ala. Unga pea, hawehe kapala-kapala tadulako menomba hai guru-guru agama hai totosaenda to Yahudi. Mekunemohe i Yesu, rauli:
42020002	"Nuuliangaangkai hangko iumba kuasaMu mobabehi ope-ope iti i Souna Pue Ala. Hema au moweiKo kuasa iti?"
42020003	Nahanai Yesu: "Ara wori hampaka pampekuneKu irikamu.
42020004	Hangko iumba kuasana Yohane Toperiu moriu tauna? Hangko i Pue Ala, ba hangko i manusia?"
42020005	Mololitamohe tadulakonda to Yahudi iti, rauli hadua hai hadua: "Noumbami katahanaina? Ane tauli hangko i Pue Ala kuasaNa, ina Nauliangaake: 'Ane nodo, moapari hai barakau mepoinalai i Yohane?'
42020006	Agayana ane tauli hangko i manusia pea kuasana, ina rawatuike tauna bosa, lawi ope-ope tauna manguli Yohane iti hadua nabi."
42020007	Mewali, rahanai: "Bara kiisa."
42020008	Ido hai Yesu mouliangaahe: "Ane nodo, bara worikau ina Kuuliangaa kahangko iumbana kuasaNgku mobabehi iti!"
42020009	Roo indo, Yesu mopahawe hampaka ngkora pandiri i tauna bosa, Nauli: "Ara hadua tauna au motudai bondena hai anggoro. Ampu bonde iti mosaro bahangkia tauna mokampai bondena i tempona padu lao i boea ntanina, lawi tunggaiana mahae haodi maida inditi.
42020010	Hawemi tempona mopupu wua anggoro, napohawaami hadua hawina lao merapi kirana hangko i topokampai bondena. Agayana topokampai iti mohakari hawina, rapapahai hai rapopasule mbero.
42020011	Roo indo, ampu bonde iti mampohawaa mbulimi hadua hawina. Hawemi inditi, rapapahai, rakakabosai hai rapopasule mbero.
42020012	Hangko inditi, natudu mbulimi hadua hawina. Hawe inditi, rapapahai wori hai ratende i raoa bonde.
42020013	Roo indo, naulimi ampu bonde iti: 'Apa au hangangaa kubabehi? Aginami anangku au kupokaahi kutudu lao. Batena ina rapengkorui.'
42020014	Agayana, i temponda topokampai bonde moita anana iti, mogombomohe, rauli: 'Oloumi mai anana, ia au ina mewali ampu bonde ide. Agina tapapate, hai taala bondena hai ope-ope ihina.'
42020015	Mewali, rahaka mpuumi anana iti, rabisoso lao i raoa bonde hai rapapate." Roo indo, napekune Yesu: "Ane mesule ampu bonde iti, apa au ina nababehi?
42020016	Batena mai mopapatehe topokampai bondena, hai bondena ina naweihe tauna ntanina." Karahadina tauna bosa ngkora pandiri iti, ihira mouliangaa Yesu: "Inee nodo! Ikita to Yahudi, barake ina nahuku Pue Ala nodo topokampai bonde i lalu ngkora pandiriMu iti!"
42020017	Agayana Yesu mototokihe, Nauli: "Apa lempona lolita ide au teuki i lalu Sura Malelaha: 'Watu au ratende topoaro sou, watu iti au mewali pohudaa sou'? "
42020018	Hai nauli mbulimi Yesu: "Ope-ope tauna au manawo i watu iti ina maretahe. Hai hema au narumpa watu iti ina marupu."
42020019	Guru-guru agama hai kapala-kapala tadulako menomba moisa kaihirana au natunggai Yesu i lalu ngkora pandiriNa inona. Ido hai arami tunggaianda mohaka Yesu i tempo iti. Agayana barahe bai, lawi mampokalangahe tauna bosa.
42020020	Mewali, mohaokihe katepaka au maroa, hai motudumohe bahangkia tauna lao i Yesu mohaoki kamasalana lolitaNa bona peisa raanti lao i gubernur Roma hai rasalai i lindona. Tauna au ratudu iti, mengkamaroa peahe lawi tunggaianda mopakanawo Yesu.
42020021	Kahawenda i Yesu, rauliangaa: "Guru, kiisa katouna lolitaMu hai ope-ope paturoMu. MepaturoKo i katou-touana moula peundeana Pue Ala, hai baraKo mampopontani tauna.
42020022	Ido hai kipekuneKo: moula aturana agamanta, ba hangangaa mobayarike asele i Kaisar, ba bara?"
42020023	Agayana naisari Yesu tunggaiana lalunda au tewuniangi. Ido hai Nauliangaahe:
42020024	"NipopaitaaNa mai hampai doi hampeka! Lenggena hema hai hangana hema au ara i doi ide?" Rahanai: "Lenggena hai hangana Kaisar."
42020025	Nauli Yesu: "Ane nodo, wei Kaisar apa au hintoto rawei Kaisar, hai wei Pue Ala apa au hintoto rawei Pue Ala."
42020026	Kahopoana, Yesu monangihe iwalina iti. Bara ara kamasalana lolitaNa au ralambi i lindonda tauna bosa. Mandii-ndii peahe lawi tingkarahe mohadi pehanaNa.
42020027	Roo indo, arahe bahangkia to Saduki au hawe i Yesu. To Saduki itihe iami tadulako agama Yahudi au manguli tauna au mate bara ina rapatuwo hule.
42020028	Kahawenda to Saduki iti, mohaokihe kanawoana Yesu, rauliangaa: "Guru, nabi Musa mouki i lalu sura atura agamanta node: ane hadua tobalilo mate agayana bara ara anana, halaluna hangangaa mampotambia bembana, bona ara pemuleana.
42020029	Mewali, arahe pitu topohalalu, ope-opehe tobalilo. Au towutu, motambi. Bara mani woya ara anana, matemi.
42020030	Adina mampotambia bembana. Bara wori moana, matemi.
42020031	Nodo wori au mewali i kataluna duuna hawe i kapituna.
42020032	Kahopoana mate worimi towawine iti.
42020033	Mewali, i alo pobotusi, ane tou-tou tuwo hule ope-ope tomate, hemami ampuna towawine iti? Lawi pitumohe au mampotambia."
42020034	Nahanai Yesu: "Tauna au tuwo ide-ide, motambihe hai rapopotambi.
42020035	Agayana tauna au hintoto molambi kiranda i dunia au wou hai au napatuwo hulehe Pue Ala, barapohe motambi.
42020036	Lawi katuwonda nodo katuwo malaeka, hai barapohe mate. Ihira iti, napoanahe Pue Ala, lawi Pue Ala mopatuwo hulehe.
42020037	Ina Kutudungiaakau lolita au ara i lalu Sura Malelaha au mopakanoto katuwonda hule tomate. I lalu sura Aturana Musa, tabasa tuntukana noumba Pue Ala mongkora i nabi Musa hangko i lalu walaa dui au rore. I tempo iti, Burahima, Isaki hai Yako, mahaemohe mate. Agayana nauri nodo, Pue Ala mouliangaa Musa node: 'Ikomi Pue Ala au rapenombai liliu Burahima, Isaki hai Yako.'
42020038	Mewali, hangko i lolitana Pue Ala iti, taisa ntepuu Burahima, Isaki hai Yako, batena tuwo manihe. Lawi barari tauna au mate au menomba i Pue Ala. Batena pea tauna au tuwo au menomba i Pue Ala. Lawi i Pue Ala ope-ope tauna tuwo."
42020039	I tempo iti, bahangkia guru agama mouliangaa Yesu: "Guru, tou mpuu pehanaMu."
42020040	Roo indo, barapi ara hadua au bai mampekune ba apa-apa i Yesu.
42020041	Hangko indo, mekune Yesu i guru agama iti, Nauliangaahe: "Moapa hai guru agama manguli Datu Topehompo iami pemuleana Datu Daudi?
42020042	Lawi Daudi haduduana mopakanoto Datu Topehompo iami Pue au napenombai. I lalu Sura Nani, nauli Daudi node: Pue Ala mololita i Ampuku au kupenombai, Nauli: 'MohudamoKo tanda i koanaNgku
42020043	duuna Kupopengkoruhe ope-ope iwaliMu Irio.'
42020044	Mewali, ane Datu Topehompo iami pemuleana Daudi, moapa hai nauli Daudi kaIanami Pue au napenombai?"
42020045	Tanganda mani tauna bosa mampehadingi lolitaNa, nauli Yesu i topeguruNa:
42020046	"Mainga-ingakau, ineekau mampeulai babehianda guru-guru agama. Ihira mounde molumao mopake badu au mandoe, hai mampeinaohe ratoya tauna bosa. Matanahe ane rapopohuda i pohudaa au teadai i sou penombaa hai i posusaa.
42020047	Mopakanawohe towawine au bemba bona morampakihe sounda. Hai mekakaehe mahae-hae motabungihi babehianda au kadake. Ina mantimi mpuu karahukunda!"
42021001	I lalu Souna Pue Ala, Yesu moita bahangkia tauna au pebuku mopusa doinda au ngkaya i lalu peti pambolia doi popenomba.
42021002	Naita worimi hadua towawine tobemba au meahi-ahi tuwona mopusa doi popenombana. Au napopesua iti, rompeka doi tambaga au haodi pea imbana.
42021003	Nauli Yesu: "Tou mpuu au Kuuliangaakau: tobemba au meahi-ahi tuwona, meliu kabulana laluna hangko i kabulana lalunda ope-ope tauna ntanina au mampopesua popenombanda,
42021004	lawi ihira mokira hangko i pelabiana doinda. Agayana towawine iti, nauri meahi-ahi tuwona, ia mokira ope-ope au ara iria au naparaluu woya i lalu katuwona alo-alona."
42021005	Roo indo, ara bahangkia topeguruNa au mouliangaa Yesu: "Maroa mpuu Souna Pue Ala ide, lawi raparewai hai watu-watu au makara hai parewa au rapopenomba i Pue Ala." Ido hai Nauli Yesu:
42021006	"Nipeita Souna Pue Ala au mahile ide. Agayana Kuuliangaakau: i alo au ina mai, ina bara ara hambua watu au mentara i paidaana. Batena ragero ope-ope."
42021007	Hangko indo, mekunemohe topeguruNa i Yesu, rauli: "Guru, impira pewaliana au Nuuli inona? Hai tanda apa au ina mewali ane hawe tempo pewaliana?"
42021008	Nauli Yesu: "Mainga-ingakau, bona datikau rapakanawo, lawi bosa tauna ina mai hai manguli kaihirana Datu Topehompo. Ara worihe au ina manguli kahawenami alo pobotusi kahopoa dunia. Agayana ineehe nipoinalai.
42021009	Ane mohadikau bambari pombeala, ineekau langa, lawi ope-ope iti hangangaa mewali hampai, agayana bara mani hawe kahopoa dunia."
42021010	Hangko indo, napaliliumi Yesu lolitaNa, Nauli: "I tempo iti, tohangamba ina mombeala hai tohangambana, kadatua hambua ina moewa kadatua au hambuana.
42021011	Iumba pea ina ara linu mahile, haki, hai rimi. Hai batena ara wori tanda i langi au melangaki.
42021012	Agayana hangko damani ope-ope iti mewali, ikamu ina rahaka hai rapopeahi-ahi. Ina rasalaikau i lalu sou penombaa hai ratarunggukau. Anti peulami Iriko, ikamu ina rahuhu i datu hai topoparenta.
42021013	I tempo iti, ina raweikau katepaka mopahawe kana i pepoinalaimi Iriko.
42021014	Hangangaa nipakaroho lalumi, hai ineekau langa ba noumba pehanami mouli notomi.
42021015	Lawi Iko ina mowoli i lalumi pehanami au manoto alana bara rabuku iwalimi mosapuaka apa au niuli.
42021016	I tempo iti, ikamu ina rahuhu i iwalimi. Ina rapobalukau tosaemi, halalumi, hantambiami, hai rangami. Hantangakau ina rapapate.
42021017	Anti peulami Iriko, ina rakahihikau ope-ope tauna.
42021018	Agayana katouana, barakau ina rapopoapa. Mogalori hangkau weluami, bara ara au ina matanta.
42021019	Nipakaroho pepoinalaimi bona mantahakau i lalu ope-ope kapari ide, lawi hema au mantaha ina molambi katuwo maroa au bara mokahopoa."
42021020	"Ane niita surodadonda iwalimi motoleliki kota Yerusale ide, niisa kadanapi mahae Yerusale ina ragero.
42021021	I tempo iti, tauna au maida i Yudea, agina melangkahe lao i bulu. Tauna au i lalu kota, agina melangkahe hangko i kota. Hai tauna au i raoa kota, ineehe mesua i lalu kota.
42021022	Lawi i alo iti, ina hawe Alo Pehukuana Pue Ala, bona tepabukeimi ope-ope au teuki i lalu Sura Malelaha.
42021023	Ina masusa mpuu tuwonda towawine au mantimi hai au mopatomi ananda. Lawi i tempo iti tauna ina narumpahe kapari hai pehukuna Pue Ala au rumihi ntepuu.
42021024	Arahe ampu boea Yerusale au ina rapapate hai piho. Ara worihe au ina ratawani hai rahawu-hawuhe iumba pea i humalele dunia. Hai kota Yerusale ide ina ranangi hai raparentai tauna au barahe to Yahudi duuna hopo tempona au napakanoto Pue Ala."
42021025	"I alo, i wula hai i betue, ina ara tanda-tanda au metingkarai. Ope-ope tauna i dunia, ina langa hai wulihe moita balumba tahi hai mohadi pogumuruna tahi.
42021026	Anti kalanganda moita ope-ope au mewali i humalele dunia, arahe tauna au ina malimpu, lawi ina mokale ope-ope au makuasa i langi.
42021027	I tempo iti, tauna ina moitaNa, Iko Ana Manusia, mendaulu mai hangko i wongko gawu. Ina makuasaNa hai meawa ntepuuNa.
42021028	Ane niita pepongkana tanda-tanda ide, nipakaroho lalumi hai mengoamokau, lawi ina rakabahakau hangko i kaparimi."
42021029	Pue Yesu mopahawe ngkora pandiri ide i topeguruNa, Nauli: "Nipailalu apa au Kupaturoakau hangko i kau ara hai kau-kau au ntanina.
42021030	Ane niita pengana motumbe hai motawe, niisami kaina hawena tempo madii.
42021031	Nodo wori, ane niita hinangka au Kuuliangaakau inona, niisami kaina hawena poparentana Pue Ala i dunia.
42021032	Tou mpuu au Kuuliangaakau: ope-ope au Kuuli inona, batena mewali hangko damani mate ope-ope tauna au tuwo i tempo ide.
42021033	Langi hai dunia ina magero, agayana lolitaNgku batena ara duuna kamahae-haea."
42021034	"Mainga-ingakau, datikau mosusa-susa hai malangu-langu liliu. Mainga-ingakau datikau mampepekiri liliu katuwomi i dunia ide, alana mampomaleakau. Lawi alo kahaweNgku hule unga pea ina morumpa ope-ope tauna i dunia. KahaweNgku hule iti peisa rapandiri nodo tilobu au mopakanawo tauna au mampomalea.
42021036	Mewali, mainga-ingakau, hai mekakaekau i Pue Ala, bona tekabahakau hangko i ope-ope kapari au ina mewali, hai bona mampohidupaakau hai Iko Ana Manusia."
42021037	Ane mabaa, Yesu mepaturo i Souna Pue Ala. Ane kaindi, lao mohambengi i raoa kota i Bulu Saitun.
42021038	Alo-alona hungku mabaa, bosa tauna mogulu i Souna Pue Ala bona mampehadingi paturoNa.
42022001	Barapi mahae ina hawe alo mahilenda to Yahudi au rahanga Posusa Roti au Bara Raragii hai au rahanga wori Posusa Pasa.
42022002	I tempo iti, kapala-kapala tadulako menomba hai guru-guru agama mohaokihe rara mopapate ngkandii Yesu, lawi mampokalangahe tauna bosa.
42022003	Roo indo, Datu Tokadake mampesuangimi Yudasi, au rahanga wori Iskariot, hadua hangko i topeguruna Yesu au hampulo hai rodua.
42022004	Ido hai laomi Yudasi i kapala-kapala tadulako menomba hai kapala topokampai Souna Pue Ala mouliangaahe tunggaiana ina mampobalu Yesu irihira.
42022005	Matanahe mohadi tunggaiana iti, hai radandia rawei doi.
42022006	Napokanami Yudasi lolitanda, hai nahaoki katepaka au maroa mohuhu Yesu irihira bona rahaka i tempona bara raisa tauna bosa.
42022007	Hawemi alo pepongkaana Posusa Roti au Bara Raragii, hai moula ada agamanda to Yahudi, hambaa dimba hangangaa rasambale i alo iti bona raande i Posusa Pasa.
42022008	Ido hai Yesu motuduhe Peturu hai Yohane, Nauliangaahe: "Laomokau mopasilolongaake paande Pasa au ina taande."
42022009	Rapekune: "Pue, iumba peundeaMu kipasilolonga paande iti?"
42022010	Nahanai Yesu: "Ane mesuakau i lalu kota, ina nipohidupaa hadua tobalilo au moanti pantambuana au moihi owai. Meulamokau iria hawe i souna.
42022011	Ane mesuakau i lalu souna, niuliangaa ampu sou iti: 'Nauli Guru: iumbaNa peisa maande Posusa Pasa hihimbela hai topeguruNgku?'
42022012	Ampu sou iti ina motudungiaakau hambua lincu mahile au i wongko. Lincu iti tepasilolonga ami, hai handa parewana. Inditi ina nipasilolongaake paande Pasa."
42022013	Lao mpuumohe Peturu hai Yohane i lalu kota. Kahawenda inditi, ope-ope mewali nodo au nauliangaahe Yesu, hai rapasilolongami paande Pasa.
42022014	Hawemi temponda maande paande Pasa, mohudami Yesu hai topeguruNa i sou iti.
42022015	Tanganda mohuda, Yesu mouliangaahe: "Kuunde mpuu maande sambela hai ikamu i Alo Posusa Pasa hangko damaniNa molambi kapari.
42022016	Lawi tou-tou Kuuliangaakau, barapoNa maande paande Pasa duuna tepabukei lempona Posusa Pasa ide i kahawena poparentana Pue Ala i dunia."
42022017	Roo indo, Yesu mangalami hambua paenua au buke anggoro, mekakae i Pue Ala, pane Nauliangaahe topeguruNa: "Nialami hai nikira-kira.
42022018	Bona niisa: mepongka ide-ide, barapi Kuenu anggoro duuna hawe poparentana Pue Ala i dunia."
42022019	Roo indo, Naala mbulimi Yesu roti hai mekakae i Pue Ala. Roo indo, Nabise-bisemi roti iti hai Nakira-kiraahe, Nauli: "Idemi wataNgku au Kuhuhu mopahurukau. Nibabehimi ada ide bona nikatuinaoNa."
42022020	Nodo wori, karoonda maande, Nahuhuamohe paenua anggoro, Nauliangaahe: "Ihi paenua anggoro ide, lempona dandina Pue Ala au wou, au mopahintuwu Pue Ala hai manusia. Dandi ide Napakaroho hai waheNgku au tebumbuha i kapateNgku.
42022021	Agayana nipehadingi hampai! Hadua hangko irikamu au maande sambelake ide-ide, ina mampobaluNa i iwaliNgku!
42022022	Iko Ana Manusia batena mateNa nodo au napakanoto Pue Ala. Agayana rumihi kamarugina tauna au mampobaluNa iti!"
42022023	Karahadina topeguruNa lolitaNa, mombekunemohe ba hema au ina mobabehi iti.
42022024	Hangko indo, mombehanaimohe topeguruna Yesu, ba hema i olonda au melumbu kamahilena tuwona.
42022025	Ido hai Yesu mouliangaahe: "Datu-datu i dunia mampohawaahe tauna, hai ope-ope topohawa manguli kaihirana ranganda tauna bosa.
42022026	Agayana ikamu, ineekau nodo! Aginari tauna au meliu kamahilena tuwona hangangaa mengkaiwoi. Hai tauna au mepohawaa hangangaa mewali hampai nodo hadua hawi.
42022027	Mewali, hemami au tepamahilea tuwona: hadua tauna au mohuda-huda maande, ba hadua tauna au merora? Taisami: i dunia ide, au mahile tuwona iami au mohuda-huda. Agayana bara nodo irikita, lawi Ikori au mororakau nodo hadua hawi.
42022028	NiporangaiNa i lalu hinangkana kapariNgku.
42022029	Ido hai Kuuliangaakau: nodo UmaNgku moweiNa kuasa moparenta, Iko wori ina moweikau kuasa moparenta,
42022030	bona maande hai maenu sambelake i hambua meja i lalu poparentaKu. Hai ina mohuda worikau i pohudaa au hampulo hai rombua moparentai to Isaraeli au hampulo hai rontina."
42022031	Roo indo, Yesu mouliangaa Simo Peturu: "Simo! Nupehadingi: Datu Tokadake rawei mpuumi katepaka mokelokau. Nodo pare au ratapihi, ina napetandakako Datu Tokadake.
42022032	Agayana Kupekakaengaako Simo, bona dati maguli pepoinalaimu. Mewali, ane menosoko hai mesuleko Iriko, hangangaa nupakaroho lalunda halalumu."
42022033	Nahanai Peturu: "Pue, baraKo ina kupalehi! Kehapirina ratarunggu ba mate hihimbela hai Oyo, ina meula liliuna Irio!"
42022034	Nauli Yesu: "Peturu, tou mpuu au Kuuliangaako: alo ide, hangko damani motuturua manu, talumi belana ina nusapuaka kanuisaNgku."
42022035	Roo indo, Yesu mouliangaahe topeguruNa: "KaKutudumi lao moanti Ngkora Marasa, barakau Kupaliu moanti dompe ba baku ba kandupami. I tempo iti, ba ara kamakurami?"
42022036	Rahanai: "Bara ara." Nauli Yesu: "Agayana mepongka ide-ide, ane ara doi ba baku i olomi, hangangaa nianti. Hai ane bara ara pihomi, nipobalu badumi nipopeholo piho.
42022037	Lawi teukimi node i lalu Sura Malelaha: 'Datu Topehompo ina rapahimbela hai tauna au kadake.' Hai apa au teuki ide hangangaa mewali Iriko, lawi ope-ope au teuki i lalu Sura Malelaha kana Iriko, batena ina tepabukei."
42022038	Rauli topeguruNa: "Pue, idemi piho romata." Nahanai Yesu: "Handami."
42022039	Nodo biasana, padumi Yesu hangko i kota lao i Bulu Saitun hihimbela hai topeguruNa.
42022040	Kahawenda inditi, Nauliangaahe: "Mekakaemokau bona datikau narumpa pekelo."
42022041	Roo indo, laomi karao haodi hangko irihira, hai molingkudu mekakae,
42022042	Nauli: "UmaNgku, ane Nuunde, Nupakaraoa wongkoya kapari au ina morumpaNa ide. Agayana bara peundeaKu au Kuula, peundeaMuri, Uma."
42022043	[Roo indo, hawemi hadua malaeka hangko i suruga mai mopakaroho laluNa.
42022044	Mapari mpuu Nahadi, ido hai Napasimbuku mekakae. Anti kamasusana laluNa, tumbumi siwuniaNa moogu-ogu nodo wahe au tudo i tampo.]
42022045	Roo mekakae, meangkami Yesu lao i topeguruNa. Nahumbahe tanganda leta. Anti kawiorana lalunda, ido hai malelue mpuuhe.
42022046	Nauliangaahe: "Moapari hai letakau? Pearo hai mekakaemokau datikau narumpa pekelo."
42022047	Tangana mani Yesu mololita, unga peahe hawe tauna au bosa. Tauna iti naanti Yudasi, hadua hangko i topeguruna Yesu. Kahawenda inditi, laomi Yudasi i Yesu, natabe hai naangki moula adanda to Yahudi.
42022048	Agayana nauli Yesu: "Yudasi, moapari hai nuangkiNa? Ba ina nuhuhuNa i iwaliNgku, Iko Ana Manusia?"
42022049	Karaitana topeguruNa apa au ina mewali, rauli: "Pue, noumba? Ba kiewahe hai piho?"
42022050	Roo indo, hadua hangko i topeguruNa mowukami pihona mobata hawina Tadulako Menomba Mahile, kana talinga koanana pane maingihi.
42022051	Yesu mouliangaahe: "Inee!" hai Napetobo talingana pane maoha.
42022052	Roo indo, Yesu mouliangaahe kapala-kapala tadulako menomba hai topokampai Souna Pue Ala hai totosaenda to Yahudi au mai mohaka, Nauli: "Ba tauna kadakeNa dide, pane maiNa nihaka moantikau piho hai pewombe?
42022053	Alo-alona araNa hihimbela hai ikamu i Souna Pue Ala mepaturo. Moapa hai baraNa nihaka i tempo iti? Agayana kaindi rai hangko baikau mohakaNa. Idemi tempomi, lawi ide wori tempona Datu Tokadake au makuasa i hinangkana au makaindi!"
42022054	Hangko inditi, Yesu rahaka mpuumi hai raanti lao i souna Tadulako Menomba Mahile. Peturu meula ngkarao pea.
42022055	I tabangaa sou iti, arahe bahangkia tauna au mopatuwo api rapamindui. Peturu lao worimi mohuda hihimbela hai ihira.
42022056	Hadua towawine au mobago i souna Tadulako Menomba Mahile moitami Peturu tangana mamindu. Natotoki pane nauli: "Tauna ide ara hihimbela hai Yesu inona!"
42022057	Nasapuaka Peturu, nauli: "Bara kuisa tauna iti!"
42022058	Bara mahae hangko indo, hadua mbuli moita Peturu, nauliangaa: "Bara pae oyo wori hadua topeguruNa?" Nasapuaka mbuli Peturu, nauli: "Bara, bara iko!"
42022059	Kira-kira hajaa hangko indo, ara mani hadua au manguli: "Ia wori meula i Yesu, lawi ia to Galilea!"
42022060	Nahanai Peturu: "Bara mpuu kuisa apa au nuuli!" Tangana mani mololita, motuturuami manu,
42022061	hai membalilimi Pue Yesu mototoki Peturu. I tempo iti, nakatuinaomi Peturu lolitana Pue Yesu au mouliangaa: "Hangko damani motuturua manu, talumi belana ina nusapuakaNa."
42022062	Padumi Peturu lao i raoa, hai rumihi poteriana lawi masusa laluna.
42022063	Roo indo, tauna au mokampai Yesu mopapakoi hai mopapahaimohe wataNa.
42022064	MataNa rabungkuhi, rauliangaa: "Ee nabi! Uli ba hema au mohapaKo!"
42022065	Ia rakakabosai wori hai mampopengaa lolita au kadake.
42022066	Kahalona madondo ope-ope kapala-kapala tadulako menomba hai guru-guru agama hai totosaenda to Yahudi mogulumohe i Pogombo Topeparesa Mahile Agama Yahudi, hai Yesu raanti i lindonda.
42022067	Rauli tadulako iti i Yesu: "Nuuliangaangkai ide-ide, ba Oyo mpuu Datu Topehompo?" Nahanai Yesu: "Kehapirikau Kuhanai, batena ina bara nipoinalai.
42022068	Hai ane Kupekune nodo irikamu, batena ina baraNa nihanai.
42022069	Mewali, idemi pehanaNgku: mepongka ide-ide Ana Manusia ina mohuda tanda i koanana Pue Ala au makuasa."
42022070	Rauli mbuli tadulako iti i Yesu: "Ba Anana mpuuKo Pue Ala?" Nahanai Yesu: "Tou mpuu, nodo au nuuli iti."
42022071	Hangko indo, raulimi: "Barapi mobundu ara sabi! Tahadi mpuumi lolitaNa haduduaNa mopakoi Pue Ala!"
42023001	Roo indo, laomohe ope-ope tadulako iti hai moantihe Yesu i lindona Gubernur Pilatu.
42023002	Kahawenda inditi, rapepongkami mosalai Yesu, rauli: "Kilambi tauna ide tangaNa mopakanawo tauna bosa! Nauli hangangaa barake mobayari asele i datunta i Roma. Hai Nauli wori kaIanami hadua datu au rahanga Kerisitu."
42023003	Mewali, mekunemi Pilatu i Yesu, nauli: "Ba Oyo mpuu datunda to Yahudi?" Nahanai Yesu: "Tou mpuu au nuuli iti."
42023004	Hangko indo, nauli Pilatu i kapala-kapala tadulako menomba hai i tauna bosa: "Bara kulambi salana tauna ide."
42023005	Agayana rapaliliumi pesalainda Iria, rauli: "Anti pepaturoNa, Ia mohuweki lalunda tauna bosa moewa poparenta i humalele tampo Yahudi, mepongka i Galilea duuna hawe inde."
42023006	Kanahadina Pilatu lolitanda iti, napekunehe: "Ba tauna ide to Galilea?"
42023007	Rahanai: "Io, Ia to Galilea." Kanahadina pehananda, ia motudumi tauna moanti Yesu lao i Datu Herode, lawi Herode iami datu au moparenta i tampo Galilea. I tempo iti wori, Herode ara i Yerusale.
42023008	Matana mpuu Herode moita Yesu, lawi mahaemi nahadi lolitanda tauna kana Iria, hai naharunga wori kaina Natudungiana hampaka tanda kuasa au metingkarai.
42023009	Ido hai Herode mopahawemi ngkaya pakana pampekune i Yesu, agayana bara ara au Nahanai.
42023010	Ara worihe inditi kapala-kapala tadulako menomba hai guru-guru agama au mosalai ntepuuhe Yesu i lindona Herode.
42023011	Roo indo, Herode hai surodadona mampopowadi-wadi hai mopapakoimohe Yesu. Ia rabaduiami badu datu, hai raanti hule lao i Pilatu.
42023012	I alo iti, Herode hai Pilatu mombepomaroahe, lawi hangkoya moiwalihe.
42023013	Hangko indo, Pilatu mogulu mbulimi ope-ope kapala tadulako menomba hai totosae boea hai tauna bosa,
42023014	pane nauliangaahe: "Tauna ide, nianti mai iriko hai niuli kaIanami au mohuweki lalunda tauna bosa bona moewa poparentata. Alo ide kuparesami i lindomi, agayana bara kuhumba hampaka babehiaNa au kadake nodo au nisalaia.
42023015	Nodo wori polambiana Herode, lawi napopesule pea mai iriko. Tauna ide bara mobabehi apa pea au hintoto rahukua mate.
42023016	Mewali, ina kupapahai peami hai roo indo, hangangaa kukabaha."
42023017	[Pilatu manguli nodo, lawi pare-parena i Alo Posusa Pasa, ia mokabaha hadua tauna au ratarunggu, ba hema au raperapi tauna bosa.]
42023018	Karahadina tauna bosa lolitana, monganga-ngangamohe manguli: "Ia hangangaa rapapate! Baraba nukabaha!"
42023019	(Baraba iti, ratarunggu anti pepapatena hai peewana i lalu kota.)
42023020	Naunde mani Pilatu mokabaha Yesu, ido hai mololita mbulimi i tauna bosa.
42023021	Agayana monganga-nganga liliuhe masisimbuku, rauli: "Pakumi i kau! Pakumi i kau!"
42023022	I kataluna belana, Pilatu mouliangaahe: "Apa dakeNa? Mogalori hampaka salaNa au hintoto rapapatea, bara ara kulambi. Kupapahai pea hai kukabaha."
42023023	Agayana tauna bosa iti mopasimbukumohe pamperapinda bona Yesu rapaku i kau. Kahopoana menangihe.
42023024	Pilatu mobotusimi bona Yesu rahuku mate hai Baraba rakabahaahe moula pamperapinda. Baraba iti au ratarunggu anti pepapatena hai peewana i topoparenta. Roo indo, ia mohuhumi Yesu i surodadonda to Roma bona rapapate moula peundeanda to Yahudi.
42023026	Hangko inditi, surodado to Roma moantimohe Yesu lao i raoa kota, hai i tanga rara mampohidupamohe hadua to Kirene au hangko hawe i Yerusale, hangana Simo. Simo iti rahintakimi hai rapasimbuku lao mohalea kau mombehape meula i bokona Yesu.
42023027	Tangana Yesu raanti lao i raoa kota, bosa mpuu tauna meula Iria, tepesua worihe bahangkia towawine au moteriahi.
42023028	Agayana Yesu mampembalilingihe, Nauli: "Towawine to Yerusale, ineemoNa niteriahi. Agina niteriahi watami haduduami hai anami.
42023029	Lawi barapi mahae tauna ina manguli: 'Morasihe towawine au lalo hai au bara mopatomi ananda!'
42023030	I tempo iti, tauna ina manguli: 'Barapi kiunde tuwo! Agina narumpingingkai bulu hai natabungingkai tampo!'
42023031	Ane Iko au baraNa masala narumpatoNa dake, apa mani ikamu."
42023032	I karaantina Yesu lao rapaku, ara wori rodua tauna au kadake babehianda au raanti hihimbela hai Ia bona rapapate.
42023033	Kahawenda i bulu au rahanga Bulu Bangawaa, Yesu rapakumi i kau mombehape hihimbela hai rodua tauna au kadake iti. Hadua rapaku tanda i koanaNa hai hadua tanda i kabeoNa.
42023034	Yesu mekakae, Nauli: "Uma, Nuampungi wohiraya tauna ide, lawi barahe moisa apa au rababehi." Surodado au mopaku Yesu motendemohe dadu bona mopakanoto kahemana au molambi hampiNa.
42023035	Bosa tauna meangka i woi kau mombehape mampengoa Yesu. Ara worihe tadulakonda to Yahudi au mopakoi Ia, rauli: "Peita! Ia motulungi tauna ntanina, agayana wataNa haduduaNa bara Nabuku Natulungi. Ane tou-tou mpuu kaIana Datu Topehompo au napilei Pue Ala, hangangaa mendaulu hangko i kau mombehape iti!"
42023036	Surodado mopapakoi worihe Yesu, hai rahungkuki pane rapaenu anggoro au mangilu,
42023037	rauli: "Ane tou-tou datundaKo to Yahudi, tulungimide wataMu!"
42023038	I kau popakua i wongko waaNa, teuki node: IDEMI DATUNDA TO YAHUDI.
42023039	Hadua tauna au kadake babehiana au rapaku i kau hihimbela hai Yesu, mopapakoi Ia, nauli: "Nuuli kaOyona Datu Topehompo! Ane tou mpuu apa au Nuuli iti, tulungimide wataMu hai Nutulungi woringkai!"
42023040	Agayana tohaduana mokambaroa rangana, nauliangaa: "Barako pae mengkoru i Pue Ala? Ikita ide, hihimbelake rahuku mate.
42023041	Oyo hai iko, hintotoke rahuku mate anti babehianta au kadake, agayana Ia, bara mpuu ara salaNa."
42023042	Roo indo, nauli mbuli tauna iti: "Yesu, Nukatuinao wongkoya, ane haweKo i poparentaMu!"
42023043	Nauli Yesu: "Tou mpuu au Kuuliangaako, i alo ide peami, ina hihimbelako hai Iko i lalu Firdaus."
42023044	Pualomi, kira-kira tinti hampulo hai dua, unga pea makaindi i humalele tampo iti duuna hawe tinti talu.
42023045	Rindi bana au ratoe i lalu Souna Pue Ala, mahepa ntanga.
42023046	Roo indo, naulimi Yesu masisimbuku: "Uma, i lalu tayeMu Kupaisare inaoNgku!" KarooNa mololita nodo, opemi inaoNa.
42023047	Kanaitana tadulako surodado apa au mewali iti, motoyami Pue Ala, nauli: "Tongawa mpuu! Ia ide tauna au manoto!"
42023048	Pesulenda tauna bosa au mai mosabiki iti, mohapa-hapamohe pondanda tanda kawioranda.
42023049	Ope-ope tauna au mahaemohe moisa Yesu tepesuahe towawine au meula hangko i Galilea, meangka ngkaraohe bona mampeitahe hinangkana au mewali iti.
42023050	I tempo iti, ara hadua tobalilo au rahanga Yusupu au hangko i boea Arimatea i tampo Yudea. Yusupu iti, iami tauna au maroa laluna hai manoto babehiana. Mahaemi mampegia kahawena poparentana Pue Ala. Ia wori hadua tadulako i Pogombo Topeparesa Mahile Agama Yahudi, agayana bara napokana pobotusinda tadulako iti au manguli Yesu hangangaa rapapate.
42023052	I kapatena Yesu, laomi Yusupu mampombelambia Pilatu mamperapi wataNa bona ratawu.
42023053	Roo indo, napopendaulumi watana Yesu hangko i kau mombehape, nabungkuhi hai bana au bula, hai nawoli i lalu talumba au rakalolungi i tabingke bulu watu. Talumba iti bara mani hambela rapotawui tomate.
42023054	Alo iti iami Alo Pampasilolongaa, lawi kahalona alo penombaa. Moula adanda to Yahudi, mepongka kaindi iti, rapaliami mobago.
42023055	I kanaantina watana Yesu lao i talumba, ope-ope towawine au mamporangai Yesu hangko i Galilea meulahe i Yusupu. Kahawenda i talumba, moitamohe noumba watana Yesu rawoli inditi.
42023056	Roo indo, mesulemohe lao i boea mopasilolonga rampa-rampa hai lana wongi bona rapake mobumbuhi watana Yesu, agayana i alo penombaa barahe mobago moula Aturana Musa.
42024001	Madondo-dondo i alo Minggu, laomohe towawine iti i talumba moanti lana wongi au roomi rapasilolonga.
42024002	Hawemohe inditi, raita telolimi watu petuko baba talumba.
42024003	Mesuamohe i lalu talumba, agayana watana Pue Yesu barapi ralambi.
42024004	Wuli mani lalunda moita iti, unga peahe hawe rodua tobalilo au mehampi mengkila-ngkila meangka i holanda.
42024005	Langa mpuumohe towawine iti, hai motumpahe i tampo. Agayana rodua tobalilo iti mouliangaahe: "Moapari hai nihaoki tauna au tuwo i olonda tomate?
42024006	Barapi ara inde. Ia tuwo hulemi! Nikatuinao apa au Nauliangaakau hangkoya i tempomi mani i tampo Galilea,
42024007	Nauli: Ana Manusia hangangaa rahuhu i tauna au kadake bona rapaku i kau, agayana i kataluna alona ina tuwo hule."
42024008	Roo indo, hangko rakatuinaori lolitana Yesu.
42024009	Pesulendami towawine iti hangko i talumba, mopahawemohe ope-ope au mewali iti i topeguruna Yesu au hampulo hai hadua hai i ope-ope tauna au ara inditi.
42024010	Towawine iti, iami Maria Magdalena, Yohana, hai Maria inana Yakobu, hai ara worihe towawine au ntanina au hihimbela hai ihira.
42024011	Agayana karahadina topeguruNa lolitanda iti, bara rapoinalai; raimba pea lolita au bara tou.
42024012	Peturu liliu meangka hai melangka lao i talumba. Kahawena, motumpami meloga i lalu, naita pea bana popebungkuhina au ara inditi. Roo indo, mesulemi, hai ngkaya mpuu pampepekirina kana i apa au mewali iti.
42024013	I alo iti wori, ara rodua topeulana Yesu au lao i boea Emaus. Kakaraona boea Emaus iti, kira-kira hampulo hai hakilo hangko i Yerusale.
42024014	Tanganda molumao, molololita liliuhe kana i ope-ope au hangko mewali.
42024015	Tanganda mololita, unga pea mai Yesu mohungkukihe hai molumao sambelahe.
42024016	Moitamohe Yesu, agayana ara au mopawuli pekirinda alana bara raisa kaIana Yesu.
42024017	Tanganda molumao, Yesu mouliangaahe: "Apari au nipololita liliu i polumaoami?" Mandii-ndii peahe hai tongawa kamasusana lalunda.
42024018	Roo indo, hadua au rahanga Kleopas mekune i Yesu, nauli: "Hangko iumbariKo mai pane bara Nuisa apa au mewali inde i Yerusale bahangkia alona au liu?"
42024019	Nauli Yesu: "Apari au mewali?" Mehanahe, rauli: "Au mewali iti kana i Yesu to Nasare! Ia hadua nabi au makuasa i pobagoNa hai i pololitaNa, maroa i lindona Pue Ala maroa i lindona manusia.
42024020	Kapala-kapala tadulako menomba hai totosae boea mohuhu Ia i topoparenta bona rahuku mate. Ido hai Yesu rapakumi i kau mombehape.
42024021	Katouana, Iami au kiharunga ina mokabahake ikita to Isaraeli hangko i iwalinta. Hai alo ide, alo katalunami hangko i karapapateNa,
42024022	bahangkia towawine au hamporangaangkai laomohe i talumba madondo-dondo, agayana wataNa bara rahumba. Tingkara mpuumongkai lawi i pesulenda rapahaweangkai karaitanda malaeka i talumba au mouli katuwonami hule Pue Yesu.
42024024	Hangko indo, bahangkia rangangki lao worimohe i talumba. Kahawenda inditi, raita batena nodo au rauli towawine inona. Agayana Yesu bara ara raita."
42024025	Roo indo, Yesu mouliangaahe: "Moapari pane bara niisa lempona apa au mewali? Bara pae nipoinalai ope-ope au rauli nabi hangkoya?
42024026	Idemi au rapahaweakau nabi hangkoya: Datu Topehompo, hangangaa narumpa kapari, hangko molambiri pohudaa au meawa hai au teadai."
42024027	Hangko indo, Yesu mopakanotoahe ope-ope au teuki i lalu Sura Malelaha kana i wataNa, mepongka hangko i surana nabi Musa duuna i ope-ope suranda nabi au ntanina.
42024028	Hungkumi boea au ratunggai, Yesu mengkaliliu.
42024029	Agayana tauna au rodua iti mamperapi mpuumohe Iria bona dati mopaliliu polumaona ane bara mehupe hampai irihira. Rauliangaa: "Mehupemoke inde lawi ina kaindi." Mewali mehupe mpuumi Yesu hihimbela hai ihira.
42024030	Mohuda sambelamohe bona maande. Naalami Yesu roti, Napekakaengaa, Nabise-bise hai Nahuhuahe.
42024031	I tempo iti, hangko manotori lalunda kaYesunami au maande sambelahe. Roo indo, unga pea matanta Yesu; barapi raita.
42024032	Mololitamohe, rauli: "I tanga rara inona, tekalea mpuu lalunta i kaNapakanotoanta ope-ope au teuki i lalu Sura Malelaha kana i wataNa!"
42024033	Liliuhe meangka mesule i Yerusale. Kahawenda inditi, topeguruna Yesu au hampulo hai hadua moguluhe hai ranganda,
42024034	rauli: "Tou mpuu, Pue Yesu tuwo hulemi. Ia mopatongawami wataNa i Simo!"
42024035	Mewali, tauna au rodua iti motuntua worihe ope-ope au mewali i tanga rara inona, hai mopahaweamohe apa au mewali i tempona Yesu mobise-bise roti, lawi i tempo iti, hangko manotori i lalunda kaYesunami au ara hihimbela hai ihira.
42024036	Tanganda mani mololita, unga pea Yesu meangka i olonda hai motabehe, Nauli: "Roa ngkatuwo hawe irikamu."
42024037	Tingkaramohe hai langahe, lawi rapehangu tanoana.
42024038	Ido hai Yesu mouliangaahe: "Moapa hai langakau hai karao inaomi?
42024039	Nipeita lari ide i tayeNgku hai i bitiNgku. Ikomi ide! NipetoboNa hai nitotokiNa. BaraNa tanoana, lawi moontoNa hai mobuuNa."
42024040	Roo indo, Napopaitaamohe tayeNa hai bitiNa.
42024041	Wulimohe topeguruNa iti. Matana worihe, agayana makura mani pepoinalainda. Ido hai nauli Yesu: "Ba ara paandemi inde?"
42024042	Rahuhua hantepo ikane au ragore.
42024043	Nadokomi Yesu Naande, bona raita kadana mpuu tanoana.
42024044	Roo indo, Nauliangaamohe: "Au mewali ide-ide, itimi au Kuuliangaamokau i tempoKu mani hihimbela hai ikamu. Hinangkana au teuki i lalu Sura Aturana Musa hai suranda nabi-nabi hai Sura Nanina Daudi kana i wataNgku, ope-ope hangangaa mewali."
42024045	Roo indo, Napakanotoamohe apa au teuki i lalu Sura Malelaha,
42024046	Nauli: "I lalu Sura Malelaha teuki node: Datu Topehompo hangangaa molambi kapari hai kapate, hai i kataluna alona ina tuwo hule.
42024047	Hai ope-ope tauna hangangaa menoso hangko i dosanda, bona dosanda ina naampungi Pue Ala anti kanapahurunda Datu Topehompo. Hai bambari iti hangangaa rabambari i humalele dunia, mepongka inde i Yerusale.
42024048	Ikamumi au mewali sabiNgku lawi niita matami ope-ope au mewali ide.
42024049	Nipehadingi lolitaNgku! Ina Kutudu Inao Malelaha mai irikamu moula dandina UmaNgku. Agayana hangangaa nipegia hampai inde i kota Yerusale, duuna napakarohokau kuasa au hawe hangko i Pue Ala irikamu."
42024050	Roo indo, Yesu mamporangamohe lao i raoa kota Yerusale, hungku i boea Betania, pane Naangkami tayeNa hai Nawatihe.
42024051	TangaNa mewati, teangkami wataNa lao i suruga.
42024052	Molingkudumohe menomba Iria, pane mesulehe i Yerusale hai matana mpuu lalunda.
42024053	I Yerusale, alo-alona maidahe i Souna Pue Ala hai motoyahe Pue Ala.
43001001	Nguru-nguruna, hangko damani dunia rapopewali, arami Ngkora. Ngkora iti, aminami hihimbela hai Pue Ala, hai Ngkora iti iami Pue Ala haduduaNa.
43001002	Nguru-nguruna Ia hihimbela hai Pue Ala.
43001003	Iami au napopatoa Pue Ala mampopewali hinangkana au ara. Bara ara hampaka au mewali ane bara Ia.
43001004	Iami pongkana katuwo. Hai katuwoNa mopamabaa laluna manusia.
43001005	Iami pewangka au mewangka liliu i lalu dunia au makaindi ide, hai Ia bara peisa nanangi kamakaindi.
43001006	Hambela tempo, hawemi hadua tauna au natudu Pue Ala, hangana Yohane.
43001007	Kamaina Yohane, ia mopahawe kana i pewangka iti i ope-ope tauna bona mohadihe posabina hai mepoinalai i pewangka iti.
43001008	Agayana Yohane bara pewangka iti. Ia mai pea mopahawe kana i pewangka iti i ope-ope tauna.
43001009	Ngkora iti iami pewangka au tou au mopamabaa lalunda ope-ope tauna. Iami au hawe i dunia.
43001010	Ia au napopatoa Pue Ala mampopewali dunia ide. Agayana i tempoNa ara i dunia, Ia bara raisa tauna.
43001011	Mogalo i tampoNa haduduaNa, bara ratarima.
43001012	Agayana hema-hema au motarima hai mepoinalai Iria, ihirami au Napopewali anana Pue Ala.
43001013	Barahe mewali anana Pue Ala hangko i karapoanakana, ba hangko i kuasa manusia ba hangko i peundeanda tauna. Batena Pue Ala mpuu au mampopewalihe anaNa.
43001014	Ngkora iti mewali manusia, Hai maida i olonta i dunia ide. Ikami, kiitami kamahilena kuasaNa. KuasaNa iti Nalambi hangko i UmaNa, lawi iami AnaNa HaduduaNa. LolitaNa tou mpuu, hai tongawa ope-ope kabulana laluNa irikita.
43001015	Yohane mampopaisa i tauna bosa kahemana Ngkora iti. Ia mopahawe masisimbuku, nauli: "Ia idemi au kupakanotoakau hangkoya! Kuuli: ara au ina mai roo iko, agayana meliu kuasaNa hangko iriko. Lawi hangko damanina rapoanaka, ara amimi Ia."
43001016	Bara mokahopoa ahiNa, hai hangko i ahiNa iti, Ia mowatimoke ope-ope. Bara mabotu-botu pewati au tahumba hangko Iria.
43001017	Hangkoya, Pue Ala motudu nabi Musa mopahawe AturaNa. Agayana anti kataisana katouna lolitana Yesu Kerisitu hai kabulana laluNa irikita, ido hai moisamoke Pue Ala.
43001018	Bara ara hadua au moita Pue Ala, Batena AnaNa Haduduana au ara liliu hihimbela hai Ia. Iami au mopakanotoake kahemana Pue Ala.
43001019	Idemi posabina Yohane au mopahawe kahemana Yesu. Hambela tempo, tadulakonda to Yahudi i Yerusale motudumohe bahangkia tadulako menomba hai to Lewi lao i Yohane. Kahawenda i Yohane, rauliangaa: "Tunggaiaki mai inde bona mekune irio ba hemako. Ba Datu Topehompo mpuumoko?"
43001020	Nahanaihe Yohane i katou-touana, nauli: "Iko, barana Datu Topehompo."
43001021	Mekune mbulihe: "Ane nodo, hemako? Ba nabi Eliako?" Nauli Yohane: "Bara." Mekune mbulihe: "Ba oyomi nabi mahile au radandi hangkoya au rauli ina mai i dunia?" Nauli Yohane: "Bara wori iko."
43001022	Hangko inditi, rauliangaa: "Ane nodo, nuuliangaangkai ba hema mpuuko, bona ara hanaina pekunenda au motudungkai. Apa pehanamu kana i watamu haduduamu?"
43001023	Nahanaihe Yohane hai lolitana nabi Yesaya hangkoya, nauli: "Iko ide, tauna au monganga-nganga i pada wungi: 'Ina hawe Pue. Nipasilolonga raraNa!' "
43001024	Rauli mbuli suronda to Parisi iti: "Ane barako Datu Topehompo, barako nabi Elia, hai bara woriko nabi au radandi, moapari pane baiko moriu tauna?"
43001026	Nauli Yohane: "Iko moriu tauna hai owai pea. Ide-ide arami hadua i olomi, agayana bara mani niisa.
43001027	Iami au hawe roo iko. Mogalorina mokakahi pekapu kandupaNa, barana hintoto."
43001028	Ope-ope iti mewali i boea Betania, i periuana Yohane i tanda orupena owai Yarade.
43001029	Kahalona, Yohane moitami Yesu mai iria. Nauli i tauna bosa: "Nipeita! Oloumi mai Ana Dimba au napasilolonga Pue Ala. Iami au ina mewali pahuruna watanta au mohompo dosa manusia.
43001030	Iami au kuuli hangkoya ina hawe roo iko, agayana meliu kuasaNa hangko iriko. Lawi hangko damanina rapoanaka, Ia aminami ara.
43001031	Nguru-nguruna, bara mani wori kuisa kaIanami Datu Topehompo. Agayana idemi tunggaiaku, maina moriuhe to Isaraeli hai owai, bona kutudungiaahe kahemana Datu Topehompo iti."
43001032	Ara wori posabina Yohane ide, nauli: "Nguru-nguruna bara mani kuisa kaYesuna Datu Topehompo. Agayana Pue Ala motuduna moriu tauna hai owai, Nauliangaana node: 'Ane nuita Inao Malelaha mendaulu hai mengkatoa i hadua tauna, Iami au ina meriu hai Inao Malelaha.' Mewali, kuita mpuumi Inao Malelaha mendaulu hangko i suruga nodo tadasi manggebodo au mengkatoa i tanoanana Yesu. Ido hai kuuli: Yesu iami Anana Pue Ala."
43001035	Kahalona, Yohane ara wori inditi hihimbela hai rodua topeguruna.
43001036	Poitana Yesu moliu, nauli: "Peita, ehoumi Ana Dimbana Pue Ala!"
43001037	Karahadina topeguruna lolitana Yohane, laomohe meula i Yesu.
43001038	Membalilimi Yesu, Naitahe meula. Napekunehe: "Apa au nihaoki?" Rauliangaa: "Guru, iumba paidaaMu?"
43001039	Nauli Yesu: "Maimokau, niita pea deade." Meulamohe Iria hawe i paidaaNa. Mepongka tinti iba duuna makaindi, inditimohe hihimbela hai Ia.
43001040	Tauna au rodua iti meulahe i Yesu anti pohadinda lolitana Yohane. Hadua hangko irihira, hangana Andaria, halaluna Simo Peturu.
43001041	Liliu Andaria lao mohaoki Simo, nauliangaa: "Kilambimi au rauli Mesias" (au rauli wori Kerisitu, lempona: Datu Topehompo).
43001042	Roo indo, naporangami lao i Yesu. Yesu mototoki Simo, Nauliangaa: "Oyo Simo anana Yohane. Agayana mepongka ide-ide, ina rahangako Kefas." (Lempona "Kefas" i lalu basanda to Yahudi, himbela hai lempona "Peturu" i lalu basa Yunani. Lempona: watu.)
43001043	Kahalona, Yesu motunggai lao i tampo Galilea. Hangko damani meangka, laomi mampombelambia Pilipu hai Nauliangaa: "Meulako Iriko!"
43001044	Pilipu iti, hangko i boea Betsaida, boeanda Andaria hai Peturu.
43001045	Hangko inditi, lao worimi Pilipu mampombelambia rangana au rahanga Natanael, nauliangaa: "Kilambimi Datu Topehompo, nodo au teuki i lalu Sura Aturana Musa hai suranda nabi hangkoya! Hangana Yesu. Iami anana Yusupu hangko i boea Nasare."
43001046	Mehana Natanael, nauli: "Ara wori pae au maroa au hangko i boea Nasare?" Nauli Pilipu: "Maimoko, bona nuita!" Laomohe i Yesu.
43001047	Kanaitana Yesu Natanael mai mampohidupaa, Ia mololita kana iria, Nauli: "Olou mai hadua to Isaraeli au mampeulai mpuu babehiana toiyorunta to Isaraeli, bara topodongko!"
43001048	Nauli Natanael: "Noumbari hai Nuisana, Guru?" Nauli Yesu: "Hangko damaniko nakakio Pilipu, Kuitamoko i woi kau ara."
43001049	Nauli Natanael: "Guru, Anana mpuuKo Pue Ala! Oyo mpuumi Datunda to Isaraeli!"
43001050	Nauli Yesu: "Ba nupoinalai lawi Kuuli kaKuitamu i woi kau ara? Ina nuita mbuli tanda kuasa au meliu kamahilena hangko iti."
43001051	Roo indo, nauli mbulimi Yesu: "Tou mpuu lolitaNgku ide: ina niita langi tebungkahi hai malaekana Pue Ala mengkahe hai mendaulu mai Iriko, Ana Manusia."
43002001	Liu rongalo hangko inditi, ara posusa petauna i boea Kana i tampo Galilea. Inana Yesu ara i posusa iti.
43002002	Yesu hai topeguruNa rakakio worihe lao i posusa iti.
43002003	Tanganda mosusa, nakaopeihe anggoronda. InaNa Yesu manguli Iria: "Opemi anggoronda."
43002004	Nauli Yesu: "Ina, apa tunggaiamu mouliangaaNa nodo? Bara mani hawe tempona Kupopaisaahe kahemaNgku."
43002005	Hangko inditi, nauli inana Yesu i topobago susa: "Apa pea au natuduakau Yesu, nibabehi!"
43002006	I sou iti, ara ini mbuana kori au mahile au rababehi hangko i watu. Kori iti raihii owai pobahoia taye moula adanda to Yahudi. Kangkayana ihina kori iti, kira-kira hangatu lima pulona kati i haogu kori.
43002007	Yesu mouliangaahe topobago iti: "Niihii kori iti hai owai." Rapabuke mpuumi.
43002008	Roo indo, Nauliangaahe: "Tabuiki haodi, hai lao niantia topokadipura susa." Ratabuiki mpuumi hai raanti lao i topokadipura susa.
43002009	Topokadipura susa iti mampemina owai au raantia. Barapi matawaa nodo owai biasa, tebalikimi mewali anggoro. Agayana bara naisa kahangko iumbana mai anggoro iti, au moisa batenda pea topobago. Karoona mampemina anggoro iti, mokakiomi toratauna tobalilo,
43002010	nauliangaa: "Matama mpuu anggoro ide. Katouana moula adanta, anggoro au maroa hangangaa rakando iyoru i toposusa. Ane bahahe maenu, hangko rakandori au bara gaga maroa. Agayana oyo, nupaibokori anggoro au matama, hai ide-ide hangko nupopesuwuri."
43002011	Yesu mobabehi tanda kuasa au nguru-nguruna iti i boea Kana i tampo Galilea. Hai tanda kuasa iti, Ia mopatongawa peawaNa. Indo topeguruNa mepoinalaimohe Iria.
43002012	Roo posusa iti, laomi Yesu i boea Kapernaum hihimbela hai inaNa, halaluNa hai topeguruNa. Maidahe inditi bahangkia wengina.
43002013	Ina hawemi tempona alo mahile agama Yahudi au rauli Alo Posusa Pasa, ido hai laomi Yesu i Yerusale.
43002014	I tabangaa Souna Pue Ala, Ia moitahe tauna au mampobalu japi, dimba hai tadasi manggebodo. Ara worihe topointolohi doi au mohuda inditi i mejanda.
43002015	Kanaitana Yesu ope-ope iti, Ia mobabehimi pekandangi hangko i koloro hai mowura ope-ope japinda hai dimbanda hangko i tabangaa Souna Pue Ala. Nadungka-dungkami mejanda topointolohi doi, alana mahawu doinda.
43002016	Roo indo, Nauliangaahe topobalu-balu tadasi manggebodo: "Nianti ope-ope iti lao i raoa! Souna UmaNgku inee nipopewali sou pobalu-balua!"
43002017	TopeguruNa mokatuinao apa au teuki i lalu Sura Malelaha au manguli node: "Rumihi pampokaahiNgku SouMu Pue, itimi au mohuweki laluNgku."
43002018	Hangko inditi, tadulakonda to Yahudi mouliangaa Yesu: "Hema au moweiKo kuasa mobabehi iti? Ane ara mpuu kuasaMu, Nupopaitaangkai hambua tanda kuasa!"
43002019	Nauli Yesu: "Nigeromide Souna Pue Ala ide, hai ina niita mpuu i lalu talu alona Kuaro hule."
43002020	Tingkaramohe tadulakonda to Yahudi, rauli: "Noumba? Souna Pue Ala ide raaro i lalu iba pulona hai ini parena. Agayana Nuuli ina Nuaro hule i lalu talu pea alona!"
43002021	Katouana wataNa haduduaNa au natunggai Yesu i tempona mokabelai Souna Pue Ala.
43002022	I katuwona hule Yesu, topeguruNa mokatuinao lolitaNa iti. Roo indo, mampoinalaimohe apa au teuki i lalu Sura Malelaha hai apa au nauli Yesu.
43002023	Tangana Yesu i Yerusale moula alo Posusa Pasa, bosa tauna mepoinalai Iria, lawi moitahe tanda-tanda kuasa au Nababehi.
43002024	Agayana Yesu haduduaNa, barahe Napoinalai, lawi Naisa haha apa au i lalunda ope-ope tauna.
43002025	Bara paraluu tauna mouliangaa kanoumbana manusia, lawi Naisa mpuu apa au i laluna manusia.
43003001	Ara hadua tauna au rahanga Nikodemus. Nikodemus iti iami to Parisi hai tadulako agama Yahudi.
43003002	Kaindimi, ia mai mampohidupaa Yesu, nauliangaa: "Guru, kiisa Oyo hadua guru au natuduKo mai Pue Ala, lawi bara ara tauna au peisa mobabehi tanda kuasa nodo au Nubabehi, ane bara naporangai Pue Ala."
43003003	Nauli Yesu: "Tou mpuu lolitaNgku ide: ane hadua tauna bara rapoanaka hule, bara peisa mewali taunana Pue Ala i lalu poparentaNa."
43003004	Nauli Nikodemus: "Noumbami kapeisana tauna au saemi rapoanaka hule? Peisa pae mesua hule i lalu taina inana hai rapoanaka mbuli?"
43003005	Nauli Yesu: "Tou mpuu lolitaNgku ide: ane tauna bara rapoanaka hai owai hai kuasana Inaona Pue Ala, bara peisa mewali taunana Pue Ala i lalu poparentaNa.
43003006	Manusia molambi katuwona watana hangko i tosaena. Agayana katuwona inaona nahumba hangko i Inao Malelaha.
43003007	Mewali, inee nupotingkara lolitaNgku ide au manguli: hangangaa rapoanaka hulekau.
43003008	Pandirina, himburu mewui iumba peundeana. Tahadi pewuina, agayana bara taisa hangko iumba kamaina hai iumba kalaoana. Nodo wori tauna au rapoanaka hule hai kuasana Inaona Pue Ala."
43003009	Nauli Nikodemus: "Noumba pewalina iti?"
43003010	Nauli Yesu: "Oyo hadua guru agama to Isaraeli au rabila. Bara pae nuisa lempona lolitaNgku ide?
43003011	Tou lolitaNgku ide: ikami mouli apa au kiisa, kipololita apa au kiita. Agayana bara niunde motarima lolitangki.
43003012	Kutuntuakau apa au mewali i dunia, agayana bara nipoinalai lolitaNgku. Apa mani ane Kutuntuakau apa au mewali i suruga.
43003013	Bara ara hadua hangko i dunia ide au mengkaore lao i suruga. Batena pea Iko, Ana Manusia, au moisa apa au mewali i suruga, lawi Iko au maida i suruga hangkoya, hai mendauluNa mai hangko i suruga.
43003014	Hangkoya i pada wungi, nabi Musa mobabehi ile hangko i tambaga, hai nawoli i wuntu kau hangkau hai naaro. Hema peahe au natilo ile hai mampengoahe ile tambaga iti, maoha hai tuwohe. Mewali, nodo ile tambaga iti rapamapangka i pada wungi, nodo wori Iko Ana Manusia hangangaa rapamapangka i kau mombehape,
43003015	bona hema au mepoinalai Iriko ina molambi katuwo maroa au bara mokahopoa."
43003016	Anti kamahilena ahina Pue Ala i ope-ope tauna i dunia, ido hai Nakirami AnaNa au HaduduaNa, bona hema pea au mepoinalai Iria, bara rahuku, agayana molambi katuwo maroa au bara mokahopoa.
43003017	Pue Ala bara motudu AnaNa mai i dunia bona mohuku manusia. TunggaiaNa motudu mai AnaNa bona mohorema manusia hangko i huku dosanda.
43003018	Tauna au mepoinalai i Anana Pue Ala, barahe rahuku. Agayana tauna au bara mepoinalai, manotomi kanahukunda Pue Ala, lawi barahe mepoinalai i Anana Pue Ala au Haduduana.
43003019	Hawemi Anana Pue Ala i dunia moanti kamabaana i ope-ope tauna. Agayana manusia mounde mani kakaindiana pane kamabaana, lawi kadake babehianda. Ido hai Pue Ala mohukuhe.
43003020	Ope-ope tauna au mobabehi dake, mokahihihe kamabaana. Barahe mau mohungkuki kamabaana dati raita tauna babehianda au kadake.
43003021	Tauna au manoto babehianda, maihe i kamabaana bona babehianda raita hai tongawami poulanda peundeana Pue Ala.
43003022	Roo indo, Yesu hai topeguruNa laohe i tampo Yudea. Maidahe inditi bahangkia alona, moriuhe tauna.
43003023	I tempo iti, Yohane bara mani ratarunggu. Meriu i boea Ainon, bara karao hangko i boea Salim, lawi inditi ngkaya owai. Alo-alona tauna lao mampoperiu i Yohane.
43003025	Hambela tempo, bahangkia topeguruna Yohane mombehehemohe hai hadua to Yahudi mampombehanaingi ada pobahoi moula agamanda.
43003026	Laomohe i Yohane, rauliangaa: "Guru, ba nukatuinao mani hangkoya hadua tauna au hihimbela hai ikita i tanda orupena owai Yarade au nutudungiangkai? Ia meriu wori, hai kabosa-bosaari tauna au lao Iria!"
43003027	Nauli Yohane: "Ikita manusia bara peisa mobabehi apa-apa ane barake Nawei kuasa au hangko i Pue Ala.
43003028	Hangkoya, nihadi mpuumi lolitangku au manguli: 'Iko barana Datu Topehompo. Hai tunggaiana kamaingku, maina mopasilolongaa raraNa.' "
43003029	Napaliliu Yohane lolitana, nauli: "Pandirina, i posusa petauna, toratauna tobalilo au mewali patoa, iami ampuna towawine au rabua. Ane tauna au mamporangai toratauna tobalilo, meangka peahe mohiawe hai mampehadingi hawana. Matanahe mohadi lolitana toratauna tobalilo. Nodo wori iko, iko nodona tauna au mamporangai toratauna tobalilo iti. Matanana, hai rumihi kamatanangku mohadi lolitana Yesu.
43003030	Lawi Iami au hangangaa kamahile-hilea tuwoNa, hai ikomi au hangangaa kakoi-koia tuwongku."
43003031	Yesu iami au mai hangko i suruga, hai meliu kuasaNa hangko i hinangkana. Tauna au hangko i dunia, batena manusia biasa, hai lolitanda mopahawe apa au mewali i dunia. Agayana Yesu, hangko i suruga, au meliu kuasaNa hangko i hinangkana.
43003032	Ia mololita kana i apa au Naita hai au Nahadimi, agayana bara ara au mampoinalai lolitaNa.
43003033	Tauna au mampoinalai lolitaNa, mopangaku katouna Pue Ala.
43003034	Lawi Iami au natudu Pue Ala mohowara lolitaNa, hai Pue Ala mowei Inao Malelaha Iria au bara ara hokana.
43003035	Pue Ala Umanta mampokaahi AnaNa hai moweimi ope-ope kuasaNa.
43003036	Tauna au mepoinalai i AnaNa iti, molambimohe katuwo maroa au bara mokahopoa. Agayana tauna au bara mengkoru i Anana Pue Ala, barahe molambi katuwo. Molambirihe pehukuna Pue Ala au bara mokahopoa.
43004001	To Parisi mohadimohe bambari au manguli kabosa-bosaami tauna au lao mampoperiu i Yesu, alana meliu kabosanda tauna au meula i Yesu pane tauna au meula i Yohane.
43004002	(Katouana, bara Yesu au meriu, topeguruNari au meriu.)
43004003	Kanaisana Yesu apa au rahadi to Parisi iti, Ia padumi hangko i tampo Yudea mesule lao i tampo Galilea.
43004004	I lalu polumaoNa iti, Ia hangangaa moliu i tamponda to Samaria.
43004005	I tanga pualo, hawemi i boeanda to Samaria au rahanga Sikar, bara karao hangko i tampo au nawei Yako hangkoya i Yusupu anana. I raoa boea iti, ara hambua tibubu au rahanga tibubuna Yako. Mohudami Yesu i wiwi tibubu iti, lawi mawowemi molumao.
43004007	TopeguruNa liliuhe lao i boea meholo paandenda. Bara mani mahae, hawemi hadua towawine to Samaria mai mantambu. Yesu mouliangaa: "Ina, wei wongkoya owai Kuenu."
43004009	Tingkara laluna towawine iti, lawi biasana bara raunde to Yahudi mampogaloahe to Samaria. Ido hai nauli: "Oyo to Yahudi, iko to Samaria. Moapari pane merapiKo owai iriko?"
43004010	Nauli Yesu: "Ane kenuisa kamahilena pewati au nawei Pue Ala hai kahemaNgku au merapi owai, kemerapi woriko owai Iriko, hai Kuweiko owai ngkatuwo."
43004011	Nauli towawine iti: "Hangko iumba owai ngkatuwo au Nuuli iti? Lawi bara ara popetambuMu, hai tibubu ide kaladu.
43004012	Tibubu ide sosorangki hangko i Yako, toiyorungki hangkoya. Ia maenu owai hangko inde, nodo worihe anana hai binatana. Ba Nuuli meliu kamahilena tuwoMu hangko i Yako pane peisaKo mowei owai au meliu kamaroana hangko i owai tibubu ide?"
43004013	Nauli Yesu: "Ope-ope tauna au maenu owai hangko i tibubu ide, ina mangkadou hulehe.
43004014	Agayana hema au moenu owai au Kuwei, barapohe mangkadou duuna kamahae-haea. Lawi owai au Kuweihe iti, mewali owai ngkatuwo au moili liliu i lalunda; lempona, molambihe katuwo maroa au bara mokahopoa."
43004015	Nauli towawine iti: "Ane nodo tua, Nuweimona owai iti, bona barapona mangkadou, hai barapona paraluu mai mantambu alo-alona inde."
43004016	Nauli Yesu: "Laomoko hampai mokakio tobalilomu, pane mesuleKo mai."
43004017	Nauli towawine iti: "Bara ara tobabilongku." Nauli Yesu: "Tou lolitamu. Bara ara tobalilomu,
43004018	lawi limami belamu motambi, hai tobalilo au nuporangai ide-ide, barato tobalilomu. Mewali, tou mpuu lolitamu inona."
43004019	Nauli towawine iti: "Ide-ide kuisami, Oyo hadua nabi!
43004020	Ikami to Samaria menomba i bulu ide, i bulu penombaanda toiyorungki. Agayana pangulimi to Yahudi, i Yerusale pea penombaa au tou."
43004021	Nauli Yesu: "Nupoinalai lolitaNgku ide: ina hawe tempona, bara i Yerusale tauna menomba i Pue Ala, hai bara wori i bulu ide.
43004022	Ikamu to Samaria, bara niisa kahemana au nipenombai. Ikami to Yahudi, kiisa kahemana au kipenombai, lawi ara dandina Pue Ala au manguli katuwo maroa ina hawe i manusia hangko i to Yahudi.
43004023	Agayana ina hawe tempona, hai katouana hawemi tempona iti, tauna au menomba i Pue Ala Umanta, hangangaa menombahe Iria hangko i lalunda mpuu moula rara au tou. Popenomba itimi au naunde Pue Ala Umanta.
43004024	Pue Ala iami Inao. Ido hai tauna au menomba Iria, hangangaa menomba hangko i lalunda mpuu moula rara au tou."
43004025	Nauli towawine iti: "Au kuisa, ina hawe Datu Topehompo, au rauli Kerisitu. Ane hawe, Iami au ina mopakanoto irikita hinangkana au ara."
43004026	Nauli Yesu: "Ikomi ide, au tangaNgku mololita irio."
43004027	Tanganda mani mololita, hawemohe topeguruNa hangko i boea. Tingkarahe moita Yesu mololita hai hadua towawine. Agayana bara ara hadua au bai mekune i towawine iti ba apa paraluuna. Bara worihe bai mekune i Yesu ba apa tunggaiaNa mololita iria.
43004028	Roo indo, towawine iti mopalehimi pambolia owaina, pane laomi i boea mouliangaahe tauna inditi:
43004029	"Ane maroa, laoke mampeita hadua tauna au mouliangaana ope-ope babehiangku. Ba Ia mpuumi Datu Topehompo?"
43004030	Ido hai laomohe i raoa boea bona mampohidupaahe Yesu.
43004031	Tangana towawine iti lao i boea, topeguruna Yesu mouliangaa: "Guru, maandemoke."
43004032	Agayana nauli Yesu: "Ara paandeKu au bara niisa."
43004033	Mombekune-kunemohe topeguruNa, rauli: "Hemari au moantia paandeNa?"
43004034	Ido hai nauliangaahe Yesu: "PaandeKu, iami moulaNa peundeana Pue Ala au motuduNa, hai moparooNa bago au NaweiNa.
43004035	Ikamu biasa manguli node: iba mani wulana, hangko meparerike. Agayana Iko mouliangaakau: nipeita olou bonde. Mabadami parena, sukanami rapepare.
43004036	Tauna au mopahawehe Ngkorana Pue Ala peisa rapandiri nodo tauna au mantuda hai au mepare. Mepongka ide-ide, ngkaya wua au rapepare. Anti pobagonda, bosa tauna molambi katuwo maroa au bara mokahopoa. Topepare iti ina molambi mpuu saronda. Ina matana-tanahe hihimbela hai tauna au mantuda.
43004037	Mewali, tou mpuu lolita au manguli: 'Hadua au mantuda, tohaduana au mampepare.'
43004038	Kutudukau lao mepare i bonde au bara nitudai. Tauna ntaninari au mantuda, ikamumi au mampepare wua pobagonda."
43004039	I boeanda to Samaria, bosa tauna mepoinalai i Yesu, lawi mohadihe lolitana towawine iti inona au manguli: "Nauliangaamona hinangkana babehiangku."
43004040	Mewali, laomohe mampohidupaa Yesu, pane raperapi ntepuu bona mehupe i boeanda. Ido hai Yesu maida inditi rombengi.
43004041	Hangko inditi, kabosa-bosaa ampu boea au mepoinalai i Yesu, lawi mampehadingi mpuumohe lolitaNa.
43004042	Rauli ampu boea i towawine iti: "Ide-ide kipoinalai mpuumi, bara pea hangko i lolitamu, agayana lawi kihadimi lolitaNa, hai kiisa kaIana mpuumi Datu au mohorema manusia hangko i huku dosanda."
43004043	Liumi rongalo i Samaria, Yesu mopaliliumi polumaoNa lao i tampo Galilea.
43004044	Yesu haduduana au manguli: "Hadua nabi bara rabila i tampona haduduana."
43004045	Kahawena i Galilea, ampu boea motarima Yesu hangko i lalunda mpuu, lawi arahe hangkoya i Yerusale i tempona Yesu moula Alo Posusa Pasa, hai moita matahe ope-ope tanda kuasa au Nababehi i tempo iti.
43004046	I tampo Galilea, hawe mbulimi Yesu i boea Kana, i boea pampopewaliaNa owai mewali anggoro. Inditi ara hadua tuana au mobago i souna datu i boea Kapernaum. Anana, rumihi kamahaina.
43004047	Kanahadina tuana iti kamaina Yesu hangko i Yudea hawe i tampo Galilea, laomi i boea Kana mampohidupaa, nauliangaa: "Guru, laoke i Kapernaum, Nupakaohaana wongkoya anangku, lawi ina mate."
43004048	Nauli Yesu iria: "Ikamu au maida i tempo ide, ane barakau moita tanda kuasa, barakau ina mepoinalai!"
43004049	Nauli tuana iti: "Guru, laomoke holiga, lawi ina mate anangku!"
43004050	Nauli Yesu: "Mesulemoko, maohami anamu." Tuana iti mampoinalai mpuu lolitana Yesu, hai mesulemi.
43004051	Tangana mani i rara, bahangkia hawina mai mampohidupaa, rauliangaa: "Maohami anamu!"
43004052	Napekunehe: "Tinti hangkia maoha?" Rauli: "Imaindi, tinti isa pualo, mengkaroomi kanapawembena."
43004053	Naisami tuana, i tempona Yesu mouliangaa: "Maohami anamu," tempo iti womi maoha. Hangko indo, tuana iti mepoinalaimi i Yesu hihimbela hai ope-ope tinana.
43004054	Itimi tanda kuasa karombelana au nababehi Yesu i Galilea i kahaweNa hangko i Yudea.
43005001	Roo indo, mesulemi Yesu lao i Yerusale bona moula alo mahilenda to Yahudi inditi.
43005002	I Yerusale hungku i babaka au rahanga "Babaka Dimba", ara hambua wuhu; i lalu basa Yahudi hangana Betesda. Ara lima mbuana tambale au motoleliki wuhu iti.
43005003	Bosa tomahai mogulu inditi. Arahe au bilo, au wara bitinda, hai au palu, ope-opehe maturu liliu i tambale, [mampegiahe pokalena owai.
43005004	Lawi hambela-hambela ara malaekana Pue au mendaulu mai i wuhu iti mampopokale owai. Hai hema au iyoru mendaulu i lalu wuhu i tempona owai mokale, maohami hangko i hakina.]
43005005	Ara inditi hadua tobalilo, talumi pulona hai ualu parena mahai.
43005006	Yesu moita ia maturu inditi, hai Naisa kamahaenami mahai. Napekune: "Nuunde pae maoha?"
43005007	Nauli tomahai iti: "Pue, bara wongkoya ara au moantina lao i lalu wuhu i tempona owai mokale. Kelaona, arami au mampehindorungina."
43005008	Nauli Yesu: "Mearomoko, nulolomi alemu, hai molumaomoko."
43005009	Maoha mpuumi tauna iti, nalolo alena, hai molumao. Iti mewali i alo Satu, alo penombaanda to Yahudi.
43005010	Ido hai tadulakonda to Yahudi mokambaroa tauna au hangko maoha iti, rauliangaa: "Ide alo penombaa! Barako peisa moanti alemu."
43005011	Nauli tauna iti: "Natuduna tauna au mopakaohana inona, Nauliangaana: 'Lolomi alemu hai molumaomoko.' "
43005012	Rapekune: "Hema au motuduko moanti alemu hai molumao?"
43005013	Agayana bara naisa kahemana au mopakaoha, lawi Yesu padu ngkandii hai barapi raita i olonda tauna bosa.
43005014	Bara mahae hangko inditi, Yesu mampohidupaami tauna iti i Souna Pue Ala, Nauliangaa: "Maohamoko, ineemoko mobabehi dosa, bona datiko narumpa ba apa-apa au meliu kakadakena."
43005015	Hangko inditi, laomi tauna iti mampohidupaahe tadulakonda to Yahudi, nauliangaahe kaYesuna au mopakaoha.
43005016	Ido hai tadulakonda to Yahudi mohaoki rara mopakasusa Yesu, lawi Ia mepakaoha i alo penombaa.
43005017	Yesu mouliangaahe: "UmaNgku mobago duuna ide-ide, hai Iko wori mobago."
43005018	Hangko inditi, tadulakonda to Yahudi mopari-pari mohaoki raranda mopapate. Mobabehihe nodo, bara pea anti kaNaliungina ada i alo penombaa, agayana lawi Nauli wori kaPue Alana UmaNa; lempona, Ia mopahimbela wataNa hai Pue Ala.
43005019	Mehana Yesu, Nauli: "Tou mpuu lolitaNgku ide: Iko Anana Pue Ala, baraNa peisa mobago moula peundeaKu haduduaNgku. Kuitami apa au Nababehi UmaNgku, hai batena itimi au Kupobago. Apa pea bagona UmaNgku, iti wori bagoNgku,
43005020	lawi UmaNgku mampokakayaNa, hai NapopaitaaNa ope-ope au Nababehi. Hai ara mbuli bago au ina NapopaitaaNa au meliu kamahilena hangko i bago au roomi Kubabehi. Ina Kubabehi bago iti alana tingkara mpuukau.
43005021	Nodo UmaNgku mampopearo tomate hai moweihe katuwo, Iko wori mowei katuwo i hema pea moula peundeaKu.
43005022	UmaNgku barapi mobotusi hinangka kara-karana manusia, agayana kuasa pobotusi iti Nahuhumi Iriko, AnaNa.
43005023	Ia mobabehi nodo, bona ope-ope tauna mobilaNa nodo pebilanda i UmaNgku. Hema au baraNa mobila, bara worihe mobila UmaNgku au motuduNa.
43005024	Tou mpuu lolitaNgku ide: hema-hema au mampehadingi lolitaNgku hai mepoinalai i Pue Ala au motuduNa, molambihe katuwo maroa au bara mokahopoa. Barahe ina rahuku anti dosanda. Tekabahamohe hangko i kapate, hai molambihe katuwo.
43005025	Tou mpuu lolitaNgku ide: ina hawe tempona hai katouana hawemi tempona tomate ina mohadi wotuna Anana Pue Ala, hai ihira au mohadi wotuNgku ina molambi katuwo au wou.
43005026	Lawi UmaNgku makuasa mowei katuwo. Nodo wori, NaweiNa kuasa mowei katuwo.
43005027	Nawei woriNa kuasa mobotusi kara-kara manusia, lawi Iko Ana Manusia.
43005028	Inee nipotingkara lolitaNgku ide, lawi hambela tempo ope-ope tauna au mate ina mohadi wotuNgku, hai ina mearohe hangko i talumbanda. Tauna au mobabehi roa ina rapopearohe bona molambihe katuwo maroa. Agayana tauna au mobabehi dake ina rapopearohe bona rahuku."
43005030	"Iko, baraNa peisa mobabehi apa-apa moula peundeaKu haduduaNgku. Kubotusi hinangkana moula apa au nahawaaNa UmaNgku. PebotusiNgku manoto, lawi baraNa moula peundeaKu haduduaNgku, moulariNa peundeana Pue Ala au motuduNa.
43005031	Ane rapana Iko haduduaNgku au mouli kahangko i Pue AlaNgku, hai bara ara tauna ntanina au mosabikiNa, kebara niisa ba tou lolitaNgku ba bara.
43005032	Agayana ara au ntanina au mosabikiNa iami UmaNgku, hai Kuisa katouna posabikiNa.
43005033	Hangkoya ikamu motudukau suromi lao i Yohane mampekune kana Iriko, hai ia mouliangaahe posabikina. Apa au nauli iti, ope-ope batena tou.
43005034	Agayana katouana bara Kuparaluu posabi hangko i manusia. Kupopaingaakau lolitana Yohane iti, bona molambikau katuwo maroa.
43005035	Yohane iti nodo hulo au mewangka hai moanti kamabaana irikamu. Hai ikamu, matana mpuukau mohadi lolitana. Agayana kamatanami iti sangka pea.
43005036	Agayana Iko, ara sabiNgku au mopakanoto kahemaNgku, hai sabi iti meliu hangko i posabina Yohane. Ane niita pobagoNgku, itimi au mopakanoto kahemaNgku. Apa au Kubabehi ide-ide iami bago au nahawaaNa UmaNgku bona Kuparoo. PobagoNgku idemi au mopakanoto kaIkona au natudu UmaNgku mai i dunia ide.
43005037	Hai meliu hangko iti, UmaNgku au motuduNa mai, Ia haduduaNa mewali sabiNgku bona mopakanoto kaIkona suroNa. Agayana ikamu, bara mani hambela nihadi wotuNa, bara mani niita lenggeNa.
43005038	LolitaNa bara niwoli i lalumi, lawi barakau mepoinalai Iriko au Natudu mai.
43005039	Moparesamokau Sura Malelaha, lawi nipehangu hangko i Sura Malelaha iti nilambi katuwo maroa au bara mokahopoa. Hai Sura Malelaha iti au mololita kana Iriko.
43005040	Agayana nauri nodo, bara mani niunde mai Iriko bona molambikau katuwo maroa.
43005041	BaraNa mampepotoya i manusia.
43005042	Agayana Kuisa mpuukau, kadana ara ahimi i Pue Ala.
43005043	UmaNgku au motuduNa mai. KuasaNgku kulambi hangko Iria, agayana baraNa nitarima. Ane arahe au mai i lalu kuasanda haduduanda, nitarimamohe.
43005044	Noumba pepoinalaimi Iriko? Lawi mampeinao peakau ratoya rangami, bara niunde mobaliki babehiami bona Pue Ala HaduduaNa motoyakau.
43005045	Agayana inee nipehangu kaIkona au ina mosalaikau i UmaNgku. Nabi Musari au ina mosalaikau. Nipehangu anti peulami i hawana Musa ina molambikau katuwo maroa.
43005046	Agayana ane tou-tou nipoinalai mpuu Musa, manoto nipoinalai woriNa, lawi apa au nauki Musa, itimi au mampololitaNa.
43005047	Ane bara nipoinalai apa au nauki Musa, apa mani lolitaNgku."
43006001	Roo indo, laomi Yesu i tanda orupena Rano Galilea, au rahanga wori Rano Tiberias.
43006002	Bosa mpuu tauna meula Iria, lawi moitahe ope-ope tanda kuasa au Nababehi i kamopakaohaNa tomahai.
43006003	Yesu mempanaimi lao i tongku-tongkuna hihimbela hai topeguruNa, hai mohudahe inditi.
43006004	I tempo iti, ina hawe alo mahile agama Yahudi au rahanga alo Posusa Pasa.
43006005	Napeitami Yesu mantoleli, mokoloromohe tauna bosa mai mohungkuki Ia. Nauli i Pilipu: "Iumbake moholo paande, tapaandeahe tauna au node kabosanda?"
43006006	(Katouana, naisa Yesu apa au ina Nababehi. Napekune nodo i Pilipu, lawi napeinao Yesu mampetandaka pepoinalaina.)
43006007	Nauli Pilipu: "Kehapiri rongatu doi pera tapopeholo paande hai taweihe ope-ope tauna, bara ina handa nauri haodi-haodi pea rawei hadua."
43006008	Hangko inditi, hadua topeguruNa au rahanga Andaria, halaluna Simo Peturu, manguli:
43006009	"Inde ara hadua anangkoi au mebaku lima oguna roti hai rombaa ikane, agayana apami pae pobunduana i tauna bosa ide?"
43006010	Nauli Yesu: "Popohudahe!" Mohuda mpuumohe, hai i pohudaanda iti ara ngkaya hehi. Kabosanda tauna iti, kira-kira lima sabuna tobalilo, bara raimba towawine hai anangkoi.
43006011	Hangko inditi, naalami Yesu roti, Napekakaengaa, hai Nakira-kira i tauna bosa au tanganda mohuda. Nodo wori kaNababehina i ikane. Maandemohe ope-ope duunda mabuhu.
43006012	Mabuhumohe ope-ope, nauli Yesu i topeguruNa: "Nigulu pentarana, bona dati ara au ratende mbero."
43006013	Ragulu mpuumi, hampulo hai rombingka pentarana hangko i lima oguna roti au raande tauna bosa inona.
43006014	Karaitanda tauna bosa tanda kuasa iti, mololitamohe hadua hai hadua, rauli: "Ia mpuumi nabi au radandi hangkoya, au rauli ina mai i dunia!"
43006015	Mewali, ara tunggaianda mopari-pari Ia mewali datunda. Kanaisana Yesu tunggaianda, Ia padumi hangko inditi lao i tongku-tongkuna mampasadudua.
43006016	Kalumbami, mendaulumohe topeguruNa lao i rano mampegia kahawena Yesu.
43006017	Yesu rapegia duuna makaindi, agayana bara mani hawe. Mewali, moduangamohe lao monontohi boea Kapernaum.
43006018	Tanganda moduanga, hawemi himburu kebuu, alana mahile balumba i rano.
43006019	Karoonda mobohe lima ba ini kilo hangko i wiwi rano, moitamohe Yesu molumao i wongko owai mai modupahe. Langa mpuumohe.
43006020	Nauli Yesu: "Ineekau langa! Ikoto dide."
43006021	Karahadina wotuna, matanamohe motarima Yesu i duanganda. Pesawina Yesu i lalu duanga, hampalai pea hawemohe i wiwi rano au ratunggai.
43006022	Kahalona, bosa tauna i tanda orupena rano mohaoki Yesu, rauli: "Iumbami? Bara moduanga hihimbela hai topeguruNa inona. Agayana bara ara duanga ntanina inde, batena pea duanga au rapesawii topeguruNa."
43006023	Roo indo, hawemohe tauna hangko i kota Tiberias i lalu duanganda, hai mesorehe hungku i paandeanda tauna bosa hangkoya au maandehe roti au nawati Pue Yesu.
43006024	Karaisana tauna bosa kadanapi ara Yesu inditi hai topeguruNa bara wopohe ara, moduangamohe lao i boea Kapernaum mohaoki Ia.
43006025	Kahawenda tauna bosa i tanda orupena rano mampohidupaa Yesu, rapekune: "Guru! ImpiraKo hawe inde?"
43006026	Mehana Yesu: "Tou mpuu lolitaNgku ide: Kuisa tunggaiami mohaokiNa. Bara pae niisa lempona tanda kuasa au Kubabehi? NihaokiNa lawi mabuhumokau Kupaande.
43006027	Ineekau mobago mohaoki paande au hampalai kaopena hai au polo mawai. Mobagomokau mohaoki paande au bara peisa mawai hai au mowei katuwo maroa au bara mokahopoa. Iko Ana Manusia au mowei paande iti, lawi Ikomi au Napilei Pue Ala hai au Napokatana."
43006028	Mekunehe tauna bosa: "Apa au hangangaa kipobago bona pobagongki moula peundeana Pue Ala?"
43006029	Nauli Yesu: "Idemi bago au naunde Pue Ala: mepoinalaikau Iriko au Natudu mai."
43006030	Rauli mbuli tauna bosa: "Ane nodo, tanda apa au Nupopaitaangkai, bona kipoinalai kahangko i Pue Alana mpuuKo? Apa au ina Nubabehi?
43006031	Wei wongkamia paande, nodo au raande toiyorunta hangkoya. Tanganda i pada wungi, maandehe paande au rahanga manna, nodo au teuki i lalu Sura Malelaha: 'Pue Ala moweihe paande hangko i suruga.' "
43006032	Nauli Yesu: "Tou mpuu lolitaNgku ide: bara nabi Musa au mowei paande hangko i suruga. UmaNgku au moweikau paande au tou-tou hangko i suruga.
43006033	Paande au naweikau Pue Ala, lempona, hadua au mendaulu mai hangko i suruga hai au mowei katuwo i manusia."
43006034	Rauliangaa tauna bosa: "Ane nodo, wei wongkamia paande iti alo-alona!"
43006035	Nauli Yesu: "Ikomi ide paande au mowei katuwo. Hema au mai Iriko hai mepoinalai, barapohe marimi hai barapohe mangkadou duuna kamahae-haea.
43006036	Agayana, nodo au Kuuli inona, kehapiriNa niita, bara maniNa nipoinalai.
43006037	Ope-ope tauna au naweimoNa UmaNgku, batena mai Iriko. Hai hema-hema au mai Iriko, batena Kudoko hai bara Kusapuaka.
43006038	Lawi kamaiNgku hangko i suruga, baraNa mobabehi peundeaKu haduduaNgku. MaiNa mobabehi peundeana Pue Ala au motuduNa.
43006039	Idemi peundeaNa: bona hangko i ope-ope tauna au NaweiNa, inee ara hadua au matanta; batena Kupopearohe ope-ope hangko i kapate i alo pobotusi kahopoa dunia.
43006040	Idemi peundeana UmaNgku: bona ope-ope tauna au moitaNa hai au mepoinalai Iriko AnaNa, ina molambihe katuwo maroa au bara mokahopoa, hai ina Kupopearohe i alo pobotusi kahopoa dunia."
43006041	Hangko inditi, mohume-humemohe to Yahudi, lawi nauli Yesu kaIanami paande au mendaulu mai hangko i suruga.
43006042	Mololitamohe, rauli hadua hai hadua: "Bara pae Yesu iti, anana Yusupu? Taisa mpuu inaNa hai umaNa. Moapari hai Nauli kaIana hangko i suruga?"
43006043	Yesu mouliangaahe: "Ineekau mohume-hume.
43006044	Bara ara hadua au peisa mai Iriko, ane bara naanti UmaNgku au motuduNa. Hai hema pea au mai Iriko ina Kupopearo hangko i kapate i alo pobotusi kahopoa dunia.
43006045	I lalu sura nabi-nabi hangkoya teuki node: 'Pue Ala ina mopaguru ope-ope topeulaNa.' Mewali, ope-ope tauna au mohadi hai motarima paturona UmaNgku, batena maihe Iriko.
43006046	Ineeri nipehangu arahe au moita UmaNgku. Batena pea Iko au moita, lawi Iko hangko i Pue Ala.
43006047	Tou lolitaNgku ide: hema au mepoinalai Iriko, molambihe katuwo maroa au bara mokahopoa.
43006048	Ikomi paande au mowei katuwo.
43006049	Paande au rahanga manna au raande toiyorumi hangkoya i pada wungi bara mowei katuwo, lawi matemohe ope-ope.
43006050	Agayana bara nodo paande au mendaulu mai hangko i suruga. Hema pea au maande paande ide, barahe mate.
43006051	Ikomi ide paande au mendaulu mai hangko i suruga, paande ngkatuwo! Tauna au maande paande ide molambihe katuwo au bara mokahopoa. Paande ngkatuwo ide, lempona wataNgku au Kukira bona manusia molambi katuwo."
43006052	Karahadina to Yahudi lolitana Yesu iti, mombehanaimohe hadua hai hadua, rauli: "Noumba hai peisa mokira wataNa irikita bona taande?"
43006053	Ido hai Nauliangaahe: "Tou mpuu lolitaNgku ide: ane bara niande wataNgku, Iko Ana Manusia, hai bara nienu waheNgku, barakau ina molambi katuwo duuna kamahae-haea.
43006054	Tauna au maande wataNgku hai moenu waheNgku, molambihe katuwo maroa au bara mokahopoa, hai Kupopearohe hangko i kapate i alo pobotusi kahopoa dunia,
43006055	lawi wataNgku tou-tou mpuu paande, hai waheNgku tou-tou mpuu paenu.
43006056	Tauna au maande wataNgku hai moenu waheNgku, mohintuwu liliuhe hihimbela hai Iko, hai Iko hai ihira.
43006057	UmaNgku au motuduNa, Iami pongkana katuwo, hai Iko tuwo hangko Iria. Nodo wori tauna au maande wataNgku, molambihe katuwo hangko Iriko.
43006058	Iti mpuumi paande au mendaulu hangko i suruga. Paande iti bara nodo manna au raande toiyorumi hangkoya. Naurihe maande manna iti, batenda mate. Agayana tauna au maande paande ide, ina tuwohe duuna kamahae-haea."
43006059	Yesu mopahawe ope-ope iti i tempona mepaturo i sou penombaa i Kapernaum.
43006060	Karahadina topeulaNa lolitaNa, bosahe au manguli: "Ae! Mapari mpuu paturo iti. Hema pae au peisa moisa lempona?"
43006061	Agayana naisa Yesu pohume-humenda topeulaNa. Ido hai Nauliangaahe: "Ba nipohumpuinao mohadi paturoNgku inona?
43006062	Ane nodori, noumba ane niitaNa, Iko Ana Manusia, mengkaore lao i paidaaNgku nguru-nguruna?
43006063	Inaonami Pue Ala au mowei katuwo. Kamaroho manusia bara mobundu. LolitaNgku au Kupahaweakau mesuwu hangko i Inaona Pue Ala hai mowei katuwo.
43006064	Agayana nauri nodo, ara mpuu hantanga hangko i olomi au bara mepoinalai." Nauli Yesu nodo lawi Naisa mpuumi hangko i nguru-nguruna kahemanda au bara ina mepoinalai Iria, hai Naisa wori kahemana au ina mampobalu wataNa i iwaliNa.
43006065	Nauli mbuli Yesu: "Ido hai Kuuli inona, bara ara hadua au peisa mai Iriko ane bara nanini UmaNgku Iriko."
43006066	Mepongka i tempo iti, bosa topeulaNa mopalehi. Barapi raunde meula Iria.
43006067	Mewali, Yesu mekune mbulimi i topeguruNa au hampulo hai rodua, Nauli: "Ba ina nipalehi woriNa?"
43006068	Nauli Simo Peturu: "Ane kipalehiKo Pue, i hemamongkai lao? Oyo pea au mohowara lolita au mowei katuwo maroa duuna kamahae-haea.
43006069	Ikami, kipoinalaimi hai kiisa kaOyona Suro au malelaha hangko i Pue Ala."
43006070	Nauli Yesu: "Iko mpuumi au mopileikau au hampulo hai rodua ide. Nauri nodo, ara hadua hangko irikamu au ara tokadake i laluna."
43006071	Au natunggai Yesu iami Yudasi anana Simo Iskariot. Lawi nauri Yudasi mewali hadua hangko i hampulo hai rodua topeguruNa, iami au ina mampobalu Yesu i iwaliNa.
43007001	Roo indo, Yesu lao i humalele tampo Galilea. Barapi Naunde lao i tampo Yudea, lawi arahe tadulakonda to Yahudi inditi au mampeinao mopapate.
43007002	I tempo iti, ina hawe alo mahilenda to Yahudi au rauli Posusa Pobambaru.
43007003	Ido hai rauli halaluna Yesu Iria: "Ineeko inde liliu! Laomoko i Yudea, bona topeulaMu moita tanda kuasa au Nubabehi.
43007004	BaraKo ina mewali tauna mahile ane inde liliuKo. Ane mobabehiKo tanda kuasa, hangangaa Nupopaitaahe ope-ope tauna i dunia!"
43007005	Nodomi lolitanda halaluna Yesu, lawi bara worihe mepoinalai Iria.
43007006	Yesu mouliangaahe: "Bara mani hawe tempona Kupatongawaahe wataNgku. Ane ikamu, bara moapa ba impirakau lao i Yerusale,
43007007	lawi bara ara tauna au mokahihikau. Iko, rakahihiNa tauna au kadake i dunia ide, lawi Kupakanotoahe kakadakena babehianda.
43007008	Moiyorumokau lao i posusaa iti. Iko, bara maniNa lao, lawi bara mani hawe tempoKu."
43007009	Nodomi lolitana Yesu i halaluNa, hai maida liliu mani i Galilea.
43007010	Lao mpuumohe halaluna Yesu i Yerusale bona moula Posusa Pobambaru. Kalaonda iti, meula ngkandii Yesu haduduaNa, bona dati raisa tauna bosa.
43007011	I posusaa iti, tadulakonda to Yahudi mohaoki liliu Yesu, rauli: "Iumbami Ia?"
43007012	Hai tauna bosa wori, mombekakanenimohe. Arahe au manguli: "Tauna au maroa mpuu Ia." Hantanga wori manguli: "Bara! Ia mopakanawo pea tauna bosa!"
43007013	Agayana bara hadua au bai mololita i katongawana, lawi mampokalangahe tadulakonda to Yahudi.
43007014	I tanga mposusa iti, Yesu mesua i lalu Souna Pue Ala, hai Napepongkami mepaturo.
43007015	Tingkarahe to Yahudi mohadi paturoNa, rauli: "Noumba pane Naisa ope-ope au teuki i lalu Sura Malelaha, lawi Ia bara toposikola?"
43007016	Nauliangaahe Yesu: "Au Kupaturoakau, paturo hangko i Pue Ala au motuduNa, bara paturoNgku haduduaNgku.
43007017	Hema au mampeinao mobabehi peundeana Pue Ala ina raisa kahangko iumbana paturoNgku ide, ba hangko i Pue Ala mpuuri ba lolitaNgku pea haduduaNgku.
43007018	Ane keKupahawe paturoNgku haduduaNgku, manoto mampopetoya peaNa. Agayana ane Kupeinao mobila Pue Ala au motuduNa, lempona, tauna au manotoNa, baraNa mepodongkoa.
43007019	Nabi Musa hangkoya moweikau Aturana Pue Ala. Agayana barakau ara hadua au mampeulai Atura iti. Moapa hai nipeinao mopapateNa?"
43007020	Rauli tauna bosa: "MagilaKo! Hema pae au mampeinao mopapateKo?"
43007021	Nauli Yesu: "Tingkaramokau, lawi mopakaohaNa tauna i alo penombaa.
43007022	Agayana ikamu wori mobago i alo penombaa ane mobabehikau ada petile. Nabi Musa hangkoya motudukau motile anami. (Agayana katouana ada petile iti hangko i toiyorunta au moiyoru hangko i Musa, bara hangko i Musa haduduana.) Ane ara anami au hangangaa ratile i alo penombaa, batena mpuu nitile.
43007023	Mewali, ane metilekau i alo penombaa datikau moliungi Aturana Musa, moapari hai nikarumpuiNa ane mopakaohaNa tauna i alo penombaa bona humalele watana maroa?
43007024	Ineekau mosalai rangami moula pea apa au niita, agayana hangangaa nibotusi i kanoto-notoana."
43007025	Karahadina ampu boea Yerusale lolitana Yesu iti, wulimohe. Arahe au manguli: "Ba tauna itimi au rahaoki tadulakonta bona rapapate?
43007026	Moleri olouto mepaturo hai bara ara kalangaNa, hai bara ara au mokambaroa. Ba tadulakonta moisa kaIana Datu Topehompo?
43007027	Agayana bara hintoto kaIana Datu Topehompo, lawi taisa kahangko iumbaNa mai. Ane hawe mpuu Datu Topehompo au radandi hangkoya, bara ara au ina moisa kahangko iumbaNa mai."
43007028	Mewali, tangana Yesu mepaturo i lalu Souna Pue Ala, mololitami masisimbuku, Nauli: "Niuli niisato kahemaNgku hai kahangko iumbaKu. BaraNa mai moula peundeaKu haduduaNgku. MaiNa moula peundeana Pue Ala au motuduNa. Iami au hintoto rapoinalai. Agayana ikamu, Ia bara niisa.
43007029	Iko, Kuisa lawi hangko Iria kamaiNgku, hai Ia au motuduNa."
43007030	I tempo iti, arahe au mampetandaka mohaka, agayana bara ara au toa tayenda Iria, lawi bara mani hawe tempoNa.
43007031	Agayana arahe bosa tauna i olonda au mepoinalai Iria, rauli: "Datu Topehompo mpuu, lawi ngkayami tanda kuasa au Nababehi."
43007032	Arahe to Parisi au mohadi pombekakaneninda tauna bosa mololita kana i Yesu. Ido hai to Parisi hai kapala-kapala tadulako menomba motudumohe bahangkia topokampai Souna Pue Ala lao mohaka.
43007033	I tempo iti, Yesu mopaturo tauna bosa, Nauliangaahe: "BarapoNa mahae hihimbela hai ikamu, ina mesuleNa lao Iria au motuduNa.
43007034	Ina nihaokiNa, agayana barapoNa nilambi. Hai i kalaoaNgku barakau peisa lao."
43007035	Wulimohe to Yahudi mohadi lolitaNa, hai mombekune-kunemohe, rauli: "Iumba ina lao pane Nauli barapi talambi? Ba lao i tampo ntanina maida hihimbela hai to Yahudi au mampogaloahe to Yunani bona mopaguruhe to Yunani inditi?
43007036	Hai apa lempona lolitaNa au manguli, ina tahaoki agayana bara talambi, hai barake peisa lao i kalaoaNa?"
43007037	Alo kahopoana posusa iti iami alo au meliu karapomahilena. I alo iti, meangkami Yesu lao i lalu Souna Pue Ala, hai mololita masisimbuku: "Hema au mangkadou, maimokau maenu Iriko!
43007038	Mepoinalaimokau Iriko bona tepabukei irikamu apa au teuki i lalu Sura Malelaha au manguli: hangko i lalunda, moilimi owai ngkatuwo."
43007039	Au natunggai lolitana Yesu iami Inao Malelaha, au ina mendaulu i tauna au mepoinalai Iria. I tempona Yesu mololita nodo, Inao Malelaha bara mani mendaulu i topeulaNa, lawi Yesu bara mani rapomahile.
43007040	Bosa tauna mohadi lolitana Yesu, hai arahe hantanga au manguli: "Ia mpuumi nabi au nadandi Pue Ala hangkoya."
43007041	Hantanga worihe manguli: "Ia idemi Datu Topehompo!" Agayana ara worihe au manguli: "Ae! Iami to Galilea! Bara hintoto Datu Topehompo mesupa hangko i Galilea.
43007042	Lawi i lalu Sura Malelaha teuki: Datu Topehompo iami pemuleana Datu Daudi au hangko i boea Beteleme, boea pesupaana Daudi."
43007043	Ido hai mombehanaimohe tauna bosa: hantangahe mepoinalai i Yesu, hantangahe bara.
43007044	Arahe au mampeinao mohaka, agayana bara ara au toa tayenda Iria.
43007045	Topokampai Souna Pue Ala au ratudu mohaka Yesu mesulemohe lao i to Parisi hai kapala-kapala tadulako menomba. Barahe mewali mohaka Ia. Mekunehe tadulako iti irihira, rauli: "Moapari hai bara nihaka hai nianti mai?"
43007046	Rahanai: "Lawi bara mani ara kihadi tauna mololita au nodo Ia!"
43007047	Mehanahe to Parisi iti: "Ba Naakalangi worimokau?
43007048	Peita pae, bara ara hadua tadulako ba to Parisi au mepoinalai i Yesu.
43007049	Batena pea tauna bosa au mepoinalai Iria, lawi barahe moisa Aturana Musa. Hararamohe!"
43007050	Roo indo, mololita worimi hadua to Parisi au rahanga Nikodemus. Nikodemus iti, hambelami mampombelambia Yesu. Nauli Nikodemus i hangka rangana:
43007051	"Moula aturanta, barake peisa mohuku hadua tauna ane bara mani rahadi notona hai raparesa babehiana."
43007052	Mehanahe rangana, rauli: "Nodoko to Galilea! Nuwile hai nuparesa i lalu Sura Malelaha. Bara ara nabi au mesupa hangko i Galilea."
43007053	[Roo indo, mesulemohe hadua-hadua lao i sounda.]
43008001	Agayana Yesu laomi i Bulu Saitun.
43008002	Kahalona madondo-dondo, lao mbulimi i Souna Pue Ala. Maimohe tauna bosa mohungkuki, hai Ia mohuda mopaguruhe.
43008003	TangaNa Yesu mepaturo, guru agama hai to Parisi hawemohe moanti hadua towawine au ralambi tangana mebualosi, rapopeangka i olonda tauna bosa.
43008004	Rauliangaa Yesu: "Guru, towawine ide ralambi tonto tangana mebualosi!
43008005	I lalu Aturana Musa, ara parenta au manguli: towawine au mobabehi nodo hangangaa rawatui duuna mate. Mewali Oyo, noumba pobotusiMu?"
43008006	Tunggaiana pampekunenda iti, mohaoki kanawoana lolitana Yesu bona rasalai. Agayana Yesu, bara mehana. Motumpa pea hai mouki i tampo hai karaweNa.
43008007	Mekune liliuhe Iria, ido hai mengoami Yesu, Nauliangaahe: "Hema irikamu au bara madosa, iami au iyoru mowatui towawine iti!"
43008008	Roo indo, motumpa mbulimi, hai mouki liliu i tampo hai karaweNa.
43008009	Karahadina tadulako to Yahudi lolitana Yesu iti, padu ngkandiimohe hadua-hadua, mepongka hangko i tosae duuna hawe i au mangura. Kahopoana, padumohe ope-ope, Yesu pearai au ara inditi hai towawine iti.
43008010	Roo indo, Yesu mengoami hai mouliangaa towawine iti: "Iumbamohe tauna au mosalaiko inona? Bara pae ara au mampeinao mani mohukuko?"
43008011	Nahanai towawine iti: "Barapohe ara, Pue." Nauli Yesu: "Iko wori, barako Kuhuku. Mewali, mesulemoko, hai ineemoko mobabehi dosa."]
43008012	Roo indo, mololita mbulimi Yesu i to Yahudi, Nauli: "Iko idemi pewangka au mopamabaa laluna manusia i humalele dunia. Tauna au moulaNa, barahe molumao i lalu kakaindiana. Batena molambihe kamabaa au mopaara katuwo."
43008013	Rauli to Parisi: "Bara tou lolitaMu, lawi Nupakanoto pea wataMu haduduaMu."
43008014	Nauli Yesu: "Nauri mololitaNa kana i wataNgku haduduaNgku, batena tou lolitaNgku, lawi Kuisa kahangko iumbaKu mai hai Kuisa iumba kalaoaNgku. Agayana ikamu, bara niisa.
43008015	Ikamu mebotusi moula pea pekiri manusia. Iko, baraNa mampohuda-hudaa kara-karanda ba hema pea.
43008016	Ane rapana, mampohuda-hudaaNa kara-karanda tauna, pobotusiNgku batena manoto, lawi bara haduduaNgku. UmaNgku au motuduNa, Iami au mamporangaiNa.
43008017	I lalu Sura Aturami ara teuki node: 'Ane ara rodua sabi au himbela lolitanda, posabinda iti peisa rapoinalai.'
43008018	Ara rodua sabiNgku: Iko haduduaNgku, hai karoduana UmaNgku au motuduNa."
43008019	Rapekune to Parisi: "Iumba UmaMu?" Mehana Yesu: "BaraNa niisa, ido hai bara wori niisa UmaNgku. Ane rapana niisa mpuuNa, keniisa wori UmaNgku."
43008020	Ope-ope iti napahawe Yesu tangana mepaturo i lalu Souna Pue Ala hungku i peti pambolia doi popenomba. Bara mani mpuu rahaka, lawi bara mani hawe tempoNa.
43008021	Nauli mbuli Yesu i tadulakonda to Yahudi: "Ina paduNa, hai ina nihaokiNa, agayana ina matekau lawi madosa liliu manikau. I kalaoaNgku barakau peisa lao."
43008022	Karahadina tadulakonda to Yahudi lolitaNa, mololitamohe hadua hai hadua, rauli: "Apa lempona lolitaNa inona? Ba mampeinaori menoo, pane Nauli barake peisa lao i kalaoaNa."
43008023	Nauliangaahe Yesu: "Ikamu hangko i woi, Iko hangko i wongko. Ikamu hangko i dunia ide, Iko baraNa hangko i dunia ide.
43008024	Ido hai Kuuliangaakau, ina matekau lawi madosa liliu manikau. Ane bara nipoinalai lolitaNgku au mopakanoto kahemaNgku, batena mpuukau mate lawi madosa liliu manikau."
43008025	Rapekune: "Katou-touana, hema mpuuKo?" Mehana Yesu: "Roomokau Kuuliangaa hangko i nguru-nguruna!
43008026	Ngkaya mani au ina Kuuli mosalaikau. Agayana Ia au motuduNa, hintoto mpuu rapoinalai, hai apa au Kuhadi hangko Iria, itimi au Kupahawe irikamu i dunia."
43008027	Au natunggai Yesu iami UmaNa, agayana bara raisa lempona.
43008028	Ido hai Nauliangaa mbulihe: "Ane nipaiwongkoNa, Iko Ana Manusia, hangko niisari kahemaNgku. Bara ara hampaka au Kubabehi moula peundeaKu. Batena pea Kuuli apa au NapaturoaNa UmaNgku.
43008029	Iami au motuduNa hai au mamporangai liliuNa. BaraNa Napogiangaa haduduaNgku, lawi Kubabehi liliu apa au mopakatana laluNa."
43008030	Tangana Yesu mopahawe ope-ope iti, bosa to Yahudi mepoinalai Iria. Mewali, Nauliangaahe: "Ane nipeulai liliu paturoNgku, ikamu ina mewali mpuu topeulaNgku,
43008032	hai ane topeulaNgkumokau, ina niisa mpuu paturo au tou, alana tekabahakau."
43008033	Mehanahe, rauli: "Ikami ide, pemuleana Burahima! Barangkai hambela rapohawi. Moapari hai Nuuli ina tekabahangkai?"
43008034	Nauli Yesu: "Tou mpuu lolitaNgku ide: ope-ope tauna au mobabehi dosa, napohawihe dosa.
43008035	Ane hawi, bara manoto kamaidana liliu i souna ampuna. Agayana ane anana ampuna, manoto kamaidana liliu i souna umana.
43008036	Mewali, ane Iko mokabahakau hangko i dosami, tekabaha mpuumokau, lawi Iko AnanaNa Pue Ala.
43008037	Kuisa kaikamuna pemuleana Burahima. Agayana arakau au mampeinao mopapateNa, lawi bara nipailalu lolitaNgku.
43008038	Apa au kuita i lindona UmaNgku, itimi au Kuuliangaakau. Agayana ikamu mobabehi apa au napaturoakau umami."
43008039	Rauli to Yahudi: "Umangki iami Burahima!" Nauli Yesu: "Ane tou-tou ananakau Burahima, moapa hai bara nipeulai babehiana?
43008040	Kupahaweakau paturo au tou au Kutarima hangko i Pue Ala, agayana nipeinao pea mopapateNa! Ane Burahima, bara nodo babehiana.
43008041	Babehiami iti batena moula babehiana umami!" Rahanai to Yahudi: "Agayana ikami, barangkai ana i tampo! Umangki hadua pea, Iami Pue Ala."
43008042	Nauli Yesu: "Ane tou-tou mpuu Pue Ala Umami, kenipokaahiNa, lawi Iko hangko i Pue AlaNa mai, hai Ikomi au Naposuro. BaraNa mai moula peundeaKu haduduaNgku. MaiNa moula peundeana Pue Ala, lawi Ia au motuduNa.
43008043	Bara mpuu niisa lempona lolitaNgku, lawi bara nibuku mampehadingi paturoNgku.
43008044	Umami iami Datu Tokadake! Hai nipeinao moula liliu peundeana umami iti. Hangko i nguru-nguruna iami topepapate. Paturona bara nodo paturo au tou, lawi bara ara au tou iria. Ane modongko, moula pea poantina, lawi ia topodongko mpuu, hai ope-ope tauna au modongko mampeulai peundena.
43008045	Mewali, ido hai baraNa nipoinalai, lawi Kuuli apa au tou.
43008046	Hemakau au peisa motudungia kaarana dosaNgku? Ane Kuuli apa au tou, moapari hai baraNa nipoinalai?
43008047	Taunana Pue Ala mounde mampehadingi lolitana Pue Ala. Agayana ikamu, bara niunde mohadi lolitaNgku, lawi barakau hangko i Pue Ala."
43008048	Rauli to Yahudi: "Tou mpuu au kiuli! HimbelaKo to Samaria au napesawii seta."
43008049	Nauli Yesu: "BaraNa napesawii seta. Iko mobilaNa UmaNgku. Agayana ikamu, baraNa nibila.
43008050	BaraNa mampopetoya. Naunde Pue Ala bona rapomahileNa, hai Iami au mebotusi.
43008051	Tou mpuu lolitaNgku ide: hema au mampeulai lolitaNgku, barahe mate, tuwohe duuna kamahae-haea."
43008052	Rauli to Yahudi: "Ide-ide kiisa mpuu kanapesawiiMu! Burahima, matemi. Nodo wori ope-ope nabi hangkoya, matemohe. Agayana Nuuliri hema au mampeulai lolitaMu barahe mate.
43008053	Ba Nuuli meliu kamahilena tuwoMu hangko i toiyorunta Burahima au mahaemi mate? Ba meliu kamahilena tuwoMu hangko i ope-ope nabi au matehe? HemariKo pane Nuuli nodo?"
43008054	Nauli Yesu: "Ane mengkaiwongkoNa, bara ara pobunduana. Agayana UmaNgku au mopaiwongkoNa. Niuli kaIana Pue Ala au nipenombai.
43008055	Agayana katouana bara niisa Pue Ala. Ane Iko, Kuisa. Ane keKuuli bara Kuisa Ia, modongkoNa nodo ikamu. Agayana Kuisa mpuu, ido hai Kupeulai lolitaNa.
43008056	Ane toiyorumi Burahima, matana laluna lawi naisa kaina naitaNgku i alo kahaweaNgku. Ia moitami kahaweNgku hai matana mpuu."
43008057	Rauli to Yahudi: "TinuwuMu, bara mani handa lima pulona parena. Nuitami pae ido Burahima?"
43008058	Nauli Yesu: "Tou mpuu lolitaNgku ide: hangko damani Burahima mesupa, Iko ara amimoNa!"
43008059	Karahadina to Yahudi lolitaNa iti, motimamohe watu rapeinao mowatui duuna mate. Agayana Yesu padu ngkandii hangko i Souna Pue Ala hai barapi raita.
43009001	Tangana Yesu molumao, moitami hadua tauna au bilo hangko i karapoanakana.
43009002	TopeguruNa mekune Iria: "Guru, moapa hai bilo hangko i karapoanakana? Ba anti dosana haduduana, ba anti dosanda tosaena?"
43009003	Mehanami Yesu, Nauli: "Bara dosana haduduana, hai bara wori dosanda tosaena. Ide mewali bona tongawa kuasana Pue Ala iria.
43009004	Tempona mani mabaa, hangangaa tapopolumao bagona Pue Ala au motuduNa. Lawi ina hawe tempo makaindi, hai ane makaindi, barapi ara tauna au peisa mobago.
43009005	TangaNgku mani i dunia, Ikomi ide pewangka au mopamabaa laluna manusia i humalele dunia."
43009006	Karoona Yesu mololita nodo, motinudumi i tampo. TinuduNa Nagalo hai tampo bona mewali reta, pane Napoporirohi matana tobilo iti.
43009007	Roo indo, Nauliangaa: "Laomoko mewawalindo i Wuhu Siloam." ("Siloam" iti, lempona "Ratudu.") Lao mpuumi mewawalindo, hai i pesulena, meitami.
43009008	Hangko inditi, hintonggina hai tauna au biasa moita ia merapi-rapi, mombekune-kunehe, rauli: "Hemari olou? Bara pae ia tobilo au biasa mohuda merapi-rapi?"
43009009	Ara au manguli: "Iami diti!" Ara hantanga wori au manguli: "Bara. Kahalengge-lenggeana pea." Agayana ia manguli: "Ikomi dide!"
43009010	Mewali, rapekune: "Noumba pane peisako meita?"
43009011	Nauliangaahe: "Tauna au rahanga Yesu mobabehi reta, Napoporirohi matangku, pane Nauliangaana: 'Laoko mewawalindo i Wuhu Siloam.' Lao mpuumona mewawalindo, hangko inditi meitamona!"
43009012	Rapekune: "Iumbami tauna iti?" Nauliangaahe: "Bara kuisa."
43009013	Ope-ope iti mewali i alo Satu, alo penombaanda to Yahudi. I tempo iti, Yesu mogalo walenguNa hai tampo, hai mopakaoha tobilo iti. Mewali, tobilo au meita iti raanti lao i to Parisi.
43009015	To Parisi mekune wori iria, rauli: "Noumba hai pane peisako meita?" Nauliangaahe: "Ia morirohi matangku hai reta, hai mewawalindona, pane meitana."
43009016	Bahangkiahe to Parisi manguli: "Ane nodo, tauna iti bara hangko i Pue Ala, lawi bara mampeulai palianta i alo penombaa." Agayana au hantanga manguli: "Ane tomadosa, hangko iumbari kuasaNa mobabehi ngkaya tanda kuasa au nodo?" Ido hai mombehanaimohe hadua hai hadua.
43009017	Hangko inditi, mekune mbulimohe to Parisi i tobilo iti, rauli: "Ane oyo, apa au nuuli, lawi Ia mopakaoha matamu." Nauli tobilo iti: "Manoto Ia hadua nabi."
43009018	Agayana tadulakonda to Yahudi barahe mampoinalai kaiana mpuumi tauna au bilo hangkoya hai unga pea meita. Ido hai rakakio inana hai umana bona mampohidupaahe,
43009019	hai rapekune: "Ba tou mpuu tauna ide anami? Ba iami au bilo hangko i karapoanakana? Noumbari hai pane peisa meita?"
43009020	Rauli inana hai umana: "Au kiisa, ide mpuumi anangki au bilo hangko i karapoanakana.
43009021	Agayana noumba rarana pane peisa meita, bara wokamia kiisa. Hai hema au mopakaoha, bara wori kiisa. Ia mahilemi. Nipekune rai iria. Ia peisa mohanai pampekunemi."
43009022	Inana hai umana manguli nodo, lawi langahe i tadulakonda to Yahudi. Lawi arami kabotuana hawanda tadulako iti au node: hema-hema au mouli kaYesuna Datu Topehompo, barapohe rapaliu mesua i sou penombaa.
43009023	Idomi pongkana pane tosaena manguli: "Ia mahilemi. Nipekune pearai iria."
43009024	Roo indo, rakakio mbuli tauna au bilo iti, hai rauliangaa: "Nuuli mpuu apa au tou i lindona Pue Ala! Kiisa Yesu iti iami tauna au madosa."
43009025	Nauliangaahe: "Iko, bara kuisa ba tomadosa ba bara. Au kuisa pea, bilona hangkoya, agayana ide-ide meitamona."
43009026	Hangko inditi, rapekune mbuli: "Apa au Nababehiako? Noumba raraNa mopakaohako?"
43009027	Nahanaihe: "Roomokau kutuntua inona, bara pae nihadi? Moapari pane mekune liliukau iriko? Ba nipeinao wori mewali topeguruNa?"
43009028	Hangko inditi, ratatarahumi hai rauliangaa: "Oyo topeguruNa tauna iti! Ikami topeguruna nabi Musa!
43009029	Manoto kiisa Pue Ala mopahawe lolitaNa i Musa hangkoya. Agayana Yesu iti, bara kiisa kahangko iumbaNa mai."
43009030	Mehana tobilo iti: "Mepawuli mpuukau! Niuli bara niisa kahangko iumbaNa, moleri Napakaoha matangku!
43009031	Taisa Pue Ala bara mohanai pamperapina tauna au madosa, agayana Ia mampehadingi pamperapina tauna au mengkoru Iria hai au mampeulai hawaNa.
43009032	Hangko i pewaliana dunia, bara mani hambela tahadi tuntukana tauna au bilo hangko i karapoanakana au peisa rapakaoha.
43009033	Ane Yesu bara hangko i Pue Ala, manoto bara peisa mobabehi apa-apa."
43009034	Rahanai tadulakonda to Yahudi iti: "Oyomi buke dosa hangko i karapoanakamu. Moapari pane baiko mopaturongkai?" Mepongka inditi, ia rapopeloho hangko i sou penombaa hai barapi rapaliu mesua.
43009035	Nahadi Yesu karapopelohona hangko i sou penombaa. Ido hai laomi Napombelambia, Nauliangaa: "Ba mepoinalaiko i Ana Manusia?"
43009036	Nauli tauna iti: "Nuuliangaana kahemana, bona mepoinalaina Iria."
43009037	Nauli Yesu: "Nuitami! Iami au tangaNa mololita irio."
43009038	Nauli tauna iti: "KupoinalaiKo, Pue!" hai molingkudumi menomba Iria.
43009039	Nauli Yesu: "KamaiNgku i dunia ide, maiNa mobotusi kara-karanda tauna, bona tauna au bilo peisa meita, hai tauna au meita ina mewali bilo."
43009040	Arahe bahangkia to Parisi inditi au mohadi lolitana Yesu, rauliangaa: "Ba Nuuli bilo woringkai?"
43009041	Nauli Yesu: "Ane kebilokau, kebara ina niisa apa au tou, hai barakau madosa. Agayana, lawi niuli meita mpuukau, batena madosakau."
43010001	Nauli Yesu: "Tou mpuu lolitaNgku ide: ane ara hadua tauna au mengkahe i wala bona mesua i lalu gimpu hai bara moliu i babaka, tauna iti iami topanangka hai tokadake.
43010002	Ane toporewu, ia mesua moliu i babaka.
43010003	Topokampai gimpu mobungkahia babaka, hai dimbana moisa mampekatandai wotuna. Toporewu iti mokakio hanganda hambaa-hambaa hai moantihe lao i raoa.
43010004	Kanaantinda ope-ope dimbana lao i raoa, moiyorumi hangko irihira, hai dimbana meula iria, lawi raisa mampekatandai wotuna.
43010005	Barahe moula tauna ntanina. Ane ara tauna au bara toporewunda au mokakiohe, rapelohoa, lawi barahe moisa wotuna."
43010006	Yesu mopahawe lolita iti i to Parisi, agayana barahe moisa lempoNa.
43010007	Ido hai Nauli mbulimi: "Tou mpuu lolitaNgku ide: Ikomi ide peisa rapandiri nodo babaka au rapoliungi dimba mesua i lalu gimpu.
43010008	Ope-ope tauna au moiyoru hangko Iriko au mouli kaihirana toporewo au maroa, topanangka hai tokadakehe. Agayana dimbaKu, barahe meula i pekakionda.
43010009	Ikomi ide babaka. Hema au mesua moliu Iriko, molambihe katuwo maroa. Ihira peisa rapandiri nodo dimba au mesua i lalu gimpu hai mesuwu lao i raoa molambi hehi au marudu.
43010010	Ane tauna ntanina au mouli kaihirana Datu Topehompo, ihira peisa rapandiri nodo topanangka. Tunggaiana topanangka, mampeinao manangka, mepapate hai mepakarugi. Agayana kamaiNgku ide bona manusia molambi katuwo au rumihi kamaroana.
43010011	Ikomi ide toporewu au maroa. TuwoNgku Kuwei bona dimbaKu tuwohe.
43010012	Ane ara hadua tauna au rasaro pea, bara maroa pamporewuna, lawi bara ia ampu dimba. Ane moita serigala mai, melangka mopalehi dimba iti. Mewali dimba iti nahaka serigala, alanda mahawu.
43010013	Tauna au rasaro iti melangka, lawi ia mobago bona molambi pea sarona. Bara mampekiri dimba iti.
43010014	Ikomi ide toporewu au maroa. Nodo UmaNgku moisaNa hai Iko moisa UmaNgku, nodo wori Iko moisa dimbaKu, hai dimbaKu moisaNa. TuwoNgku Kuwei bona dimbaKu tuwohe.
43010016	Ara mani dimbaKu au ntanina, agayana barahe ara i lalu gimpu ide. Ihira wori, hangangaa Kuantihe mai. Ina moisa mpuuhe wotuNgku, hai ope-ope dimbaKu ina mewali peahe hantobu. Iko haduduaNgku au mamporewuhe ope-ope.
43010017	UmaNgku mampokakayaNa, lawi Kuhuhu tuwoNgku bona tuwo huleNa.
43010018	Bara ara hadua au mopapateNa ane bara peundeaKu. Kuunde mokira wataNgku moula peundeaKu haduduaNgku. Ara kuasaNgku mokira wataNgku bona rapapate, hai ara wori kuasaNgku tuwo hule. Itimi hawana UmaNgku au Kutarima hangko Iria."
43010019	Karahadina to Yahudi pololitana Yesu, mombehanai mbulimohe.
43010020	Bosahe au manguli: "Napesawii wei seta hai magila! Barapi paraluu tapehadingi lolitaNa."
43010021	Agayana ara wori au manguli: "Bara! Tauna au napesuangi seta bara mololita nodo. Ara pae seta au mopakaoha tauna au bilo?"
43010022	I tempo iti i Yerusale, tauna mopaarahe susa mokatuinao Alo Popamalelaha Souna Pue Ala hangkoya. I tempo iti, tempo makuli.
43010023	Yesu molumaomi i Souna Pue Ala i tarampa au rahanga Tarampa Salomo.
43010024	Tadulakonda to Yahudi motolelikimi Yesu, rauliangaa: "Moapa hai Nupogiangaa liliungkai wuli? Barangkai Nupakanotoa kahemaMu. Ane Datu Topehompo mpuuKo, Nupakanotoamongkai."
43010025	Nauli Yesu: "Roomokau Kuuliangaa, agayana bara nipoinalai. Tanda kuasa au Kubabehi hai kuasana UmaNgku, itimi au mopakanoto kahemaNgku.
43010026	Agayana bara liliu nipoinalai, lawi barakau dimbaKu.
43010027	DimbaKu moisa wotuNgku. Kuisa mpuuhe, hai raulaNa.
43010028	Kuweihe katuwo maroa au bara mokahopoa, hai manoto kadanda ina rahuku i naraka. Bara ara hadua au peisa mamperampaihe hangko Iriko.
43010029	Meliu kuasaNa UmaNgku hangko i ope-opena, hai Iami au moweiNa dimbaKu. Bara ara hadua au peisa mamperampaihe hangko i UmaNgku.
43010030	Iko hai UmaNgku, hadua peaNgkai."
43010031	Hangko inditi, to Yahudi motimamohe watu, rapeinao mowatui Yesu duuna mate.
43010032	Nauliangaahe Yesu: "Niita mpuuNa mobabehi bago au maroa moula hawana UmaNgku. Hangko i ope-ope bagoNgku iti, umba au mewali pongkana pane nipeinao mopapateNa?"
43010033	Rauli to Yahudi: "Barari anti bagoMu au maroa pane ina kipapateKo, agayana anti popakoiMuri Pue Ala! Manusia biasa peaKo, agayana Nuuliri Pue AlaKo!"
43010034	Nauli Yesu: "I lalu Sura Aturami, teukimi lolitana Pue Ala i to Yahudi hangkoya au manguli node: 'pue alakau.'
43010035	Apa au teuki i lalu Sura Malelaha iti, bara ara katebaliana. Mewali, ane Sura Malelaha manguli 'pue alakau' i tauna au motarima Ngkorana Pue Ala hangkoya, pelumbunami Iko.
43010036	Lawi Iko ide au napilei UmaNgku au motuduNa mai i dunia. Mewali, moapari hai niuli kaKupakoina Pue Ala ane Kuuli kaIkona AnaNa?
43010037	Ane bara Kubabehi bago au hangko i UmaNgku, ineeNa nipoinalai.
43010038	Agayana ane Kubabehi bago au hangko i UmaNgku, hangangaa nipoinalaiNa anti pobagoNgku iti. KehapiriNa bara nipoinalai, bagoNgku hangangaa nipoinalai. Ane nipoinalai pobagoNgku, ina niisa mpuu i lalumi: mohintuwuNa hai UmaNgku, hai UmaNgku mohintuwu hai Iko."
43010039	Karahadina to Yahudi lolitana Yesu, rapetandaka mbulimi mohaka, agayana tekabaha pea hangko i tayenda.
43010040	Hangko indo, meangka mbulimi Yesu lao i tanda orupena owai Yarade i periuana Yohane hangkoya, hai maida inditi.
43010041	Bosa tauna laohe mampohidupaa. Rauli tauna iti: "Yohane bara mobabehi tanda kuasa. Agayana ope-ope au napahawe kana i Yesu mewali hahami."
43010042	Ido hai bosa tauna inditi mepoinalai i Yesu.
43011001	Hadua tobalilo au rahanga Lasaru maida i boea Betania hihimbela hai halaluna Maria hai Marta. (Maria itimi au ina mobumbuha lana wongi i bitina Yesu hai naumpahi hai weluana.) Hambela tempo, Lasaru mahai.
43011003	Halaluna au rodua motudumohe tauna lao i Yesu mouliangaa: "Pue, rangaMu au Nupokaahi, tangana mahai."
43011004	Kanahadina Yesu bambari iti, Nauli: "Hakina iti bara ina moanti mate. Iti mewali bona Pue Ala rapomahile, hai Iko AnaNa rapomahile."
43011005	Yesu mampokakaya Marta, Maria, hai Lasaru.
43011006	Agayana kaNahadina kamahaina Lasaru, bara kasaliu lao, liliu pea i paidaana rongalo kamahaena.
43011007	Liumi rongalo, hangko Nauliangaarihe topeguruNa: "Aginami mesulemoke lao i tampo Yudea."
43011008	Rauli topeguruNa: "Guru, bara mani mahae to Yahudi inditi mampeinao mowatuiko duuna mateKo. Moapari hai Nupeinao mbuli lao indolou?"
43011009	Nauliangaahe Yesu: "I lalu hangaloa, bara pae hampulo hai rojaa? Tauna au molumao mabaa, barahe tehube. Peisahe meita, lawi ara pewangka alo au mopamabaa dunia ide.
43011010	Agayana tauna au molumao kaindi, batena tehubehe, lawi bara ara kamabaana."
43011011	Nodomi lolitana Yesu, hai roo indo Nauli mbuli: "Ranganta Lasaru, letami. LaoNa bona Kurua."
43011012	Katouana lolitana Yesu iti, lempona Lasaru matemi. Agayana topeguruNa barahe moisa lempona lolitaNa iti, nabuhu inaonda leta mpuu Lasaru. Ido hai rauliangaa: "Pue, ane leta pea, ia ina maoha."
43011014	Mewali, Ia mobungkahiamohe lempona lolitaNa, Nauli: "Lasaru matemi.
43011015	MatanaNa lawi baraNa ara i tempo kamatena. Lawi apa au mewali, ina moanti roa ngkatuwo irikamu, bona mepoinalaikau Iriko. Laomoke i Lasaru."
43011016	Tomas, au rauli Toporopa, mouliangaahe hangka topeguruna: "Agina meulake Iria, bona mateke hihimbela hai Ia." Mewali lao mpuumohe i tampo Yudea.
43011017	Kahawenda i boea Betania, Yesu mohadi bambari au manguli ibami alona Lasaru ratawu.
43011018	Betania iti hungku i Yerusale, kira-kira talu kilo kakaraona.
43011019	Mewali, bosahe to Yahudi mai mopalindo Marta hai Maria i kapatena halalunda.
43011020	Nahadimi Marta kaina hawena Yesu, ido hai laomi nadupa. Agayana Maria, i sou liliu pea.
43011021	Nauli Marta i Yesu: "Pue, ane keindeKo i tempo kamahaina halalungku, bara ina mate.
43011022	Agayana nauri nodo, kuisa: apa au Nuperapi i Pue Ala ide-ide, batena NaweiKo."
43011023	Nauli Yesu iria: "Halalumu ina tuwo hule."
43011024	Nauli Marta: "Io, au kuisa, ina tuwo hule i alo pobotusi kahopoa dunia, i karapopearonda ope-ope tomate."
43011025	Nauli Yesu: "Ikomi ide au mampopearo tomate, hai au mowei katuwo. Tauna au mepoinalai Iriko, kehapirihe mate, ina tuwo hulehe.
43011026	Hai ope-ope tauna au molambi katuwo hangko i pepoinalainda Iriko, batenda bara mate duuna kamahae-haea. Ba Nupoinalai au Kuuli iti?"
43011027	Nauli Marta: "Io, Pue, kupoinalai kaOyona Anana Pue Ala, Datu Topehompo au nadandi Pue Ala hangkoya au ina mai i dunia."
43011028	Karoona manguli nodo, laomi i sou mokakio Maria, hai nakaneni nauliangaa: "Indolou ara Guru, Napeinao mampohidupaako!"
43011029	Kanahadina Maria lolitana, hoholiga mpuumi lao mampohidupaa Yesu.
43011030	I tempo iti, Yesu bara mani mesua i lalu boea, ara mani i raoa boea i pohidupaanda hai Marta inona.
43011031	To Yahudi au maihe mepalindo i lalu sou, moitahe Maria hoholiga padu, rauli: "Ia lao i talumba moteria!" Ido hai meula worimohe.
43011032	Hawemi Maria i pehupeana Yesu inona, ia moitami Yesu hai mai molingkudu i lindoNa, nauliangaa: "Pue, ane keindeKo i tempo iti, bara ina mate halalungku."
43011033	Yesu moita Maria moteria hai to Yahudi au napohimbelaa moteria wori, ido hai wiora hai masusa laluNa.
43011034	Napekunehe: "Iumba ratawu?" Rauli: "Pue, maimoKo lao tapeita."
43011035	Moteriami Yesu.
43011036	Rauli to Yahudi: "Peita! Maahi mpuu laluNa i Lasaru!"
43011037	Agayana ara worihe au manguli: "Tauna au bilo Napakaoha. Moapari pane Ia bara mopakaoha Lasaru dati mate?"
43011038	Hangko inditi, masusa mbulimi laluna Yesu, hai lao i talumba. Talumba iti, iami kalolu au rakae i tabingke bulu au ratuko hai watu mahile.
43011039	Nauli Yesu: "Bungkahimi watu petukona iti!" Marta, halaluna tomate iti, manguli: "Pue, ineemi rabungkahi. Bangkami, lawi ibami wengina ratawu."
43011040	Nauli Yesu i Marta: "Bara pae Kuuliangaamoko inona, ane nupoinalaiNa, ina nuita mpuu kamahilena kuasana Pue Ala?"
43011041	Roo indo, rabungkahimi watu petuko talumbana. Yesu mengoami i langi, Nauli: "UmaNgku, Kuuli ngkaya kamaroana Irio, lawi Nuhadimi pamperapiKu ide.
43011042	Kuisa, batena Nuhadi liliu lolitaNgku. Agayana lolitaNgku ide Kuuli masisimbuku, bona rahadi tauna bosa inde, bona rapoinalai kaOyona mpuumi au motuduNa."
43011043	Roo indo, nauli Yesu masisimbuku: "Lasaru! Mesuwumoko mai!"
43011044	Mesuwu mpuumi tauna au mate iti hangko i lalu talumbana. Tayena hai bitina tebungkuhi mani hai bana popebungkuhina, hai waana tetolumbungi mani moula ada to Yahudi. Nauliangaahe Yesu: "Bungkahi pebalungkuhina bona maroa polumaona."
43011045	Bosa to Yahudi au mai mosondaki Maria i tempo ido, moita apa au nababehi Yesu. Hai bosahe au mepoinalai Iria.
43011046	Agayana ara worihe hantanga au lao i to Parisi mopahaweahe apa au nababehi Yesu iti.
43011047	Ido hai to Parisi hai kapala-kapala tadulako menomba mopaaramohe pogombo mahile hihimbela hai tadulako agama au ntanina, rauli: "Apa au hangangaa tababehi? Lawi ngkaya mpuu tanda kuasa au Nababehi.
43011048	Ane tapogiangaa liliu, ope-ope tauna ina mepoinalaihe Iria. Kahopoana, surodado to Roma ina mai mogero Souna Pue Ala hai ope-ope boeanta."
43011049	Roo indo, mololitami hadua hangko i olonda au rahanga Kayapas, Tadulako Menomba Mahile i pare iti, nauli: "Bara niisa apa-apa!
43011050	Bara niisa apa au hangangaa rababehiahe tauna bosa. Agina hadua tauna mate mopahuru ope-ope tauna, dati ina ragero boeanta ope-ope."
43011051	Lolita iti nawei Pue Ala iria, lawi iami Tadulako Menomba Mahile i pare iti. Nodemi tunggaiana pololitana Kayapas: Yesu hangangaa rapapate. Agayana ara wori lempona au karompakana, au bara naisa, iami kapatena Yesu mopahuru to Yahudi.
43011052	Hai bara pea to Yahudi. Anti kapatena Yesu iti, ope-ope anana Pue Ala au mahawu-hawu i humalele dunia ina ragulu hai rapahantobuhe.
43011053	Mepongka alo iti, tadulakonda to Yahudi mohawakamohe bona Yesu rapapate.
43011054	Mewali, ido hai Yesu barapi mampatongawa i olonda to Yahudi, bona datipi raita tauna bosa. Ia padumi hangko inditi lao i boea au rahanga Epraim i wiwi pada wungi. Maidami inditi hihimbela hai topeguruNa.
43011055	I tempo iti, ina hawe alo mahile agama Yahudi au rauli Alo Posusa Pasa. Hangko damani alo mahile iti, bosa tauna hangko i boea-boeana lao i Yerusale, bona mobahoihe watanda moula ada agamanda.
43011056	Tauna au mogulu i Yerusale iti liliuhe mohaoki Yesu. Tanganda mogulu i Souna Pue Ala, mombekune-kunehe, rauli: "Noumba pelambiami? Ba Ia ina mai i posusa ide?"
43011057	Nodomi lolitanda tauna bosa. Ane kapala-kapala tadulako menomba hai to Parisi, ara amimi parentanda i tauna bosa au manguli: "Hema-hemakau au moisa kaiumbana Yesu, hangangaa niuliangaangkai, bona rahaka."
43012001	Ini alona hangko damani alo Posusa Pasa, laomi Yesu i Betania, boea paidaana Lasaru, au Napatuwo hule hangkoya.
43012002	I kahaweNa, tauna inditi mopaarahe susa, lawi matanahe motarima Yesu i boeanda. Marta morora torare, hai Lasaru ara hihimbela hai Yesu hai tauna ntanina au napohimbelaa.
43012003	Tanganda maande, maimi Maria moanti lana wongi habotolo. Lana iti ope-ope rababehi hangko i uaka kau au mawongi, hai masuli mpuu holona. Maria mobumbuhami lana iti i bitina Yesu, hai naumpahi hai weluana. Mawongi humalele lalu sou.
43012004	Hadua topeguruna Yesu au rahanga Yudasi Iskariot, au ina mampobalu Yesu i iwaliNa, manguli:
43012005	"Masuli mpuu holona lana iti, kira-kira talu atuna doi pera. Moapari hai bara rapobalu peami, hai holona raweihe tauna au meahi-ahi?"
43012006	Katouana, Yudasi bara mampekiri katuwonda tomeahi-ahi, lawi ia topanangka! Ia au mogulu doinda topeguruNa, hai hambela-hambela naala ngkabuni.
43012007	Nauli Yesu: "Pogiangaamide! Apa au nababehi ide, mopasilolonga amimi wataNgku i karatawuNgku.
43012008	Ane tauna au meahi-ahi, ara mani katepakami motulungihe. Agayana Iko, ina barapi ara katepakami motulungiNa, lawi barapoNa mahae hihimbela hai ikamu."
43012009	Bosa to Yahudi mohadi kaarana Yesu i Betania, ido hai laomohe mampeita Ia. Hai mampeinao worihe moita Lasaru au napatuwo hule Yesu hangkoya.
43012010	Indo, kapala-kapala tadulako menomba mogombomohe mampololita tunggaianda mopapate Lasaru.
43012011	Lawi anti kaiana, bosa to Yahudi mopalehihe hai mepoinalaihe i Yesu.
43012012	Kahalona, bosa tauna i Yerusale mohadi kamaina Yesu monontohi boeanda. I tempo iti, bosa mpuu tauna moteruhu i Yerusale lawi ina hawe alo Posusa Pasa.
43012013	Mangalamohe tawengkau au nodo tawe handutu, hai laohe mampohidupaa. Monganga-nganga liliumohe, rauli: "Tetoyami Pue Ala! Pue Ala mowati tauna au mai i lalu hangaNa! Pue Ala mowati Datunda to Isaraeli!"
43012014	Yesu mangalami hambaa ana kalide, Napodara. PesawiNa iti mopabukei lolitana nabi hangkoya au manguli:
43012015	"Ineekau langa, ampu boea Sion. Peita! Oloumi mai Datumi, mampodara hambaa ana kalide."
43012016	I tempo iti, topeguruNa bara mani moisa apa lempona au mewali iti. Agayana karoona Yesu rapapate hai rapomahile, mokatuinaomohe apa au teuki i lalu Sura Malelaha au mopahawe amimi apa au mewali i Yesu.
43012017	Ara worihe bosa tauna i Yerusale au hihimbela hai Yesu hangkoya i pokakioNa Lasaru hangko i lalu talumba i kaNapatuwona hule. Tauna iti mololita liliuhe kana apa au mewali.
43012018	Ido hai pane bosa ntepuumohe tauna lao mampohidupaa Yesu, lawi mohadihe kaIana au mobabehi tanda kuasa iti.
43012019	Molololitamohe to Parisi, rauli hadua hai hadua: "Manangimoke dide! Peita, ope-ope tauna i dunia meula Iria."
43012020	Bosa tauna lao i Yerusale menomba i alo Posusa Pasa. I olonda tauna iti, ara worihe bahangkia to Yunani.
43012021	To Yunani iti laohe i Pilipu, rauli: "Mampeinao wongkamia mampohidupaa Yesu." (Pilipu iti hangko i boea Betsaida i tampo Galilea.)
43012022	Laomi Pilipu mopahawe lolitanda i Andaria, hai roo indo, ihira rodua lao mopahawea Yesu.
43012023	Yesu mouliangaahe: "Hawemi tempona, Iko Ana Manusia rapomahile.
43012024	Tou mpuu lolitaNgku ide: Iko peisa rapandiri nodo haogu pare. Hangangaa mate hai ratuda i tampo, hangko arari wuana au ngkaya. Ane bara nodo, bara ina mowua.
43012025	Tauna au mampeulai peundeana haduduana bara molambi katuwo maroa. Agayana tauna au mokabaha peundeana haduduana i dunia ide, ina molambi katuwo maroa au bara mokahopoa.
43012026	Hema au mampeinao mewali hawiNgku, hangangaa meula Iriko, bona iumba kalaoaNgku, inditi wori ia. Hai hema au mewali hawiNgku ina nabila UmaNgku."
43012027	"Masusa laluNgku. Bara Kuisa apa au hangangaa Kuuli, lawi napombediingiNa laluNgku. LaluNgku ide mampeinao mekakae node: 'Uma, NukabahaNa wongkoya hangko i kapari au ina morumpaNa ide!' Agayana idomi tunggaiaKu mai i dunia, bona mantodihaNa kapari iti.
43012028	Uma, pakahilemide hangaMu!" Roo indo, ara hambua wotu hangko i langi au manguli: "Roomi Kupamahile hangaNgku hai ina Kupamahile mbuli."
43012029	Tauna bosa au mohadi wotu iti, manguli: "Iti pomoni gumpata!" Agayana hantanga manguli: "Bara. Ara malaeka au mololita Iria."
43012030	Yesu mouliangaahe: "Wotu au nihadi inona, bara Napahawe bona motulungiNa agayana Napahawe bona motulungikau.
43012031	Ide-ide hawemi tempona Pue Ala hangangaa mampohuda-hudaa ope-ope kanawoa manusia i dunia. Hai hawe worimi tempona Datu Tokadake au mokuasai dunia ide hangangaa ranawo.
43012032	Agayana Iko, ane rapamapangkaNa i kau mombehape, ina Kuanti ope-ope tauna Iriko."
43012033	Lolitana Yesu iti mopakanoto noumba kaina rapapateNa.
43012034	Rauli tauna bosa: "I lalu Aturana Pue Ala kibasa: Datu Topehompo tuwo duuna kamahae-haea. Moapari hai Nuuli Ana Manusia hangangaa rapamapangka i kau mombehape? Hema Ana Manusia iti?"
43012035	Nauliangaahe Yesu: "Hampalai pea, pewangka au mopamabaakau ide-ide barapi ina ara hihimbela hai ikamu. Molumao liliumokau i lalu kamabaana i tempona pewangka iti ara mani irikamu, bona datikau narumpa kamakaindi. Tauna au molumao i lalu kakaindiana, barahe moisa iumba kalaoanda.
43012036	Mepoinalaimokau Iriko i tempoKu mani mewangka i olomi, bona mabaa lalumi." Karoona Yesu mopahawe ope-ope iti, padumi hangko inditi, hai barapi mopatongawa wataNa i tauna bosa.
43012037	Nauri ngkaya tanda kuasa au nababehi Yesu i lindonda to Yahudi, bara manihe mepoinalai Iria.
43012038	Tepabukeimi lolitana nabi Yesaya hangkoya au manguli: "Pue, barahe ara au mepoinalai i bambari au kiantiahe. Kehapirihe Nupopaitaa kuasaMu, bara manihe mepoinalai."
43012039	Mewali, barahe peisa mepoinalai, lawi ara au nauki nabi Yesaya hangkoya node:
43012040	"Nauli Pue Ala: 'Kuoakahe Kupabilo, datihe meita. Kupamatua lalunda, bona barahe moisa peundeaKu. Kahopoana barahe mesule Iriko, hai barahe Kuhorema.' "
43012041	Lolita iti napahawe nabi Yesaya hangkoya kana i Yesu, lawi naita amimi kuasaNa.
43012042	Nauri nodo, ara worihe bosa tadulakonda to Yahudi au mepoinalai i Yesu. Agayana i lalunda pea mepoinalai, lawi mampokalangahe to Parisi; langahe ina barapi rapaliu mesua i sou penombaa.
43012043	Lawi au rapaiyoru ntepuu iami petoya hangko i manusia, barahe mohaoki petoya au hangko i Pue Ala.
43012044	Yesu mololita masisimbuku, Nauli: "Tauna au mepoinalai Iriko, bara Iko pea au rapoinalai, mepoinalai womohe i Pue Ala au motuduNa.
43012045	Tauna au moitaNa, moita worihe Pue Ala au motuduNa.
43012046	MaiNa i dunia ide mewali pewangka, bona ope-ope tauna au mepoinalai Iriko barapohe maida i lalu kakaindiana.
43012047	Tauna au mohadi lolitaNgku agayana bara rapeulai, bara Iko au mohukuhe. Lawi tunggaiaKu mai i dunia ide, baraNa mai mohuku manusia. MaiNa, bona mokabahahe hangko i huku dosanda.
43012048	Tauna au mosapuakaNa hai bara motarima lolitaNgku, arami au ina mohukuhe. Lolita au Kupahawe, itimi au ina mohukuhe i alo pobotusi kahopoa dunia.
43012049	Lawi lolitaNgku bara hangko i peundeaKu haduduaNgku. Kupahawe hai Kupololita apa au naparentaiaNa UmaNgku, lawi Iami au motuduNa mai.
43012050	Hai Kuisa: hawaNa iti mopaara katuwo maroa au bara mokahopoa. Mewali, apa au Kuuli ide, batena lolita au napahawea amimoNa UmaNgku."
43013001	Hangalo hangko damani hawe alo Posusa Pasa, Yesu moisa kaina hawena tempoNa mopalehi dunia hai mesule i UmaNa. Ia mampokaahihe ope-ope tauna au meula Iria, hai batena Napokaahihe duuna i kahopoana.
43013002	Yesu hai topeguruNa maandehe kaindi. I tempo iti, Datu Tokadake roomi mokalea laluna Yudasi anana Simo Iskariot, bona mampobalu Yesu i iwaliNa.
43013003	Naisa Yesu kanaweiNa UmaNa ope-ope kuasa Iria. Naisa wori kahangko i Pue AlaNa, hai kaina mesuleNa mbuli i Pue Ala.
43013004	Ido hai meangkami, mowosui baduNa, hai mangala komo Naweweha i pekoNa.
43013005	Roo indo, Naalami owai Nakando i loya, pane mepongkami mobahoi bitinda topeguruNa, Naumpahi hai komo au i pekoNa.
43013006	Hawemi i Simo Peturu, nauli Peturu: "Pue, moapa pane Oyori au mobahoi bitingku?"
43013007	Nauli Yesu: "Ide-ide, bara mani nuisa apa au Kubabehi. I alo au ina mai, hangko nuisari."
43013008	Nauli Peturu: "Inee, Pue! Bara hintoto ane Oyo mobahoi bitingku." Nauli Yesu: "Ane barako Kubahoi, bara ara pohintuwumu hai Iko."
43013009	Nauli Simo Peturu: "Ane nodo Pue, inee bitingku pea agayana tayengku hai waangku wori."
43013010	Nauli Yesu: "Tauna au roomi mendoi, barapi kedai, maitumi humalele watana, barapi paraluu rabahoi mbuli. Batena pea bitina au hangangaa rabahoi mbuli. Ikamu, tebahoimokau, agayana barakau ope-ope."
43013011	Yesu mololita nodo, lawi Naisa ami kahemana au ina mampobalu wataNa i iwaliNa. Ido hai Nauli: "Tebahoimokau, agayana barakau ope-ope."
43013012	Karoona Yesu mobahoi bitinda, Napusa hulemi baduNa, hai mohuda, pane Nauliangaahe: "Ba niisa apa au hangko Kubabehiakau?
43013013	NikakioNa Guru hai Pue. Lolitami iti tou mpuu.
43013014	Iko, Ampumi hai Gurumi, mobagoNa nodo hadua hawi mobahoi bitimi. Mewali, ikamu wori hangangaa mombebahoi mpobitikau.
43013015	Kupopaitaakau pandiri ide inona, bona nipeulai babehiaNgku. Iko motulungikau, mewali ikamu wori hangangaa motulungi rangami.
43013016	Tou mpuu lolitaNgku ide: hadua hawi bara meliu karabilana hangko i ampuna. Hadua suro bara meliu karabilana hangko i tauna au metudu.
43013017	Ane niisa hai nipeulai paturo ide, ina morasikau.
43013018	Apa au Kuuli inona, barakau nakanai ope-ope. Kuisa ami hema au Kupilei. Agayana hangangaa tepabukei apa au teuki i lalu Sura Malelaha au manguli: 'Hadua tauna au maande hihimbela hai Iko, iami au mewali iwaliNgku.'
43013019	Ide Kupahawea amimokau hangko damani mewali, bona ane mewali, ina nipoinalai kaIkona au tuwo hangko au nguru-nguruna.
43013020	Tou mpuu lolitaNgku ide: hema au motarima suroNgku, himbelami Iko au natarima. Nodo wori, hema au motarimaNa, himbelami Pue Ala au natarima lawi Iami au motuduNa."
43013021	Karoona Yesu mololita nodo, wiorami laluna, hai Nauli: "Tou mpuu lolitaNgku ide: hadua hangko irikamu ina mampobaluNa i iwaliNgku."
43013022	Anti kawulinda topeguruNa, mombetototokimohe lawi bara raisa kahemana au Natunggai.
43013023	Ara hadua topeguruNa au napokakaya, mohuda i holaNa.
43013024	Simo Peturu mokampidimi topeguruNa iti, nauliangaa: "Nupekune i Guru, ba hema au Natunggai."
43013025	Ido hai topeguruNa au mohuda i holaNa Yesu iti mohungkuki Yesu, napekune Iria: "Hema, Pue?"
43013026	Nauli Yesu: "Hema au Kuwei roti au Kueme i lalu paenua ide, iami taunana." Naalami hantepo roti, Naeme i lalu paenua iti, hai Nawei Yudasi, anana Simo Iskariot.
43013027	Kanadokona Yudasi roti iti, Datu Tokadake mesuami i laluna. Roo indo, Yesu mouliangaa: "Apa au ina nubabehi, nubabehimi holiga."
43013028	Ane ranganda au maande hihimbela hai ihira, barahe moisa tunggaiana Yesu mololita nodo i Yudasi.
43013029	Hantangahe mampehangu Yesu motudu Yudasi lao moholo apa au raparaluu i posusanda, ba mowei doi i tauna au meahi-ahi, lawi Yudasi au mokingki doinda.
43013030	Kanadokonami Yudasi roti iti, padumi lao i raoa. I tempo iti, kaindimi.
43013031	Kapaduna Yudasi, naulimi Yesu: "Ide-ide Iko Ana Manusia ina rapomahile. Hai apa au ina mewali Iriko, ina mopakahile wori Pue Ala.
43013032	Hai ane apa au mewali Iriko mopakahile Pue Ala, Pue Ala ina mopakahile woriNa hai kuasaNa. Au Kuuli ide hangangaa holiga mewali.
43013033	AnaNgku, barapoNa mahae hihimbela hai ikamu. Ina nihaokiNa, agayana nodo au roomohe Kuuliangaa tadulakonda to Yahudi hangkoya, nodo wori Kuuliangaakau: i kalaoaNgku barakau peisa lao.
43013034	Kuweikau hawa au wou: mombepokaahimokau. Hangangaa mombepokaahimokau nodo kaKupokaahimi.
43013035	Ane mombepokaahikau, ope-ope tauna ina moisa kaikamuna topeguruNgku."
43013036	Napekune Simo Peturu i Yesu: "Pue, iumbaKo ina lao?" Nauli Yesu: "I kalaoaNgku, bara maniko peisa lao. I alo au ina mai, hangko peisaNa nupeulai."
43013037	Nauli mbuli Peturu: "Pue, moapari hai barana peisa meula Irio ide-ide? Baina mate anti peulangku Irio!"
43013038	Nauli Yesu: "Ba bai mpuuko mate anti kaIkona? Tou mpuu lolitaNgku ide: hangko damani motuturua manu, talumi belana ina nusapuakaNa."
43014001	Nauli Yesu i topeguruNa: "Inee bata-bata lalumi! Mepoinalaimokau i Pue Ala, hai mepoinalai worikau Iriko.
43014002	I souna UmaNgku, ngkaya paidaa. LaoNa mopasilolongaakau paidaami. Ane kebara nodo, barakau ina Kuuliangaa.
43014003	KarooNgku mopasilolonga paidaami, ina mesule mbuliNa maikau moala, hai ina Kuantikau i paidaaNgku, bona iumba pea kaaraaNgku inditi worikau hihimbela hai Iko.
43014004	Niisami iumba rara kalaoaNgku."
43014005	Nauli Tomas: "Pue, bara wokamia kiisa iumba kalaoaMu. Mewali, noumba kakiisana rarana?"
43014006	Nauli Yesu: "Ikomi ide rara. Ikomi au manoto, hai Ikomi au moweikau katuwo. Bara ara hadua au peisa hawe i UmaNgku, ane bara meula Iriko.
43014007	Ane niisaNa, niisa wori UmaNgku. Mepongka ide-ide, niisami hai niitami."
43014008	Nauli Pilipu: "Pue, Nutudungiangkai UmaMu. Iti pea au kiperapi."
43014009	Nauli Yesu: "Bara maniNa pae nuisa, Pilipu? Mahaemoke sambela! Hema au moitaNa, moita wori UmaNgku. Mewali, moapari hai nuperapi bona Kutudungiakau UmaNgku?
43014010	Ba bara mani nupoinalai kaIkona au mohintuwu hai UmaNgku hai UmaNgku au mohintuwu hai Iko? Apa au Kuuliangaakau ide, bara Kuuli moula peundeaKu haduduaNgku. UmaNgku au mohintuwu hai Iko, Iami au mobago liliu i lalu katuwoNgku.
43014011	Nipoinalaimide kaIkona au mohintuwu hai UmaNgku hai UmaNgku mohintuwu hai Iko. Kehapiri bara nipoinalai lolitaNgku, hangangaa nipoinalai lawi niitami ope-ope au Kubabehi.
43014012	Tou mpuu lolitaNgku ide: tauna au mepoinalai Iriko, peisahe mobabehi nodo au Kubabehi, ba melumburi hangko i au Kubabehi, lawi ina laoNa maida hihimbela hai UmaNgku.
43014013	Mewali, apa au niperapi i lalu hangaNgku, ina Kuweikau, bona apa au Kubabehi iti mopakahile UmaNgku.
43014014	Apa pea au niperapi i lalu hangaNgku, ina Kuweikau."
43014015	"Ane nipokaahiNa, ina nipeulai hawaNgku.
43014016	Ina kuperapi i UmaNgku, bona Naweikau hadua Topetulungi au ntanina, bona Ia mamporangaikau duuna kamahae-haea.
43014017	Topetulungi iti, iami Inaona Pue Ala au moninikau i paturo au tou. Tauna au bara mepoinalai, barahe peisa motarima Inaona Pue Ala, lawi barahe moita hai bara worihe moisa Ia. Agayana ikamu, niisami, lawi Naporangaikau ide-ide, hai Ia ina maida i lalumi.
43014018	Barakau ina Kupalehi nodo ana toilu. Ina mesule mbuliNa irikamu.
43014019	Hampalai pearai, barapoNa ina raita tauna i dunia. Agayana ikamu, ina niitaNa hai ina tuwokau, lawi Iko tuwo.
43014020	Ane hawe tempo iti, ina niisa kaIkona au mohintuwu hai UmaNgku, hai ikamu mohintuwu hai Iko, hai Iko mohintuwu hai ikamu.
43014021	Tauna au motarima hai moula hawaNgku, ihirami au mampokaahiNa. UmaNgku mampokaahi tauna au mampokaahiNa, hai Iko wori mampokaahihe, hai Kupatongawaahe wataNgku."
43014022	Yudasi (agayana bara Yudasi Iskariot) mekune i Yesu: "Pue, moapa hai Nupatongawa wataMu irikami pea, hai bara i ope-ope tauna au i dunia?"
43014023	Nauli Yesu: "Kupatongawa wataNgku i tauna au mampokaahiNa hai au moula lolitaNgku. Ihirami au napokaahi UmaNgku. UmaNgku hai Iko ina mai i tauna iti hai maidaNgkai hihimbela hai ihira.
43014024	Tauna au baraNa mampokaahi, barahe moula lolitaNgku. Lolita au nihadi hangko Iriko, katouana bara hangko Iriko, agayana hangko i UmaNgkuri au motuduNa.
43014025	Ope-ope ide Kuuliangaamokau i tempoKu mani inde hihimbela hai ikamu.
43014026	Agayana ane hawe Inao Malelaha, Ia ina mopaturoakau hinangkana, hai Napopaingaakau ope-ope au roomi Kuuliangaakau, lawi iami Topetulungi au ina natudu mai UmaNgku mewali pahuru wataNgku.
43014027	Katinda lalu au Kuwoliakau. Katinda lalu au hangko Iriko au Kuweikau. Au Kuweikau ide, bara nodo au nihumba hangko i dunia. Inee karao inaomi, hai ineekau langa.
43014028	Nihadi lolitaNgku inona au manguli: laoNa, agayana ina mesule mbuliNa irikamu. Ane nipokaahi mpuuNa, hangangaa nipokatana wori kalaoNgku i UmaNgku, lawi meliu kamahilena tuwona UmaNgku hangko Iriko.
43014029	Ide Kuuliangaa amimokau hangko damani mewali, bona ane mewali, ina nipoinalai.
43014030	Barapi ngkaya katepakaNgku mololita hai ikamu, lawi ina hawemi Datu Tokadake. Iami au mokuasai dunia ide, agayana bara ara kuasana Iriko.
43014031	Agayana hinangkana ide hangangaa mewali, bona ope-ope tauna ina moisa kaKupokaahina UmaNgku hai kaKupeulaina liliu ope-ope au NahawaaNa. Padumoke hangko inde."
43015001	Nauli Yesu: "Ikomi ide patoa anggoro au tou, hai UmaNgku iami topokadipura anggoro.
43015002	Ope-ope daa au tuwo hangko Iriko au bara mowua, Naingihi. Hai ope-ope daa au tuwo hangko Iriko au mowua, Napakabaa hai Nakadipura, bona tetambai powuana.
43015003	Ikamu, malelahamokau anti pohadimi lolita au Kuuliangaakau.
43015004	Mohintuwu liliumokau hai Iko, hai Iko wori ina mohintuwu hai ikamu. Daa au bara mentaka i patoa anggoro, bara mowua. Batena pea daa au mentaka i patoana ina mowua. Nodo wori ikamu: barakau peisa mowua ane barakau mohintuwu liliu hai Iko.
43015005	Ikomi ide patoa anggoro, hai ikamumi pengana. Tauna au mohintuwu liliu hai Iko, hai Iko mohintuwu hai ihira, rumihi powuanda. Agayana ane mepogaakikau hangko Iriko, barakau peisa mobabehi apa-apa.
43015006	Hema au bara mohintuwu liliu hai Iko batenda ratende, nodo karatendena daa au rahapeki duuna mewali bangi. Daa iti, ragulu hai ratende i lalu api.
43015007	Ane mohintuwu liliukau hai Iko hai lolitaNgku nipailalu liliu, niperapimi i Pue Ala ba apa peundeami, hai batena Naweikau.
43015008	Ane rumihi powuami, UmaNgku rapomahile. Ane nodo nibabehi, topeguruNgku mpuumokau.
43015009	Nodo UmaNgku mampokaahiNa, Iko wori mampokaahikau. Hangangaa tuwo liliukau i lalu ahiNgku.
43015010	Iko mampeulaiNa hawana UmaNgku hai tuwo liliuna i lalu ahiNa. Nodo wori, ane nipeulai hawaNgku, ina tuwo liliukau i lalu ahiNgku.
43015011	Ope-ope ide Kuuliangaakau, bona kamatanaNgku ara irikamu, hai bona buke kamatanami.
43015012	Idemi hawaNgku: mombepokaahimokau, nodo kaKupokaahimi.
43015013	Bara ara ahi au meliu kamahilena hangko i ahina hadua tauna au mohuhu tuwona bona mohorema rangana.
43015014	RangaNgkumokau ope-ope, ane nibabehi apa au Kuhawaakau.
43015015	Barapokau Kuuli hawiNgku, lawi hadua hawi bara moisa apa au i laluna ampuna. Ide-ide, rangaNgku mpuumokau, lawi Kupahaweamokau ope-ope au nauliangaaNa UmaNgku.
43015016	Bara ikamu au mopileiNa. Ikori au mopileikau. Kutudukau mowua; hai wua pobagomi iti bara ina matanta, ina mobundu duuna kamahae-haea. Mewali, apa au niperapi i UmaNgku i lalu hangaNgku, batena mpuukau Nawei.
43015017	Idemi hawaNgku irikamu: mombepokaahimokau!"
43015018	"Ane rakahihikau tauna au bara mepoinalai Iriko, nikatuinao: Ikomi au iyoru rakahihi.
43015019	Ane rapana, hamporangaakau hai tauna au bara mepoinalai, batena rapokaahikau, lawi rangandakau. Agayana Kupileimokau hai Kupatanikau hangko i olonda, alana barapokau raporanga. Ido hai rakahihikau.
43015020	Nikatuinao apa au Kuuliangaakau inona: hadua hawi bara meliu karabilana hangko i ampuna. Mewali ane Iko rapopeahi-ahi, ikamu wori ina rapopeahi-ahi. Ane arahe tauna au moula lolitaNgku, batenda mampeulai wori lolitami.
43015021	Ope-ope iti ina rababehiakau anti peulami Iriko lawi barahe moisa Pue Ala au motuduNa.
43015022	Ane kebaraNa mai mopaturohe, kebara worihe masala. Agayana, lawi mai mpuumoNa mopaturohe, ido hai barapi ara rara mosapuaka kamasalanda.
43015023	Tauna au mokahihiNa, mokahihi worihe UmaNgku.
43015024	I olonda tauna bosa, Kubabehi tanda kuasa au bara mani rababehi tauna ntanina. Ane kebara Kubabehi nodo, kebarahe masala. Agayana i karaitana apa au Kubabehi, ihira mokahihi liliuNa, hai UmaNgku rakahihi wori.
43015025	Agayana batena nodo, bona tepabukei apa au teuki i lalu Sura Aturanda au manguli: 'Nauri bara ara salaNgku, rakahihiNa.'
43015026	Ina mai Inao Malelaha, lempona: Inao au mesuwu hangko i Pue Ala hai au moninikau i paturo au tou. Iami Topetulungi au ina Kutudu mai irikamu au hangko i UmaNgku. Ane mai, Iami au ina mewali sabiNgku.
43015027	Hai ikamu wori hangangaa mewali sabiNgku, lawi ikamumi au hihimbela hai Iko hangko i pepongkana bagoNgku i dunia."
43016001	"Ope-ope ide Kuuliangaakau, bona dati tekabaha pepoinalaimi Iriko.
43016002	Ina rawurakau hangko i sou penombaa. Hai bara iti pea, agayana hambela tempo ane tauna mopapatekau, ina rauli, itimi peundeana Pue Ala.
43016003	Ope-ope iti ina rababehi irikamu, lawi barahe moisa UmaNgku, hai Iko wori, baraNa raisa.
43016004	Kuuliangaakau iti, bona ane mewali, ina nikatuinao apa au roomokau Kuuliangaa." "Ope-ope paturo ide barakau Kuuliangaa hangko i nguru-nguruna, lawi inde maniNa hihimbela hai ikamu.
43016005	Agayana ide-ide, ina laoNa i UmaNgku au motuduNa, hai barakau ara hadua au mekune Iriko ba iumba kalaoaNgku.
43016006	Masusa lalumi i kanihadina lolitaNgku inona au mouli kaina laoNgku.
43016007	Agayana katouana, ina molambikau roa ane laoNa! Lawi ane baraNa lao, bara ina hawe Topetulungi. Agayana ane laoNa, ina Kutudu hawe irikamu.
43016008	Ane hawe Inao Malelaha, Iami au ina mopakanoto i manusia kamadosana. Ia wori ina mopakanoto kamanotoNgku hai pehukuna Pue Ala.
43016009	Ia ina mopakanoto kamadosanda tauna, lawi barahe mepoinalai Iriko.
43016010	Ia ina mopakanoto kamanotoNgku, lawi ina laoNa i UmaNgku, hai barapoNa niita.
43016011	Hai Ia ina mopakanoto wori kanahukunda Pue Ala tauna au madosa, lawi Datu Tokadake au mokuasai dunia ide rahukumi.
43016012	Ngkaya mani au Kupeinao Kuuliangaakau, agayana ide-ide bara mani nibuku motarima ope-ope.
43016013	Ane hawe Inao Malelaha, Iami au ina moninikau hai mampopaisaakau ope-ope paturo au tou. Ia bara mololita moula peundeaNa haduduaNa. Apa au Nahadi hangko i UmaNgku, iti au Napololita. Hai Ia ina mopahaweakau apa au mewali i alo au ina mai.
43016014	Ia ina mopakahileNa, lawi lolita au Natarima hangko Iriko, itimi au Napahaweakau.
43016015	Ope-ope au ara i UmaNgku, ara wori Iriko. Ido hai Kuuli: apa au natarima Inao Malelaha hangko Iriko, itimi au Napahaweakau."
43016016	Nauli mbuli Yesu: "Hampalai pearai, barapoNa ina niita. Hampalai pearai wori, ina niita mbuliNa."
43016017	Wulimohe topeguruNa, hai arahe au mombekune-kune, rauli: "Apa tunggaiaNa pane Nauliangaake: 'Hampalai pearai, barapoNa ina niita. Hampalai pearai wori, ina niita mbuliNa'? Hai apa mbuli tunggaiaNa pane Nauli: 'LaoNa i UmaNgku'?"
43016018	Mombekune-kune liliuhe, rauli: "Moapa hai Nauli liliu: 'Hampalai pearai'? Bara taisa lempona."
43016019	Naisa Yesu karapeinaonda mekune Iria. Ido hai Nauliangaahe: "Mombekune-kunekau apa lempona lolitaNgku inona au manguli: 'Hampalai pearai, barapoNa ina niita. Hampalai pearai wori, ina niita mbuliNa.'
43016020	Tou mpuu lolitaNgku ide: ina moteriakau, agayana tauna au bara mepoinalai Iriko, matana mpuuhe. Ina masusa lalumi, agayana kasusami iti ina tebaliki mewali kamatanami.
43016021	Kamatanami iti, ina nodo kamatana au nalambi hadua towawine au ina moana. Nguru-nguruna mantodiha, lawi nodomi tempona moana. Agayana ane mesupa anana, towawine iti barapi mokatinao pantodihana, matanami lawi mesupami anana i dunia.
43016022	Nodo wori ikamu: ide-ide masusa lalumi. Agayana ina Kupohidupaa mbulikau. I tempo iti, ina matana hulekau, hai bara ara au peisa moala kamatanami iti hangko irikamu.
43016023	I tempo iti, barapi paraluu nipekune ba apa-apa Iriko. Tou mpuu lolitaNgku ide: apa pea au niperapi i UmaNgku i lalu hangaNgku, batena mpuukau Nawei.
43016024	Duuna ide-ide, bara manikau merapi apa-apa i lalu hangaNgku. Perapimide, hai ina nihumba bona buke ntepuu kamatanami."
43016025	"Ope-ope ide Kuuliangaakau hai ngkora pandiri. Agayana hambela tempo barapi Kupake ngkora pandiri. Ina Kupololitaakau kana i UmaNgku i kanoto-notoana.
43016026	I tempo iti, ina merapikau i UmaNgku i lalu hangaNgku. Barapi paraluu Kuperapiakau apa au niparaluu i UmaNgku,
43016027	lawi UmaNgku haduduaNa au mampokaahikau. Ia mampokaahikau, lawi nipokaahiNa, hai nipoinalai kaIkonami au hangko i Pue Ala.
43016028	MaimoNa i dunia ide hangko i UmaNgku. Ide-ide, Kupalehimi dunia ide, hai mesuleNa lao i UmaNgku."
43016029	Rauli topeguruNa: "Pue, ide-ide manotomi lolitaMu, lawi barapoKo mopake ngkora pandiri.
43016030	Manoto irikami: Oyo au moisa ope-ope. Barapi ara pampekuneki Irio. Ide-ide kipoinalai mpuu kaOyona hangko i Pue Ala."
43016031	Nauli Yesu: "Ba mepoinalai mpuukau ide-ide?
43016032	Nikatuinao! Ina hawe tempona hai katouana hawemi tempo iti, ina melangkakau hadua-hadua lao i soumi, hai ina nipalehiNa. Agayana baraNa haduduaNgku, lawi UmaNgku mamporangaiNa.
43016033	Ope-ope ide Kuuliangaakau, bona molambikau katinda lalu hangko i pohintuwumi hai Iko. Tangami mani i dunia ide, batena rapopeahi-ahikau. Agayana nipakaroho lalumi, lawi Kunangimi kuasa tokadake au ara i lalu dunia ide."
43017001	Karoona Yesu mopahawe ope-ope iti, mengoami i langi hai mekakae, Nauli: "UmaNgku, hawemi tempona! PakahilemoNa Iko AnaMu, bona Iko wori mopakahileKo Uma.
43017002	NuweimoNa kuasa motadulakoi ope-ope tauna, bona tauna au NuweiNa, Kuweihe katuwo maroa au bara mokahopoa.
43017003	Ane moisahe kaOyona Pue Ala au tou au bara ara karoduaMu, hai moisahe kaIkona Yesu Kerisitu au Nutudu mai, itimi au rauli katuwo maroa au bara mokahopoa.
43017004	Uma, i lalu dunia ide Kutudungiamohe peawana tuwoMu. Kuparoomi bago au NuweiNa.
43017005	Ido hai Kuperapi bona NupopeawaNa hule hihimbela hai Oyo, nodo peawaNta hangko damani dunia ide rapopewali.
43017006	Ane tauna au NuweiNa hangko i dunia ide, Kupopaisaamohe kahemaMu Uma. KiraMumohe; Nuhuhuhe Iriko, hai mampeulaimohe lolitaMu.
43017007	Ide-ide, moisamohe: hinangkana au NuweiNa, batena hangko Irio, Uma.
43017008	Kupahaweamohe ope-ope lolita au NupahaweaNa. Lolita iti ratarimami, hai ide-ide moisamohe kaIkona hangko Irio Uma. Mampoinalaimohe kaOyona au motuduNa.
43017009	Kupekakaengaahe topeulaNgku iti. Barahe Kupekakaengaa ope-ope tauna i dunia. Au Kupekakaengaa, batena pea tauna au NuweimoNa Uma, lawi ihirami kiraMu.
43017010	Ope-ope tauna au mewali kiraNgku, kiraMu worimohe. Hai ope-ope tauna au mewali kiraMu, kiraNgku worimohe. Ihirami au mopatongawa peawana tuwoNgku.
43017011	Ina maiNa Irio Uma, barapoNa mahae i dunia ide. Agayana topeulaNgkuhe ide, i dunia manihe. O UmaNgku au malelaha, Nukampaimohe hai kuasana hangaMu au NuweiNa. Kadipuramohe bona hampepekiri peahe, nodo Oyo hai Iko hampepekiriKe.
43017012	TangaNgku mani hihimbela hai ihira, Ikomi au mokampaihe hai kuasana hangaMu au NuweiNa. Kukampaihe datihe ara au matanta. Batena pea hadua au matanta, iami au ina molambi rugi bona tepabukei apa au teuki i lalu Sura Malelaha.
43017013	Ide-ide, ina laoNa Uma Irio. Ope-ope ide Kuuli i tempoKu mani hihimbela hai ihira i dunia ide, bona buke kamatananda au ralambi hangko Iriko.
43017014	Kupahaweamohe lolitaMu, alanda tauna au bara mepoinalai mokahihihe, lawi barahe ranganda. Nodo wori, Iko baraNa ranganda tauna iti.
43017015	Bara Kuperapi bona Nualahe topeulaNgku hangko i dunia ide. PamperapiKu bona Nupeparaihe hangko i Datu Tokadake.
43017016	Iko baraNa ranganda tauna au bara mepoinalai, nodo wori topeguruNgku barahe ranganda.
43017017	Nupamalelahamohe, hai Nupopewalimohe kiraMu anti paturoMu au tou. NgkoraMu Uma, itimi au tou.
43017018	Uma, NutuduNa mai i dunia. Nodo wori Iko motuduhe lao i tauna ntanina i dunia.
43017019	Uma, Kuhuhumi katuwoNgku Irio mewali kiraMu, bona ihira mewali kiraMu i pampeulainda paturo au tou.
43017020	Bara pea topeguruNgku iti au Kupekakaengaa. Kupekakaengaa wori tauna au ina mepoinalai Iriko hangko i posabinda.
43017021	PamperapiKu bona ihira ope-ope hampepekiri. Nodo Uma mohintuwu hai Iko, hai Iko mohintuwuNa hai Uma, Kuperapi bona ihira wori mohintuwu hai Ikita bona ope-ope tauna ina mampoinalai kaOyona au motuduNa.
43017022	Kuweimohe peawa au NuweiNa, bona mewalihe hampepekiri, nodo wori Ikita hampepekiriKe.
43017023	Iko mohintuwu hai ihira, hai Oyo mohintuwu hai Iko, bona ihira ina mewali mpuuhe hampepekiri. Ane nodo, ope-ope tauna ina moisa kaNutuduNgku hai kaNupokaahinda tauna iti au mepoinalai Iriko. AhiMu irihira himbela hai ahiMu Iriko.
43017024	Uma, peundeaKu bona ihira au NuweiNa ina maida hihimbela hai Iko i paidaaNgku, bona moitahe peawaNgku. PeawaNgku iti NuweimoNa, lawi NupokakayaNa hangko damani dunia ide rapopewali.
43017025	O UmaNgku au manoto, tauna i dunia ide bara moisa Oyo. Agayana Iko, KuisaKo. Hai ope-ope tauna au mepoinalai Iriko moisa kaOyona au motuduNa.
43017026	Kupopaisaamohe kahemaMu, hai batena Kupahawe liliu kahemaMu, bona ihira mampokaahi ranganda nodo Oyo mampokaahiNa, hai bona mohintuwuhe hai Iko."
43018001	Karoona Yesu mekakae, meangkami hai topeguruNa lao i raoa kota. Mowetamohe owai Kidron laohe i bonde au i tanda orupena.
43018002	Yudasi, au mampobalu Yesu, moisa kaiumbana bonde iti, lawi Yesu hai topeguruNa dokohe mogulu inditi.
43018003	Mewali Yudasi laomi i bonde iti hihimbela hai hamporangaa surodado to Roma hai topokampai Souna Pue Ala au rapohawaahe kapala-kapala tadulako menomba hai to Parisi lao mohaka Yesu. Moantihe pakakasi pombeala, lantera hai hulu.
43018004	Naisa Yesu ope-ope au hangangaa mewali i wataNa. Ido hai laomi mampohidupaahe tauna iti, Napekune: "Hema au nihaoki?"
43018005	Rauli: "Yesu to Nasare." Nauli Yesu: "Ikomi ide." Yudasi, au mampobalu Yesu i iwaliNa, meangka inditi hihimbela hai ihira.
43018006	I kanauliangaanda Yesu: "Ikomi ide," mousulimohe hai madungkahe i tampo.
43018007	Napekune mbuli Yesu: "Hema au nihaoki?" Rauli: "Yesu to Nasare."
43018008	Nauli Yesu: "Kuulimi inona, Ikomi ide. Mewali, ane Iko mpuu au nihaoki, nipogiangaamohe rangaNgku ide padu."
43018009	(Nauli nodo bona tepabukeimi apa au Nauli i lalu pekakaeNa inona: "Hangko i ope-ope tauna au NuweiNa, bara ara hadua au matanta.")
43018010	Hangko indo, Simo Peturu mowuka pihona mobata hadua hawina Tadulako Menomba Mahile, kana talinga koanana pane maingihi. Hangana hawi iti, Malkus.
43018011	Nauli Yesu i Peturu: "Pusa hule pihomu! Ba nupehangu Kuposulia kapari au napakanotoa amimoNa UmaNgku?"
43018012	Hangko inditi, surodado to Roma hai tadulakonda, hai topekampai au ratudu tadulakonda to Yahudi, laomohe mohaka Yesu. Ia rahilu
43018013	hai raanti lao i souna Tadulako Menomba Mahile. Nguru-nguruna raanti lao i Hanas, pengantina Kayapas. Kayapas iami Tadulako Menomba Mahile i pare iti.
43018014	Kayapas iti au mouliangaahe tadulakonda to Yahudi hangkoya: "Aginami hadua tauna mate mopahuru ope-ope tauna."
43018015	Simo Peturu hai hadua topeguruNa au ntanina meulahe i Yesu. TopeguruNa au hadua iti, hampombekaisangana Tadulako Menomba Mahile. Mewali, topeguruNa iti mesuami hihimbela hai Yesu i tabangaa souna Tadulako Menomba Mahile.
43018016	Peturu mepegia pea i raoa babaka. Hangko inditi, topeguruNa au hadua iti, lao hulemi i raoa mololita i towawine au mokampai baba, ido hai Peturu rapaliu mesua i lalu hihimbela hai ia.
43018017	Towawine topokampai baba iti mouliangaa Peturu: "Bara pae oyo wori hadua topeguruNa tauna olou?" Nauli Peturu: "Bara!"
43018018	I tempo iti, tempo makuli. Mewali, bahangkia hawi hai topekampai mopatuwo api i tabangaa, hai meangkahe motoleliki api rapamindui. Peturu wori meangka hai mamindu hihimbela hai ihira.
43018019	I lalu sou iti, Tadulako Menomba Mahile mekunemi i Yesu, nauliangaa: "Hemahe ope-ope topeguruMu? Apa au Nupaturoahe?"
43018020	Nauli Yesu: "MololitaNa i katou-touana i ope-ope tauna. Mepaturo liliuNa i sou penombaa hai i Souna Pue Ala, au paka rapoteruhui to Yahudi. Bara ara au Kuwuniangi.
43018021	Mewali, moapari hai nupekuneNa nodo? Nupekunemi i tauna au mohadiNa mepaturo. Hangangaa raisa mpuu apa au Kuuli."
43018022	Kanaulina Yesu nodo, hadua topekampai au meangka i holaNa mohapami lindoNa, nauli: "Bai mpuuKo mololita nodo i Tadulako Menomba Mahile!"
43018023	Nauli Yesu: "Ane bara tou au Kuuli, nuuli peami inde apa salaNgku. Agayana ane tou lolitaNgku, moapa hai nuhapaNa?"
43018024	Hangko inditi, Hanas motudumohe topekampai moanti Yesu lao i Tadulako Menomba Mahile Kayapas. I tempo iti, tayena Yesu tehilu mani.
43018025	Simo Peturu, meangka mamindu hihimbela hai topekampai. Arahe tauna au mouliangaa: "Bara pae oyo wori hadua topeguruNa?" Nasapuakami Peturu, nauli: "Bara wongkoya iko!"
43018026	Ara wori inditi hadua hawina Tadulako Menomba Mahile. Hawi iti halaluna tauna au nabata Peturu talingana. Nauli hawi iti i Peturu: "Bara pae oyo au kuita inona i bonde iti hihimbelako hai Yesu?"
43018027	Nasapuaka mbulimi Peturu, nauli: "Bara!" I tempo iti, motuturuami manu.
43018028	Madondo-dondo, Yesu raanti hangko i souna Kayapas lao i souna gubernur. Tadulakonda to Yahudi, barahe mesua i lalu souna gubernur datihe mewali kedai moula atura agamanda to Yahudi, lawi gubernur iti bara to Yahudi. Hai ane mesuahe i lalu souna, barahe peisa moande paande Pasa.
43018029	Mewali, Gubernur Pilatu laomi i raoa mampohidupaahe hai mampekunehe: "Apa au nisalaia tauna ide?"
43018030	Rauli: "Ane rapana ia bara tauna au kadake, kebara kianti i Gubernur."
43018031	Nauli Pilatu: "Nialami hai nianti hule! Nipohuda-hudaami salana moula ada agamami haduduami!" Rauli to Yahudi iti: "Ikami, barangkai rapaliu mohuku mate tauna."
43018032	(Ide mewali bona tepabukei apa au nauli Yesu kana i kapateNa. )
43018033	Hangko inditi, Pilatu mesua hulemi i lalu sou, hai natudumohe taunana moanti Yesu i lindona, hai napekune: "Ba Oyo mpuu datunda to Yahudi?"
43018034	Nauli Yesu: "Ane lolitamu iti, ba hangko irio haduduamu, ba nuhadi iti hangko i tauna ntanina?"
43018035	Nauli Pilatu: "Iko barana to Yahudi! Hangka to YahudiMu hai kapala-kapala tadulako menomba au moantiKo mai iriko. Sala apari au Nubabehi?"
43018036	Nauli Yesu: "Iko, baraNa nodo datu au moparenta i dunia ide. Ane kenodoNa datu i dunia ide, tauna au meula Iriko batena mobungka-bungkahe bona ineeNa rahaka hai rahuhu i tadulakonda to Yahudi. Agayana baraNa datu au hangko i dunia ide."
43018037	Nauli mbuli Pilatu: "Ane nodo, tou mpuu pae datuKo?" Nauli Yesu: "Tou mpuu kanuulina Iko ide datu. Ido hai rapoanakaNa i dunia ide, bona Kupahawe apa au tou. Tauna au mounde moula apa au tou, mampoinalaihe lolitaNgku."
43018038	Nahanai Pilatu: "Apari lempona Nuuli au tou iti?" Roo indo, lao mbulimi Pilatu i raoa mouliangaahe to Yahudi: "Nauri hampaka kanawoaNa, bara ara kulambi.
43018039	Agayana, moula adami, pare-parena i alo Posusa Pasa, kukabahaakau hadua toratarunggu, ba hema peundeami. Mewali, noumba? Ba niunde ane kukabahaakau datunda to Yahudi ide?"
43018040	Monganga-ngangamohe, rauli: "Inee, inee Ia! Aginari Baraba!" (Baraba iti, hadua toperampaki.)
43019001	Roo indo, Pilatu motudumohe surodadona bona Yesu raala hai rakandangi.
43019002	Surodado iti mobabehimohe hambua songko hangko i walaa au modui, hai rasongkoia Yesu. Roo indo, ia rabadui hai badu au malei maleleintoro nodo badu datu.
43019003	Motumpamohe i lindoNa, rauliangaa: "KibilaKo, datunda to Yahudi!" Roo indo, rahapami lindoNa.
43019004	Hangko inditi, mesuwu mbulimi Pilatu lao i raoa, nauliangaahe to Yahudi: "Peita, kuantimi mai irikamu, bona niisa kadana kulambi salaNa nauri hampaka."
43019005	Hangko inditi, raantimi Yesu i raoa, mesongko dui hai mebadu hai badu au malei maleleintoro nodo badu datu. Nauli Pilatu: "Nipeita tauna ide!"
43019006	I temponda kapala-kapala tadulako menomba hai topekampai moita Yesu, mongangamohe, rauli: "Pakumi i kau! Pakumi i kau!" Nauli Pilatu: "Ane nipeinao mopaku i kau, nialami. Ikamu au hangangaa mopaku i kau, lawi iko, bara kulambi salaNa."
43019007	Rauli to Yahudi: "Ane ikami, moula aturana agamangki, hangangaa rahuku mate, lawi Nauli kaIana Anana Pue Ala."
43019008	Kanahadina Pilatu iti, tetambaimi kalangana.
43019009	Mesua hulemi i lalu souna, hai mekune mbuli i Yesu: "Hangko iumbaKo mai?" Agayana Yesu bara mehana.
43019010	Nauli mbuli Pilatu: "BaraKo pae mau mohanaina? Bona Nuisa, iko ide, ara kuasangku mokabahaKo ba mopakuKo!"
43019011	Nauli Yesu: "Ane barako nawei Pue Ala kuasa iti, bara ara kuasamu Iriko. Mewali, iami au mohuhuNa irio, meliu kamahilena dosana hangko irio."
43019012	Mepongka indo, Pilatu mohaoki rara bona mokabaha Yesu. Agayana monganga mbulimohe to Yahudi, rauli: "Ane nukabaha, barako rangana Kaisar! Yesu iti mouli kaIana datu, mewali Ia moewa Kaisar!"
43019013	Kanahadina Pilatu lolitanda, ia moantimi Yesu i raoa. Roo indo, mohudami i pohudaa pobotusia i hambua paidaa au rahanga Lanta Watu. (I lalu basanda to Yahudi hangana Gabata.)
43019014	I tempo iti, ina pualomi, hangalo hangko damani alo Posusa Pasa. Pilatu mouliangaahe to Yahudi: "Idemi datumi!"
43019015	Monganga-ngangamohe, rauli: "Papate! Papate! Paku i kau!" Nauli Pilatu: "Nipopepaku mpuu pae datumi?" Rahanai kapala-kapala tadulako menomba: "Kaisar pea datungki."
43019016	Kahopoana Pilatu mohuhumi Yesu irihira bona rapaku i kau. Hangko inditi, surodado
43019017	mopari-parihe Yesu motalondo kau mombehape lao i raoa kota hawe i Bulu Bangawaa. (I lalu basanda to Yahudi hangana Golgota.)
43019018	Inditi, mopakumohe Yesu i kau. Ara wori rodua tauna ntanina au rapaku i kau hihimbela hai Ia, hadua tanda i kabeoNa, hadua tanda i koanaNa.
43019019	Pilatu motudu surodadona mopataka hampeka pata i kau popakuana Yesu. I pata iti, teuki: YESU TO NASARET, DATUNDA TO YAHUDI.
43019020	Ukina iti rauki i lalu talu pakana basa: basanda to Yahudi, basanda to Roma, hai basanda to Yunani. Bosa to Yahudi mobasa uki i pata iti, lawi popakuana Yesu hungku i kota.
43019021	Mewali, tadulako menomba mouliangaa Pilatu: "Inee rauki: Datunda to Yahudi! Agina rauki: 'Tauna ide mouli kaIana datunda to Yahudi.' "
43019022	Nauli Pilatu: "Apa au kuuki, bara ina kubaliki!"
43019023	Karoonda surodado mopaku Yesu, hampiNa raalami hai rakira iba, hadua-hadua hantau. Agayana baduNa, bara ara podaloana, lawi ratanu bona mewali hantau bana.
43019024	Ido hai mohawamohe surodado, rauli: "Inee taboho-boho badu ide. Agina motendeke dadu mopakanoto hema au molambi." Iti mewali bona tepabukei apa au teuki hangkoya i lalu Sura Malelaha, au manguli: "HampiKu raala hai rakira-kira. Au molambi baduNgku rapakanoto hai dadu." Mewali, apa au rababehi surodado iti, batena mewali nodo au teuki hangkoya.
43019025	Hungku i popakuana Yesu, meangkami inana hai hadua halaluna inana au towawine wori. Ara wori Maria towawinena Klopas, hai Maria Magdalena.
43019026	Kanaitana Yesu inaNa meangka inditi i holana topeguruNa au Napokakaya, Ia mouliangaa inaNa: "Ina, idemi anamu."
43019027	Hai Nauliangaa mbuli topeguruNa iti: "Idemi inamu." Roo indo, topeguruNa iti mokadipura inana Yesu i lalu souna.
43019028	Naisa Yesu katepahoponami ope-ope, hai Nauli: "MangkadouNa" bona tepabukei apa au teuki i lalu Sura Malelaha.
43019029	Inditi, ara hamangko anggoro au mangilu. Arahe tauna au lao moala hambua lomo, raeme i anggoro iti, rawoli i wuntu daangkau, hai rapakana i humena Yesu bona Naenu.
43019030	Napeminami Yesu, pane Nauli: "Hopomi!" Roo indo, motumpami, hai mabotumi inaoNa.
43019031	Alo karapakuna Yesu i kau iti mewali hangalo hangko damani alo penombaanda to Yahudi, hai moula palianda bara peisa ara tomate au tetoe i kau mombehape i alo penombaa. Apa mani lawi ina kana Posusa Pasa. Ido hai tadulakonda to Yahudi merapi i Pilatu bona torapaku itihe ratepo bitinda bona holigahe mate. Merapi worihe bona watanda rapopendaulu.
43019032	Mewali, lao mpuumohe surodado motepo bitinda au rodua au rapaku i kau hihimbela hai Yesu.
43019033	Agayana kahawenda i Yesu, raita matemi. Barapi mewali ratepo bitiNa.
43019034	Agayana ara hadua surodado au motambuku lompeNa hai tawalana. Karatambukuna iti, moilimi wahe hai owai.
43019035	Tauna au moita au mewali iti, iami au mopahaweakau apa au naita, bona mepoinalai worikau. Lolitana ide tou, hai ia moisa katouna.
43019036	Iti mewali bona tepabukei apa au teuki hangkoya i lalu Sura Malelaha au manguli: "Bara mpuu ara hambua buuNa au ina ratepo."
43019037	Ara wori au teuki i lalu Sura Malelaha au manguli: "Ihira ina mampengoahe au ratambukumi."
43019038	Roo indo, ara hadua tauna au rahanga Yusupu hangko i boea Arimatea. Ia mepoinalai ngkandii i Yesu, lawi mampokalanga tadulakonda to Yahudi. Kapatena Yesu, Yusupu laomi i Pilatu, hai mamperapi watana Yesu bona ratawu. Napaliumi Pilatu, mewali laomi Yusupu mangala watana Yesu.
43019039	Ara wori hadua tauna au lao hihimbela hai Yusupu, hangana Nikodemus. Hangkoya Nikodemus iti au lao mohidupa hai Yesu i tanga kaindi. Laomohe rodua tauna iti mopasilolonga watana Yesu. I kalaonda, Nikodemus moanti lana wongi, au rahanga mur hai gaharu, kira-kira talu pulona kilo kamantimina.
43019040	Tauna au rodua iti mangalamohe watana Yesu, rabungkuhi bana bula au roomi rapambolii lana wongi moula ada popatawu to Yahudi.
43019041	Hungku i popakuana Yesu, ara hambua bonde, hai i lalu bonde iti ara kalolu i tabingke bulu au rapasilolonga mewali talumba. Talumba iti wou mani, bara mani hambela rapopatawui.
43019042	Mewali, lawi hungkumohe i talumba iti hai barapi mahae ina mepongka alo penombaa, ido hai watana Yesu holiga rawoli i lalu talumba iti.
43020001	Madondo-dondo i alo Minggu, i tempona mani makaindi, Maria Magdalena laomi i talumba. Hawe inditi, liliu naita watu petuko baba talumba tebungkahimi.
43020002	Roo indo, ia melangkami lao i Simo Peturu hai hadua topeguruNa au napokakaya Yesu, nauliangaahe: "Watana Pue raalami hangko i talumbaNa, hai bara kiisa kaiumbana rawoli!"
43020003	Laomohe Peturu hai topeguruNa au hadua iti i talumba.
43020004	Roduahe melangka sambela, agayana meliu kamagasina topeguruNa au hadua pane Peturu, ido hai iyoru hawe i talumba.
43020005	Napelogami i laluna, agayana bara hampai mesua. Naitami bana au rapopobungkuhi Yesu arato inditi.
43020006	Roo indo, Simo Peturu hawemi hai liliu mesua. Naita worimi bana popebungkuhiNa.
43020007	Agayana bana au rapopowewe waana Yesu, tewilolo hai tepatani hangko i bana ntani.
43020008	Hangko inditi, topeguruNa au hadua, au iyoru hawe i talumba inona, mesua worimi. Ia moitami apa au ara i lalu talumba iti, pane napoinalai.
43020009	Duuna hawe i alo iti, bara manihe moisa apa au teuki i lalu Sura Malelaha hangkoya au mopakanoto: "Ia hangangaa tuwo hule."
43020010	Roo indo, mesulemohe topeguruNa au rodua iti lao i sounda.
43020011	Agayana Maria Magdalena meangka i raoa talumba, moteria liliu. Tangana moteria, ia mampeloga i lalu talumba.
43020012	Unga pea naita rodua malaeka au mebadu bula hai mohudahe i karadampaana watana Yesu hangkoya, hadua tanda i waaNa, hai hadua tanda i bitiNa.
43020013	Mekunehe malaeka iti i Maria, rauli: "Ina, moapari pane moteriako?" Nauli Maria: "Ampuku raalami hangko inde, hai bara kuisa iumba rawoli."
43020014	Hangko inditi, membalilimi Maria hai naita hadua tauna meangka i taleuna. Katouana Yesumi, agayana bara naisa kaYesuna.
43020015	Mekunemi Yesu iria: "Ina, moapari hai moteriako? Hema au nuhaoki?" Nauli laluna Maria: ba ampu bonde au kuita ide. Ido hai nauliangaa: "Tua, ane Oyo au mangala wataNa, Nutudungiaana iumba paidaana, bona kuala."
43020016	Nauli Yesu: "Maria." Membalilimi Maria i Yesu, hai nauli i lalu basanda to Yahudi: "Rabuni!" (Lempona: "Guru.")
43020017	Nauli Yesu i Maria: "IneeNa hampai nukingki, lawi bara maniNa mengkaore lao i UmaNgku. Laomoko i topeguruNgku, nuuliangaahe kalaoNgkumi i UmaNgku hai Umamu wori, Pue AlaNgku hai Pue Alamu wori."
43020018	Laomi Maria Magdalena mampohidupaahe topeguruNa, nauli: "Kuitami Pue!" Hai napahaweamohe ope-ope au nauli Yesu.
43020019	Kaindina i alo Minggu iti, topeguruna Yesu moguluhe i sou au tegili babana, lawi mampokalangahe tadulakonda to Yahudi. Unga pea hawe Yesu meangka i olonda, hai Natabehe, Nauli: "Roa ngkatuwo hawe irikamu."
43020020	Roo indo, Natudungiaamohe tayeNa hai lompeNa. Matana ntepuu lalunda moita Ampunda.
43020021	Nauli mbuli Yesu: "Katinda lalu hawe irikamu. Nodo UmaNgku motuduNa, nodo wori Iko motudukau."
43020022	Roo indo, Natawueamohe inaoNa pane Nauli: "Nidokomi Inao Malelaha.
43020023	Hema au niampungi dosana, Pue Ala wori moampungi. Hema au bara niampungi dosana, Pue Ala bara wori moampungi."
43020024	Tomas, hadua hangko i au hampulo hai rodua topeguruNa au rauli Toporopa, bara ara hihimbela hai rangana i kahawena Yesu nguru-nguruna.
43020025	Ido hai ranganahe mouliangaa: "Kiitami Pue!" Agayana nauli Tomas: "Ane bara kuita pepakua i tayeNa hai kupetobo pepakua iti, hai ane bara kuperera petambukua au i lompeNa, batena bara kupoinalai."
43020026	Liumi haminggu, mogulu mbulimohe topeguruNa i lalu sou iti. I tempo iti, Tomas ara hihimbela hai ihira. Ragilimi ope-ope baba, agayana nauri nodo, unga pea hawe Yesu meangka i olonda, Nauliangaahe: "Katinda lalu hawe irikamu."
43020027	Roo indo, Ia mouliangaa Tomas: "Wolimi karawemu inde, hai peita pepakua au i tayeNgku. Nuperera petambukua au i lompeKu. Inee bata-bata lalumu. Nupoinalaimi!"
43020028	Nauli Tomas: "Oyomi Ampuku hai Pue Alangku!"
43020029	Nauli Yesu i Tomas: "Mepoinalaiko lawi nuitamoNa. Morasihe tauna au mepoinalai Iriko, kehapiriNa bara raita."
43020030	Ngkaya mani tanda kuasa au nababehi Yesu hai au raita topeguruNa, agayana bara ope-ope teuki i lalu sura ide.
43020031	Agayana apa au kuuki ide, kuuki bona nipoinalai kaYesuna Datu Topehompo, Anana Pue Ala, hai bona molambikau katuwo maroa au bara mokahopoa hangko i pepoinalaimi Iria.
43021001	Roo indo, Yesu mopatongawa wataNa hambela mani i topeguruNa, i wiwi Rano Tiberias. Node tuntukana:
43021002	Bahangkia topeguruNa moguluhe inditi, iami Simo Peturu, Tomas au rauli Toporopa, Natanael hangko i boea Kana i tampo Galilea, anana Sebedeus au rodua, hai rodua topeguruNa au ntanina.
43021003	Nauli Simo Peturu i rangana: "Laona modala." Rauli rangana: "Lao woringkai." Lao mpuumohe mesawi i duanga hai modala i rano. Agayana i lalu hambengia iti, bara huba hambaa au kana dalanda.
43021004	Hungku mabaami, Yesu meangka i wiwi rano, agayana barahe moisa kaYesuna.
43021005	Nauliangaahe: "Halalu, ba ara baumi?" Rauli: "Bara huba hambaa."
43021006	Nauliangaahe: "Nitende dalami tanda i koanana duangami, batena ina morasikau." Motende mpuumohe dalanda, hai barapi rabuku modii, lawi ngkaya ntepuu ikane au ara i laluna.
43021007	Hangko inditi, topeguruNa au napokakaya Yesu mouliangaa Peturu: "Olou mai Pue!" Kanahadina Peturu lolitana, napusami baduna (lawi ia bara mebadu), hai mengkanawo i owai monangu lao i lorena.
43021008	TopeguruNa au ntanina, liliuhe i duanga, modii dala au buke ikane lao i wiwi rano. Barahe karao hangko i lorena, kira-kira hangatu pea mete.
43021009	Kamendaulunda i lorena, moitamohe api au tuwo inditi, hai i wongko api ara ikane hai ara wori roti.
43021010	Yesu mouliangaahe: "Anti mai bahangkia baana ikane au hangko nipakala."
43021011	Simo Peturu mengkahemi i duanga hai modii dalana lao i lorena. Dala iti buke hai ikane au mahile: hangatu lima pulona hai talu baana kangkayana. Agayana nauri nodo kangkayana, bara wori mahepa dala iti.
43021012	Nauli Yesu: "Maimokau maande." Bara ara hadua topeguruNa au bai mekune Iria: "HemaKo?" lawi manotomi i lalunda kaIanato Pue Yesu.
43021013	Laomi Yesu mangala roti hai Naweihe. Nodo wori kaNababehina hai ikane.
43021014	Itimi kataluna belana Pue Yesu mopatongawa wataNa i topeguruNa mepongka i katuwoNa hule.
43021015	Karoonda maande, Yesu mouliangaa Simo Peturu: "Simo anana Yona, ba nupokaahiNa meliu hangko i pepokaahinda rangamu iti Iriko?" Nauli Peturu: "Io, Pue. Nuisato kakupokaahiMu." Nauli Yesu: "Ane nodo, nukadipurahe ana dimbaKu."
43021016	Roo indo, Yesu mekunemi i Peturu i karombelana: "Simo, anana Yona, ba nupokaahiNa?" Nauli Peturu: "Io, Pue. Nuisato kakupokaahiMu." Nauli Yesu: "Ane nodo, nukadipurahe dimbaKu."
43021017	Hangko inditi, Yesu mekunemi i kataluna belana: "Simo, anana Yona, ba nupokaahiNa?" Masusa laluna Peturu, lawi Yesu mekune i kataluna belana ba napokaahi mpuu. Mewali, nauli Peturu: "Pue, Nuisa hinangkana. Nuisa kakupokaahiMu." Nauli Yesu: "Ane nodo, nukadipurahe dimbaKu.
43021018	Tou mpuu lolitaNgku ide: i tempomu mani mangura, nuwewe komo i pekomu, hai laoko iumba pea peundeamu. Agayana ane saemoko hangalo, ina nuhuhu tayemu rataka tauna ntanina hai raantiko lao i paidaa au bara nuunde."
43021019	Hai lolitaNa iti, Yesu mopakanoto noumba Peturu ina rapapate bona hangana Pue Ala rapakahile. Roo indo, nauli mbulimi Yesu i Peturu: "Meulamoko Iriko!"
43021020	Hangko inditi, membalilimi Peturu, moita hadua topeguruNa au napokakaya Yesu au meula irihira. (TopeguruNa iti iami au mohuda i holana Yesu hangkoya tanganda maande kaindi hai mekune Iria: "Pue, hemari au ina mampobaluKo?")
43021021	Kanaitana Peturu topeguruNa iti, napekunemi i Yesu: "Pue, apa au ina mewali i rangangku iti?"
43021022	Nauli Yesu: "Ane Kuunde bona ia tuwo liliu duuNgku hawe i karombelana, bara paraluu nuisa! Meula peamoko Iriko."
43021023	Hangko inditi, tebambarimi i topeulana Yesu, kadana ina mate topeguruNa iti. Agayana bara iti au nauli Yesu. Agayana noderi: "Ane Kuunde bona ia tuwo liliu duuNgku hawe i karombelana, bara paraluu nuisa!"
43021024	TopeguruNa iti au moita hinangka au mewali hai au mopahawe posabina. Iami au mouki sura ide. Hai taisa katouna lolita ide.
43021025	Ngkaya mani au nababehi Yesu, agayana ane hinangkana au Nababehi iti rauki i lalu sura, kira-kira humalele dunia ide bara handa rapambolii sura iti.
44001001	Teopilu au kubila: i lalu surangku au nguru-nguruna, kuukimi ope-ope au nababehi hai au napaturo Yesu, mepongka i pepongkana pobagoNa,
44001002	duuna hawe i alo pengkaoreNa lao i suruga. Karoona rapapate hai tuwo hule, Yesu mopatongawa wataNa i suroNa. I lalu iba pulona alona, bosa belana Ia motudungiahe wataNa bona tongawa katuwoNa hule. I tempo iti, ihira ara hihimbela hai Ia, hai Ia mopahaweahe kana i poparentana Pue Ala. Hangko damani mengkaore lao i suruga, Naweihe hawaNa hai kuasaNa Inao Malelaha i suroNa au Napileimi.
44001004	Hambela tempo, tangaNa mogulu hihimbela hai ihira, Ia mowei worimohe hawa ide, Nauli: "Inee hampai nipalehi Yerusale. Nipegia hampai inde duuna UmaNgku moweikau apa au Nadandi hai au Kuuliangaakau hangkoya.
44001005	Lawi Yohane meriu hai owai. Agayana bahangkia mani alona, ikamu ina rariu hai Inao Malelaha."
44001006	I tempona suroNa iti hihimbela hai Yesu, mekunemohe, rauli: "Pue, ba i tempo idemi Nuaro hule poparentanda to Yahudi, ba bamani?"
44001007	Nahanai Yesu: "UmaNgku pea au mopakanoto ba impira ina mewali ope-ope tunggaiaNa au Nababehi hai kuasaNa. Bara paraluu niisa ikamu.
44001008	Agayana ina nilambi kuasa ane mendaulu mai Inao Malelaha irikamu. Hai ikamu ina mewali sabiNgku i Yerusale, i humalele tampo Yudea hai Samaria, hawe-hawe i humalele dunia."
44001009	Karoona mololita nodo, Ia teangkami lao i suruga. Mengoamohe mampeita duuna barapi raita lawi nabalungkuhi gawu.
44001010	Tanganda mani mengoa i langi mototoki pengkaoreNa, unga pea moitahe rodua tobalilo au mehampi bula hai au meangka i olonda.
44001011	Rauli tauna au rodua iti: "Ee to Galilea! Moapa hai mengoa liliukau i langi? Yesu au niita teangka lao i suruga ina mesule mbuli hangko i suruga nodo au niita inona."
44001012	Roo indo, mesulemohe topeguruNa hangko i Bulu Saitun lao i Yerusale. Bulu Saitun iti, hakilo kakaraona hangko i Yerusale.
44001013	Kahawenda i Yerusale, liliuhe lao i sou paidaanda mengkahe i lincu au i wongko. Suronahe Pue Yesu iti iami: Peturu, Yohane, Yakobu hai Andaria; Pilipu hai Tomas; Bartolomeus hai Matiu; Yakobu anana Alfeus, Simo to Selot hai Yudasi anana Yakobu.
44001014	Teruhu liliuhe ope-ope, hampepekirihe, hai mekakae sambelahe. Inditi ara wori hihimbela hai ihira, bahangkia towawine, nodo Maria inana Yesu. Ara worihe halaluna Yesu.
44001015	Hambela tempo, arahe kira-kira hangatu hai rompulo tauna au teruhu. I tempo iti, meangkami Peturu mololita i olonda halalu hampepepoinalaina, nauli:
44001016	"Halalu-halalu, apa au teuki i lalu Sura Malelaha hangangaa mewali. Hangkoya ara lolitana Inao Malelaha au napahawe Datu Daudi kana i Yudasi au moanti tauna mohaka Yesu.
44001017	Yudasi iti, napopewalimi Pue Yesu topeguruNa, hai ia mobago hihimbela hai ikami."
44001018	(Yudasi iti au meholo tampo au napotalumba hai doi hurungina babehiana au kadake. Inditimi, ia manawo hai mate, pane mapihe hai mabubu ope-ope ihi taina.
44001019	Ope-ope to Yerusale moisa apa au mewali iti. Ido hai tampo iti rahanga "Akeldama." I lalu basanda, lempona: Tampo Wahe.)
44001020	Nauli mbulimi Peturu: "I lalu Sura Masmur, teuki node: 'Pogiangaamide paidaana boa. Inee ara hadua au mampaidai.' Hai ara wori au teuki node: 'Agina pohudaana naala tauna ntanina.' "
44001021	Hangko inditi, napaliliu Peturu lolitana, nauli: "Halalu-halalu, ido hai hangangaa ara hadua ranganta au tapilei bona Ia mosabiki hihimbela hai ikita katuwona hule Pue Yesu. Tauna au tapilei iti, hangangaa hadua au biasami hihimbela hai ikita i tempona Pue Yesu ara i olonta, mepongka hangko i periuna Yohane duuna hawe i pengkaorena Amputa hangko i dunia."
44001023	Hangko inditi, ara rodua tobalilo au ratudungiahe. Hangana au hadua, Yusupu Barsabas, hai au hadua Matias. (Yusupu iti rahanga wori Yustus.)
44001024	Roo indo, mekakaemohe, rauli: "Pue, Nuisa ope-ope lalunda tauna. Yudasi, au mewali suroMu hangkoya, ide-ide manawomi, hai rahuku hintoto hai babehiana. Ido hai kiperapi Pue bona Nutudungiaangkai kahemana hangko i tauna au rodua ide au Nupilei amimi mopahuru Yudasi."
44001026	Roomohe mekakae, raundimi. Au molambi, iami Matias. Ia raangkami mewali surona Pue Yesu, bona handahe hampulo hai rodua nodo au nguru-nguruna.
44002001	Kahawena alo mahilenda to Yahudi au rahanga Alo Pentakosta, ope-ope tauna au mepoinalai i Yesu mogulu mopahantobu.
44002002	Unga peahe mohadi pomoni hangko i langi, nodo pewui himburu au kebuu. Pomoni iti rahadimi i humalele sou poteruhuanda.
44002003	Hai moitamohe rore api au nodo dila, mangulele hai mengkatoa irihira hadua-hadua.
44002004	Roo indo, ope-ope tauna iti nakuasaimohe Inao Malelaha, hai mepongkahe mololita i lalu ngkaya pakana basa au bara mani raisa, moula apa au napakanotoahe Inao Malelaha.
44002005	Tempo iti, arahe bosa to Yahudi au maida i Yerusale hangko i humalele dunia. Ope-ope tauna iti mengkoruhe i Pue Ala.
44002006	Karahadina tauna bosa pomoni au nodo himburu inona, teruhumohe hai wulihe, lawi mohadihe surona Pue Yesu mololita i lalu basanda hadua-hadua.
44002007	Tingkara ntepuuhe, rauli: "Apa au mewali ide? Bara pae topololita iti ope-opehe to Galilea?
44002008	Moapa hai tahadihe mololita i lalu basanta?
44002009	Lawi arake hangko i tampo Partia, Media, Elam, hangko i Mesopotamia, Yudea hai Kapadokia. Arake au hangko i Pontus hai Asia,
44002010	hangko i Frigia hai Pampilia, hangko i Masiri hai hangko i tampo Libia au hungku i kota Kirene. Arake au hawe hangko i kota Roma. Hantangake to Yahudi, hai ara worihe tauna ntanina au mesua agama Yahudi.
44002011	Arake au mai hangko i tampo Kreta hai tampo Arabia. Ikita ope-ope mampehadingi pololitanda i lalu basanta haduduanta au mampololita tanda kuasa au nababehi Pue Ala."
44002012	Tingkara hai wulimohe ope-ope, pane mombepekunehe hadua hai hadua, rauli: "Apari wei lempona ide?"
44002013	Agayana ara worihe au moele-elehe, rauli: "Nalanguihe anggoro!"
44002014	Hangko inditi, Peturu meangkami hihimbela hai rangana au hampulo hai hadua, nauli masisimbuku: "Halalu-halalu to Yahudi, hai ikamu au maida i Yerusale! Nipehadingi maroa, lawi apa au mewali ide, ina kupakanotoakau.
44002015	Ikami ide, barangkai malangu nodo au niuli. Ide-ide bara mani tempo paenu lawi hangko tinti hahio madondo.
44002016	Agayana apa au mewali ide iami pobagona Inao Malelaha irikami moula apa au napahawe nabi Yoel hangkoya, node:
44002017	Nauli Pue Ala: 'I kahopoa dunia, Iko ina mowei InaoNgku i ope-ope tauna. Anami tobalilo hai anami towawine ina mohowara lolitaNgku. Anantomoanemi ina moita apa au Kupopaitaahe. Tosaemi ina mangipi apa au Kupopangipiahe.
44002018	Hawe-hawe i hawiNgku, tobalilo ba towawine, ina Kuweihe InaoNgku i alo iti, hai ihira ina mohowara lolitaNgku.
44002019	Ina kupopaitaakau au metingkarai i langi hai tanda kuasa i dunia, nodo wahe hai api hai rambu au moramuku.
44002020	Hangko damani hawe alo pobotusina Pue, alo ina mewali makaindi, hai wula ina mewali malei nodo wahe.
44002021	I tempo iti, hema-hema au meraroa i Pue batena tehoremahe hangko i huku dosanda.' "
44002022	Hai napaliliumi Peturu lolitana, nauli: "Halalungku to Yahudi! Nipehadingi apa au kuuliangaakau ide. Au kutunggai iami Yesu to Nasare. Ia pea au napilei hai napakanoto Pue Ala mewali TopobagoNa au Malelaha. Iti niisa lawi anti kuasana Pue Ala, Pue Yesu mobabehi ngkaya tanda kuasa hai tanda au metingkarai i olomi.
44002023	Yesu iti rahuhu irikamu, hai nipapate, nihuhu i tauna au kadake bona rapaku i kau. Agayana au mewali iti, batena moula apa au napakanoto amimi Pue Ala, lawi naisa Pue Ala apa au hangangaa ina mewali.
44002024	Ikamu mopapate Yesu, agayana Pue Ala mopatuwo hule. Ia mokabaha wataNa hangko i kuasa kapate, lawi bara mpuu peisa mate liliu.
44002025	Lawi arami lolitana Datu Daudi hangkoya kana i Yesu au manguli: 'Kuita, batena Pue au mamporangaiNa. Bara ara au Kupokalanga, lawi Pue au motulungiNa.
44002026	Ido hai matana mpuu laluNgku, hai Kutoya liliuKo, Pue. MasilolongaNa mampegiaKo.
44002027	Lawi bara ina Nupogiangaa inaoNgku maida i paidaa tomate, wataNgku bara ina Nupogiangaa i lalu talumba duuna magoro, lawi Iko HawiMu au Malelaha.
44002028	NutudungiamoNa rara ngkatuwo. Ina rumihi mpuu kamatanaNgku i tempoKu ara hihimbela hai Oyo.' "
44002029	Hangko inditi, napaliliumi Peturu lolitana, nauli: "Halalu-halalu, kuuliangaakau i katou-touana, bara watana haduduana au natunggai Daudi i lolitana iti. Lawi umanta Daudi, matemi hai ratawu. Talumbana taisa mani hawe ide-ide.
44002030	Daudi iti, hadua nabi au moisa ami apa au ina nababehi Pue Ala. Naisa kaarana podandina hai posumpana Pue Ala iria au manguli: hadua hangko i pemuleamu ina Kuangka Kupopohuda mewali datu. Mewali, ido hai Daudi mampopaisa ami katuwona hule Datu Topehompo, nauli: 'Ia bara rapogiangaa i paidaa tomate, hai wataNa bara rapogiangaa i lalu talumba duuna magoro.'
44002032	Yesu au natunggai Daudi i lolitana iti. Lawi Iami au napatuwo hule Pue Ala. Ikami ide mewali sabiNa, lawi kiita mata katuwoNa hule.
44002033	Pue Ala moangkami Yesu Napopohuda i pohudaa au teadai tanda i koanaNa. Hai hangko indo, Pue Ala Umanta mowei i Yesu Inao Malelaha nodo au Nadandi. Mewali au niita hai au nihadimi inona, mewali anti kuasana Inao Malelaha au naweingkai Yesu.
44002034	Mewali, halalu, bara mpuu watana haduduana au natunggai Daudi hai lolitana. Lawi bara woya Daudi au tuwo hule hai mengkaore lao i suruga. Agayana nauli Daudi: Pue Ala mouliangaa Ampuku: 'MohudamoKo tanda i koanaNgku,
44002035	duuna Kupopengkoruhe ope-ope iwaliMu Irio.' "
44002036	Hangko inditi, napahopomi Peturu lolitana, nauli: "Mewali, ido hai ikamu to Yahudi, hangangaa nipakanoto i lalumi apa au kuuli ide: Yesu au nipaku i kau, Iami au napilei Pue Ala mewali Amputa hai Datu Topehompo."
44002037	Karahadina tauna bosa lolitana Peturu iti, tebalikimi lalunda, hai mekunehe i Peturu hai i surona Pue Yesu au ntanina, rauli: "Ane nodo, apami au hangangaa kibabehi?"
44002038	Nahanai Peturu: "Hangangaa menosokau hadua-hadua hangko i dosami, hai hangangaa rariukau i lalu hangana Yesu Kerisitu. Ane nodo, Pue Ala ina moampungi dosami, hai Naweikau Inao Malelaha.
44002039	Lawi dandina Pue Ala ide rawei irikita hai i pemuleanta duuna hawe-hawe i tauna ntanina au karao tamponda. Dandina Pue Ala ide, batena mewali kiranda ope-ope tauna au nakakio Amputa Pue Ala mewali taunaNa."
44002040	Bara iti pea au nauli Peturu, agayana ngkaya mani au napololita. Ia mopaturohe tauna bosa hai napopaingaahe, nauli: "Menosomokau! Ineekau mampeulai tauna au kadake au tuwohe i tempo ide, bona datikau molambi pehukuna Pue Ala au ina morumpahe!"
44002041	Bosami tauna au mepoinalaimohe i lolitana Peturu, pane moantihe watanda rariu. I alo iti, kabosana tauna au mepoinalai i Yesu, tetambaimi kira-kira talu sabuna.
44002042	Roo indo, bosa tauna au hangko mepoinalai i Yesu mampehadingi paturonda surona Pue Yesu, hai teruhu liliuhe. Maande sambelahe, mokira-kirahe roti anti pokatuinaonda Pue Yesu, hai mekakaehe.
44002043	Surona Pue Yesu mobabehihe ngkaya tanda kuasa hai tanda au metingkarai. Ido hai tingkara mpuuhe tauna bosa.
44002044	Hintuwumohe ope-ope au mepoinalai i Yesu. Anu-anunda rapoparewa sambela.
44002045	Arahe i olonda au mampobalu ihi sounda, hai holona rakira-kira i hangka ranganda au barahe nakaarai.
44002046	Alo-alona teruhuhe i Souna Pue Ala. Mokira-kirahe roti anti pokatuinaonda Pue Yesu, hai maande sambelahe i sounda i lalu katana-tana moula kabulana lalunda.
44002047	Motoya liliuhe Pue Ala, hai rapokatanahe ope-ope tauna. Alo-alona katetetambaiarihe, lawi Pue motambaiahe tauna au molambi katuwo maroa.
44003001	Tinti talumi kalumba, Peturu hai Yohane laohe i Souna Pue Ala i tempona pekakaeanda to Yahudi.
44003002	I babaka au rahanga Babaka Makara, ara hadua tobalilo au palu hangko i pesupaana. Alo-alona tauna iti raanti woya lao mohuda i babaka iti i Souna Pue Ala bona merapi-rapi i tauna au mesua inditi.
44003003	Kamoitana Peturu hai Yohane mesua, ia liliu merapi ahi irihira.
44003004	Peturu hai Yohane mototoki topalu iti. Naulimi Peturu iria: "Totokingkai mai!"
44003005	Natotoki mpuumohe manaa-naa, lawi naharunga ba ina molambi doi hangko irihira.
44003006	Agayana nauli Peturu: "Bara ara doi irikami. Agayana apa au ara irikami, iti au kiweiko: i lalu hangana Yesu Kerisitu to Nasare, molumaomoko!"
44003007	Hangko inditi, nakingkimi taye koanana topalu iti bona meangka. Unga pea maroho bitina.
44003008	Melumpami meangka, hai molumao node hou node mai. Roo indo, mesuami i lalu Souna Pue Ala hihimbela hai Peturu hai Yohane, molumao hai melumpa-lumpa motoya Pue Ala.
44003009	Bosa tauna moita ia molumao, hai motoyamohe Pue Ala.
44003010	Tingkara mpuumohe hai wuli lalunda moita au mewali iti, lawi raisa kaiana topalu au merapi-rapi alo-alona i Babaka Makara i Souna Pue Ala.
44003011	Mewali, topalu au hangko rapakaoha iti meula liliu i Peturu hai Yohane. Kahawenda i tarampa Souna Pue Ala au rahanga Tarampa Salomo, bosa tauna maihe mogagu, lawi tingkarahe.
44003012	Kanaitana Peturu tauna au bosa iti, nauliangaahe: "Halalungku to Yahudi! Moapari hai nipotingkara apa au niita ide? Moapa hai nitotoki liliungkai? Ba niuliri, tauna ide molumao anti kuasangki, ba hangko i kamalelahana lalungki? Bara!
44003013	Pue Ala au rapenombai toiyorunta hangkoya, au rapenombai Burahima, Isaki hai Yako, Pue Ala iti au mopakahile TuduaNa, iami Yesu. Halalu-halalu, Yesu iti au nihuhu i topoparenta, hai au nisapuakami i lindona Pilatu i tempona ina nakabaha.
44003014	Malelaha hai manoto laluNa, agayana nisapuakari, hai niperapi i Pilatu bona nakabahaakau hadua topepapate.
44003015	Yesu iti au mowei katuwo maroa. Nauri nodo, nipapate mpuumi, agayana Pue Ala mopatuwo hule. Ikami ide sabiNa au moita katuwona hule Yesu.
44003016	Kuasa hangko i hangana Yesu, iti au mopakaroho bitina topalu ide. Mewali, apa au niita hai au nisabiki ide, iti mewali anti pepoinalaingki i Yesu. Anti pepoinalaingki, ido hai kibuku mopakaoha tauna ide.
44003017	Halalu-halalu, ikamumi hai tadulakonta au mopapate Yesu. Agayana kuisa, apa au nibabehi iti, nibabehi anti kadana niisa lempona.
44003018	Agayana nauri nodo, hangko i apa au nibabehi iti, tepabukeimi apa au nauli Pue Ala hangkoya au rapahawe ope-ope nabiNa au manguli: Datu Topehompo hangangaa molambi kapari.
44003019	Halalu-halalu, ido hai hangangaa menosokau hangko i dosami hai mengkorukau i Pue Ala, bona Ia moampungi dosami. Hangko indo, Pue Ala ina mopakaroho lalumi, hai Natudu mai Yesu irikamu. Lawi Iami au napakanoto Pue Ala mewali Datu Topehorema.
44003021	Ide-ide, Yesu maida i suruga, hai batena ara liliu indora duuna hawe tempona Pue Ala mopawou hinangkana, nodo au rapahawe nabi-nabiNa au malelaha hangkoya.
44003022	Halalu-halalu, ara lolitana nabi Musa hangkoya kana i Pue Yesu au manguli node: 'Pue Ala ina moangka hadua hangko i halalumi bona mewali nabi nodo iko ide. Hangangaa nipeulai apa au nauliangaakau Nabi iti.
44003023	Hema au bara mampeulai apa au nauli Nabi iti, ina raala hangko i taunana Pue Ala, hai batena rapapate.'
44003024	Nabi-nabi au moanti lolitana Pue Ala, mepongka hangko i nabi Samueli hai nabi-nabi ntanina au mehuhu i Samueli, ope-opehe mopahawe apa au mewali i tempo ide.
44003025	Ikamumi halalu au molambi apa au nadandi Pue Ala hangkoya au rapahawe nabi-nabi iti. Ikamumi au molambi pewati hangko i dandina Pue Ala i toiyorunta hangkoya. Lawi hangkoya Pue Ala mongkora i Burahima node: 'Hangko i pemuleamu, ope-ope tauna i wongko dunia ina molambi pewati.' Irikamumi halalu tunggaiana dandi iti!
44003026	Ido hai Pue Ala mopatuwo hule Yesu AnaNa. Nguru-nguruna Yesu Natudu mai irikita to Yahudi, bona Nawatike hai Naninike mampenosoi hinangkana babehianta au kadake."
44004001	Tanganda mani Peturu hai Yohane mopaturo tauna i Souna Pue Ala, hawemohe bahangkia tadulako menomba hai to Saduki hai tadulakonda topokampai Souna Pue Ala au maihe mampohidupaa.
44004002	Rumpu mpuumohe i Peturu hai Yohane, lawi mobambariahe tauna bosa katuwona hule Yesu hangko i kapate. Hai paturonda iti, mopakanoto worihe katuwona hule tomate.
44004003	Ido hai suro au rodua iti rahakahe hai rapopesua i lalu tarunggu. Ina kaindimi, ido hai ratahahe hampai duuna hawe madondo.
44004004	Agayana tauna au mampehadingi paturonda Peturu hai Yohane i Souna Pue Ala, bosamohe au mepoinalai i Yesu, alana tetambai kabosanda tauna au mepoinalai duuna handahe lima sabuna tobalilo.
44004005	Kahalona, tadulako agama, tadulakonda to Yahudi hai guru-guru agama teruhumohe i Yerusale.
44004006	Au ara worihe i pogombo iti: Tadulako Menomba Mahile Hanas, hai Kayapas, Yohane, Aleksander hai halaluna Tadulako Menomba Mahile.
44004007	Teruhumohe ope-ope, pane ratudumi tauna moala Peturu hai Yohane raanti mai i lindonda. Kahawenda, mekunemohe tadulako iti i Peturu hai Yohane, rauli: "Noumba pane nibuku mopakaoha topalu iti? Hangko iumba rohomi, hai hema au moweikau kuasa mobabehi iti?"
44004008	I tempo iti, Peturu nakuasai Inao Malelaha, hai mololitami, nauli: "Uma-uma, tadulakonda tauna bosa hai tadulako agama!
44004009	Anti popakaohangki tauna au palu, ido hai niparesangkai i alo ide, hai nipeinao wori moisa noumba pepakaohangki.
44004010	Mewali, bona niisa, hai bona raisa wori ope-ope halalunta to Yahudi, tauna ide maoha hai nabuku meangka inde anti kuasana Yesu Kerisitu to Nasare. Yesu iti nipaku i kau, agayana Pue Ala mopatuwo hule.
44004011	Iami au natunggai lolitana Sura Malelaha au manguli node: 'Ikamu topoaro sou, watu au nitende, watu iti au mewali pohudaa sou.' "
44004012	Hangko inditi, nauli mbulimi Peturu: "Bara ara rara ntanina molambi katuwo maroa hangko i Pue Ala, batena pea Yesu. Lawi i humalele dunia ide, bara ara tauna ntanina, batena pea Yesu au natudu mai Pue Ala i manusia, hai Ia pea au Nabuku mohoremake hangko i huku dosanta."
44004013	Tingkara mpuumohe tadulako iti mohadi kamapandenda Peturu hai Yohane mololita, lawi barahe langa. Apa mani lawi Peturu hai Yohane, tauna biasa peahe au bara mosikola. Ihirami au hihimbela hai Yesu hangkoya.
44004014	Agayana tadulako iti, barahe bai mehana, lawi topalu au rapakaoha iti, ara wori inditi meangka i holanda Peturu hai Yohane.
44004015	Ido hai motudu pearaihe surona Pue Yesu padu hangko i peparesaanda, hai mogombo mbulihe,
44004016	rauli: "Apa au ina tababehi i tauna au rodua iti? Lawi ope-ope tauna i Yerusale moisa kaihirana au mobabehi tanda kuasa au mahile iti. Bara wori peisa tasapuaka.
44004017	Agayana bona dati humalele tauna mohadi, agina tapopalangahe hai takontohe bona ineehe mololita i hema pea kana i Yesu."
44004018	Mewali, roo indo, mokakio hulehe Peturu hai Yohane, rauli: "Ineemokau mepaturo ba mokabelai hangana Yesu."
44004019	Mehana Peturu hai Yohane, rauli: "Nipekiri umba au naunde Pue Ala: mampeulaingkai hawami ba mampeulaingkai hawana Pue Ala!
44004020	Lawi barapi peisa kipengkaroongaa mampololita apa au kiita hai au kihadimi."
44004021	Hangko indo, rumihimi karumpunda tadulako iti, pane mampopalangahe Peturu hai Yohane. Kahopoana rakabahamohe. Bara ara rara mohukuhe lawi ope-ope tauna motoya Pue Ala anti tanda kuasa au rababehi iti.
44004022	Tauna au rapakaoha iti, tinuwuna labimi iba pulona parena.
44004023	Karakabahanda Peturu hai Yohane, laomohe mampohidupaa ranganda, hai mampololitahe apa au rauliangaahe kapala-kapala tadulako menomba hai totosaenda to Yahudi.
44004024	Karahadina ranganda lolitanda iti, mekakae sambelamohe i Pue Ala, rauli: "Pue, Oyomi au mampopewali langi hai tampo hai tahi hai hinangkana ihina.
44004025	Oyo au mongkora i Datu Daudi, toiyorungki hangkoya, lawi iami hawiMu. Hai tangana Daudi nakuasai Inao Malelaha, ia mampololita kana i Yesu, nauli: 'Moapari hai rumpuhe tauna au barahe to Yahudi? Moapari pane tauna bosa mobabehi tunggaianda au bara mobundu?
44004026	Datu-datu i dunia mampasilolongahe ina mombeala. Nodo wori ope-ope topohawa, hintuwumohe mampeinao moewa Pue Ala hai Datu Topehompo au Napilei.'
44004027	O Pue, tepabukei mpuumi lolitana Daudi iti. Lawi hangkoya i lalu kota ide, Datu Herode hai Pontiu Pilatu hintuwuhe hihimbela hai to Yahudi hai tauna au barahe to Yahudi. Kahintuwuanda iti, mampeinaohe moewa Yesu, AnaMu au Malelaha au Nupilei mewali Datu Topehompo.
44004028	Mobotusimohe bona mopapatehe Yesu. Agayana au rababehi iti mopabukei apa au Nupakanoto amimi alana ope-ope mewali moula kuasaMu hai peundeaMu.
44004029	Pue, ide-ide Nuhadimi lolitanda tauna au mampopalangangkai! Ido hai merapingkai Irio, ikami hawiMu ide, bona Nuweingkai roho lalu datingkai langa mopahawe NgkoraMu.
44004030	Nupopaitaahe kuasaMu Pue. Nuweingkai kuasa hangko i Yesu, HawiMu au Malelaha, bona kibuku mopakaoha tauna au mahai hai mobabehi tanda au metingkarai."
44004031	Karoonda mekakae, modua-duami sou au rapaidai, hai nakuasaimohe Inao Malelaha. Ido hai bai mpuumohe mopahawe Ngkorana Pue Ala i tauna bosa.
44004032	Ope-ope tauna au mepoinalai i Yesu, mohintuwu hai hampepekirihe. Bara ara hadua au manguli: "Ide anungku mpuu," agayana ope-ope au ara irihira rapoanu sambela.
44004033	I tempo iti surona Pue Yesu molambihe kuasa au mahile bona mopahawehe katuwona hule Pue Yesu. Hai molambihe ope-ope pewati au mahile ntepuu hangko i Pue Ala.
44004034	Bara mpuu ara hadua au nakakurai. Lawi hema pea au ara tampona ba souna, mampobalu tampo ba sou iti,
44004035	hai doi holona raanti lao rahuhu i surona Pue Yesu bona rakira-kiraahe tauna au moparaluu.
44004036	Nodo wori au nababehi Yusupu. Ia mampobalumi tampona, hai doi holona nahuhuahe surona Pue Yesu. Yusupu iti iami hadua pemuleana Lewi au maida i lewuto Siprus. Surona Pue Yesu mohanga wori Baranaba, lempona: topepalindo.
44005001	Ara wori tohamboko au mampobaluhe tamponda. Hangana tobalilo Ananias. Hangana towawinena Sapira.
44005002	Karoonda mampobalu tamponda, Ananias laomi mohuhu hantanga hangko i doi holona i surona Pue Yesu, nauli: "Idemi ope-ope doi holo tampoku." Agayana hantanga holona nawoliri. Babehia iti, rapokana sambela hamboko.
44005003	Ido hai nauli Peturu i Ananias: "Datu Tokadakemi au mokuasai lalumu! Mampodongkoako Inao Malelaha, lawi nuuli doi holona tampomu nuhuhumi ope-ope, agayana hantanga nuwoliri!
44005004	Hangko damani nupobalu tampo iti, oyo mpuu ampuna. Hai ane nupobalumi, oyo wori ampuna holona. Nupakanoto haduduamu hangkia au nupopenomba. Mewali, noumba pane ara tunggaiana lalumu mobabehi nodo? Bara manusia au nudongkoki. Pue Alari au nudongkoki!"
44005005	Kanahadina Ananias lolitana Peturu, madungkami hai liliu mate. Ope-ope tauna au mohadi apa au mewali, langa mpuuhe.
44005006	Hangko inditi, bahangkia tobalilo mobungkuhi watana Ananias moula adanda to Yahudi, pane rakowa lao ratawu.
44005007	Kira-kira talu jaa hangko inditi, hawe worimi towawinena Ananias i Peturu. Agayana bara woya naisa apa au mewali inona.
44005008	Nauli Peturu iria: "Uliangaana, tampomi au nipobalu, ba ide mpuumi holona ope-ope?" Nahanai Sapira: "Iti mpuumi ope-ope."
44005009	Nauli Peturu: "Moapari hai hampepekirikau hamboko i babehiami iti? Ba nipeinao pae mampetandaka Inaona Pue? Peita! Tauna au hangko roo motawu tobalilomu, oloumohe i baba. Oyo ina rakowa wori lao ratawu."
44005010	Kanahadina lolitana Peturu, madungka worimi towawinena hai liliu mate. Kahawenda tauna au motawu Ananias, moita worimohe towawinena mate. Liliu rakowa lao ratawu i hola talumbana tobalilona.
44005011	Mewali, ope-ope tauna au mepoinalai i Pue Yesu au maida inditi hai tauna ntanina wori, langa mpuumohe mohadi apa au mewali iti.
44005012	Surona Pue Yesu mobabehihe ngkaya tanda au metingkarai i olonda tauna bosa. Ope-ope tauna au mepoinalai i Yesu, hampepekirihe teruhu i Tambale Salomo i Souna Pue Ala.
44005013	Tauna au barahe mepoinalai i Yesu, barahe bai meguluki hihimbela hai ihira. Agayana nauri nodo, ope-ope topepoinalai rabila mpuuhe tauna bosa.
44005014	Katetetambaia tauna au mepoinalai i Pue Yesu, maroa tobalilo maroa towawine.
44005015	Ngkaya tanda kuasa au rababehi suro iti, ido hai bosa tomahai raantihe mai hai alenda rapopaturu i wiwi rara. Mobabehihe nodo lawi raharunga ane Peturu moliu inditi, nau bao-baona pea kana i watanda, hangangaa maohahe.
44005016	Mewali, mokoloromohe tauna hangko i boea-boea au hungku, laohe i kota Yerusale moanti halalunda au mahai hai tauna au napesuangi seta. Ope-opehe rapakaoha.
44005017	I tempo iti, Tadulako Menomba Mahile hai rangana au mampeulai paturonda to Saduki, mahina mpuuhe i surona Pue Yesu. Ido hai mampopeahi-ahihe.
44005018	Surona Pue Yesu iti rahakamohe hai rataha i lalu tarunggu.
44005019	Kaindi iti, hawemi hadua malaekana Pue mobungkahi baba tarunggu hai moantihe lao i raoa. Nauliangaahe malaeka iti:
44005020	"Laomokau i Souna Pue Ala, nipahaweahe tauna bosa ope-ope kana i Ngkora Ngkatuwo."
44005021	Mewali, madondo-dondo, lao mpuumohe i Souna Pue Ala hai mepaturohe. Tanganda mepaturo, Tadulako Menomba Mahile hai rangana mokakio ope-ope tadulakonda to Yahudi bona teruhu i Pogombo Mahile to Yahudi. Mogulu mpuumohe ope-ope, hai ratudu tauna laohe mangala surona Pue Yesu au i lalu tarunggu bona raanti i lindonda.
44005022	Agayana kahawenda au ratudu iti i tarunggu, barahe ara rahumba! Mesulemohe i tadulakonda, rauli:
44005023	"Kahawengki i tarunggu, kiita baba tarunggu mia-mia tetuko hai tegili. Hai surodado inditi, ara manihe mokampai baba. Kibungkahimi baba, bara ara hadua tauna kihumba i lalu!"
44005024	Karoonda tadulako surodado topokampai Souna Pue Ala hai kapala-kapala tadulako menomba mohadi bambari iti, wulimohe. Bara raisa kaiumbanda suro iti. Hai langamohe kana apa au ina mewali.
44005025	Hangko inditi, hawemi hadua tauna mouliangaahe: "Nipehadingi! Tauna au nitarunggu, aramohe mopaturo tauna bosa i Souna Pue Ala!"
44005026	Ido hai laomi tadulako surodado hihimbela hai rangana i Souna Pue Ala mangala suro iti. Suro iti, barahe hampai rakakarumpui ba rapapahai, lawi langahe surodado i tauna bosa datihe rawatui.
44005027	Mewali, suro iti raantimohe i lindonda tadulako. Tadulako Menomba Mahile mekunemi irihira, nauli:
44005028	"Kikontomokau hangkoya, ineekau mepaturo mokabelai hangana Yesu. Peita au nibabehi! I humalele kota Yerusale bosa tauna mampehadingi paturomi iti! Ba nipehangu ikami au masala i karapapatena tauna iti?"
44005029	Peturu hai surona Pue Yesu au ntanina mohanaihe, rauli: "Bara hawana manusia au kipeulai, agayana hawanari Pue Ala; batena iti au kipeulai.
44005030	Yesu au nipapate, nipaku i kau mombehape. Agayana Pue Ala au rapenombai toiyorunta hangkoya mopatuwo hulemi Yesu
44005031	hai Naangka Napopohuda tanda i koanaNa, pane Nawei kuasa mewali Tadulako hai Topehorema, bona ikita to Yahudi peisa menoso hangko i dosanta hai molambi peampungi.
44005032	Ikami idemi sabina hinangkana iti, ikami hai Inao Malelaha au nawei Pue Ala i ope-ope tauna au mengkoru i hawaNa."
44005033	Karahadina tadulakonda lolitanda iti, rumpu ntepuuhe, hai mampeinaohe mopapate surona Pue Yesu iti.
44005034	Agayana ara hadua hangko i olonda tadulako iti, hadua to Parisi au rahanga Gamaliel. Gamaliel iti, guru agama au rabila ope-ope tauna. Meangkami Gamaliel motudu tauna moantihe suro iti lao hampai i raoa.
44005035	Roo indo, ia mopahawe lolitana, nauli: "Halalu-halalu to Yahudi! Nipekiri maroa, ba apa au hangangaa nibabehi i tauna iti.
44005036	Lawi bahangkia parena liu, ara hadua tobalilo au rahanga Teudas au mopahawe kaiana tauna au makuasa. Mewali, bosa tauna meula iria, ba arahe kira-kira iba atuna. Agayana kahopoana ia rapapate, hai topeguruNa mahawuhe, alana barapi mewali tunggaianda.
44005037	Hambela wori, i tempona ope-ope tauna tanganda raimba topoparenta, ara hadua to Galilea, hangana Yudasi. Ia wori moanti bosa tauna moewa topoparenta. Agayana bara mahae rapapate, hai topeguruna mahawu worihe.
44005038	Mewali, halalu, ide pea lolitangku: ineehe nipopoapa topeguruna Yesu iti. Agina nipogiangaahe. Lawi ane hangko i manusia pea paturonda hai tunggaianda, ina tunahe.
44005039	Agayana ane hangko i Pue Alari, barahe peisa ninangi. Lawi ane niewahe, himbela peakau moewa Pue Ala." Mewali, lolitana Gamaliel iti ratarima tadulako.
44005040	Roo indo, suro iti rakakio hulemohe hai rapapahaihe, rauli: "Ineemokau mopaturo tauna mokabelai hangana Yesu!" Hangko indo, rakabahamohe.
44005041	Suro iti padumohe mopalehi poteruhuanda. Matana mpuu lalunda, lawi napatepakahe Pue Ala rapopeahi-ahi hai rakakabosai anti peulanda i Yesu. Mewali, karapapahainda iti, raimba pea pebila.
44005042	Alo-alona i Souna Pue Ala ba i sou ntanina, mopahawe liliuhe Ngkora Marasa kana i Yesu, Datu Topehompo.
44006001	Kamahae-haea tetambaimi tauna au meula i Yesu. I tempo iti, ope-ope tauna au mepoinalai i Yesu, to Yahudi peahe, agayana hantangahe mobasa Yunani, hai hantanga worihe mobasa Yahudi. Au mobasa Yunani, mohume-humehe mosalai ranganda au mobasa Yahudi, rauli: "Tobemba towawine au ara irikami barahe molambi kiranda hangko i apa au rakira-kira alo-alona i tomeahi-ahi."
44006002	Ido hai surona Pue Yesu au hampulo hai rodua mokakio ope-ope tauna au mepoinalai i Yesu bona teruhuhe, hai rauliangaahe: "Bara maroa ane ikami au mokadipura pokira-kira paande, lawi ane nodo, barapongkai tepaka moanti Ngkorana Pue Ala.
44006003	Mewali, halalu-halalu, agina nipilei hangko i olonta pitu tauna au maroa babehianda, au nakuasai Inao Malelaha hai au mapande. Irihira au kiwei bago mokadipura pokira-kira paande iti.
44006004	Lawi ikami hangangaa mekakae hai moanti Ngkorana Pue Ala."
44006005	Lolitanda suro iti rapokana ope-ope. Ido hai Setepanu rapilei lawi ia mepoinalai mpuu i Pue Yesu hai nakuasai Inao Malelaha. Au rapilei wori: Pilipu, Prokorus, Nikanor, Timon, Parmenas hai Nikolaus to Antiokia. (Nikolaus iti, bara to Yahudi, agayana mesuami agama Yahudi.)
44006006	Au pitu iti raantimohe lao i surona Pue Yesu, hai suro iti moona tayenda i waanda hai mekakae bona Pue Ala mowatihe.
44006007	Hangko inditi, tetambaimi tauna au mampehadingi Ngkorana Pue Ala. Tetambaimi kabosanda tauna au mepoinalai i Yesu i Yerusale, hai bosa wori tadulako menomba mepoinalaihe i Pue Yesu.
44006008	Setepanu, nawati mpuu Pue Ala au mowei kuasa iria. Ido hai nabuku mobabehi ngkaya pakana tanda kuasa i lindonda tauna bosa.
44006009	Agayana ara worihe au moewa. Topeewa itihe iami tauna au menomba i sou penombaa au rahanga Sou Libertini (lempona: souna tauna au rakabaha hangko i karapohawinda). Ihira iti, to Yahudi au hangko i kota Kirene hai Aleksandria. Ara worihe to Yahudi au hawe hangko i Kilikia hai Asia mai moewa hai mampombehehea Setepanu.
44006010	Agayana bara rabuku tauna iti mohanai apa au nauli Setepanu, lawi Inaona Pue Ala mopakanoto laluna mololita.
44006011	Ido hai lao pearaihe mohuweki lalunda bahangkia tauna bona mobabehihe lolita au mosalai Setepanu, rauli: "Kihadi ia mopakoi Aturana Musa hai mopakoi Pue Ala!"
44006012	Karahadina tauna bosa lolitanda au mesalai iti, rumpu mpuumohe hihimbela hai tadulakonda to Yahudi hai guru-guru agama, pane laomohe mohaka Setepanu bona raanti i lindonda tadulako agama.
44006013	Kahawenda inditi, moanti worimohe bahangkia tauna au raoaka mosabiki dongko. Rauli sabi iti: "Tauna iti mopakoi liliu Souna Pue Ala hai mopakoi Aturana Musa!
44006014	Kihadi ia manguli node: Yesu au hangko i Nasare ina mogero Souna Pue Ala hai mobaliki ope-ope ada au naweike Musa."
44006015	Karahadina tadulako iti lolitanda, mototokimohe Setepanu, hai lindona raita nodo lindona malaeka.
44007001	Mekunemi Tadulako Menomba Mahile i Setepanu, nauli: "Ba tou mpuu apa au rauli iwalimu iti?"
44007002	Nahanai Setepanu: "Uma-uma, halalu-halalu! Nipehadingi wongkoya hampai lolitangku! Hangkoya, toiyorunta Burahima maida i tampo Mesopotamia. Hangko damani melimba lao i kota Haran, Pue Ala au mahile kuasaNa hawe i toiyorunta iti,
44007003	Nauliangaa: 'Nupalehimi tampomu hai halalumu. Laomoko i tampo au ina Kutudungiaako.'
44007004	Ido hai Burahima mopalehi tamponda to Kasdim lao i kota Haran. I kota Haran iti, matemi umana Burahima. Hai roo indo, Pue Ala motudu mbulimi Burahima melimba i tampo ide, au tapaidaimi ide-ide.
44007005	I tempo iti, bara ara tampo au rawei Burahima, batena hamposoungaa pea. Agayana Pue Ala modandimi i Burahima, Nauli: 'Tampo Kanaa ina Kuweiko hawe-hawe i pemuleamu.' I tempo iti, bara mani ara anana.
44007006	Agayana nauli Pue Ala i Burahima node: 'Pemuleamu ina maida i tamponda tauna ntanina. Ihira ina rapohawihe ampu boea i tampo iti hai ina rapopeahi-ahihe i lalu iba atuna parena.
44007007	Agayana roo indo, ina Kuhuku ampu boea au mampohawi pemuleamu, hai pemuleamu ina paduhe hangko i tampo iti mai menomba Iriko i tampo Kanaa ide.'
44007008	Hangko indo, Pue Ala mopakanoto dandiNa i Burahima hai hambua tanda. Ia motudumi Burahima hai anana bona ratile. Mewali, Isaki anana Burahima ratilemi i alo kaualu hangko i karapoanakana. Nodo wori, Isaki motile Yako anana. Hai Yako motile anana au hampulo hai rodua. Hai ihira iti au mewali toiyorunta."
44007009	Nauli mbulimi Setepanu i tadulako iti: "Toiyorunta itihe mahina i Yusupu halalunda, ido hai rapobalumi bona rapohawi i tampo Masiri. Agayana Pue Ala mamporangai Yusupu,
44007010	hai kahopoana Nakabahami hangko i ope-ope kamaparina. Pue Ala mowei kapande iria au mopamatana laluna Pirao, datu i tampo Masiri, alana Pirao moangka ia mewali gubernur i tampo Masiri hai topohawa i lalu souna.
44007011	Roo indo, hawemi rimi mahile i humalele tampo Masiri hai i tampo Kanaa. I tempo iti, bosa tauna mantodiha, hai toiyorunta wori barapi ara paandenda.
44007012	Hangko inditi, nahadi Yako, ara pare bae au rapobalu i tampo Masiri. Ido hai natudumohe anana, toiyorunta, lao i Masiri meholo paandenda. Itimi polumaonda au nguru-nguruna.
44007013	Kalaonda i karombelana, Yusupu mopakanotoahe kaianami halalunda. I tempo iti hangko naisari Pirao kahemanda halaluna Yusupu.
44007014	Roo indo, Yusupu mopakatu bambari lao i Yako umana, naperapi bona ia hai tinana melimbahe lao i tampo Masiri. Kabosanda tauna au melimba lao i Masiri, pitu pulona hai lima.
44007015	Mewali, melimbami Yako i tampo Masiri, hai maida inditi duuna mate. Nodo wori ope-ope anana.
44007016	Agayana buunda raanti hule i boea Sike i tampo Kanaa hai ratawu i lalu talumba au naholo Burahima hangko i pemuleana Hemor.
44007017	Mahae-hae hangko indo, hawe pea tempona Pue Ala mopabukei dandiNa i Burahima. Memule-mulehe toiyorunta i tampo Masiri duuna bosa mpuuhe.
44007018	Kahopoana, ara hadua datu au moparenta i tampo Masiri au bara moisa kahemana Yusupu.
44007019	Datu iti mopakasusa katuwonda toiyorunta hangkoya hai mampopeahi-ahihe. Natudumohe motende analeinda bona mate.
44007020	I tempo iti, mesupami Musa. Musa iti, hadua anangkoi au makara ntepuu. Talu pea wulana raporanga i lalu souna tosaena, hai roo indo, ratendemi.
44007021	Anangkoi au ratende iti, naalami anantowawinena Pirao hai nakadipura nodo anana haduduana.
44007022	Anti kanakadipurana, Musa rapaguru i hinangka kapandenda to Masiri, alana makuasa mpuu i pololitana hai i poantina.
44007023	Handami iba pulona parena tinuwuna, arami tunggaiana Musa mosondaki hangka to Yahudina.
44007024	I tempo iti, moitami hadua to Yahudi au napapahai hadua to Masiri. Laomi Musa mamperurui halaluna duuna mopapate to Masiri iti.
44007025	Nauli laluna Musa, hangangaa raisa halaluna kaiana au Napilei Pue Ala mokabahahe hangko i karapohawinda. Katouana bara raisa.
44007026	Kahalona, Musa moita worimi rodua to Yahudi au mombetie. Anti kanapeinaona mopahintuwuhe, ido hai nauliangaahe: 'Moapa hai mombetiekau? Ikamu topohalalu.'
44007027	Agayana hadua au mopapahai rangana mohumbanga Musa, nauliangaa: 'Hema au moangkako mewali tadulako au mobotusi kara-karangki?
44007028	Ba nupeinao wori mopapatena, nodo kanupapatena to Masiri imaindi?'
44007029	Kanahadina Musa tewungkehimi babehiana, melangkami hangko i tampo Masiri lao maida i tampo Midian. Inditi, motambi hai mopaara rodua anana.
44007030	Iba pulona parena hangko indo, hawemi hadua malaeka mampohidupaa Musa i pada wungi hungku i Bulu Sinai. Malaeka iti mesupa nodo api au rore i lalu binti manu.
44007031	Tingkarami laluna Musa moita api iti, ido hai laomi nahungkuki napeinao moisa ba apa. Unga pea, nahadimi wotuna Pue Ala au manguli:
44007032	'Ikomi Pue Ala au rapenombai toiyorumu. Ikomi Pue Ala au rapenombai Burahima, Isaki hai Yako.' Kanahadina Musa wotu iti, moradami anti kalangana, hai barapi bai moparesa api au rore iti.
44007033	Roo indo, nauli mbulimi Pue Ala i Musa: 'Nuwosui kandupamu, lawi tampo au nupeangkai ide, tampo au malelaha lawi meangkako i lindoKu.
44007034	Kuitami pantodihanda anaNgku to Yahudi i tampo Masiri. Kuhadimi peraroanda. Ido hai mendauluNa mai mokabahahe. Mewali maiko. Kutudumoko lao hule i tampo Masiri, bona nukabahahe to Yahudi.' "
44007035	Napaliliumi Setepanu lolitana i tadulako itihe, nauli: "Mewali, Musa au rasapuaka to Yahudi hangkoya, iami au natudu Pue Ala mesule lao mokabahahe. Nguru-nguruna to Yahudi iti manguli i Musa: 'Hema au moangkako mewali tadulakongki au mobotusi kara-karangki?' Agayana kahopoana, iari au nakakio Pue Ala i tempona hadua malaeka mololita iria hangko i lalu binti manu au rore. Iami au naangka Pue Ala mewali tadulakonda to Yahudi au mokabahahe hangko i karapohawinda.
44007036	Musa iti au moanti to Yahudi hangko i tampo Masiri, hai au mobabehi ngkaya tanda kuasa hai tanda au metingkarai i tampo Masiri, i Tahi Malei hai i pada wungi i lalu iba pulona parena.
44007037	Hai Musa wori au mopahawe lolita ide i to Yahudi, nauli: 'Pue Ala ina moangka hadua hangko i halalumi. Ia ina Napopewali nabi nodo iko ide.'
44007038	Musa iti au mokampaihe to Yahudi au bosa i pada wungi. Ia hihimbela hai toiyorunta hangkoya, hai ia wori au mohadi lolitana malaeka i Bulu Sinai. Iami au motarima Ngkora Ngkatuwo hangko i Pue Ala bona rapahaweake duuna ide-ide.
44007039	Agayana, nauri nodo, toiyorunta hangkoya barahe mounde mengkoru i Musa. Mosapuakamohe petadulakoina, rauli: 'Agina mesule peamoke lao i tampo Masiri.'
44007040	Mewali, ido hai laomohe i Haruni, wutuna Musa, rauliangaa: 'Babehiangkai lengge ba apa pea au peisa tapenombai, bona lengge itimi au mewali tadulakonta. Lawi barapi kiisa apa au mewali i Musa au moantingkai mai hangko i tampo Masiri hangkoya.'
44007041	Hangko inditi, mobabehimohe hambua ana japi hangko i bulawa. Lengge au rababehi iti, rapenombai hai rasambalea binata. Mosusamohe motoya apa au rababehi hai tayenda.
44007042	Ido hai Pue Ala mopalehimohe hai mampogiangaamohe menomba i betue i langi. Iti mewali moula lolitana Pue Ala au teuki i lalu sura nabi-nabi, node: 'Ikamu to Yahudi! Barari Iko au nisambalea binata au nipopenomba tangami i pada wungi i lalu iba pulona parena. Agayana ngkaya pakana anitu au nipenombai.
44007043	Au nianti-anti iami sou paidaana anitu Molok hai mpinowali au molengge betue Repan. Lengge itimi au nibabehi bona nipenombai. Ido hai ina Kupogiangaa mpuukau ratawani, duuna raantikau hawe i tanda orupena kota Babeli.' "
44007044	Hangko inditi, Setepanu mopaliliumi lolitana, nauli: "Tanganda toiyorunta i pada wungi, Pue Ala motudumi Musa mobabehi Bambaru Penombaa au peisa rabubungkahi hai raanti-anti iumba pea kalaoanda. Bambaru Penombaa iti mewali tanda kaarana Pue Ala i olonda to Yahudi, hai rababehi moula apa au napopaitaa Pue Ala i Musa. Mewali, Bambaru Penombaa iti raanti-anti liliu toiyorunta hangkoya tanganda i pada wungi.
44007045	Mahae-hae, matehe toiyorunta i tampo au boa, hai Bambaru Penombaa iti raanti liliu ananda mesua i tampo Kanaa ide. Roo indo, Yosua moantimohe toiyorunta mampemala tamponda au tapaidai ide-ide. I tempo iti, Pue Ala mampopeloho ampu boea i tampo Kanaa. Hai Bambaru Penombaa to Yahudi ara mani i olonda duuna hawe i tempona Datu Daudi.
44007046	Daudi mopakatana laluna Pue Ala, hai merapi i Pue Ala bona rapatepaka moaro sou penombaa i Pue Ala au napenombai Yako hangkoya.
44007047	Agayana barari Daudi au moaro souna Pue Ala. Anana au rahanga Salomo, iari au moaro.
44007048	Halalu-halalu, melumbu kuasaNa Pue Ala hangko i ope-ope au rapenombai. Ia bara maida i sou au nababehi manusia. Lawi i lalu sura nabi hangkoya, ara lolitana Pue Ala au teuki node:
44007049	'Langi iami pohudaaNgku, hai dunia pepangkaaKu. Sou apa au nipeinao niaroaNa? Iumba sou au hintoto Kupaidai? Bara ara.
44007050	Lawi Iko au mampopewali hinangkana!' "
44007051	Napahopomi Setepanu lolitana i tadulako agama, nauliangaahe: "Rumihi pengkabatumi halalu hai rumihi pembongomi! Rumihi pengkantulimi mampehadingi lolitana Pue Ala! Ikamu himbela hai toiyorunta hangkoya, lawi mosapuaka liliukau Inao Malelaha.
44007052	Ope-ope nabi hangkoya rapopeahi-ahi toiyorunta. Hai toiyorunta mopapate worihe suro-surona Pue Ala au mouli kaina hawena Tuduana Pue Ala au manoto, iami Yesu. Hai ide-ide, ikamu au mampobalu Tuduana Pue Ala i iwaliNa. Ikamumi au mopapate Yesu.
44007053	Nidokomi hawana Pue Ala au rapahawe malaeka i toiyorunta, agayana bara nipeulai."
44007054	Karahadina tadulako iti lolitana Setepanu, rumpu mpuumohe hai koi inaonda.
44007055	Agayana Setepanu nakuasaimi Inao Malelaha, hai mengoami i langi. Naita mpuumi peawana Pue Ala, hai naita wori Yesu meangka tanda i koanana Pue Ala.
44007056	Nauli Setepanu: "Peita! Kuita langi tebungkahi hai Ana Manusia meangka tanda i koanana Pue Ala!"
44007057	Roo indo, tadulako agama iti motabungimohe talinganda, hai mongangahe masisimbuku dati rahadi lolitana. Unga pea lao sambelahe mohaka ia
44007058	radii lao i raoa kota bona rawatui. Tauna au mosalai Setepanu iti, mowosuimohe badunda bona moalahe watu hai meweduhe. Badunda rawei hadua tobalilo au rahanga Saulu bona nakampai.
44007059	Tangana Setepanu rawatui, meraroami, nauli: "Pue Yesu, tarimamide inaongku!"
44007060	Roo indo, molingkudumi, nauli masisimbuku: "Pue, ineehe Nuhuku anti dosanda ide." Karoona mololita nodo, matemi.
44008001	Saulu wori mampokatana karapapatena Setepanu iti. Mepongka alo iti, ope-ope topepoinalai i Pue Yesu au ara i Yerusale rapopeahi-ahi mpuuhe, alana mahawuhe i humalele tampo Yudea hai Samaria. Batena pearai suro-surona Pue Yesu au barahe melangka.
44008002	Bahangkia tauna au mengkoru i Pue Ala mangala watana Setepanu. Anti kawiorana lalunda, rateteriahi hampai watana, hangko ratawuri.
44008003	Hai i tempo iti, Saulu mampopeahi-ahi liliuhe tauna au mepoinalai i Pue Yesu. Ope-ope sounda napesuangi, hai ope-ope tauna au mepoinalai i Yesu, maroa tobalilo maroa towawine, nahakahe hai naantihe lao natarunggu.
44008004	Mewali, topepoinalai au tehawukahe iti, ihirami au mopahawe Ngkorana Pue iumba pea kalaoanda.
44008005	Nodo wori, Pilipu laomi i hambua boea i tampo Samaria mopahaweahe kaYesuna Datu Topehompo.
44008006	Matanahe ampu boea mohadi lolitana Pilipu hai moita tanda kuasa au nababehi,
44008007	lawi ia mampopeloho seta hangko i bosa tauna au napesuangi, alana meloho mpuuhe seta iti hai monganga-ngangahe. Bosa wori tauna au palu hai au wara bitinda napakaoha Pilipu.
44008008	Matana mpuumohe ampu boea moita apa au mewali iti.
44008009	I lalu kota iti, ara hadua tobalilo au rahanga Simo. Simo iti, hadua topobalimata au mahaemi mampopaita isana au metingkarai i to Samaria. Nauli kaiana tauna au mahile kuasana.
44008010	Mentaka mpuu lalunda ope-ope ampu boea iria, maroa tuana maroa tauna bosa, rauli: "Simo iti, ara kuasana Pue Ala iria au rahanga Kuasa Mahile."
44008011	Mewali ope-ope ampu boea meula iria, lawi bosa belana tingkarahe moita isana.
44008012	Agayana kahawena Pilipu i boeanda, ia mopahawe bambari kana i poparentana Pue Ala, hai napaturoahe kaYesuna Datu Topehompo alanda bosa tobalilo hai towawine mepoinalai i Yesu hai rariuhe.
44008013	Hangko inditi, Simo mepoinalai worimi hai rariu. Karoona rariu, meula liliumi i Pilipu, lawi tingkara laluna moita tanda kuasa au nababehi Pilipu.
44008014	Roo indo, surona Pue Yesu au ara i Yerusale mohadimohe bambari kana i potarimanda to Samaria Ngkorana Pue Ala. Ido hai mampohawaa pearaihe Peturu hai Yohane lao i Samaria.
44008015	Kahawenda Peturu hai Yohane, mampekakaengaamohe to Samaria au mepoinalai i Pue Yesu, bona molambihe Inao Malelaha,
44008016	lawi Inao Malelaha bara mani mendaulu irihira. Rariu peahe i lalu hangana Pue Yesu.
44008017	Mewali Peturu hai Yohane mampekakaengaahe hai moangka tayenda i wongko waanda to Samaria iti. Unga peahe motarima Inao Malelaha.
44008018	Naita Simo, hema-hema au rapetobo Peturu hai Yohane, ihira au motarima Inao Malelaha. Ido hai Simo moantimi doi lao i Peturu hai Yohane,
44008019	nauliangaahe: "Weina wongkoya kuasami iti, bona hema-hema au kupetobo ina motarima Inao Malelaha."
44008020	Agayana nauli Peturu iria: "Marugimoko hai marugi wori doimu! Ba nupehangu pae, kabulana laluna Pue Ala peisa raholo hai doi?
44008021	Barako hintoto mobago hihimbela hai ikami, lawi bara manoto lalumu i Pue Ala.
44008022	Menosomoko hangko i tunggaiamu au kadake iti, hai mekakaeko i Pue bona Ia moampungi tunggaiana lalumu au kadake.
44008023	Lawi kuita mahina mani lalumu, hai teheako i dakemu."
44008024	Nauli Simo i Peturu hai Yohane: "Nipekakaengaa wongkoya i Pue bona datina narumpa rugi au nuuli iti!"
44008025	Karoonda Peturu hai Yohane mepaturo hai mopahawe Ngkorana Pue, mesulemohe lao i Yerusale. I polumaonda, Ngkorana Pue rabambari wori i boea-boea ntanina i tampo Samaria.
44008026	Ara hadua malaekana Pue au mopahawe lolita ide i Pilipu, nauli: "Laoko tanda i selatan i rara au hangko i Yerusale hawe i Gasa." (Rara iti barapi doko rapolumaongi.)
44008027	Lao mpuumi Pilipu monontohi rara au natudungia Pue. I tempo iti, ara wori hadua to Etiopia au moliu i rara iti mesule lao i boeana. Tauna iti, mapangka lantina lawi ia au mokingki hinangka ihi souna datu towawine i tampo Etiopia. (Datu towawine iti rahanga Kandake.) Karoona to Etiopia iti menomba i Pue Ala i Yerusale, ia mesawimi i kareta au nadii dara hai mesule lao i boeana. Tangana mohuda i lalu karetana, ia mobasa hambua sura au nauki nabi Yesaya hangkoya.
44008029	I tempo iti, Inaona Pue Ala mouliangaa Pilipu: "Lao nuhungkuki kareta iti."
44008030	Hangko indo, melangka mpuumi Pilipu i kareta iti. Kahawena, ia mohadi tauna iti mobasa hangko i Surana Nabi Yesaya. Napekune Pilipu: "Tua, ba nuisa lempona au nubasa iti?"
44008031	Nahanai tauna iti: "Noumba kakuisana, lawi bara ara tauna au mopakanotoana." Roo indo, to Etiopia iti mowawahami Pilipu mengkahe i lalu karetana bona mohuda sambelahe.
44008032	Idemi lolita au nabasa hangko i Surana Nabi Yesaya: "Ia nodo hambaa dimba au raanti lao rasambale. Ia nodo hambaa ana dimba au ragundi wuluna agayana barari mobee-bee; mandii-ndii pea.
44008033	Ia rakakabosai hai rahuku; bara hintoto karahukuNa. Bara ara hadua tauna au peisa mololita kana i pemuleaNa, lawi Ia rapapate."
44008034	Hangko inditi, mekunemi to Etiopia i Pilipu, nauli: "Uliangaana ba hema au natunggai nabi iti, ba watana haduduana ba tauna ntaninari?"
44008035	Mewali, mepongka hangko i pobasana inona, Pilipu mopatuntua Ngkora Marasa kana i Yesu.
44008036	Tanganda mokareta, moitamohe owai i wiwi rara. Nauli to Etiopia iti i Pilipu: "Peita, indolou ara owai. Ba peisana nuriu?"
44008037	[Nahanai Pilipu: "Ane nupoinalai mpuumi, peisako kuriu." Nauli to Etiopia iti: "Kupoinalai Yesu Kerisitu. Kuisa kaIanami Anana Pue Ala."]
44008038	Hangko indo, rapopengkaroomi karetana, hai mendaulumohe lao i lalu owai, hai to Etiopia iti nariumi Pilipu.
44008039	Pesorenda hangko i lalu owai, unga pea Inaona Pue Ala moanti Pilipu hangko inditi. Mewali, Pilipu barapi naita to Etiopia, unga pea matanta. To Etiopia iti mopaliliumi polumaona hai matana mpuu laluna.
44008040	Hai i tempo iti, Pilipu bila-bila mesupa i boea Asdod, hai mesulemi lao i kota Kaisarea. I tanga rara, ia mobambari liliu Ngkora Marasa i ope-ope boea au napoliungi.
44009001	I tempo iti, koi ntepuu inaona Saulu, hai napeinaomi mampopalanga hai mopapate tauna au mepoinalai i Pue Yesu. Ido hai laomi i Tadulako Menomba Mahile
44009002	merapi sura kuasa au peisa naanti lao i tadulako sou penombaa i kota Damsik. Tunggaiana ane arahe nahumba tobalilo ba towawine au mampeulai paturona Yesu, ina nahakahe hai naanti hule i Yerusale.
44009003	Mewali, i lalu polumaona lao i Damsik, hungkumi i kota, unga pea ara au mewangka hangko i langi motoleliki.
44009004	Madungkami Saulu hai ara hambua wotu au manguliangaa: "Saulu, Saulu, moapa hai nupopeahi-ahiNa?"
44009005	Nauli Saulu: "HemaKo, Pue?" Mehana au mololita iti, Nauli: "Ikomi Yesu, au nupopeahi-ahi!
44009006	Mearomoko hai laomoko i kota. Indolou ina rapahawea peako apa au hangangaa nubabehi."
44009007	Bara rabuku rangana Saulu iti mololita, lawi langahe. Mohadi mpuu worihe wotu iti, agayana barahe moita hema au mololita.
44009008	Hangko inditi, meangkami Saulu. Nabungkahi matana, agayana barapi meita. Mewali, ido hai ranini lao i kota Damsik.
44009009	Talu alona kamahaena, bara meita, hai bara wori maande ba maenu.
44009010	I kota Damsik, ara hadua tauna au mepoinalai i Yesu, Ananias hangana. I tempona Ananias bara leta, ara au naita nodo pangipi. I lalu pampetudungia iti, Pue Yesu mokakio, Nauli: "Ananias!" Mehana Ananias, nauli: "Idetona Pue."
44009011	Nauli Pue: "Laomoko ide-ide i souna Yudasi i wiwi rara au rahanga Rara Manoto. Nuhaoki i sou iti hadua tauna hangko i kota Tarsus au rahanga Saulu. Tauna iti ina nuhumba tangana mekakae,
44009012	hai i lalu pampetudungiaKu iria, ia moitako lao mampohidupaa hai moonako tayemu i watana bona meita hulemi."
44009013	Nahanai Ananias: "Io, Pue. Agayana, bosa tauna mololita kana i Saulu iti. Rumihi pampopeahi-ahina i tauna au mepoinalai Irio i kota Yerusale.
44009014	Hai ia mai wori inde, lawi rawei kuasa hangko i kapala tadulako menomba bona mohaka ope-ope tauna au mampoinalaiKo Pue."
44009015	Nauli mbuli Pue Yesu i Ananias: "Hangangaa laoko! Lawi Saulu iti, Kuoakami Kupilei mewali topobagoNgku. Ia ina mopahawe hangaNgku i to Yahudi hai i tauna ntanina hawe-hawe wori i datu.
44009016	Ina Kutudungia kapari au hangangaa nahumba anti pobagona Iriko."
44009017	Mewali, lao mpuumi Ananias i sou au natunggai Pue Yesu inona, hai moonami tayena i Saulu, nauli: "Saulu, halalungku! I kamaimu inde, nuita Pue Yesu i tanga rara. Iami au motuduna mai mosondakiko bona meita huleko hai bona nakuasaiko Inao Malelaha."
44009018	I tempo iti, ara mpuu au nodo ruke ikane au mabebaki hangko i matana, hai unga pea, Saulu meita. Hangko inditi, meangkami hai liliu rariu.
44009019	Roo indo, maandemi hai maroho hule watana. Bahangkia alona kamaheana, Saulu maida hihimbela hai topepoinalai i kota Damsik.
44009020	I kota Damsik, ia liliu lao i sou-sou penombaa inditi mopahawe bambari kana i Yesu i hangka to Yahudina, nauli: "Yesu iami Anana Pue Ala."
44009021	Tingkara mpuu tauna au mampehadingi Saulu, rauli: "Noumbari dide? Lawi hangkoya iami au mopapate tauna au menomba i Yesu i Yerusale. Hai tunggaiana mai inde, bona mohaka worihe tauna inde hai naantihe i kapala-kapala tadulako menomba i Yerusale."
44009022	Agayana kamaroho-rohoari Saulu mepaturo, ido hai to Yahudi au i Damsik barapohe bai mosapuaka. Lawi pepaturona iti mopakanoto mpuu kaYesuna Datu Topehompo.
44009023	Bahangkia alona hangko inditi, mogombomohe to Yahudi ina mopapate Saulu.
44009024	Tunggaianda ina mokampaihe ope-ope baba bente kota, maroa mabaa maroa kaindi, bona ane moliu Saulu, ina rapapate. Agayana naisari Saulu tunggaianda iti.
44009025	Mewali, anti karakampaina ope-ope baba bente kota, nahaoki rara ntanina bona melangka. Ido hai i tanga kaindi, bahangkia rangana Saulu moanti lao i bente kota au motoleliki Damsik. Inditi, Saulu rapopohudami i lalu karanji, hai raulu hangko i wongko bente toa-toa i tampo i raoa kota, hai liliu melangka.
44009026	Mesulemi Saulu lao i Yerusale. Kahawena, napeinao mohimada hai tauna au mepoinalai i Yesu, agayana tauna iti mampokalanga Saulu, lawi bara manihe mampoinalai peulana mpuumi i Yesu.
44009027	Hangko inditi, Baranaba laomi mampohimada Saulu, hai naporanga lao i suro-surona Pue Yesu. Ia mampotuntuahe noumba Saulu moita Pue Yesu i tanga rara kalaona i Damsik, hai noumba Pue mololita iria. Napahawea worihe kapebaina Saulu mopahawe bambari kana i Pue Yesu i Damsik.
44009028	Hangko inditi, Saulu laomi i humalele kota Yerusale hihimbela hai halalu hampepepoinalaina mopahawe bambari kana i Pue Yesu, hai bara ara kalangana.
44009029	Ia mololita hai mampombehehea to Yahudi au mobasa Yunani. Ido hai rapeinao to Yahudi iti mopapate Saulu.
44009030	Mewali, karaisana halalu hampepepoinalaina tunggaianda tauna iti, ia raporangami lao i kota Kaisarea. Hangko i Kaisarea, rapopeangkami lao i kota Tarsus.
44009031	Mewali i tempo iti, tauna au mepoinalai i Pue Yesu barapi rapopeahi-ahi i tampo Yudea, Galilea hai Samaria. Tetambaimi topepoinalai i Yesu, hai kamaroho-rohoari pepoinalainda, lawi mengkoru mpuuhe i Pue Ala, hai Inao Malelaha mopakaroho lalunda.
44009032	Peturu molumao iumba pea mosondaki topepoinalai i Pue Yesu. I polumaona iti, mehupe i boea Lida.
44009033	I boea Lida, ia mampohidupaa hadua tobalilo, hangana Eneas. Eneas iti, ualumi parena palu, bara mearo-aro hangko i paturuana.
44009034	Nauli Peturu: "Eneas, Yesu Kerisitu mopakaohako! Meangkamoko, hai nulolomi alemu." Unga pea, meangka Eneas.
44009035	Ope-ope tauna i boea Lida hai i Saron moitahe kamaohanami, hai mepoinalaimohe i Pue Yesu.
44009036	Bara karao hangko i boea Lida, ara wori hambua kota au rahanga Yope. I Yope, ara hadua towawine au mepoinalai i Yesu, Tabita hangana. (I lalu basa Yunani hangana Dorkas, lempona lagiwa.) Maroa ntepuu babehiana, lawi ia motulungi liliuhe tauna au meahi-ahi.
44009037	I tempo iti, ia mahai pane liliu mate. Roomi radoi, watana rawolimi i paturuana i lincu au i wongko.
44009038	Anti kadana karao kota Yope hangko i boea Lida, ido hai topepoinalai i Yope mohadi kaarana Peturu i Lida. Rodua tauna ratuduhe lao i Peturu merapi bona hoholiga mai i Yope.
44009039	Mewali, Peturu meangka mpuumi lao hihimbela hai ihira. Kahawenda i Yope, liliu raanti lao i paturua pepowataana Dorkas. Ope-ope tobemba au towawine motoleliki Peturu. Moteriamohe hai ratudungiami i Peturu badu hai hampi au nadauahe Dorkas i tempona mani tuwo.
44009040	Roo indo, Peturu mampopelohomohe ope-ope tauna hangko i lincu, hai molingkudumi mekakae. Roo mekakae, molindomi tomate iti, nauli: "Tabita, mearomoko!" Unga pea tebungkahi matana Dorkas. Kamoitana Peturu, liliu mohuda.
44009041	Hangko inditi, Peturu mokingki tayena hai modii duuna meangka. Roo indo, nakakio hulemi ope-ope tauna au mepoinalai i Yesu hai tobemba iti, nauliangaahe: "Idemi halalumi au tuwo hulemi."
44009042	Au mewali iti rapololita i humalele kota Yope, alana bosa tauna mepoinalai i Pue Yesu.
44009043	Roo indo, Peturu maida i Yope bahangkia alona kamahaena. Ia maida i souna Simo, hadua topobabehi parewa au hangko i koli.
44010001	I kota Kaisarea, ara hadua tobalilo, hangana Kornelius. Kornelius iti, hadua tadulako au motadulakoi hangatu surodado au hangko i tampo Italia.
44010002	Ia bara to Yahudi, agayana nauri nodo, mengkoru mpuu i Pue Ala, hai tinana menomba worihe i Pue Ala. Kornelius mowei ngkaya doi i to Yahudi au meahi-ahi, hai ia mekakae liliu i Pue Ala.
44010003	Hambela tempo, kira-kira tinti talu kalumba, ara au naita nodo pangipi. I lalu pampetudungia iti, naita mpuumi hadua malaekana Pue au mokakio, nauli: "Kornelius!"
44010004	Langa mpuu Kornelius mototoki malaeka iti, nauli: "Moapari Pue?" Nahanai malaeka iti: "Pue Ala mohadimi pekakaemu, hai Naisa kamaluluna lalumu motulungi tauna au meahi-ahi.
44010005	Mewali ide-ide, nutudumohe bahangkia tauna lao i Yope mohaoki hai mokakio mai hadua tauna au rahanga Simo Peturu.
44010006	Paidaana hungku i wiwi ntahi i souna hadua tauna au mobabehi parewa au hangko i koli, hangana Simo."
44010007	Kapaduna malaeka iti, Kornelius liliu mokakio rodua tuduana hai hadua surodado au napoinalai. Surodado iti mengkoru wori i Pue Ala.
44010008	Kornelius mopahawe irihira apa au hangko naita hai nahadi, pane natudumohe lao i kota Yope.
44010009	Kahalona, ina pualomi, tanganda mani molumao i rara au hungku i Yope, Peturu mengkahemi lao mekakae i hologa au ara i wongko sou au rata atuna.
44010010	Bara mahae hangko indo, marimi mpuu Peturu napeinaomi maande. Mewali, tangana mampegia kalehana paande, unga pea naita hambua pampetudungia.
44010011	I lalu pampetudungia iti, naitami langi tebungkahi hai ara au nodo bana au mapeka. Hunona iba rabararangi, hai bana iti raulu hawe i tampo.
44010012	I lalu bana iti, ara ngkaya pakana binata. Ara au mobitii iba, au mendele, hai ara wori tadasi.
44010013	Roo indo, nahadimi hambua wotu au manguli: "Peturu! Meangkamoko, nusambalemohe binata iti bona nuande."
44010014	Nahanai Peturu: "Bara Pue! Lawi binata au ara i bana iti rapalia moula ada agamangki. Bara mani hambela kuande au rapalia."
44010015	Nauli mbuli wotu iti i Peturu: "Apa au nauli Pue Ala maroa, inee nuuli kedai moula ada agamamu."
44010016	Pampetudungia iti mewali talu belana, hai roo indo, teore hulemi bana iti lao i langi.
44010017	Hangko inditi, wulimi Peturu mampekiri ba apa lempona pampetudungia au hangko naita. Tangana mani mampekiri iti, hawemohe tuduana Kornelius i kota Yope. Mampekunehe i ampu boea kaiumbana souna Simo. Tudua iti ratudungiaahe souna, hai laomohe meangka i tabangaa,
44010018	rapekune: "Ba ara inde hadua torare au rahanga Simo Peturu?"
44010019	Mewali, tangana mani Peturu mampekiri ope-ope au hangko naita, Inao Malelaha manguli iria: "Pehadingi, arahe talu tobalilo au mai mohaokiko.
44010020	Hoholigamoko mendaulu. Ineeko langa meula irihira, lawi Iko au motuduhe."
44010021	Mewali, Peturu mendaulumi hangko i sou iti, hai mouliangaahe au hangko hawe iti: "Ikomi au nihaoki. Apa au nihaokiana?"
44010022	Rahanai: "Tua Kornelius au motudungkai hawe inde. Ia iti, tauna au manoto laluna. Ia mengkoru mpuu i Pue Ala, hai rabila wori ope-ope to Yahudi. Hadua malaekana Pue motudu ia mokakioko lao i souna, bona ia peisa mampehadingi apa au nupeinao nuuliangaa."
44010023	Roo indo, Peturu mowawahamohe tuduana Kornelius mohambengi i souna. Mohambengi mpuumohe inditi. Kahalona madondo, meangkami Peturu meula irihira lao i boea Kaisarea. Hai ara wori bahangkia halalu hampepepoinalaina hangko i Yope au lao sambelahe.
44010024	Hambengiahe i tanga rara, hangko hawerihe i Kaisarea. Kahawenda, Kornelius hantina teruhuhe mampegia Peturu. Ara wori hintonggina hai rangana au nakakio Kornelius bona teruhuhe i souna.
44010025	Mewali, kahawena Peturu i souna Kornelius, Kornelius mendaulumi hangko i souna lao mampombelambia. Molingkudumi motumpa i lindona Peturu bona menomba iria.
44010026	Agayana Peturu modii hule hai nauliangaa: "Peangka. Iko ide manusia peana, nodo oyo."
44010027	Tanganda mani mololita, mesuamohe i lalu sou. Pesuanda, Peturu moitami bosa tauna au teruhu inditi.
44010028	Nauliangaahe Peturu: "Niisato, moula atura agamangki, ikami to Yahudi bara peisa mampogaloa tauna au barahe to Yahudi ba mesua i lalu sounda. Agayana ara pampetudungiana Pue Ala iriko hangkoya au mopakanotoana kadana ara manusia au kedai moula ada agama. Bara ara tauna au rapalia kipogaloahe.
44010029	Ido hai kanukakiongku mai, barana bai menggoli. Mewali, ide-ide kupeinao moisa tunggaiamu mokakiona mai."
44010030	Mehanami Kornelius, nauli: "Iba alona liu, kira-kira i tempo au himbela hai ide, tangangku mekakae i soungku tinti talu kalumba, unga pea ara hadua tobalilo au meangka i lindoku. Hampina mengkila-ngkila.
44010031	Nauliangaana tauna iti: 'Kornelius, Pue Ala mampehadingimi pekakaemu hai Naita kamaluluna lalumu.
44010032	Nutudumi taunamu lao i kota Yope mokakio hadua tauna au rahanga Simo Peturu. Paidaana hungku i wiwi ntahi i souna Simo topobabehi parewa hangko i koli.'
44010033	Ido hai hoholiga kutudu hadua tauna lao mokakioko. Hai maroa mpuu lalumu, lawi maiko inde irikami. Ido hai teruhumongkai inde i lindona Pue Ala, lawi kipeinao kipehadingi ope-ope au natuduako Pue Ala nuuliangaangkai."
44010034	Napepongkami Peturu pololitana, nauli: "Ide-ide kuisami Pue Ala bara mampopontani tauna.
44010035	Hema-hema au mengkoru i Pue Ala hai au manoto babehianda, batena nadoko Pue Ala, hai bara mpuu Napoposisala kehapiri ba to apa pea.
44010036	Manoto niisa mpuu Ngkora Marasa au napahawe Pue Ala irikami to Yahudi. Ngkora Marasa iti au mopakanoto rara mopamaroa pohintuwuna Pue Ala hai manusia anti kanahuruna Yesu Kerisitu dosanta. Yesu iti iami Ampunda ope-ope tauna.
44010037	Niisa mpuu apa au mewali i humalele tamponda to Yahudi mepongka i Galilea i poriuna Yohane tauna au menoso hangko i dosanda.
44010038	Niisa tuntukana Yesu to Nasare. Iami au napilei Pue Ala hai Nawei Inao Malelaha hai kuasa. Iumba pea polumaoNa i tamponda to Yahudi, Ia mobabehi apa au maroa lawi naporangai Pue Ala, hai Ia mopakaoha ope-ope tauna au napopeahi-ahi Datu Tokadake.
44010039	Ikami idemi au moita ope-ope au Nababehi i tamponda to Yahudi hawe i kota Yerusale. Kahopoana, Yesu iti rapapate, hai rapaku i kau mombehape.
44010040	Agayana i alo kataluna, Pue Ala mopatuwo hule, hai Napopaita wataNa i manusia.
44010041	Agayana Yesu bara tongawa i ope-ope tauna, batena pea irikami au napilei amimongkai Pue Ala mewali sabiNa. Hai i katuwona hule Yesu, maenu hai maande sambelangkai hai Ia.
44010042	Hai ikami Natudungkai moanti Ngkora Marasa i ope-ope tauna, hai mosabiki kaIana mpuu au napilei Pue Ala mewali Topobotusi ope-ope tauna, maroa au tuwo mani maroa au matemi.
44010043	Ope-ope nabi hangkoya mampololita kana i Yesu, rauli: hema-hema au mepoinalai Iria, dosanda teampungi anti kuasaNa."
44010044	Tangana mani Peturu mololita, mendaulumi Inao Malelaha i ope-ope tauna au mampehadingi lolitana.
44010045	Tingkaramohe ope-ope to Yahudi au mepoinalai i Yesu au naporanga Peturu hangko i Yope, lawi tauna au barahe to Yahudi molambi worihe Inao Malelaha.
44010046	Manotomi kamolambinda Inao Malelaha, lawi mololitahe i lalu basa au Naweihe Inao Malelaha motoya Pue Ala. Hangko inditi, naulimi Peturu:
44010047	"Peita. Tauna ide molambimohe Inao Malelaha nodo au mewali irikita. Mewali, hangangaa rariu worihe."
44010048	Ido hai natuduhe Peturu bona rariuhe i lalu hangana Yesu Kerisitu. Roo indo, Kornelius hai rangana merapihe i Peturu bona maida hampai hihimbela hai ihira bahangkia wengina.
44011001	Ope-ope surona Pue Yesu hai halalu hampepepoinalainda i tampo Yudea mampehadingi kaaranda tauna au barahe to Yahudi au motarima worimohe Ngkorana Pue Ala.
44011002	Ido hai kalaona Peturu i Yerusale, bahangkia to Yahudi au mepoinalai i Yesu mosasalai,
44011003	rauli: "Moapari hai mesuako i souna tauna au kedai moula ada agamanta, hai maande woriko hihimbela hai ihira?"
44011004	Ido hai natuntuahe Peturu ope-ope au mewali mepongka hangko i nguru-nguruna, nauli:
44011005	"Tangangku mekakae i kota Yope, unga pea kuita hambua pampetudungia. I lalu pampetudungia iti, kuita ara au nodo bana au mapeka, rabararangi iba hunona, hai bana iti raulu hangko i langi toa i lindoku.
44011006	Kukamata ihina, kuita ngkaya pakana binata au mobitii iba, binata au maila, binata au mendele, hai ara wori tadasi.
44011007	Bara mahae hangko indo, kuhadi hambua wotu au manguli: 'Peturu, meangkamoko, nusambalemohe hai nuandemi.'
44011008	Kuhanai: 'Bara Pue! Bara mani hambela kuande binata au rapalia ba au kedai moula ada agamangki.'
44011009	Kuhadi mbuli wotu iti mouliangaana: 'Apa au nauli Pue Ala maroa, inee nuuli kedai.'
44011010	Iti mewali talu belana, pane teore hulemi lao i langi.
44011011	Roo indo, arahe talu tobalilo au hawe i sou au kipaidai, agayana barahe to Yahudi. Au talu iti, ratuduhe hangko i kota Kaisarea lao i kota Yope mohaokina.
44011012	I tempo iti, Inao Malelaha mouliangaana: 'Peturu, ineeko langa meula irihira.' Mewali, lao mpuuna hihimbela hai ihira. Hai ara wori sabingku inde, lawi halalunta au ini ide lao worihe mamporangaina lao i Kaisarea. Kahawengki i souna Kornelius, mesuamongkai i lalu.
44011013	Kornelius mopahawe irikami apa au naita, iami hadua malaeka au hawe i souna au mouliangaa: 'Nutudumohe bahangkia tauna lao i Yope mohaoki hai mokakio mai hadua tobalilo au rahanga Simo Peturu.
44011014	Ia au ina mopahaweako bambari au moanti katuwo maroa irio hai i ope-ope tauna au ara i lalu soumu.' "
44011015	Napaliliu Peturu lolitana, nauli: "Mewali, tangangku mani mopaturohe, mendaulumi Inao Malelaha mokuasaihe, nodo au mewali irikita to Yahudi nguru-nguruna i kanakuasainta Inao Malelaha.
44011016	Roo indo, kukatuinaomi lolitana Pue au manguli: 'Yohane meriu hai owai, agayana ikamu ina rariukau hai Inao Malelaha.'
44011017	Mewali, halalu, nauri barahe to Yahudi, manoto mpuumi kanaweinda Pue Ala Inao Malelaha, nodo au Nawei irikita anti pepoinalainta i Pue Yesu Kerisitu. Ane nodo, hemana pae ide iko, pane peisana moewa tunggaiana Pue Ala?"
44011018	Karahadina tauna iti lolitana Peturu, barapohe mosalai ia. Motoyamohe Pue Ala, rauli: "Ide-ide tongawami irikami, Pue Ala modoko worihe tauna au barahe to Yahudi, hai Naweihe katepaka menoso hangko i dosanda duunda molambi katuwo maroa au bara mokahopoa."
44011019	Mewali, mepongka hangko i karapapatena Setepanu, topepoinalai i Yesu au ara i Yerusale rapopeahi-ahi liliuhe, hai bosahe au melangka lao i boea ntanina, alanda mahawu. Arahe au hawe i tampo Fenisia, ara worihe au hawe i tampo Siprus hai i kota Antiokia. I ope-ope boea au rapolumaongi, mopahawehe Ngkorana Pue Ala, agayana bambari iti rapahawe pea i to Yahudi.
44011020	Mewali anti pobagonda, ara worihe au mepoinalai i Yesu hangko i tampo Siprus hai Kirene. Hangko irihira, arahe au lao i kota Antiokia moanti Ngkora Marasa kana i Pue Yesu i tauna au barahe to Yahudi.
44011021	Kuasana Pue ara hihimbela hai ihira, alanda bosa to Antiokia mepoinalai hai meula i Pue Yesu.
44011022	Mewali, topepoinalai au ara i Yerusale mohadi worihe apa au mewali i Antiokia iti. Ido hai Baranaba ratudu lao i Antiokia.
44011023	Baranaba iti, hadua tauna au maroa laluna. Ia nakuasai Inao Malelaha hai maroho pepoinalaina. Kahawena Baranaba i Antiokia, matana mpuu laluna, lawi naita kamahilena pewatina Pue Ala irihira au mepoinalai i Yesu. Mewali, Baranaba mopakaroho lalunda, hai nauliangaahe bona mampeulai liliuhe Pue Yesu hangko i lalunda mpuu. Ido hai bosa wori to Antiokia mepoinalai i Pue Yesu.
44011025	Roo indo, laomi Baranaba i kota Tarsus mohaoki Saulu.
44011026	Kanalambina, naporangami lao i Antiokia. Baranaba hai Saulu, maidahe i Antiokia hampare kamahaena. Teruhuhe inditi hihimbela hai tauna au mepoinalai i Yesu, hai mopaturohe tauna bosa. Nguru-nguruna i Antiokia, tauna au mepoinalai i Yesu rauli to Sarani.
44011027	I tempo iti wori, arahe bahangkia nabi hangko i Yerusale au lao i kota Antiokia.
44011028	Hadua hangko i nabi itihe, hangana Agabus. Agabus iti meangkami, hai anti kuasa au nahumba hangko i Inao Malelaha, ia mopahawe amimi kaina arana rimi mahile i humalele Kadatua Roma. (Rimi iti mewali mpuu i tempo poparentana Datu Mahile Klaudius i Roma.)
44011029	Karahadina to Sarani i Antiokia bambari iti, ihira mampeinao motulungihe halalu hampepepoinalainda au i tampo Yudea. Mewali, ope-opehe mowei doi moula pesauruanda hadua-hadua,
44011030	hai doi iti ragulu. Roo indo, Baranaba hai Saulu rapoinalaiahe moanti doi iti lao i tadulakonda to Sarani i Yerusale.
44012001	I tempo iti, Datu Herode Agripa mepongka mampopeahi-ahi bahangkia tauna au mepoinalai i Pue Yesu.
44012002	Hai natudu worimi bona Yakobu wutuna Yohane rapapate hai piho.
44012003	Apa au nababehi iti rapokana to Yahudi. Ido hai Herode motudumohe tauna mohaka Peturu. Iti mewali i alo mahilenda to Yahudi au rauli Posusa Roti Au Bara Raragii hai rauli wori Posusa Pasa.
44012004	Mohaka mpuumohe Peturu, hai ratarunggu. Iba tobuna surodado rapohawaa mokampai. Hantobu-hantobu surodado, iba-ibahe hamporangaa. Tunggaiana Herode bona kara-karana Peturu rapohuda-hudaa i lindonda tauna bosa ane liu Posusa Pasa.
44012005	Mewali, Peturu ara i lalu tarunggu, agayana topepoinalai i Pue Yesu mekakae liliuhe i Pue Ala, mampekakaengaa Peturu.
44012006	Hambela tempo, kaindimi, Peturu tangana maturu rapetangai rodua surodado. Tayena rahilu hai rante. Ara wori surodado ntanina au mokampai baba tarunggu. Tunggaiana Herode, bona kahalo madondo ia raanti i lindonda tauna bosa bona rahuku mate.
44012007	Agayana tanga kaindi, unga pea ara au mewangka i lalu tarunggu, lawi mesupami hadua malaekana Pue. Malaeka iti moruami Peturu, nauliangaa: "Hoholigako mearo!" I tempo iti, unga pea tekakahi rante au rapopohilu tayena.
44012008	Nauli mbuli malaeka iti i Peturu: "Alamide pampoumu, hai nupusami kandupamu!" Napeulai mpuumi Peturu hawana, hai roo indo, nauli mbuli malaeka: "Alamide komomu hai nupeulaimona."
44012009	Meula mpuumi Peturu i malaeka iti. Agayana bara mani manoto i Peturu ba tou-tou mpuu malaeka iti naita, ba pangipina pea.
44012010	Mewali, molumaomohe moliu surodado au mokampai baba au nguru-nguruna hai baba karombuana, pane hawemohe i babaka besi i rara lao i kota. Babaka besi iti tebungkahi sadudua. Liliuhe morara i baba iti lao i lalu kota. Bara manihe mahae molumao, unga pea matanta malaeka iti mopalehi Peturu.
44012011	Hangko indo, manotomi i Peturu kadana mangipi, hai nauli: "Tou mpuumi! Pue au motudu malaekaNa maina mokabaha hangko i kuasana Herode hai hangko i ope-ope au ratunggai to Yahudi iriko."
44012012	Roo indo, laomi Peturu i souna Maria, inana Yohane Markus. I sou iti, bosahe tauna teruhu mekakae.
44012013	Mewali, Peturu motidongkomi baba i sou iti. Laomi hadua towawine au mobago inditi, hangana Rode, ina mobungkahi baba.
44012014	Kanahadina wotuna Peturu, matana mpuu. Anti kamatanana, bara liliu mobungkahi baba, agayana holigari mesule lao i lalu sou, hai nauli: "Petururi wei au ara i baba!"
44012015	Rauliangaa tauna iti: "Magilako!" Agayana napaliliu peami lolitana au manguli kaPeturuna au ara i baba. Ido hai rauliangaa: "Bara Peturu diti. Malaekari au mokampai."
44012016	Mewali, tangana Rode lao i lalu sou, Peturu bara mokakabaha potidongkona baba. Roo indo, rabungkahia mpuumi baba, hai moitamohe Peturu. Tingkara mpuuhe.
44012017	Hangko inditi, Peturu moona tayena mopakandiihe, hai napololitaamohe noumba Pue mampopesuwu hangko i lalu tarunggu. Napahopo Peturu lolitana hai pamperapina ide: "Apa au mewali iti, nipahawe i Yakobu hai i halalunta au ntanina." Roo indo, meangkami Peturu lao i paidaa ntanina.
44012018	Kahalona madondo, mewalimi hambua posisala i olonda surodado topokampai. Wulihe ba apa au mewali i Peturu.
44012019	Herode motudumi tauna mohaoki Peturu, agayana batena bara ralambi. Ido hai Herode motudu mbulimi bona surodadona au mokampai Peturu raparesahe hai rapapate. Roo indo, Herode padu hangko i tampo Yudea lao maida i kota Kaisarea.
44012020	Hambela tempo, rumihi karumpuna Herode i tauna au maida i kota Tirus hai Sidon. Ido hai ampu boea iti mogombohe. Pogombonda iti, rabotusi bona hadua tauna ratudu lao i kota Kaisarea modame hai Datu Herode, lawi to Tirus hai to Sidon iti molambihe paandenda hangko i tampo au naparenta Herode. Nguru-nguruna ampu boea iti mohuweki laluna hadua topekadipura au napoinalai Herode, hangana Blastus, bona ia lao modame hai Herode.
44012021	Mewali, i alo au rapakanoto, Herode mehampi datu hai mohuda i pohudaa kadatua, hai mololita i tauna bosa.
44012022	Monganga-ngangamohe tauna bosa motoya Herode, rauli: "Lolitana ide bara hangko i manusia. Apa au nauli nodo pololitana Pue Ala!"
44012023	Anti pampemahilena, Herode bara mounde mobila ba motoya Pue Ala. Ido hai unga pea nahuku malaekana Pue pane kekaindoro watana alana mate.
44012024	I tempo iti, tetambaimi tauna au mampehadingi Ngkorana Pue, hai tetambai worimi kabosanda au mepoinalai i Yesu.
44012025	Roomi bagonda Baranaba hai Saulu i Yerusale, mesulemohe lao i Antiokia, hai moanti worihe Yohane Markus hihimbela hai ihira.
44013001	I olonda to Sarani i Antiokia, ara bahangkia nabi hai guru au moanti Ngkorana Pue, hanganda: Baranaba, Simeo au rakakio Tomaeta, Lukius au hangko i Kirene, Menahem (au maida hihimbela hai Datu Herode Antipas i temponda mani kokoi), hai Saulu.
44013002	Hambela tempo, tanganda menomba i Pue hai mopuasa, Inao Malelaha mouliangaahe: "Kupileihe Baranaba hai Saulu mewali topobagoNgku. Nipopeangka maroahe bona laohe mampopolumao bago au Kuhaleangaahe."
44013003	Mewali, karoonda mopuasa hai mekakae, modampamohe tayenda i Baranaba hai Saulu mampekakaengaahe. Roo indo, rapopeangka mpuumohe lao moanti Ngkora Marasa.
44013004	Anti peninina Inao Malelaha, Baranaba hai Saulu laomohe i kota Seleukia au i wiwi ntahi. Hangko inditi, mesawimohe i kapala tahi lao i lewuto Siprus.
44013005	Kahawenda i boea Salamis, mopahawemohe Ngkorana Pue Ala i sou penombaanda to Yahudi. Yohane Markus modureihe i lalu bagonda iti.
44013006	Suro itihe mampolumaongi ope-ope boea i humalele lewuto iti duunda hawe i boea Pafos. Inditi mampohidupaahe hadua to Yahudi, hangana Baryesus. I lalu basa Yunani hangana Elimas. Elimas iti, hadua topobalimata au mouli kaiana nabina Pue Ala. Ia rangana gubernur au ara i lewuto iti, Sergius Paulu hangana. Gubernur iti hadua tauna au mapande ntepuu. Mewali, kahawenda Baranaba hai Saulu, gubernur iti mokakiohe, lawi mampeinao mohadi Ngkorana Pue Ala. Agayana Elimas moewa Baranaba hai Saulu hai mosapuaka paturonda bona dati iti au napoinalai Gubernur.
44013009	Agayana Saulu, au rahanga wori Paulu, nakuasai Inao Malelaha, hai ia mototoki topobalimata iti,
44013010	nauliangaa: "Ee! Topodongko mpuuko. Oyomi iwalina ope-ope au manoto. Poantimu nodo Datu Tokadake! Moapari hai nubaliki liliu paturona Pue Ala au manoto?
44013011	Idomi hai nahukuko Pue! Mepongka ide-ide ina biloko, hai barako ina meita bahangkia alona kamahaena!" Unga pea, terero petotokina Elimas nodo ara rambu au maeta motabungi matana, alana mampemperera pearai mohaoki tauna au monini.
44013012	Naitami Gubernur apa au mewali iti, tingkara mpuu, lawi tongawami kuasana paturona Pue Ala, hai ia mepoinalai i Pue Yesu.
44013013	Hangko i Pafos, Paulu hai rangana mampesawii kapala lao i kota Perga i tampo Pampilia. I kota iti, Yohane Markus mopalehimohe hai mesule lao i Yerusale.
44013014	Hangko i Perga, rapaliliu polumaonda hawe i kota Antiokia i tampo Pisidia. I alo penombaanda to Yahudi, laomohe mohuda i sou penombaa.
44013015	To Yahudi au teruhu inditi mobasahe hangko i Sura Aturana Musa hai hangko i Sura Nabi-Nabi. Roo indo, tadulako sou penombaa motudu bahangkia tauna lao mekune i Baranaba hai Paulu, rauliangaahe: "Halalu, ane ara lolitami au nipeinao nipaturongkai, inde peisatokau mololita."
44013016	Meangkami Paulu moona tayena, hai napakandiihe, nauli: "Halalungku to Yahudi, hai ikamu wori au barakau to Yahudi agayana au menombakau i Pue Ala: nipehadingi lolitangku mopatuntu lolitakana toiyorunta hangkoya.
44013017	Pue Ala, au tapenombai, mopileimi toiyorunta hangkoya, hai Napopemulehe alanda bosa ntepuu au maida i tampo Masiri. Hangko inditi, Napopaitaahe kuasaNa au mahile i kaNatadulakoinda padu hangko i Masiri.
44013018	Roo indo, i lalu iba pulona parena kamahaena, sabara mani Pue Ala moita pesapuakanda tanganda molumao i pada wungi.
44013019	Pitu kadatua i tampo Kanaa nageromi Pue Ala, hai tamponda Nakira-kiraahe to Yahudi bona ihira ampuna.
44013020	Ope-ope iti mewali i lalu kira-kira 450 parena kamahaena. Roo indo, Pue Ala moangka bahangkia topobotusi duuna hawe i nabi Samueli.
44013021	I tempo iti, to Yahudi merapihe i Pue Ala bona Naweihe datu. Mewali, Nawei mpuuhe hadua datu, Saul hangana, anana Kis pemuleana Benami. Saul itimi mewali datunda to Yahudi i lalu iba pulona parena kamahaena.
44013022	Agayana kahopoana, ia Napopendaulu Pue Ala hangko i pohudaa kadatuana, hai Daudi au Naangka mewali datunda to Yahudi. Idemi lolitana Pue Ala kana i Daudi: 'Daudi anana Isai iami tauna au mopakatana laluNgku hai au mobabehi apa peundeaKu.'
44013023	Hangko i pemuleana Daudi, Pue Ala moangkaake hadua Datu nodo au Nadandi hangkoya. Datu iti, Yesu hangaNa, hai iami Datu au mokabahake hangko i huku dosanta.
44013024	Hangko damani Yesu mampepongka bagoNa, Yohane Toperiu mopahawe i ope-ope to Yahudi bona menosohe hangko i dosanda hai rariuhe.
44013025	Ina hopomi bagona, Yohane mouliangaahe tauna bosa: 'Moula polambiami, hemana iko ide? Iko dide bara wongkoya Datu au nipegia. Ane hopomi bagongku, Ia ina hawe. Mogalori mokakahina pekapu kandupaNa, barana hintoto.' "
44013026	Hangko inditi, napaliliumi Paulu lolitana, nauli: "Halalungku pemuleana Burahima, hai ikamu wori au barakau to Yahudi agayana au menombakau i Pue Ala: irikita idemi rapahawe bambari au mopakanoto rara bona peisake tekabaha hangko i huku dosanta.
44013027	Lawi ampu boea Yerusale hai tadulakonda, barahe moisa kahemana Yesu iti. Barahe moisa lempona lolitanda nabi-nabi au rabasa i alo-alo Satu. Ido hai Yesu rahuku mate. Agayana apa au rababehi iti mewali bona tepabukei apa au rauli nabi-nabi hangkoya.
44013028	Nauri bara rahumba salaNa au hintoto rahukua mate, agayana raperapi liliu i Pilatu bona rapapate.
44013029	Karoona ope-ope au teuki hangkoya rababehi, wataNa rapopendaulumi hangko i kau popakuaNa hai ratawu.
44013030	Agayana Pue Ala mopatuwo hulemi.
44013031	Hai roo indo, i lalu bahangkia alona, Yesu mopatongawa wataNa i tauna au meula Iria mepongka i Galilea hawe-hawe i Yerusale. Ihira itimi au mewali sabiNa i ope-ope to Yahudi hai au mopahawehe kaYesuna mpuu Datu Topehompo."
44013032	Napaliliu Paulu lolitana i to Yahudi i sou penombaa iti, nauliangaahe: "Mewali, halalu, ikamimi au mopahaweakau Ngkora Marasa ide. Apa au Nadandi Pue Ala hangkoya i toiyorunta, Napopewalimi irikita pemuleanda. Pue Ala mopatuwo hule Yesu hangko i kapate nodo au teuki i lalu Masmur au karombuana: 'Oyomi AnaNgku. Alo ide KupoanaKo.'
44013034	Yesu iti napatuwo mpuumi Pue Ala, hai batena barapi mate ba mewali magoro i lalu talumba. Itimi lempona lolita ide au teuki i lalu Sura Malelaha: 'Ope-ope dandi au malelaha au Kudandi i Datu Daudi hangkoya, batena Kupopewali irikamu.'
44013035	Ara wori lolitana Daudi kana i Yesu, au teuki node: 'WataNgku bara Nupogiangaa i lalu talumba duuna magoro, lawi Ikomi HawiMu au Malelaha.'
44013036	Halalu, bara watana Daudi au natunggai lolita iti. Lawi Daudi mobabehi ope-ope au natudua Pue Ala, hai hopomi tuwona i dunia ide, matemi. Watana ratawu i holana talumbana toiyoruna hai batena magoro.
44013037	Agayana Yesu, au napatuwo hule Pue Ala, bara mewali magoro i lalu talumba.
44013038	Bona niisa: anti kaYesuna, ido hai rapahaweakau bambari au manguli dosami peisa raampungi.
44013039	Barake peisa tekabaha hangko i dosanta hai rapakanoto i peitana Pue Ala hangko i pampeulainta Aturana Musa. Agayana ope-ope tauna au mepoinalai i Yesu, ina tekabahahe hangko i hinangka dosanda hai batena nadoko mpuuhe Pue Ala, Naimba nodo tauna au manoto.
44013040	Agayana mainga-ingakau, bona dati mewali irikamu nodo au rapahawe nabi-nabi hangkoya. Nauli Pue Ala node:
44013041	'Ikamu au mengkora-ngkora, ina tingkarakau moita babehiaNgku, agayana kahopoana ina rahuku matekau. Lawi mobagoNa i tempo ide mobabehi tanda au makuasa mpuu, agayana nauri ara au mopakanoto ope-ope iti, bara mpuu nipoinalai!' "
44013042	Kaina padunda Paulu hai Baranaba, tauna au i sou penombaa merapimohe bona mai mbulihe i alo Satu au ina mai, bona mopakanotoa hulehe paturonda iti.
44013043	Roo indo, padumohe hangko i sou penombaa, hai bosa to Yahudi meulahe i Paulu hai Baranaba. Ara worihe bosa tauna au bara to Yahudi, agayana au mesuahe i agama Yahudi, au meula irihira. Paulu hai Baranaba mopaturohe bona maroho liliu pepoinalainda i Pue Ala au moweihe katuwo maroa hangko i kabulana laluNa.
44013044	Mewali, haminggu hangko indo, i alo Satu, ina opehe ampu boea au teruhu, lawi mampeinaohe mampehadingi Ngkorana Pue Ala au rapahawe Paulu hai Baranaba.
44013045	Roo indo, mahina mpuuhe to Yahudi moita kabosana tauna au mampehadingi lolitana Paulu. Ido hai mopakoimohe hai mosapuaka mpuuhe ope-ope lolitana.
44013046	Agayana bai mpuuhe Paulu hai Baranaba mouliangaahe: "Hintoto mpuu! Ngkorana Pue Ala nguru-nguruna rapahawe irikamu to Yahudi, agayana bara niunde motarima. Ikamu haduduami au mopakanoto kadami hintoto molambi katuwo maroa au bara mokahopoa. Ido hai ina kipalehikau lao i tauna au bara to Yahudi!
44013047	Lawi nodemi hawana Pue Ala irikami: 'Kupileimoko mewali pewangka au mopamabaa lalunda tauna au barahe to Yahudi, bona oyo moanti katuwo maroa i tauna i humalele dunia.' "
44013048	Karahadina tauna au barahe to Yahudi lolitana iti, matana mpuumohe hai motoyahe Ngkorana Pue. Hai hema pea au roomi Napilei Pue Ala molambi katuwo maroa au bara mokahopoa, ihirami au mepoinalai i Pue Yesu.
44013049	Mewali, lolitana Pue tehawukami i humalele tampo iti.
44013050	Agayana totosaenda to Yahudi i kota iti hai towawine au pebuku mohuwekihe lalunda tauna bosa bona Paulu hai Baranaba rapopeahi-ahi hai rapopelohohe hangko i kota Antiokia.
44013051	Ido hai Paulu hai Baranaba motaronta awu au ara i bitinda, tanda kadanapi ihira au mohuru ane Pue Ala mohuku ampu boea iti. Hai roo indo, laomohe i kota Ikonium.
44013052	Topepoinalai i Pue Yesu i Antiokia, nakuasaimohe Inao Malelaha hai matana mpuu lalunda.
44014001	Apa au mewali i kota Antiokia, iti wori au mewali i Ikonium. Paulu hai Baranaba lao i sou penombaanda to Yahudi, hai mopahawe Ngkora Marasa i tauna au teruhuhe inditi, alana bosahe to Yahudi hai tauna au barahe to Yahudi mepoinalai i Yesu.
44014002	Agayana to Yahudi au bara mepoinalai mohuweki lalunda tauna bosa au bara to Yahudi, bona mokahihihe tauna au mepoinalai i Pue Yesu.
44014003	Mahae mpuuhe Paulu hai Baranaba maida i kota iti. Barahe langa mopahawe bambari kana i Pue. Hai Pue moweihe kuasa mobabehi tanda au metingkarai bona manoto i ope-ope tauna katouna Ngkora Marasa au raanti. Ngkora Marasa iti mampololita kabulana laluna Pue Ala au mowei katuwo maroa i manusia.
44014004	Ido hai ampu boea iti barahe hintuwu. Lawi arahe au hintuwu hai to Yahudi, hai ara worihe au hintuwu hai surona Pue Yesu.
44014005	Kahopoana tauna au barahe to Yahudi hai to Yahudi hai tadulakonda wori mohawamohe bona Paulu hai Baranaba rapopeahi-ahi hai rawatuihe.
44014006	Agayana Paulu hai Baranaba moisari tunggaianda. Ido hai melangkamohe lao i kota Listra hai Derbe i tampo Likaonia.
44014007	Inditi mopahawe worihe Ngkora Marasa.
44014008	I kota Listra, ara hadua tobalilo au palu hangko i karapoanakana. Ia mohuda liliu pea, lawi bara maroho bitina hai bara mpuu nabuku molumao.
44014009	Topalu iti mohudami mampehadingi Paulu mololita. Kanaitana Paulu topalu iti, naisami kapeisana rapakaoha anti pepoinalaina.
44014010	Ido hai nauli Paulu masisimbuku iria: "Meangkamoko!" Meangka mpuumi hai melumpa topalu iti pane liliu molumao.
44014011	Karaitana tauna bosa apa au nababehi Paulu, mololitamohe i lalu basanda, au rahanga Basa Likaonia, rauli: "Mendaulumi mai anitu i dunia nodo lengge manusia!"
44014012	Roo indo, Baranaba rahanga Seus, hangana datu anitunda. Hai Paulu rahanga Hermes, hangana anitunda au mewali topololita, lawi Paulu au biasa mololita.
44014013	I tempo iti, ara hadua towalia au mobago i sou penombaa Seus i raoa kota. Towalia iti moanti bahangkia baana japi au laki hai bunga lao i baba bente kota hihimbela hai tauna bosa. Tunggaianda mosambale japi iti bona mampenombaihe Paulu hai Baranaba.
44014014	Karahadina surona Pue Yesu au rodua iti apa au ratunggaia tauna bosa, mohepa-hepamohe hampinda, tanda kadana raunde tunggaianda iti, hai melangkahe lao i olonda tauna bosa, mololitahe masisimbuku, rauli:
44014015	"Oo! Apari au nibabehi ide? Ikami ide, manusia biasa woringkai nodo ikamu. Maingkai moanti Ngkora Marasa irikamu, bona nikabaha penombami i anitu au bara mobundu hai menombakau i Pue Ala au tuwo, lawi Iami au mampopewali langi, dunia, tahi hai hinangka ihina.
44014016	Hangkoya Pue Ala mopaliuke manusia menomba moula peundeata haduduanta.
44014017	Agayana nauri nodo, bara Naliu inaona mowei tanda-tanda au mopakanotoake kahemaNa. Ia mobabehiake apa au maroa: Naweike uda hangko i langi, Napopowua tuda-tudanta i tempona, Naweike paande, hai Naweike katana lalu."
44014018	Nauri nodo pololitanda i tauna bosa, mapari mani mokontohe bona datihe moanti popenombanda irihira.
44014019	Bara mahae hangko inditi, bahangkia to Yahudi hangko i kota Antiokia hai Ikonium hawe i boea Listra. To Yahudi itihe mohuweki lalunda tauna bosa i Listra bona laohe mowatui Paulu. Karoonda rawatui, watana radii lao i raoa kota hai rapalehi inditi, lawi rapehangu matemi.
44014020	Agayana tanganda to Sarani i Listra meangka motoleliki, Paulu unga pea mearo, hai liliu mesua i lalu kota. Kahalona, laomohe Paulu hai Baranaba i kota Derbe.
44014021	I kota Derbe, Paulu hai Baranaba mopahawe worihe Ngkora Marasa, alanda bosa tauna mepoinalai i Yesu. Roo indo, mesulemohe lao i kota Listra hai Ikonium, pane liliuhe lao i kota Antiokia i tampo Pisidia.
44014022	I ope-ope boea au rapolumaongi, Paulu hai Baranaba mopakaroho lalunda tauna au mepoinalai i Yesu hai mopakanoto pepoinalainda, rauliangaahe: "Ikita hangangaa molambi ngkaya pakana kapari hangko damanike mesua i lalu poparentana Pue Ala."
44014023	I polumaonda iti, Paulu hai Baranaba mopilei hai moangka tadulako-tadulakonda to Sarani i boea-boeana. Mopuasa hai mekakaehe, merapi bona Pue mokadipurahe lawi Ia pea peharunganda.
44014024	Roo indo, Paulu hai Baranaba mopaliliumohe polumaonda moliu i tampo Pisidia hawe i tampo Pampilia.
44014025	Hangko inditi, moantimohe Ngkorana Pue Ala i kota Perga, hai mendauluhe lao i wiwi ntahi hawe i kota Atalia.
44014026	Hangko i kota Atalia iti, mesawimohe i kapala tahi mesule lao i kota Antiokia i tampo Siria. Kota Antiokia iti iami kota pepongkaana polumaonda hangkoya. I tempo iti, to Sarani au nguru-nguruna i Antiokia mampekakaengaahe hai merapi bona Pue Ala mokadipurahe i suka kabulana laluNa tanganda mampopolumao bagonda au ide-ide hangko raparoo.
44014027	Kahawenda i Antiokia, mogulumohe ope-ope topepoinalai i Pue Yesu, hai motuntuahe apa au Nababehi Pue Ala i polumaonda. Mampololita worimohe noumba Pue Ala mobungkahiahe rara bona tauna au barahe to Yahudi mepoinalai worihe i Yesu.
44014028	Roo indo, Paulu hai Baranaba maidahe mahae haodi i kota iti hihimbela hai tauna au mepoinalai i Yesu.
44015001	Hambela tempo, bahangkia to Yahudi hangko i Yudea au mepoinalai i Pue Yesu laohe i kota Antiokia. To Yahudi iti mopaturohe to Sarani i Antiokia, rauliangaahe: "Ane barakau ratile moula atura au naweike Musa, batena barakau ina tekabaha hangko i huku dosami!"
44015002	Paulu hai Baranaba moewa mpuu paturonda iti. Kahopoana, rabotusi bona Paulu, Baranaba, hai bahangkia tauna ntanina lao mopahawe kara-kara iti i surona Pue Yesu hai tadulako-tadulako ntanina i Yerusale.
44015003	Mewali, Paulu hai Baranaba rapopeangkamohe to Sarani i Antiokia hai raporangaihe hawe i raoa kota. Hangko inditi, molumaomohe lao i Yerusale. I polumaonda iti, moliuhe i tampo Fenisia hai Samaria, hai i tanga rara, motuntuhe noumba tauna au barahe to Yahudi mepoinalai worihe i Yesu. Bambari iti mopakatana lalunda ope-ope halalu hampepepoinalainda.
44015004	Kahawenda i Yerusale, ratarima maroahe to Sarani hai surona Pue Yesu hai tadulako ntanina au ara inditi. Paulu hai Baranaba motuntuamohe ope-ope au nababehi Pue Ala i polumaonda hangkoya moanti Ngkora Marasa i tamponda tauna au barahe to Yahudi.
44015005	Agayana ara worihe bahangkia topepoinalai i Yesu au moula paturonda to Parisi. Meangkamohe tauna iti, rauli: "Tauna au barahe to Yahudi au mepoinalai i Yesu, batenda hangangaa ratile hai ratudu mampeulai Aturana Musa!"
44015006	Ido hai teruhumohe surona Pue Yesu hai tadulako-tadulako ntanina mampohuda-hudaa kara-kara iti.
44015007	Mahae mpuuhe mombehahanai. Hangko indo, meangkami Peturu, nauli: "Halalu, niisa mpuu apa au mewali iriko. Bahangkia parena liu, iko Napilei Pue Ala hangko i olomi, hai Natuduna moanti Ngkora Marasa i tauna au barahe to Yahudi, bona bambari iti rahadi hai rapoinalai wori.
44015008	Hai Pue Ala au moisa lalunda tauna, modoko tauna au barahe to Yahudi, hai Ia mopakanoto tunggaiaNa iti i kaNaweinda Inao Malelaha nodo au mewali irikita hangkoya.
44015009	Ikita to Yahudi hai ihira au barahe to Yahudi, bara Napopontani Pue Ala. Ia mopamalelaha lalunda lawi mepoinalaihe i Yesu.
44015010	Mewali, halalu, moapari hai nipeinao mopaara karumpuna Pue Ala? Moapa hai nipeinao mopakasusahe hai ngkaya parenta au mapari hai palia au mantimi ntepuu? Mepongka i toiyorunta hangkoya duuna hawe irikita ide-ide, bara tabuku mampeulai ope-ope parenta hai palia iti!
44015011	Barake molambi katuwo maroa hangko i pampeulainta parenta hai palia au nodo. Ikita molambi katuwo maroa anti kabulana laluna Pue Yesu. Nodo wori ihira."
44015012	Mandiimohe ope-ope tauna au teruhu iti, lawi mampehadingihe lolitanda Baranaba hai Paulu kana i tanda kuasa au rababehi hai kuasana Pue Ala tanganda i boeanda tauna au barahe to Yahudi.
44015013	Karoonda Baranaba hai Paulu mololita, Yakobu mopahawemi lolitana, nauli: "Halalu, nipehadingi apa au kuuliangaakau.
44015014	Simo Peturu roomi mopahaweake noumba Pue Ala nguru-nguruna motudungiahe ahiNa i tauna au barahe to Yahudi. Arahe au Napilei bona mewali taunaNa.
44015015	Hintoto mpuu apa au rauki amimi nabi-nabi hangkoya, lawi ara teuki node:
44015016	Nauli Pue: 'Hangko inditi, ina mesuleNa mosondaki pemuleana to Yahudi au naparenta Datu Daudi hangkoya. Ina Kuaro hule poparentana Datu Daudi, au nodo hambua sou au madungkami,
44015017	bona ope-ope tauna ntanina au barahe to Yahudi, peisa worihe menomba Iriko, lawi Kukakiomohe mewali taunaNgku.'
44015018	Nodomi pangulina Pue au mopakanoto tunggaiaNa hangkoya."
44015019	Napaliliumi Yakobu lolitana, nauli: "Mewali, idemi polambiaku halalu. Ineeke mopakapari tuwonda tauna au barahe to Yahudi au mengkoruhe i Pue Ala.
44015020	Agina tauki hambua sura mopaturohe bona ineehe maande paande au rapopenomba i anitu, ineehe maande wahe hai ineehe maande bau au bara hampai raingihi wahena. Hai tauliangaa worihe bona ineehe mobabehi sala i babehiana towawine hai tobalilo.
44015021	Hangko i ope-ope Aturana Musa, hawa au bahangkia iti pea au tapahaweahe. Hawa-hawa iti hangangaa tauliangaahe bona rapeulai, datihe moringkui to Yahudi. Lawi mepongka hangkoya hawe ide-ide, to Yahudi au maida i boea-boeana mobasa Sura Aturana Musa alo-alo Satu i sou penombaa. Hai Atura iti rapaturo i ope-ope boeanda."
44015022	Roo indo, suro-surona Pue Yesu hai tadulako ntanina hai ope-ope to Sarani au teruhu inditi mopileihe bahangkia ranganda bona ratudu lao i Antiokia hihimbela hai Paulu hai Baranaba. Au rapilei iti, rodua tobalilo au rabila halalu hampepepoinalainda. Hangana au hadua Silas, hai au haduana hangana Yudasi, au rahanga wori Barsabas.
44015023	Sura au raanti suro au rodua iti, teuki node: "Ikami, surona Pue Yesu, hai tadulakonda to Sarani inde, mopakatungkai sura ide irikamu halalu hampepepoinalaingki au barakau to Yahudi i kota Antiokia, hai i tampo Siria hai Kilikia. Ngkaya tabea!
44015024	Ara kihadi bahangkia tauna hangko irikami inde au lao irikamu mopawulikau i lalu pepoinalaimi hai lolitanda. Mewali, bona niisa: bara ikami au motuduhe.
44015025	Ido hai mogombongkai inde, hai hampepekiringkai mopilei bahangkia rangangki au kitudu lao irikamu hihimbela hai Baranaba hai Paulu au kipokaahi.
44015026	Baranaba hai Paulu iti mohuhuhe katuwonda i Pue Yesu Kerisitu duunda molambi ngkaya kapari anti pampopolumaonda bago au naweihe Pue Ala.
44015027	Mewali, ide-ide kitudumohe Yudasi hai Silas lao irikamu. Au rodua iti ina mopahaweakau apa au hintoto hai ihina surangki ide.
44015028	Halalu, idemi pobotusi au kihumba anti peninina Inao Malelaha, hai ikami tadulakomi, kipokana wori. Kiuliangaakau bona ineekau rapakasusa hai mampopengaa parenta. Batena ide pea au paraluu kipahaweakau:
44015029	ineekau maande paande au rapopenomba i anitu. Inee maande wahe, hai inee maande bau au bara raingihi hampai wahena. Hai i babehiana towawine hai tobalilo, inee mobabehi sala. Ane nipakarao ope-ope babehia ide hangko i katuwomi, handami. Hampai indemi lolitangki."
44015030	Karoonda mombetabe, tauna au iba iti rapopeangkamohe lao i kota Antiokia. Kahawenda i Antiokia, mogulumohe ope-ope topepoinalai i Pue Yesu bona raweihe sura au raanti.
44015031	Karoona sura iti rabasa i tauna bosa, matanahe hai tepalindomi lalunda.
44015032	Hangko inditi, Yudasi hai Silas mololita mahae, mopaturohe halalu hampepepoinalainda hai mopakanoto pepoinalainda, lawi ihira iti rodua nabi au moanti Ngkorana Pue Ala.
44015033	Ihira maida bahangkia alona hihimbela hai tauna i Antiokia, hai roo indo Silas hai Yudasi rapopeangkamohe mesule lao i Yerusale. Rauli to Antiokia iti: "Maroa-roakau i rara. Nipahawea wongkamia tabeangki irihira au motudukau mai."
44015034	[Agayana Silas, napakanotomi bona maida liliu i Antiokia.]
44015035	Paulu hai Baranaba, mahaehe haodi maida i Antiokia. Ihira hai bosa tauna ntanina mopaturo hai mopahawe Ngkorana Pue i tauna inditi.
44015036	Hangko indo, nauli Paulu i Baranaba: "Mesulemoke lao mosondaki halalu hampepepoinalainta i ope-ope boea au tapoliungi hangkoya i tempoki moanti Ngkorana Pue, bona taita noumba katuwonda."
44015037	Baranaba mampeinao moanti Yohane Markus i polumaonda iti,
44015038	agayana nauli Paulu: "Bara maroa taporanga, lawi napalehike hangkoya i tampo Pampilia hai bara mantaha mamporangaike duuna roo bagonta."
44015039	Mewali, mombehanaimohe Paulu hai Baranaba, alana mogaahe. Baranaba mangala Markus naporanga, hai mesawimohe i kapala tahi lao i lewuto Siprus.
44015040	Paulu mopilei Silas naporanga. Hai halalu hampepepoinalainda i kota Antiokia mampopeangkamohe hai mampekakaengaahe bona Pue Ala mokadipurahe i lalu ahiNa i tanga polumaonda.
44015041	Paulu hai Silas mampolumaongi tampo Siria hai Kilikia, mopakaroho lalunda to Sarani au ara inditi.
44016001	Paulu mopaliliu polumaona lao i kota Derbe hai Listra. I boea iti, ara hadua tobalilo au mepoinalai i Yesu, hangana Timotiu. Inana Timotiu, to Yahudi au mepoinalai wori i Yesu. Umana to Yunani.
44016002	Timotiu iti rabila ope-ope halalu hampepepoinalaina i kota Listra hai Ikonium.
44016003	Peundeana Paulu bona Timotiu lao iria i polumaona moanti Ngkora Marasa. Ido hai Timotiu natile hampai moula Aturana Musa. Tunggaiana bona dati raporingkui to Yahudi, lawi ope-ope to Yahudi i tampo iti moisa katoYunanina umana.
44016004	Hangko inditi, Paulu hai rangana meangka mbulimohe. I ope-ope boea au rapolumaongi, mopahawe liliuhe i to Sarani pobotusinda surona Pue Yesu hai tadulako ntanina i Yerusale, hai mopaturohe bona hawa-hawa au rapakanotomi rapeulai.
44016005	Hangko indo, karoho-rohoami pepoinalainda to Sarani hai kabosa-bosaami tauna au mepoinalai.
44016006	Inao Malelaha barahe mopaliu Paulu hai Silas mopahawe Ngkorana Pue Ala i propinsi Asia. Ido hai tebalikimi tunggaianda, hai laomohe mampolumaongi tampo Frigia hai Galatia.
44016007	Kahawenda i tampana tampo Misia, ina liliuhe lao i tampo Bitinia, agayana Inao Malelaha au hangko i Pue Yesu mokontohe bona ineehe lao inditi.
44016008	Ido hai moliuhe i tampo Misia hai mendauluhe lao i boea Troas au i wiwi ntahi.
44016009	I tanga kaindi tanganda maturu i Troas, Paulu moitami hambua pampetudungia. Naita hadua tobalilo au hangko i tampo Makedonia au meangka i lindona, nauli: "Maimokau i Makedonia. Nitulungi wongkamia!"
44016010	Karoona Paulu moita pampetudungia iti, mangkadipurangkai hai hoholigangkai lao i tampo Makedonia, lawi manoto irikami kanatudungki Pue Ala moanti Ngkora Marasa i tauna au arahe inditi.
44016011	Meangkamongkai hangko i Troas mesawi i kapala tahi lao i lewuto Samotrake, hai kahalona laongkai i boea Neapolis.
44016012	Roo indo, mendaulumongkai hangko i kapala tahi, hai molumaongkai lao i kota Pilipi. Kota Pilipi iti, iami hambua kota au mahile hangana i propinsi Makedonia au raparentai to Roma. Ikami maida i kota iti bahangkia alona.
44016013	I alo penombaanda to Yahudi, laongkai i wiwi owai i raoa kota, lawi kipehangu ara pekakaeanda to Yahudi inditi. Bahangkia towawine mai mogulu, ido hai mohudangkai hai mololitangkai irihira.
44016014	Ara hadua towawine au rahanga Lidia hangko i kota Tiatira. Lidia iti, topobalu-balu bana au masuli holona, hai ia menomba i Pue Ala. Pue Ala mopakanoto laluna, alana natarima apa au napaturoa Paulu.
44016015	Roo indo, Lidia hantambi rariumohe. Roomohe rariu, Lidia mowawahamongkai lao maida i souna, nauli: "Ane niimbana manoto i lalu pepoinalaingku i Pue Yesu, laomoke i soungku." Ido hai lao mpuumongkai i souna moula pamperapina.
44016016	Hambela tempo, kalaongki i pekakaeanda to Yahudi, mampohidupaangkai hadua towawine au hawi tuwona. Towawine iti doko napesawii anitu, hai anti kuasana anitu iti, ia peisa mopahawe apa au ina mewali. Ido hai toiwongkona molambi ngkaya doi.
44016017	I polumaoangki hai Paulu, towawine iti meula liliu irikami, hai monganga-nganga liliu, nauli: "Tauna idehe hawina Pue Ala au melumbu kuasaNa pane ope-ope au rapenombai! Kamainda inde, mopahaweakau rara bona peisakau tekabaha hangko i pehukuna Pue Ala."
44016018	I lalu bahangkia alona, nodo liliu pea pololitana, alana baha Paulu mampehadingi. Hangko indo, membalilimi Paulu, nauli i anitu au mampesuangi towawine iti: "I lalu hangana Yesu Kerisitu, peloho hangko iria!" Meloho mpuumi anitu iti.
44016019	Roo indo, rumpuhe ampuna towawine iti, lawi barapohe peisa molambi doi hangko iria. Ido hai laomohe mohaka Paulu hai Silas radii lao i tadulako boea i pobalu-balua.
44016020	Kahawenda i lindonda topoparenta to Roma, rauli: "Tauna idehe to Yahudi au maihe mogero-gero boeanta.
44016021	Mopaturohe ada-ada au mosisala hai adanta. Ikita to Roma bara peisa motarima ba mampeulai paturonda."
44016022	Tauna bosa wori meula mosalai. Mewali, topoparenta iti motudumohe tauna bona hampinda Paulu hai Silas rawosui hangko i watanda hai rapapahaihe.
44016023	Bosami belana rapapahai, hai roo indo ratarungguhe. Kapala tarunggu mampohawaamohe tauna bona Paulu hai Silas rakampai maroa.
44016024	Ido hai ihira rapopesua i tanga-tanga tarunggu iti, hai bitinda rombali rapopesua i lalu kalolu kau hai rahilu.
44016025	I tanga kaindi, Paulu hai Silas mekakaemohe hai monani motoya Pue Ala. Toratarunggu au ntanina mampehadingihe naninda.
44016026	I tempo iti, arami linu au mahile alana watu tarunggu mokale-kale. Unga pea tebungkahimi ope-ope baba, hai tebungkahi wori rante au rahiluahe ope-ope tauna au ratarunggu.
44016027	Unga pea kapala tarunggu mearo, hai moita katebungkahinami ope-ope baba. Nawukami pihona ina menoo, lawi napehangu melangkamohe ope-ope tauna au ratarunggu.
44016028	Agayana Paulu mokakio hangko i lalu tarunggu, nauli: "Ineeko menoo, indetongkai ope-ope!"
44016029	Roo indo, kapala tarunggu iti mamperapi hulo, hai melangkami mesua i lalu tarunggu. Moradami watana molingkudu i lindona Paulu hai Silas,
44016030	pane naantihe lao i raoa, nauliangaahe: "Tua, apa wongkoya au hangangaa kubabehi bona nahoremana Pue Ala?"
44016031	Paulu hai Silas mehana, rauli: "Poinalaimide Pue Yesu, bona Nahorema mpuuko Pue Ala hangko i pehukuNa, oyo hai ope-ope tauna au i lalu soumu."
44016032	Hangko inditi, Paulu hai Silas mopahawemi Ngkorana Pue i kapala tarunggu, hai i ope-ope tauna au i lalu souna.
44016033	Mewali, i wengi iti kapala tarunggu mobahoi belanda. Ia hai ope-ope tauna au i lalu souna rariuhe.
44016034	Roo indo, kapala tarunggu iti moantihe Paulu hai Silas lao i souna, napaandehe. Matana mpuuhe hantambi iti, lawi mepoinalaimohe i Pue Ala.
44016035	Kahalona madondo topoparenta to Roma motudu pulisi lao i tarunggu mouliangaa kapala tarunggu: "Kabahamohe tauna au rodua iti au rahaka imaindi."
44016036	Kanahadina kapala tarunggu hawa iti, naulimi i Paulu hai Silas: "Ara hawa hangko i topoparenta au mouliangaana bona rakabahakau. Mewali, laomokau, hai maroa-roakau i rara."
44016037	Agayana nauli Paulu i pulisi iti: "Ikami ide to Romangkai. Hangko damani rapohuda-hudaa kara-karangki, rapapahaimoingkai i lindonda tauna bosa hai ratarunggungkai! Hai ide-ide nipeinao nipopeangka ngkandiingkai! Bara kiunde! Niuliangaahe, ihirari au hangangaa maingkai mokabaha."
44016038	Mesulemohe pulisi iti moanti hule lolitana Paulu i topoparenta. Karahadina topoparenta Paulu hai Silas iti to Roma, langamohe.
44016039	Laomohe merapi ampu i Paulu hai Silas, raporangahe lao i raoa tarunggu, rauli: "Agina padumokau hangko i kota ide."
44016040	Mewali, padu mpuumohe Paulu hai Silas hangko i tarunggu iti lao i souna Lidia. Mampombelambiamohe halalu hampepepoinalainda, hai rapakaroho lalunda. Roo indo, padumohe mopalehi kota Pilipi.
44017001	Paulu hai Silas mopaliliuhe polumaonda moliu i kota Ampipolis hai Apolonia hawe i kota Tesalonika. I Tesalonika, ara hambua sou penombaanda to Yahudi.
44017002	Nodo biasana, laomi Paulu i sou penombaa iti mombepakana i lolita hai tauna au teruhu inditi. Talu mingguna mombeusu, Paulu mobabehi nodo i alo penombaa
44017003	bona napakanotoahe lempona Sura Malelaha, nauli: "Datu Topehompo au nadandi Pue Ala hangkoya, hangangaa mohalea kapari duuna mate, agayana ia tuwo hule. Yesu au kupololitaakau ide iami Datu Topehompo."
44017004	Arahe to Yahudi au motarima lolita iti hai au meulahe i Paulu hai Silas. Ara worihe tauna ntanina au mepoinalai, tepesua bosa to Yunani au mengkoru i Pue Ala hai bosa towawine au teadai.
44017005	Agayana to Yahudi au bara mepoinalai, mahinahe i Paulu hai Silas. Ido hai mohuwekihe lalunda tauna au lohehe mobago hai au mohuda-huda pea i pobalu-balua. Tauna iti, bosahe au teruhu, hai laomohe mobabehi silaka i lalu kota. Kahawenda i sou au rapaidai Paulu hai Silas, mesuamohe. Tunggaianda mohakahe hai raanti lao i lindonda tauna bosa, agayana bara ralambi. Ido hai mohakamohe ampu sou, hangana Yason. Yason iti hai bahangkia to Sarani raanti lao i lindonda tadulako boea. Kahawenda, monganga-ngangahe tauna bosa, rauli: "Paulu hai rangana ide mopawuli tauna i humalele dunia. Maihe inde mampeinao mogero-gero boeanta.
44017007	Hai Yason ide motarimahe i lalu souna! Ihira iti au moewa hawana datunta i Roma, rauli kaarana datu ntanina au rahanga Yesu."
44017008	Karoonda tauna bosa hai tadulakonda mohadi lolitanda, rumpu mpuumohe.
44017009	Kahopoana, Yason hai halaluna hampepepoinalaina modandihe i lindonda tauna bosa hai tadulakonda bona ane ara silakana Paulu, ihirami au mohuru. Roo indo, hangko rakabaharihe.
44017010	I wengi iti, halalu hampepepoinalainda au i Tesalonika mouliangaahe Paulu hai Silas: "Agina padukau hangko inde lao i Berea." Mewali, lao mpuumohe. Kahawenda i Berea, Paulu hai Silas lao i sou penombaanda to Yahudi.
44017011	Tauna i Berea iti maroa lalunda, bara nodo au i Tesalonika, lawi mampehadingihe lolitanda Paulu hai Silas hangko i katanana lalunda. Alo-alona moparesahe Sura Malelaha bona raisa ba manoto lolitana Paulu ba bara.
44017012	Bosahe to Yahudi au mepoinalai i Yesu. Hai bosa worihe to Yunani au mepoinalai. To Yunani itihe iami tobalilo hai towawine au teadai.
44017013	Bara mahae hangko inditi, to Yahudi au i kota Tesalonika mohadimohe kanapahawena Paulu Ngkorana Pue Ala i kota Berea. Ido hai lao worihe i Berea mohuweki lalunda tauna bosa.
44017014	Mewali, to Sarani inditi hoholigahe mamporanga Paulu lao i wiwi ntahi. Agayana Silas hai Timotiu, maida liliuhe i Berea.
44017015	Paulu raporangami hawe i kota Atena. Roo indo, tauna au mamporanga iti, mesulemohe i Berea moanti hawana Paulu i Silas hai Timotiu bona holigahe lao mampohidupaa.
44017016	Tangana Paulu mampegia Silas hai Timotiu i Atena, masusa laluna moita kangkayana lenggenda anitu au rapenombai to Atena.
44017017	Ido hai i sou penombaa, Paulu mombepakana i lolita hai to Yahudi hai tauna ntanina au mesua agama Yahudi. Alo-alona Paulu mopaturo worihe hema-hema au nalambi i pobalu-balua.
44017018	I kota Atena iti, ara worihe tauna mapande au mampeulai paturona Epikuros hai paturona to Stoa. Tauna au mapande iti mombehanai hai Paulu. Arahe au manguli: "Apari au nauli tauna au mengkamapande ide?" Ara worihe au manguli: "Ba ina napahaweake kana i hangana anitu hangko i tampo ntanina." Nodo lolitanda, lawi i pepaturona, Paulu mokabelai Yesu hai katuwonda hule tauna hangko i kapate.
44017019	Ido hai tauna iti moantimohe Paulu i poteruhua mahile au rahanga Bulu Aeropagus, rauliangaa: "Kipeinao kihadi paturomu au wou iti.
44017020	Bara mani ara kihadi paturo ntanina au nodo, hai kipeinao moisa lempona."
44017021	(Lawi biasana to Atena hai tauna ntanina au maida i Atena mounde peahe mampehadingi hai mampololita liliu apa au wou.)
44017022	Hangko inditi, meangkami Paulu i lindonda tauna au teruhu i Bulu Aeropagus, nauli: "Ampu boea Atena! Kuita topoagama mpuukau.
44017023	Kuisa iti, lawi tangangku molumao i boeami ide, kuita penombaami hai kuita wori hambua watu penombaa au ara ukina node: 'Penombaa i Pue au Bara Raisa Hangana.' Mewali, pue au bara niisa hangana iti iami au ina kupahaweakau.
44017024	Pue Ala au mampopewali dunia hai ope-ope ihina, iami Ampuna langi hai dunia. Ia bara maida i sou penombaa au nababehi manusia.
44017025	Bara wori paraluu nadurei manusia, lawi Ia au moweike katuwonta hai inaonta hai hinangkana au taparaluu.
44017026	Hangko i hadua tauna, Pue Ala mampopemule ope-ope tauna, hai Natuduke mampaidai dunia ide. Ia mopakanoto amimi hangko i nguru-nguruna tampana tampo au rapaidai ope-ope kadatua hai tempo poparentanda.
44017027	Pue Ala mobabehi ope-ope iti bona tahaoki Ia. Hai ane tahaoki Pue Ala, peisa tahumba. Katouana, Ia bara karao hangko irikita ope-ope.
44017028	Lawi idemi au rauli toiyorunta: 'Hangko Iria pea katuwonta. Ido hai peisake maida hai mokale i dunia ide.' Himbela wori au nauki hadua toiyorumi hangkoya, nauli: 'Ikita ope-ope, anana Pue Ala.'
44017029	Mewali, halalu, bara maroa ane ikita au mewali anana Pue Ala moimba Ia nodo lengge au rababehi hangko i bulawa ba hangko i salaka ba hangko i watu moula kapande manusia.
44017030	Hangkoya, menombake i anitu. Nauri nodo, barake nahuku Pue Ala. Ia motuko pea mataNa i kantulita iti. Agayana ide-ide, Natudu ope-ope tauna i humalele dunia bona menosohe hangko i dosanda.
44017031	Lawi i hambela tempo au Napakanoto, Pue Ala ina mobotusi kara-karanda tauna i humalele dunia i kanoto-notoNa. PobotusiNa iti ina napobago hadua tauna au napilei Pue Ala. Hai tauna iti Napatuwo hule hangko i kapate bona tongawa i ope-ope tauna kaIana au Napilei."
44017032	Karahadina lolitana Paulu, arahe au moele-ele, lawi barahe mampoinalai kaarana tauna au peisa tuwo hule. Agayana, ara worihe au manguli: "Kiunde mampehadingi mbuli lolitamu iti."
44017033	Roo indo, padumi Paulu hangko i poteruhuanda.
44017034	Agayana arahe au meula i Paulu hai mepoinalai i Yesu. Hadua au mepoinalai i Yesu, iami Dionisius, hadua tadulako i poteruhua i Bulu Aeropagus. Ara wori hadua towawine au rahanga Damaris, hai ara worihe au ntanina.
44018001	Roo indo, padumi Paulu mopalehi kota Atena lao i kota Korintu.
44018002	I Korintu, Paulu mampohidupaa hadua tobalilo to Yahudi au rahanga Akwila. Akwila iti rapoanaka i tampo Pontus. Towawinena rahanga Priskila. Ihira hamboko melimba hangko i tampo Italia, hai barapi mahae hawehe i kota Korintu. Melimbahe hangko i tampo Italia iti, lawi ara hawana Datu Mahile Klaudius i Roma au mampopeloho ope-ope to Yahudi au ara i kota Roma. Paulu laomi mosondaki Akwila hai Priskila,
44018003	hai maida hihimbela hai ihira. Mobago sambelahe, lawi pobagona Paulu himbela hai pobagonda, mobabehihe bambaru hangko i koli binata.
44018004	Alo-alo Satu, Paulu lao i sou penombaanda to Yahudi mopaturo tauna au teruhu inditi, maroa to Yahudi maroa to Yunani. Tunggaiana Paulu bona mepoinalaihe i Pue Yesu.
44018005	Mewali, kahawenda Silas hai Timotiu hangko i tampo Makedonia, Paulu barapi mobago mobabehi bambaru hangko i koli, lawi ia mopahawe liliu Ngkora Marasa i to Yahudi, napololitaahe kana i Yesu, Datu Topehompo.
44018006	Agayana to Yahudi i kota Korintu mosapuaka hai mopakoi liliu paturona. Ido hai Paulu mouliangaahe: "Ane ikamu nahuku Pue Ala, bara iko au mohuru! Batena ikamu! Mewali mepongka ide-ide, kupalehimokau, ina laona moanti Ngkora Marasa i tauna au barahe to Yahudi!" Tangana mololita nodo, Paulu motaronta awu hangko i hampina tanda kanapalehinda,
44018007	hai meangka mpuumi lao i sou au ara i holana sou penombaa. Ampu sou iti, bara to Yahudi, agayana ia menomba i Pue Ala. Hangana Titius Yustus.
44018008	Arami hadua tauna au motadulakoi sou penombaa au hungku i souna Titius, hangana Krispus. Ia hai ope-ope tinana, mepoinalaihe i Pue Yesu. Hai bosa to Korintu mampehadingi bambari au napahawe Paulu, alana mepoinalai worihe hai rariuhe.
44018009	I tanga kaindi, Paulu moita mbulimi hambua pampetudungia. I lalu pampetudungia iti, Pue mouliangaa: "Ineeko langa, hai inee nupengkarooangaa mopahawe NgkoraKu i kota Korintu ide.
44018010	Lawi Ikomi au mamporangaiko, hai Kukakiomi bosa tauna i kota ide au ina mewali taunaNgku. Bara ara hadua au ina mopatoa tayena irio ba mampopeahi-ahiko."
44018011	Mewali, Paulu maida i Korintu hampare ini wulana kamahaena, hai mopaturo liliu tauna kana i Ngkorana Pue Ala.
44018012	I tempona Galio mewali gubernur i tampo Akaya, hintuwumohe to Yahudi moewa Paulu. Paulu raanti i lindona gubernur, hai
44018013	rasalai, rauli: "Tauna ide mopakanawo bosa tauna. Ia mopaturohe kana i rara menomba i Pue Ala, agayana apa au napaturoahe iti bara hintoto hai apa au teuki i Aturana Musa!"
44018014	Hangko ina mehana Paulu, naulimi Galio: "To Yahudi! Ane tauna au nisalai iti mobabehi silaka ba babehiana au kadake ntepuu, sabarana mampehadingi popahawemi.
44018015	Agayana popahawemi mokanai pea lolitana hai atura agamami. Mewali, ikamu au mourusi iti. Iko, lohena!"
44018016	Roo indo, napopeangkamohe hangko i sou pobotusia.
44018017	I raoa sou pobotusia iti, tauna bosa mohaka Sostenes, hadua tadulako sou penombaa, hai rapapahai. Agayana Galio bara mopailalu babehianda iti.
44018018	Mahae mani Paulu maida i Korintu, hangko mepalakanari i halalu hampepepoinalaina. Roo indo, ia mengkahemi i kapala tahi lao i tampo Siria, hihimbela hai Priskila hai Akwila. Agayana hangko damanihe meangka, Paulu mampopegundi hampai weluana i boea Kengkrea, lawi ara dandina i Pue Ala. Hai moula adanda to Yahudi, ane hopomi tempo podandi, hangangaa ragundi weluanda.
44018019	I polumaonda iti, mehupehe i kota Epesu, hai Paulu lao i sou penombaa hai mombepakana i lolita hai to Yahudi au teruhuhe inditi. Tauna iti merapi bona Paulu mahae haodi hihimbela hai ihira, agayana bara naunde. Nauri nodo, i peangkaana, nauliangaahe: "Ane napokana Pue Ala, ina mesule peana mai inde." Priskila hai Akwila maida liliuhe i Epesu, agayana Paulu mopaliliumi polumaona mesawi i kapala tahi lao i tampo Siria.
44018022	Kahawena i kota Kaisarea, lao hampai Paulu i Yerusale motabe to Sarani au ara inditi, hangko laori i kota Antiokia i tampo Siria.
44018023	Bahangkia kamahaena hihimbela hai halalu hampepepoinalaina i Antiokia, meangka mbulimi lao i tampo Galatia hai Frigia mopakaroho pepoinalainda tauna au mepoinalai i Pue Yesu inditi.
44018024	I tempo iti, ara hadua to Yahudi au hawe i kota Epesu, hangana Apolo. Apolo iti rapoanaka i kota Aleksandria. Ia mapande molololita, hai moisa ihi Sura Malelaha.
44018025	Apolo rapaturoa worimi tuntukanana Pue Yesu. Mewali, kahawena i Epesu, ia mololita hangko i laluna, mopaturoahe tauna tuntukanana Yesu i kanoto-notoana, nauri periuna pea Yohane au naisa.
44018026	I tempo iti, napepongkami mololita i sou penombaanda to Yahudi hai bara ara kalangana. Karahadina Priskila hai Akwila lolitana Apolo iti, ihira mamporanga lao i sounda hai mopakanotoa mbulimi Ngkorana Pue Ala au bara mani naisa.
44018027	Roo indo, Apolo motunggai lao i tampo Akaya. Hai halalu hampepepoinalaina i Epesu motulungi ia: mopakatuhe hambua sura lao i hangka to Saraninda i Akaya bona Apolo ratarima maroa. Mewali, kahawena Apolo i Akaya, paturona moanti ngkaya pewati i ope-ope tauna au mepoinalaihe i Pue Yesu anti kabulana laluna Pue Ala.
44018028	Anti kamapandena mololita, Apolo monangihe to Yahudi i lalu pombehanainda i lindonda tauna bosa. Hangko i Sura Malelaha, Ia mopatongawa kaYesuna Datu Topehompo au nadandi Pue Ala.
44019001	Tangana Apolo i Korintu, Paulu mampolumaongi boea-boea au i bulu i tampo Galatia hai Frigia, hai roo indo mendaulumi lao i kota Epesu. Inditi ia mohidupa hai bahangkia topepoinalai.
44019002	Napekunehe, nauli: "Aramokau molambi Inao Malelaha i tempomi mepoinalai?" Rahanai: "Oo. Bara mani, lawi bara mani kihadi kaarana Inao Malelaha iti!"
44019003	Napekune mbuli Paulu, nauli: "Ane nodo, rariukau moula paturona hema?" Rahanai: "Moula paturona Yohane Toperiu."
44019004	Hangko inditi, nauliangaahe Paulu: "Periuna Yohane iami tanda pampenosointa dosanta. Agayana i tempona Yohane meriu, ia mopahawe i to Yahudi bona mepoinalaihe i tauna au ina hawe i bokona, hangana Yesu."
44019005	Karahadina lolitana, rariumohe i lalu hangana Pue Yesu.
44019006	Paulu moonami tayena i tanoananda, hai mendaulu mpuumi Inao Malelaha mokuasaihe. Unga peahe mololita hai basanda tauna ntanina, hai mohowarahe lolita au hangko i Pue Ala.
44019007	Kabosanda au nariu Paulu, kira-kira hampulo hai rodua tobalilo.
44019008	Tangana Paulu i kota Epesu, ia mehupe liliu i sou penombaanda to Yahudi. I lalu talu wulana, ia mopaturo tauna au teruhu inditi, hai bara ara kalangana mopakanotoahe kana i poparentana Pue Ala bona rapoinalai.
44019009	Agayana ara bahangkia tauna au matua lalunda au bara raunde mepoinalai. I lindonda tauna bosa, mosapuaka mpuuhe Paturona Pue Yesu. Ido hai Paulu mopalehimohe lao hihimbela hai bahangkia to Sarani i souna Tiranus. Souna Tiranus iti, mahile hai paka rapake nodo posikolaa. Alo-alona Paulu mepaturo inditi.
44019010	Idomi bagona i lalu rompare, duuna ope-ope tauna i propinsi Asia mohadihe Ngkorana Pue, maroa to Yahudi maroa au bara to Yahudi.
44019011	Pue Ala mowei kuasa i Paulu mobabehi tanda-tanda au metingkarai mpuu.
44019012	Kehapiri lencona ba komono pea raanti i tomahai, batenda liliu maoha, hai meloho mpuuhe ope-ope seta au mampopeahi-ahihe.
44019013	I tempo iti, ara wori i Epesu bahangkia topepakulii to Yahudi au molulumaohe i humalele kota mampopeloho seta au mampesuangi tauna. Hangko i olonda, ara pitu tobalilo, ope-opehe anana kapala tadulako menomba au rahanga Skewa. Hambela tempo, topepakulii iti mampetandakahe mokabelai hangana Pue Yesu bona mampopelohohe seta hangko i hadua tauna, rauli: "I lalu hangana Yesu au naanti Paulu, kipopelohoko!"
44019015	Nahanai seta iti: "Ane Yesu kuisato, hai Paulu kuisa wori. Ikamu ide, ba hemakau pane baimokau mampopelohona!"
44019016	Tauna au napesuangi seta iti unga pea melumpaki hai mohakahe. Bara rabuku moewa, lawi maroho mpuu. Melangkahe lao i raoa, agayana tauna iti mobelai liliuhe duunda mengkabela, lawi hampinda nahepa-hepami.
44019017	Ope-ope tauna au maida i Epesu, maroa to Yahudi maroa au barahe to Yahudi, mohadimohe apa au mewali iti. Ido hai langahe, pane hangana Yesu rapomahile.
44019018	Hangko inditi wori, bosa to Sarani mopangaku ngkaya babehianda au bara hintoto i lindonda tauna bosa.
44019019	Bosa topangisa moanti sura-sura isanda, ragulu hai rahuwe i lindonda tauna bosa. Holona sura isanda iti ane raimba, kira-kira lima pulona sabuna doi pera.
44019020	Mewali, hangko i pewalia au metingkarai iti, katetetambaia tauna au mampehadingi Ngkorana Pue, hai anti kuasana Ngkora iti, tetambai wori tauna au mepoinalai.
44019021	Liumi au mewali iti, Paulu motunggai lao i tampo Makedonia hai Akaya, hai roo indo ina lao wori i kota Yerusale, nauli: "Roona i Yerusale, hangangaa laona i kota Roma."
44019022	Hangko inditi, natudumohe rodua tauna au meula iria moiyoru lao i Makedonia. Hanganda, Timotiu hai Erastus. Paulu ara mani i propinsi Asia.
44019023	I tempo iti, ara posisisala au mahile ntepuu i kota Epesu. Posisisala iti mewali anti paturona Pue Yesu. Node tuntukana:
44019024	I kota Epesu iti, ara hadua tobalilo au mapande mobabehi parewa hangko i salaka, hangana Demetrius. Bagona iami mobabehi tambi-tambi hangko i salaka au nodo lenggena sou penombaa au rapake menomba i anitu towawine au rahanga Artemis. Hai hangko i bago iti, ia hai topobagona molambi ngkaya doi.
44019025	Hambela tempo, ia mokakiomohe rangana au hampopobago hai topobago salaka au mapande, nauliangaahe: "Halalu, niisato, hangko i bagonta ide ngkaya ntepuu polambiata.
44019026	Nauri nodo, niita hai nihadimi apa au nababehi hadua tauna au rahanga Paulu. Nauli Paulu iti, apa au nababehi manusia bona rapenombai bara ara kuasana. Anti pepaturona iti, bosahe tauna au meula i Paulu, hai bara pea i Epesu. I humalele propinsi Asia, batena nodo wori.
44019027	Mewali, halalu, au tapokalanga ntepuu: inee deade bagonta ide barapi raunde tauna. Bara ido pea, agayana sou penombaata i anitu towawine Artemis barapi ina tepamahile, duuna hangana Artemis au makuasa mpuu barapi rabila. Lawi anitunta ide iami au rapenombai ope-ope tauna i Asia hai i humalele dunia."
44019028	Karahadina lolitana Demetrius iti, rumpumohe hai monganga-ngangahe: "Toyami Artemis au tapenombai ikita to Epesu!"
44019029	Posisisala iti hintulele duuna rame mpuu i humalele kota. Hangko inditi, laomohe tauna bosa mohaka Gayu hai Aristarkus. Gayu hai Aristarkus iti iami to Makedonia au mamporangai Paulu i polumaona. Rodua tauna iti rahakamohe hai raanti lao i sou poteruhua mahile i lalu kota.
44019030	Paulu mampeinao lao hihimbela hai ihira mesua i lalu poteruhua mahile. Agayana halalu hampepepoinalaina mokonto bona inee lao.
44019031	Ara worihe bahangkia tuana (himadana Paulu i propinsi Asia) au motudu tauna mouliangaa Paulu bona inee lao i poteruhua mahile.
44019032	I tempo iti, rumihi karamenda tauna i poteruhua mahile. Arahe au manguli node, arahe au manguli nodo. Kabosanda tauna au teruhu iti barahe moisa apa pongkana pane teruhuhe.
44019033	Arahe au manguli hadua to Yahudi au rahanga Aleksander au mewali pongkana posisalanda, lawi ia au rapopeangka to Yahudi mopahawe lolita i tauna bosa. Ido hai Aleksander moonami tayena mopakandiihe, lawi mampeinao mohowara notona.
44019034	Agayana, i karaitana tauna bosa kaiana to Yahudi, monganga-nganga liliumohe rojaa kamahaena, rauli: "Toyami Artemis au tapenombai inde i Epesu!"
44019035	Kamaroana, peisahe napakandii hadua totosae boea. Totosae boea iti mouliangaahe: "Halalu-halalu to Epesu! Bara ara hadua tauna au bara moisa boeanta ide au mokadipura sou penombaa anitu towawine Artemis hai mokampai watu au makuasa au manawo hangko i langi.
44019036	Bara ara hadua au peisa mosapuaka iti. Ido hai hangangaa mandiike hampai, ineeke naanti kamamuna lalunta.
44019037	Lawi tauna iti, niantimohe mai, agayana barahe mosilakai sou penombaata ba mopakoi hangana anitunta.
44019038	Mewali, ane Demetrius hai rangana au hampopobago mampeinao mosalai ba hema-hema, batena rapahawe i tadulako boea. Lawi arami tempo au tepakanoto, hai i tempo iti tadulakonta peisa mampohuda-hudaa kara-karanta nodo au mewali ide.
44019039	Mewali, halalu, ane ara mani kara-karami, kara-kara iti hangangaa rapohuda-hudaa i poteruhua moula atura topoparenta.
44019040	Lawi apa au tababehi ide mewulungai mpuu. Peisake rarai topoparenta Roma. Ina rauli mopaarake peewa. Hai ane rarai mpuuke, apami au ina tauli, lawi bara ara pongkana pogombota ide."
44019041	Karoona mololita, napopesulemohe ope-ope.
44020001	Karoona posisisala i Epesu, Paulu mogulumohe tauna au mepoinalai i Yesu hai mopakaroho lalunda. Roo indo, mepalakanami hai napaliliumi polumaona lao i tampo Makedonia.
44020002	I polumaona iti, ia mosondakihe to Sarani, hai mopahaweahe ngkaya lolita bona maroho lalunda. Hangko inditi, lao wori i tampo Akaya, tamponda to Yunani,
44020003	hai maida inditi talu wulana kamahaena. Liumi talu wulana, napeinao mesawi i kapala tahi mesule lao i tampo Siria. Agayana ara bambari au manguli kaarana tunggaianda to Yahudi mopapate. Ido hai nauli laluna Paulu: "Agina mesulena moliu i tampo Makedonia." Mewali, lao mpuumi i Makedonia.
44020004	I polumaona iti, ara wori bahangkia rangana au lao sambelahe hai ia. Hanganda, Sopater anana Perus au hangko i Berea, Aristarkus hai Sekundus au hangko i Tesalonika, hai Gayu au hangko i Derbe. Ara wori Timotiu, Tikikus hai Tropimus, ope-opehe to Asia.
44020005	Mewali, hangko i tampo Makedonia, ihira iti moiyorumohe pane ikami, hai rapegiangkai i kota Troas.
44020006	Liumi alo mahilenda to Yahudi au rahanga Posusaa Roti au Bara Raragii, mesawi mbulimongkai i kapala tahi mopalehi kota Pilipi. Hopomi lima alona, mohidupa hulengkai hai rangangki i Troas, hai inditi maidangkai haminggu kamahaena.
44020007	Kaindimi i alo Minggu, mogulumongkai maande sambela hai halalu hampepepoinalaingki i Troas i pokatuinaongki kapatena Pue Yesu. Paulu mepaturo hai mololita duuna mahae wengi, lawi tunggaiana kahalona meangka.
44020008	Sou poteruhuangki iti mapangka, hai teruhungkai i lincu au i wongko ntepuu. Ngkaya hulo rahuwe.
44020009	I poteruhuangki iti, ara hadua anantomoane, Eutikus hangana, au mohuda i sungkeke. Sungkeke iti katalu usuna hangko i tampo. Tangana Paulu mololita, maleluemi anantomoane iti hai leta, ido hai manawomi i tampo. Mendaulumohe rangana lao moangka, agayana matemi.
44020010	Mendaulu worimi Paulu hangko i sou lao mokalapui anantomoane iti, nauli: "Ineekau langa, tuwo pea."
44020011	Roo indo, mengkahe hulemi Paulu lao i wongko mobise-bise roti, hai maande sambelahe. Mololita mbuli Paulu hawe mabaa, hangko meangkari.
44020012	Ane anantomoane au manawo inona, tuwomi, ido hai matanahe rangana au moanti lao i souna.
44020013	Moiyorumongkai mampesawii kapala tahi lao i kota Asos, bona kipohidupaa Paulu inditi. Iti au naatoro ami Paulu, lawi napeinao molumao lao i Asos.
44020014	Mohidupa mpuumongkai i Asos, hai mesawimi Paulu hihimbela hai ikami lao i kota Mitilene.
44020015	Hangko inditi, kipaliliumi polumaongki, hai kahalona hawemongkai i tampo au mombehambali hai lewuto Kios. Karombengina hawemongkai i lewuto Samos, hai hangalo hangko indo hawengkai i kota Miletus.
44020016	Paulu mopakanoto kadangki hampai mehupe i kota Epesu dati gagangkai mahae i propinsi Asia. Ia mampeinao mopaholiga polumaongki, lawi naunde hawe i Yerusale hangko damani hawe alo mahile au rahanga Pentakosta.
44020017	Hangko i Miletus, Paulu mopakatumi bambari lao i Epesu, bona tadulakonda to Sarani au ara inditi maihe mampohidupaa.
44020018	Hawemohe i Miletus, Paulu mouliangaahe: "Halalu-halalu, niisa mpuu noumba poantiku hihimbela hai ikamu. Hangko i nguru-nguruna i kahawengku i propinsi Asia duuna ide-ide,
44020019	mengkaiwoina i lalu pobagongku i olomi. Hai bosa belana moteriana i pampopolumaongku bagona Pue inde. Hai ngkaya wori kapari au kuhumba hangko i tunggaianda to Yahudi au mampeinao mopapatena.
44020020	Niisa halalu kadangku langa mopahaweakau hinangkana au mobundu i lalu katuwomi. Kupaturokau halalu, maroa tangami teruhu node, maroa i soumi.
44020021	Kupopainga liliukau, maroakau to Yahudi maroakau au bara to Yahudi, bona menosokau hangko i dosami hai mepoinalaikau i Amputa Pue Yesu.
44020022	Ide-ide ina laona i Yerusale moula hawana Inao Malelaha iriko. Bara kuisa ba apa au ina mewali i watangku inditi.
44020023	Agayana ide kuisami: i ope-ope boea au kupolulumoungi, Inao Malelaha mopakanoto batengku ina rahaka hai molambi kapari.
44020024	Kehapiri nodo, bara mpuu kupaiyoru watangku bona kuparoo bago au napoinalaiana Pue Yesu. Pobagongku ide, mopahawe Ngkora Marasa au mopatongawa kabulana laluna Pue Ala irikita.
44020025	Mewali, halalu, kusondakikau hangkoya hai kupopaisaamokau kana i poparentana Pue Ala. Agayana manotomi i lalungku, kadangkupi ina niita.
44020026	Ido hai kupakanotoa amimokau alo ide: ane arakau au molambi rugi, barapi salangku.
44020027	Lawi barana langa mopahaweakau ope-ope tunggaiana Pue Ala irikita.
44020028	Maroa-roakau datikau madosa, hai nikadipura maroa ope-ope to Sarani au napoinalaiakau Inao Malelaha. Hangangaa nikadipurahe, nodo hadua toporewu mamporewu dimbana, lawi Anana Pue Ala mate mobayari huku dosanda bona ihira mewali taunana Pue Ala.
44020029	Kuisa mpuu halalu, ane paduna hangko inde, batena ina hawehe tauna au kadake au mampopeahi-ahi tauna au niporewu iti, nodo serigala mampopeahi-ahihe dimba.
44020030	Mainga-ingakau lawi ara worihe tauna i olonta au ina mopawuli tauna au mepoinalai i Yesu bona raanti hihimbela hai ihira i rara au mepakanawo. Nikatuinao, halalu, i lalu talu parena, barana mengkaroo mopaturokau hadua-hadua, maroa mabaa maroa kaindi, hai bosa belana molelea owai matangku moteriahikau.
44020032	Ide-ide, halalu, mekakaemona i Pue Ala bona Ia pea au mokadipurakau. Kuweikau lolita bona mampeulai liliukau Ngkorana Pue au mopakanotoake kabulana laluna Pue Ala irikita. Lawi Pue Ala pea au makuasa mopakaroho lalunta hai moweike pewati au Napasilolonga amimi i tauna au Napatani mewali anaNa au malelaha.
44020033	Bara kupokaelu anu-anuna tauna ntanina nodo salaka, bulawa ba hampi.
44020034	Bona niisa halalu, mobagona hai tayengku haduduangku, bona kubuku meholo hinangkana au kiparaluu.
44020035	I paka-pakana, kupopaitaamokau kanoumbata hangangaa mobago motulungi ranganta au bara rabuku. Nikatuinao liliu lolitana Pue Yesu au manguli: 'Morasimi tauna au mokira pane tauna au motarima.' "
44020036	Karoona Paulu mololita, molingkudumi hihimbela hai ope-ope rangana au hangko i Epesu, hai mekakaemohe.
44020037	Moteriamohe ope-ope mokalapui Paulu, rauliangaa: "Maroa-roako i rara."
44020038	Au mopakasusa ntepuu lalunda, lolitana Paulu au mouli barapi ina raita. Hangko inditi, Paulu raporangai duuna mesawi i kapala tahi.
44021001	Karoongki mepalakana i tadulakonda to Sarani au hangko i Epesu, kipalehimohe inditi hai mopaliliungkai polumaongki lao i tampo Siria. Mengkahemongkai i kapala tahi lao i lewuto Kos, hai kahalona hawengkai i lewuto Rodos. Hangko inditi, liliumongkai lao i boea Patara.
44021002	I Patara, mampohidupaangkai hambua kapala tahi au lao i Fenisia i tampo Siria. Mewali, mesawimongkai i kapala tahi iti mopaliliu polumaongki.
44021003	I tanga polumaongki, moitangkai lewuto Siprus tanda i kabeongki, agayana bara mahae hangko indo, hawemongkai i tampo Siria. Mendaulungkai hangko i kapala tahi i kota Tirus, lawi antiana kapala hangangaa rapopendaulu.
44021004	Inditi mosondakingkai to Sarani hai maidangkai hihimbela hai ihira haminggu. Anti peninina Inao Malelaha, rangangki i Tirus mampopaingaa Paulu bona inee liliu lao i Yerusale.
44021005	Agayana nauri nodo, i tempona peangkana kapala tahi, kiulimi batena liliungkai lao i Yerusale. Mewali, ope-ope rangangki hai towawinenda hai ananda mamporangaingkai lao i raoa kota. I wiwi ntahi, molingkudu sambelamongkai hai mekakae.
44021006	Karoongki mekakae, mombetabemongkai, hai mengkahengkai i lalu kapala tahi. Ihira au maihe meanti mesulemohe i sounda.
44021007	Hangko i Tirus, liliumongkai hawe i kota Ptolemais. Inditi mosondakingkai halalu hampepepoinalaingki hai kipombetabeahe. Hambengiamongkai hihimbela hai ihira.
44021008	Kahalona, meangka mbulimongkai lao i kota Kaisarea. Inditi maidangkai i souna Pilipu. Pilipu iti, hadua topoanti Ngkora Marasa, hai ia wori hadua hangko i tauna au pitu au rapilei i Yerusale hangkoya.
44021009	Ara iba anana towawine au bara mani motambi, ope-opehe mewali nabi to Sarani.
44021010	Bahangkiami alongki i souna Pilipu, hawemi hadua nabi to Sarani hangko i Yudea, hangana Agabus.
44021011	Ia maimi mangala pampouna Paulu. Pampouna iti napopohilu bitina hai tayena haduduana. Roo indo, naulimi Agabus iti: "Idemi lolitana Inao Malelaha: ampuna pampou ide ina rahaka to Yahudi i Yerusale. Ia ina rahilu node, hai rahuhuahe tauna au barahe to Yahudi."
44021012	Kakihadina nodo, ikami hai rangangki i Kaisarea, kiperapi mpuu i Paulu bona inee liliu lao i Yerusale.
44021013	Agayana nahanaingkai, nauli: "Moapari hai moteriakau? Ineekau mopamalede pea lalungku! Kehapiri ba rahiluna ba rapapate mpuuna anti peulangku i Pue Yesu, masilolonga mpuumona lao i Yerusale."
44021014	Anti kadana mampokana pekontoki, ido hai barapi kikonto. Kiuli pearai: "Peundeana pea Pue au mewali."
44021015	Roo indo, mopasilolongaamongkai antiaki pane meangkangkai lao i Yerusale.
44021016	Bahangkia halalu hampepepoinalaingki hangko i Kaisarea laohe mamporangaingkai duuna hawe i sou paidaangki i Yerusale. Sou paidaangki iti iami souna hadua to Siprus au mahaemi mepoinalai i Yesu, hangana Manason.
44021017	Kahawengki i Yerusale, halalu hampepepoinalaingki motarima maroangkai hai matana lalunda.
44021018	Kahalona laomongkai hihimbela hai Paulu mosondaki Yakobu, tadulakonda to Sarani i Yerusale. Ope-ope tadulako ntanina teruhu worihe hihimbela hai Yakobu.
44021019	Karoongki mombetabe, Paulu motuntuamohe ope-ope au nababehi Pue Ala tangana moanti Ngkora Marasa i tauna au barahe to Yahudi.
44021020	Karahadina lolitana Paulu, motoyamohe Pue Ala. Hangko inditi, mopahawehe lolita ide i Paulu, rauli: "Halalu, bona nuisa, i sabunami halalunta to Yahudi au mepoinalai i Yesu. Ihira iti, ope-opehe mampeulai mpuu Aturana Musa hangko i lalunda.
44021021	Mohadi worimohe bambari au mokakabosaiko. Rauli, nupaturohe to Yahudi au mampogaloa tauna au barahe to Yahudi bona barapohe mampeulai Aturana Musa. Rauli, nupaturohe bona ineehe motile ananda hai ineehe mampeulai adanda toiyorunta hangkoya.
44021022	Mewali noumbami? Lawi batena ina rahadi kahawemu inde.
44021023	Agina nupeulai paturongki ide: arahe inde iba rangangki au roomi modandi hai mosumpa i Pue Ala.
44021024	Mewali, hangangaa laoko hihimbela hai ihira i Souna Pue Ala mobabehi ada agama pampobahoi wata, hai hangangaa nubayari holo binata popenombanda bona peisa ragundi weluanda moula dandinda. Ane nodo, ina manoto i ope-ope tauna kadana tou bambari au rahadi mokakabosaiko. Lawi nupeulai wori Aturana Musa.
44021025	Mewali, itimi paturongki irio, halalu. Agayana i tauna au barahe to Yahudi au mepoinalai i Yesu, roomohe kipakatua sura mopahaweahe pobotusingki, bona ineehe maande paande au rapopenomba i anitu, hai inee worihe maande wahe ba bau au bara mani hampai raingihi wahena, hai bona ineehe mobabehi sala."
44021026	Paulu mampoinalai mpuu paturonda iti. Ido hai kahalona laomi hihimbela hai rangana au iba mobabehi ada agama pampobahoi wata. Roo indo, mesuami Paulu i lalu Souna Pue Ala mopahawe i tadulako menomba kaimpirana ina hopo alo-alo pampobahoi watanda. Lawi ane hopomi tempo pampobahoi watanda, Paulu hai rangana au iba iti hangangaa mesua i lalu Souna Pue Ala hai moantihe popenombanda hadua-hadua.
44021027	Ina hopomi pitu alona au rapakanoto, ara bahangkia to Yahudi hangko i propinsi Asia au moita Paulu i Souna Pue Ala. Mohuwekimohe lalunda tauna bosa bona mohakahe Paulu,
44021028	rauli: "Halalu-halalu to Yahudi! Maimokau. Nidureingkai! Idemi tauna au lao iumba pea mopahawe i ope-ope tauna paturona au mosapuakake ikita to Yahudi, au mosapuaka Aturana Musa hai au mopakedai Souna Pue Ala ide! Nodo wori, ia moanti mai tauna au barahe to Yahudi i lalu Souna Pue Ala, mopakedai sou au malelaha ide."
44021029	Mololitahe nodo, lawi moitahe Tropimus au mohimada hai Paulu i kota inona. Moula pekirinda, Tropimus au naanti Paulu mesua i lalu Souna Pue Ala. (Tropimus iti, to Epesu, bara to Yahudi.)
44021030	Hangko inditi, mogewo-gewomohe tauna i humalele Yerusale, hai mokoloromohe tauna bosa lao i Souna Pue Ala. Paulu rahakami hai radii hangko i lalu Souna Pue Ala. Roo indo, baba Souna Pue Ala liliu ragili.
44021031	Tanganda tauna bosa ina mopapate Paulu, ara wori hadua tauna au lao mopahawe apa au mewali i tadulako surodado to Roma. Ia mouli kaarana posisisala mahile au mewali i humalele kota.
44021032	Mewali, tadulako surodado iti laomi moanti bahangkia tadulako hai surodadonda, liliuhe monontohi tauna bosa iti. Karaitana tauna bosa kahawenda surodado, liliuhe mengkaroo mowombe Paulu.
44021033	Unga pearai tadulako surodado iti lao mohaka Paulu hai motudu surodadona motaka tayena rombali hai rante. Roo indo, ia mekune: "Hema tauna ide? Apa au nababehi?"
44021034	Arahe au mohanai node, ara worihe au mohanai nodo. Anti pogewo-gewonda, mapari kanaisana apa au mewali inona. Ido hai natudumohe surodadona moanti Paulu lao i lalu sounda surodado, bona raparesa inditi.
44021035	Kahawenda i tuka pengkahea i sounda, rumpu ntepuumohe tauna bosa mampeinao mohepa-hepa Paulu, ido hai surodado iti moangkahe Paulu rakowa.
44021036	Tauna bosa meula liliuhe, hai monganga-ngangahe, rauli: "Papate peami!"
44021037	Ina mesuamohe i lalu sounda surodado, nauli Paulu i tadulako surodado: "Ba peisana wongkoya mopahawe irihira hantepo rontepo lolita?" Nauli tadulako surodado iti: "Ba nuisa basa Yunani?
44021038	Ane nuisa, oyo barako to Masiri au mohuweki lalunda tauna bosa hai moanti iba sabuna topeewa lao i pada wungi."
44021039	Nahanai Paulu: "Iko ide to Yahudi, hangko i Tarsus, kota au mahile hangana i tampo Kilikia. Kuperapi bona niwei wongkoya tempo mopahawe lolitangku i tauna bosa ide."
44021040	Mewali, raweimi tempo mololita. Ido hai meangkami Paulu i tuka moona tayena i tauna bosa bona mopakandiihe. Mandiimohe, mepongkami Paulu mololita i lalu basa Yahudi.
44022001	Nauli Paulu: "Uma-uma, halalu-halalu! Nipehadingina wongkoya, lawi ina kuuliangaakau notongku."
44022002	Karahadina tauna bosa Paulu mololita i lalu basa Yahudi, mandii mpuumohe. Napaliliumi Paulu lolitana, nauli:
44022003	"Iko ide to Yahudi. Boea karapoanakangku, Tarsus i tampo Kilikia, agayana hangko anangkoi manina maidana inde i Yerusale. Mosikolana inde, napaguru maroana hadua guru au rabila mpuu, Gamaliel hangana. Ia mopaturo mpuuna ope-ope atura au nawei Musa i toiyorunta hangkoya. Madota mpuuna mampeulai ope-ope aturana Pue Ala, nodo wori ikamu.
44022004	Hangkoya kupopeahi-ahihe tauna au mampeulai Paturona Yesu. Arahe au kupapate. Ara wori bosa tauna au kuhaka hai au kutarunggu, maroa tobalilo maroa towawine.
44022005	Tadulako Menomba Mahile hai ope-ope tadulako agama peisa mopakanoto katouna lolitangku ide. Barana modongko, lawi hangkoya ihirami au moweina sura kuasa au mopaliuna lao i halalunta to Yahudi i kota Damsik. Tunggaiaku lao i Damsik, bona mohakana to Sarani au ara inditi, hai kuantihe i Yerusale bona rahuku."
44022006	"Tanga pualo, i lalu polumaongku iti, hungkumongkai i kota Damsik. Unga pea ara au mewangka hangko i langi au motolelikina.
44022007	Madungkana i tampo, hai mohadina hambua wotu au manguli: 'Saulu, Saulu, moapa hai nupopeahi-ahiNa?'
44022008	Kupekune: 'HemaKo Pue?' Nahanaina: 'Ikomi Yesu to Nasare au nupopeahi-ahi.'
44022009	Rangangku moita worihe au mewangka iti, agayana barahe moisa apa au nauliangaana wotu iti.
44022010	Roo indo, kuuli: 'Pue, apa au hangangaa kubabehi?' Nahanaina Pue: 'Mearomoko hai liliuko mesua i lalu kota Damsik. Indolou ina rapahaweako ope-ope au natuduako Pue Ala bona nubabehi.'
44022011	Anti pewangka iti inona, makaindimi petotokingku. Ido hai raninina rangangku hawe i kota Damsik.
44022012	I Damsik, ara hadua tobalilo, Ananias hangana. Ananias iti, tauna manoto, hai maroho peulana i Aturana Musa. Ia rabila ope-ope to Yahudi au maida i Damsik.
44022013	Maimi Ananias meangka i holangku, nauli: 'Halalungku Saulu, meita hulemoko!' I tempo iti pea womi, meita mpuumona, hai kuitami Ananias.
44022014	Roo indo, nauliangaa mbulina: 'Pue Ala au rapenombai toiyorunta hangkoya mopileimoko bona nuisa apa peundeaNa. Napileiko bona nuita Yesu, Hawina Pue Ala au manoto, hai bona nuhadi lolitaNa.
44022015	Oyomi au ina mewali sabiNa au mopahaweahe ope-ope tauna apa au nuita hai au nuhadimi.
44022016	Mewali, apa mani au nupegia? Meangkamoko hai laoko rariu. Mekakaemoko i Pue Yesu bona dosamu Naampungi.' "
44022017	"Mewali, hangko inditi, mesulemona lao i Yerusale, hai tangangku mekakae i Souna Pue Ala, kuita hambua pampetudungia.
44022018	Kuita Pue Yesu mouliangaana: 'Holigamoko padu hangko i Yerusale, lawi ampu boea Yerusale barahe ina mampoinalai kaKuposabimu.'
44022019	Kuhanai: 'Pue, hangangaa ina radokona. Lawi tauna inde moisa mpuu babehiangku hangkoya. Moisahe noumba kalaongku i sou penombaa mohaka hai mopapahaihe tauna au mepoinalai Irio.
44022020	Nodo wori, i tempona sabiMu Setepanu rapapate, ara worina indo hai kupokatana karapapatena; ikomi au mokampai hampinda tauna au mopapate.'
44022021	Roo indo, Pue mouliangaa mbulina: 'Hangangaa meangkako, lawi Kutuduko lao i tampo au karao, i tauna au barahe to Yahudi.' "
44022022	Mandiimohe tauna bosa mampehadingi Paulu mololita. Agayana kanaulina ina lao i tauna au barahe to Yahudi, monganga-ngangamohe mopakoi Paulu, rauli masisimbuku: "Papate peami! Barapi hintoto tuwo!"
44022023	I pepakoinda iti, motendemohe badunda hai mohawukahe awu anti kamasodonda.
44022024	Ido hai tadulako surodado iti motudumi surodadona moanti Paulu mesua i sounda surodado, bona rapapahai hai raparesa bona raisa pongkana apa au rakahihia to Yahudi.
44022025	Hawemohe inditi, Paulu ratakami i arii bona rapapahai. Ido hai ia mololita i hadua tadulako surodado au ara i holana, nauli: "Peisa pae hadua to Roma rapapahai ane bara mani raparesa hai rabotusi kara-karana?"
44022026	Kanahadina tadulako iti lolitana, laomi i toiwongkona, nauli: "Tua, moapari hai nutudungkai mopapahai tauna iti? Lawi tauna iti to Roma!"
44022027	Roo indo, tadulako surodado iti lao i Paulu, napekune: "Nuuliangaana, ba tou mpuu to Romako?" Nahanai Paulu: "Tou mpuu."
44022028	Nauli tadulako surodado iti: "Masuli kakubayarina i topoparenta, bona mewalina to Roma." Nahanai Paulu: "Agayana iko ide, mewalina to Roma hangko i karapoanakangku."
44022029	Roo indo, surodado au ina moparesa Paulu mousulimohe, hai langa worimi tadulako surodado iti. Lawi iami au motudu tauna motaka Paulu, agayana i tempo iti bara naisa katoRomana.
44022030	Tadulako surodado iti mampeinao moisa ba apa mpuu salana Paulu pane rasalai to Yahudi. Ido hai kahalona, ia mokakiohe ope-ope kapala-kapala tadulako menomba hai tadulako agama Yahudi au ntanina bona teruhuhe. Roo indo, Paulu rakabahami hangko i tarunggu hai raanti lao rapombelindoa.
44023001	Kahawena Paulu i poteruhuanda, ia mototokihe ope-ope tadulako iti, nauliangaahe: "Halalungku! Duuna ide-ide, mengkoruna i Pue Ala moula kabulana lalungku."
44023002	Tangana Paulu mololita nodo, Tadulako Menomba Mahile Ananias motuduhe tauna au i holana Paulu mohapa humena.
44023003	Mehana Paulu i Tadulako Menomba Mahile, nauli: "Pue Ala ina mohapa woriko, oyo au maroa i raoa peako! Hangangaa nubotusi kara-karangku moula Aturana Musa, agayana oyo haduduamu au moliungi ntepuu Aturana Musa, lawi nutuduhe tauna mohapana!"
44023004	Hangko inditi, ara hadua tauna i holana Paulu au mouliangaa: "Bai mpuuko mampohowara nodo i Tadulako Menomba Mahile au mobago i Souna Pue Ala!"
44023005	Nahanai Paulu: "Oo, bara wokoya kuisa kaiana Tadulako Menomba Mahile. Ara mpuu woa au teuki i lalu Sura Malelaha node: 'Ineeko mopakoi tadulakomu.' "
44023006	Naisa Paulu, i olonda tadulako iti, arahe au mampeulai pepaturonda to Saduki, ara worihe au mampeulai pepaturonda to Parisi. Ido hai ia mololita i ope-ope tauna, nauli masisimbuku: "Halalu! Iko ide to Parisina, hai pemuleana worina to Parisi. Idemi pongkana rapohuda-hudaana inde, lawi kupoinalai, tauna au mate, batena tuwo hule."
44023007	Karahadina to Parisi hai to Saduki lolitana iti, mombehanaimohe hai barapohe hintuwu.
44023008	Pombehanainda iti, lawi to Saduki mosapuaka katuwonda hule tauna au mate, hai barahe mampoinalai kaarana malaeka, hai bara worihe mampoinalai kaarana inao. Agayana to Parisi, batenda mampoinalai ope-ope iti.
44023009	Kahopoana, rumihi pombehanainda. Ara bahangkia guru agama au hihimbela hai to Parisi au meangkahe hai mehanaihe, rauli: "Moula polambiaki, bara ara salana tauna iti. Ara pae malaeka ba tomate au mololita iria."
44023010	Hangko inditi, kahile-hileami pombehanainda, alana tadulako surodado iti mampokalanga Paulu ina rapombehepa-hepai. Ido hai natudumohe surodadona lao mangala Paulu raanti hule i sounda surodado.
44023011	Kaindi i karombengina Paulu i sounda surodado iti, unga pea Pue Yesu meangka i holana Paulu, Nauli: "Pakaroho lalumu. KuposabimoKo inde i Yerusale, hai batena ina kuposabi woriKo i kota Roma."
44023012	Kahalona, bahangkia to Yahudi mogombohe. I pogombonda, modandimohe hai mosumpahe, rauli kadanda hampai maande ba maenu ane Paulu bara mani rapapate.
44023013	Kabosanda au mogombo iti, iba pulonda labi.
44023014	Mewali, laomohe au mosumpa iti i kapala-kapala tadulako menomba hai totosaenda to Yahudi, rauli: "Modandi hai mosumpangkai, barangkai hampai maande apa-apa ane bara mani kipapate Paulu.
44023015	Mewali, kiperapi i uma-uma hai tadulako-tadulako i Pogombo Mahile Agama bona nipakatu sura lao i tadulako surodado to Roma merapi bona Paulu raanti hule molindokau hai raparesa mbuli kara-karana. Agayana ina masilolongangkai mopapate i tanga rara."
44023016	Pinoanana Paulu mohadi tunggaianda iti. Ido hai nagagumi lao i sounda surodado mopahawe tunggaianda i Paulu.
44023017	Roo indo, Paulu mokakiomi hadua tadulako surodado, nauliangaa: "Nuporangai anangkoi ide lao i tadulakomi. Ara au ina napahawe."
44023018	Surodado iti mamporanga mpuumi lao i tadulakona, nauli: "Tua, Paulu, au ratarunggu inde, merapi bona kuanti anangkoi ide irikita. Ara au ina napahaweake."
44023019	Mewali, tadulako surodado iti mokingkimi tayena anangkoi iti, hai naanti lao i raoa, napekune: "Apa au ina nuuliangaana, anangku?"
44023020	Nahanai anangkoi iti: "Tua, arahe to Yahudi au mogombo. Tunggaianda, ina mamperapi irio bona kahalo pinoumangku raanti i lindonda tadulakonda to Yahudi, rauli bona raparesa mbuli kara-karana.
44023021	Inee nupeulai pamperapinda, lawi arahe tauna au iba pulona labi au mentabungi i rara moawunga. Modandi hai mosumpamohe bona barahe hampai maande ba maenu ane bara manihe mopapate pinoumangku. Masilolongamohe, mampegia pearaihe hurungina lolitanda hangko irio, Tua."
44023022	Nauli tadulako surodado iti: "Inee nupololita i hema-hema kanuwungkehinami tunggaianda iti." Roo indo, natudumi mesule.
44023023	Roo indo, tadulako surodado iti mokakio rodua tadulako au i woi lantina, nauliangaahe: "Pasilolonga rongatu surodado biasa, hai pitu pulona surodado au modara, hai rongatu surodado au metawala. Deade kaindi tinti hahio, meangkamokau ope-ope lao i Kaisarea.
44023024	Nipasilolonga wori dara au peisa napesawii Paulu, hai nianti lao i Gubernur Feliks bona dati marugi i rara."
44023025	Roo indo, naukimi tadulako surodado iti hambua sura lao i Gubernur, node wotuna:
44023026	"Gubernur Feliks au rabila. Ngkaya tabea hangko iriko, Klaudius Lisias.
44023027	Ara hadua tauna au rahaka to Yahudi hai ina rapapate. Agayana kuhadi tauna iti to Roma. Ido hai laomona hihimbela hai surodadongku, kiala hoholiga hangko i olonda.
44023028	Anti kakupeinaona moisa apa au rasalaia, ido hai kuanti lao i lindonda tadulakonda to Yahudi.
44023029	Raparesami, agayana bara ara salana au ralambi bona rapapate ba ratarunggu. Rasalai pea moula ada agamanda.
44023030	Roo indo, kuhadi kaarana tunggaianda to Yahudi au kadake iria. Ido hai kupopeanti irikita, Tua Gubernur. Hai kuuliangaahe iwalina inde, hangangaa laohe mosalai i lindomu."
44023031	Karoona sura iti nauki, surodado iti lao mpuumohe moula hawana toiwongkonda. Kaindi iti, Paulu raantimi lao i kota Antipatris.
44023032	Kahalona madondo, surodado au molumao pea, mesulemohe lao i sounda surodado. Surodado au modara moantimohe Paulu liliu lao i Kaisarea.
44023033	Kahawenda i Kaisarea, sura iti raweimi i Gubernur, hai Paulu wori rahuhu i kuasana Gubernur.
44023034	Karoona Gubernur mobasa sura iti, napekunemi i Paulu katoapana. Kanaisana Gubernur Paulu hangko i tampo Kilikia,
44023035	nauli: "Ane nodo, ina kuparesa mpuu kara-karamu ane hawehe iwalimu." Roo indo, natudumi surodadona mokampai Paulu i lalu sou mahile au naaro Datu Herode hangkoya.
44024001	Lima alona roo indo, Tadulako Menomba Mahile Ananias hai bahangkia tadulakonda to Yahudi lao i Kaisarea hihimbela hai hadua tauna au mapande mololita, hangana Tertulus. Kahawenda inditi, laomohe i lindona Gubernur Feliks mopahawe pesalainda.
44024002	Gubernur Feliks motudumi tauna moanti Paulu i lindona, hai Tertulus rawei tempo mololita. Tertulus mepongka mopahawe pesalainda i Paulu, nauli: "Umangki Gubernur Feliks au kibila! Ikami, taunamu au bosa, tuwongkai hangko i kamaroana poparentamu Gubernur. Anti kamapandemu moparenta, maroa katuwongki i humalele tampoki ide.
44024003	Ope-ope ide kiwoli mpuu i tanoanangki, hai barangkai oha-oha mouli ngkaya kamaroana i Tua Gubernur.
44024004	Agayana, bona datingkai ngkaya motende mbero tempomu, kiperapi ahi hangko i Tua bona nupehadingi wongkoya lolitangku au sosoe ide.
44024005	Paulu ide mampopeahi-ahi ope-ope boea. Iumba pea, ia mohuweki lalunda to Yahudi moewa topoparenta. Hai ia idemi hadua tadulakonda tauna au mampeulai paturona Yesu to Nasare.
44024006	Apa mani, ia mampeinao mopakedai Souna Pue Ala. Ido hai kihakami. (Ara tunggaiaki hangkoya mampohuda-hudaa kara-karana moula atura agamangki.
44024007	Agayana tadulako surodado Lisias moala hoholiga hangko i tayengki.
44024008	Hai ia motudu bona hema au mampeinao mosalai hangangaa mai i Uma Gubernur.) Mewali, ane nuparesa deade, ina nuhadi mpuu hangko i humena katouna ope-ope lolitangki ide."
44024009	Ope-ope to Yahudi au ara inditi, meula worihe mosalai Paulu hai mampokana lolitana Tertulus iti.
44024010	Roo indo, Gubernur moonami tayena bona Paulu mololita. Mololitami Paulu, nauli: "Matana mpuuna, lawi raweina tempo mopahawe notongku i lindona Tua Gubernur. Lawi kuisa, i parenami kamahaena Gubernur mewali topobotusi i tampoki.
44024011	Agina nuparesa lolitangku ide: hampulo pea hai rongalo au liu, laona i Yerusale menomba i Souna Pue Ala.
44024012	Barana hambela ralambi mombehanai ba mohuweki lalunda tauna bosa i Souna Pue Ala ba i sou penombaa, ba iumba pea i lalu kota.
44024013	Bara wori ara hadua tauna au peisa mopatongawa katouna popahawenda inona au rasalaiana.
44024014	Agayana idemi au kupangaku i Tua: mampeulaina Paturona Pue Yesu au rasapuaka iwalingku. Moula paturo iti, menombana i Pue Ala au rapenombai toiyorungki hangkoya, hai batena kupoinalai ope-ope au teuki i lalu Aturana Musa hai Sura Nabi-Nabi.
44024015	Peharungangku i Pue Ala batena himbela hai peharunganda iwalingku ide: kupoinalai kaina arana tempo au napakanoto Pue Ala mopatuwo hule ope-ope tomate, maroa au manoto babehianda, maroa au kadake babehianda.
44024016	Ido hai mobabehi liliuna apa au maroa, bona kuisa i lalungku kadana ara apa-apa au peisa raraiana, maroa i peitana Pue Ala, maroa i peitana manusia.
44024017	Bahangkia parena, barana lao i Yerusale. Roo indo, lao hulena bona moantina doi petulungi i halalungku to Yahudi hai moantina popenombaku i Pue Ala.
44024018	Tangangku moanti popenombaku iti, bahangkia to Yahudi molambina i Souna Pue Ala. I tempo iti, roomona mobabehi ada pampobahoi wata moula ada agamangki. Bara bosa tauna au hihimbela hai iko, hai bara wori ara au mogewo-gewo.
44024019	Agayana arahe inditi bahangkia to Yahudi hangko i propinsi Asia. Katouana, keihira au hangangaa mai mosalaina i Tua Gubernur, ane ara mpuu salangku irihira.
44024020	Agayana ihira bara ara inde. Mewali, agina iwalingku au ara inde mouli ide-ide apa kakadakengku au ralambi i karaparesangku hangkoya i lindona tadulako agama i Yerusale.
44024021	Batena pea lolitangku ide au rasalaiana hangkoya, kuuli masisimbuku i lindonda: 'Iko ide raparesa, lawi kupoinalai tauna au mate batena tuwo hule.' "
44024022	Gubernur Feliks moisa mpuu apa au rapoinalai to Sarani kana i Yesu. Ido hai nauli: "Hampai indemi hampai pohuda-hudaanta. Kubotusi rai kara-kara ide, ane hawe tadulako surodado Lisias."
44024023	Roo indo, napohawaami tadulakonda surodado mokampai Paulu. Agayana nauri rakampai, bara nodo tauna au ratarunggu. Lawi ia peisa molulumao, hai rangana rapaliu mowei apa au naparaluu.
44024024	Bahangkia alona hangko inditi, hawe worimi Gubernur Feliks hai towawinena, hangana Drusila. Drusila iti to Yahudi. Feliks motudumi surodadona moanti Paulu i lindonda, bona mampehadingihe Paulu mopahawe kana i pepoinalaina i Kerisitu Yesu.
44024025	Paulu mololita i Feliks node: ikita hangangaa manoto babehianta, hai hangangaa tabuku mokuasai peundeana lalunta, lawi ina hawe Alo Pehukuna Pue Ala. Kanahadina Feliks lolita iti, langami, pane nauli: "Nodomi hampai! Laomoko! Kukakio peako deade, ane ara katepakangku."
44024026	Katouana, naharunga Feliks kaina naweina Paulu doi bona rakabaha. Ido hai Paulu doko rakakio mololita hai ia.
44024027	Anti kanapeinaona Feliks mangala lalunda to Yahudi, ido hai Paulu napogiangaa ratarunggu liliu. Liumi rompare, Feliks napahurumi Perkius Festus mewali gubernur.
44025001	Talumi alona moparenta i propinsi iti, Festus padu hangko i kota Kaisarea lao i Yerusale.
44025002	Kahawena inditi, kapala-kapala tadulako menomba hai tadulakonda to Yahudi laomohe i Festus mopahawe pesalainda i Paulu.
44025003	Merapihe i Festus bona i kamaroana laluna natudu tauna moanti Paulu lao i Yerusale. Agayana akalanda pea bona Paulu rapapate i tanga rara.
44025004	Agayana nahanai Festus: "Paulu hangangaa ratarunggu i Kaisarea hai iko hoholiga lao hule inditi.
44025005	Aginami tadulakomi lao hihimbela hai iko i Kaisarea, bona kupehadingi lolitami, ane ara mpuu babehiana au masala."
44025006	Festus maida haminggu labi i Yerusale, hangko mesuleri lao i Kaisarea. Kahalona, ia mogulumohe ope-ope tadulako, hai napohawaahe bona Paulu raanti mai i poteruhuanda.
44025007	Kahawena Paulu inditi, aramohe to Yahudi au hangko i Yerusale au meangka motoleliki Paulu, hai mosalai. Ngkaya pakana kanawoa au kadake au rapahawea, agayana katouna popahawenda iti bara peisa rapakanoto.
44025008	Roo indo, Paulu mopahawemi notona, nauli: "Bara mani ara sala au kubabehi! Barana moliungi aturanda to Yahudi ba mopakedai Souna Pue Ala ba moewa Datu Mahile Kaisar i Roma!"
44025009	Anti kanapeinaona Festus moala lalunda to Yahudi, ido hai ia manguli i Paulu: "Ba nuunde lao i Yerusale, bona kara-karamu kupohuda-hudaa indolou?"
44025010	Nahanai Paulu: "Ide-ide, meangkana i lindona sarungkorona Kaisar, datu to Roma. Hai batena topoparenta to Roma au hintoto mobotusi kara-karangku. Nuisa mpuu, Tua Gubernur, kadana ara salangku i to Yahudi.
44025011	Ane tou mpuu ara salangku au hintotona rahukua mate, agingku rapapate. Agayana ane bara tou popahawenda to Yahudi, bara ara hadua tauna au peisa mohuhuna i lalu tayenda. Hangangaa kupahawe kara-karangku i Kaisar!"
44025012	Kanahadina Festus lolitana, mololitami i hangka tadulakona. Roo indo, mouliangaa Paulu: "Anti pamperapimu mopahawe kara-karamu i pobotusia Kaisar, batena ina lao mpuuko i kota Roma molindo Kaisar."
44025013	Bara mahae hangko inditi, Datu Agripa hai Bernike lao i kota Kaisarea mopahawe tabeana i Festus anti karaangkana mewali gubernur.
44025014	Bahangkiami alonda i Kaisarea, Festus mopahawe kara-karana Paulu i Datu Agripa, nauli: "Ara inde hadua tauna au ratarunggu i tempona poparentana Feliks.
44025015	I tempoku ara i Yerusale, kapala-kapala tadulako menomba hai totosaenda to Yahudi mopahaweana perainda i tauna ide, hai merapihe bona Paulu kuhuku.
44025016	Kuhanaihe: moula aturanda to Roma, tauna au rasalai bara peisa unga pea rahuhu i iwalina. Ia hangangaa rapohuda-hudaa mombelindo hai iwalina, hai hangangaa rawei tempo mopahawe notona.
44025017	Hangko inditi, bahangkia tadulakonda to Yahudi maihe hihimbela hai iko hangko i Yerusale. Kahawengki inde, bara kupegia mahae. Kahalona, kupohawaahe tauna moanti mai Paulu bona kupohuda-hudaa kara-karana.
44025018	Ope-ope topesalai iti ara worihe i lindoku bona mopahawehe salana. Kupehangu ara babehiana au kadake mpuu au rasalaia. Agayana au rasalaia iti, bara nodo.
44025019	Au kulambi, posisisalana pea polambianda i agamanda. Mampombehanaingihe hadua tauna au rahanga Yesu. Yesu iti mate, agayana nauli Paulu, tuwo hule.
44025020	Mewali, wulina mobotusi kara-karana iti. Ido hai kupekune i Paulu, kuuliangaa: 'Ba nuunde lao i Yerusale, bona kara-karamu rapohuda-hudaa inditi?'
44025021	Agayana naperapi bona kara-karana rapahawe i Datu Mahile Kaisar. Hai naperapi wori bona rakampai duuna hawe i lindona Kaisar. Ido hai kutudumi bona Paulu ratarunggu liliu duuna ara hawangku motudu tauna moanti lao i Kaisar."
44025022	Hangko inditi, Datu Agripa mouliangaa Festus: "Kupeinao wori mohadi lolitana." Nauli Festus: "Kahalo rai, ina nuhadi pololitana."
44025023	Kahalona, hawe mpuumohe Datu Agripa hai Bernike, rapombelambia hai ngkaya pakana pebila. Mesuamohe i lalu sou poteruhua hihimbela hai tadulako surodado hai totosae i kota. Festus mampohawaamohe tauna bona Paulu raanti mai molindohe.
44025024	Hangko inditi, Festus mololita, nauli: "Datu Agripa, uma-uma hai ope-ope au teruhu inde! Tauna ide rasalai ope-ope to Yahudi, maroa i Yerusale, maroa au inde. Monganga-ngangahe merapi iriko bona tauna ide rahuku mate.
44025025	Nauri nodo, bara ara salana au kuhumba au hintoto rapapatea. Agayana Paulu merapi mpuu bona kara-karana rapahawe i Kaisar i kota Roma, ido hai kupakanotomi bona rapakatu i Datu Mahile Kaisar.
44025026	Agayana bara mani ara kanotoana apa au ina kuuki i lalu surangku lao i Kaisar. Mewali, ido hai kuanti mai i lindomi, pelumbunami i Tua Datu Agripa au kubila. Tunggaiaku, bona karoona poparesa ide, arami au peisa kuuki.
44025027	Lawi polambiaku, bara hintoto moanti tauna lao i pobotusia Kaisar ane bara rapakanoto apa au rasalaia."
44026001	Roo indo, nauli Agripa i Paulu: "Ide-ide raweimoko tempo mouli notomu." Paulu moonami tayena, hai mepongkami mopahawe notona, nauli:
44026002	"Datu Agripa au kubila! Iyoru kuuli, morasi mpuuna, lawi peisana mouli notongku i lindona Datu, mohanai ope-ope lolitanda to Yahudi iriko.
44026003	Apa mani lawi Datu moisa mpuu adanda to Yahudi hai paturo au rapombehanaingi. Ido hai merapina wongkoya bona sabarako mampehadingi notongku.
44026004	Ope-ope to Yahudi moisa lolitakana katuwongku mepongka hangko i nguru-nguruna, maroa i tempoku kokoi mani i tampoku haduduangku, ba i tempoku maida i olonda halalungku i Yerusale.
44026005	Mahaemi to Yahudi moisa babehiangku. Ane raunde, peisahe mopatuntu lolitakana katuwongku. Iko ide tuwona moula paturonda to Parisi au rumihi poulanda ope-ope ada agamanda to Yahudi.
44026006	Ido hai raparesana inde, anti peharungangku i dandina Pue Ala i toiyorunta hangkoya.
44026007	Dandina iti rapoinalai wori ope-ope halalunta to Yahudi i hampulo hai rontina au menomba liliuhe i Pue Ala. Datu au kubila, hangko i peharungangku iti, ido hai rasalaina to Yahudi.
44026008	Hai ikamu halalungku to Yahudi, moapari pane bara nipoinalai kamakuasana Pue Ala mopatuwo hule tomate?
44026009	Hangkoya wori, tunggaiaku moewa liliu ope-ope tauna au meula i Yesu to Nasare.
44026010	Hai kuewa mpuuhe i Yerusale. I tempo iti, kulambimi sura kuasa hangko i kapala-kapala tadulako menomba, hai kutarunggu bosa to Sarani. Kuunde wori ane rahukuhe mate.
44026011	Bosa belana kupopeahi-ahihe i lalu sou penombaanda, hai kupari-parihe mosapuaka pepoinalainda i Yesu. Masodo mpuuna moitahe. Ido hai laona i boea-boeana au karao mampopeahi-ahihe."
44026012	Napaliliumi Paulu mouli notona, nauli: "Datu au kubila, itimi tunggaiaku lao i kota Damsik, lawi ratuduna hai raweina kuasa hangko i kapala-kapala tadulako menomba.
44026013	Laona i Damsik, agayana pualomi i tanga rara, unga pea kuita pewangka hangko i langi au rumihi pane pewangka alo. Pewangka iti motolelikingkai.
44026014	Madungkamongkai ope-ope hai kuhadimi hambua wotu au mololita iriko i lalu basa Yahudi, Nauliangaana: 'Saulu, Saulu, moapa hai nupopeahi-ahiNa? Mapari mpuu lalumu, lawi nuewa liliu peniniNgku.'
44026015	Kupekune: 'Ba hemaKo Pue?' Nahanaina: 'Ikomi Yesu, au nupopeahi-ahi!
44026016	Meangkamoko! Kupatongawaako wataNgku, lawi ara tunggaiaKu irio: Kupileimoko mewali topobagoNgku hai sabiNgku. Oyo hangangaa mopahawe i tauna ntanina apa au nuitami i alo ide hai apa au Kupopaitaako i alo-alo au ina mai.
44026017	Ina Kukabahako hangko i kuasanda to Yahudi hai hangko i kuasanda tauna au barahe to Yahudi. Kutudumoko lao moanti NgkoraKu irihira.
44026018	Kutuduko lao mobungkahi matanda bona mepoinalaihe. Nuninihe hangko i adanda au makaindi lao i kamabaana bona tekabahahe hangko i kuasana Datu Tokadake hai nakuasaihe Pue Ala. Kutuduko lao bona dosanda ina naampungi Pue Ala anti pepoinalainda Iriko, hai bona mewalihe taunana Pue Ala.' "
44026019	"Datu Agripa au kubila, idomi hai kupari-pari mampeulai apa au nauliangaana Pue i lalu pampetudungiaNa iriko.
44026020	Ido hai kupahawe i ope-ope tauna, hangangaa menosohe hangko i dosanda hai mengkoruhe i Pue Ala, hai hangangaa mobabehihe apa au maroa bona tongawa penosonda. Nguru-nguruna bambari iti kupahawe i kota Damsik, roo indo i Yerusale hai i humalele tampo Yudea, hai i tauna ntanina au barahe to Yahudi.
44026021	Ido hai rahakana to Yahudi i Souna Pue Ala. Rapeinao mopapatena,
44026022	agayana nauri nodo, duuna ide-ide, Pue Ala mokampaina. Hai peisa manina meangka inde mampololita kana i posabikingku Pue Yesu i ope-ope tauna, maroa i tauna au mapangka lantina, maroa i tauna biasa. Apa au kuuli ide, batena himbela hai apa au rapahawe amimi Musa hai nabi-nabi hangkoya
44026023	au manguli: Datu Topehompo hangangaa rapopeahi-ahi hai rapapate, hai Iami au nguru-nguruna tuwo hule hangko i kapate. Hai hangko indo, Ia moanti Ngkora Marasa i ope-ope tauna, maroa to Yahudi maroa au barahe to Yahudi."
44026024	Tangana mani Paulu mopahawe notona, Festus mongangami, nauli: "Magilako Paulu! Kapandemu iti au moantiko magila."
44026025	Nahanai Paulu: "Barana wongkoya magila, O Gubernur au kubila. Tou mpuu lolitangku ide, hai manoto mpuu pekiringku.
44026026	Datu Agripa moisa wori pewalina au kuuli inona. Ido hai barana langa mololita nodo i lindona. Kupekiri bara ara au bara mani nahadi Datu Agripa, lawi ope-ope au mewali hangkoya iti bara tewuniangi.
44026027	Datu Agripa au kubila! Ba nupoinalai apa au rauli nabi-nabi hangkoya? Kuisa nupoinalai!"
44026028	Nahanai Datu Agripa i Paulu: "Ba nupehangu pae ane kupehadingi apa au nupahawe iti, hampalai pea ina mewalina to Sarani?"
44026029	Nahanai Paulu: "I tempo au hampalai ba i tempo au mahae, mekakaena i Pue Ala bona Datu hai ope-ope tauna au mampehadingi lolitangku alo ide ina mewali nodo iko. Kuperapi pea bona inee nulambi popetaka nodo au kuhumba i lalu tarunggu ide."
44026030	Kahopoana, meangkamohe Datu Agripa, Gubernur Festus, hai Bernike hihimbela hai ranganda, hai padumohe hangko i sou poteruhua.
44026031	Hawemohe i raoa, mololitahe, rauli: "Tauna iti, bara woya ara salana au hintoto rapapatea ba ratarunggua."
44026032	Roo indo, Datu Agripa mouliangaa Festus: "Katouana, peisami rakabaha, ane kebara mohawira kara-karana i Kaisar."
44027001	Roo indo, rapakanatomi hangangaa meangkangkai mesawi i kapala tahi lao i tampo Italia. Paulu hai bahangkia tauna ntanina au ratarunggu rahuhumi i Yulius, tadulakonda surodado to Roma au rapatoka peahe i pobagona Kaisar.
44027002	Kapala tahi au kipesawii iami hambua kapala tahi mahile hangko i boea Adramitium au masilolonga lao monontohi boea-boea au i wiwi ntahi i propinsi Asia. Hadua rangangki au meula i polumaongki iami Aristarkus, au hangko i kota Tesalonika i tampo Makedonia.
44027003	Meangka mpuumongkai. Hai kahalona, mehupemongkai i kota Sidon. Maroa mpuu laluna Yulius i Paulu, ido hai Paulu nawei katepaka mosondaki rangana i lalu kota, bona apa au naparaluu peisa rawei.
44027004	Hangko inditi, kipaliliumi polumaongki. Anti pewuina himburu moewa polumaona kapala tahingki, ido hai menana peangkai i lewuto Siprus tanda i pembetoa alo datingkai narumpa ntepuu himburu.
44027005	Roo indo, mowetamongkai tahi au molindo tampo Kilikia hai Pampilia, duuna hawengkai i kota Mira i tampo Likia.
44027006	I Mira, tadulakonda surodado molambi hambua kapala tahi hangko i kota Aleksandria au monontohi tampo Italia. Ido hai napopelimbangkai i kapala tahi iti.
44027007	I lalu bahangkia alona, maole mpuu polumaona kapala tahi, hai kebarangkai hawe i kota Nidus. Anti pewuina himburu hangko i lindoki mai, bara kipaliliu polumaongki nodo au ratunggai nguru-nguruna. Ido hai kapala tahingki menana peami i lewuto Kreta moliu i wuntu Salmone, bona datingkai narumpa ntepuu himburu.
44027008	Mapari ntepuu i tempoki menana i lewuto Kreta iti. Kahopoana, hawemongkai i pehupea kapala tahi au rahanga Pehupea Maroa, au hungku i boea Lasea.
44027009	Anti kangkayana tempo au kipake i polumaongki, liumi alo mahile popuasaanda to Yahudi, hai ina hawe tempo makuli. Biasana i tempo iti, ope-ope kapala tahi mengkaroo lawi barapi maroa polumaonda i tahi. Ido hai Paulu mampopaingaahe, nauli:
44027010	"Halalu, moula polambiaku, ina marugi mpuuke ane tapaliliu polumaonta. Ina ngkaya karugianta. Bara pea kapala tahi hai antiata au marugi, agayana inaonta wori ina matanta."
44027011	Agayana tadulako surodado iti bara mampoinalai lolitana Paulu, lawi rumihi pampoinalaina lolitanda topoguli hai tadulakona kapala tahi.
44027012	Mewali, anti kadana maroa pehupea iti i tempo makuli, ido hai bosa tauna merapi bona pehupea iti kipalehi pea, hai kipetandaka lao bona hawengkai i boea Feniks. Tunggaianda bona mampegiangkai kaliuna tempo makuli inditi. Feniks iti iami pehupea kapala tahi i Kreta au maroa rapehupei i tempo makuli, lawi terero haodi hangko i himburu.
44027013	I tempo iti, maroa pewuina himburu hangko i selatan. Mewali, moula polambianda topobago i kapala tahingki, peisangkai mopaliliu polumaongki. Ido hai besi popotahana kapala tahi iti raoremi, hai kapalangki molumao menana liliu i lewuto Kreta.
44027014	Agayana, bara mani mahae hangko indo, hawemi himburu mahile hangko i lore. Himburu iti, rumihi pewuina hangko i mata alo, ido hai rahanga Himburu Mata Alo.
44027015	Anti kadana nabuku kapala tahi molindo himburu, ido hai rauli topobago bona rapogiangaa nawui himburu.
44027016	Bara mahae hangko indo, kapalangki nawuimi himburu i tanda selatan lewuto au kokoi au rahanga Kauda. I poliungki lewuto iti, tererongkai haodi hangko i himburu. I tempo iti, kipari-parimi modii hambua duanga au kokoi au biasana radii i taleu kapala tahi, au rahanga sekoci.
44027017	Duanga au kokoi iti, kiangkami i wongko kapala tahi hai kitaka maroho-roho bona dati matanta. Roo indo, kapala tahingki rataka hai koloro bona maroho. Langamohe topobago i kapala tahi lawi rapekiri ina morumpangkai wungi i kahehea owai au hungku i tampo Libia. Ido hai hombana rapopendaulumi hai kapalangki rapogiangaami nawui himburu.
44027018	Anti kanarumpaki uda hai angi, ido hai kahalona mepongkamohe motende antiana kapala i lalu tahi, bona mangaa pea kapala.
44027019	Nodo mbuli kahalona, parewa kapala ratendemi i lalu tahi.
44027020	Bahangkia alona, barangkai moita lenggena alo ba betue, hai bara ara katebaliana uda. Mewali masusami lalungki, hai kipehangu hangangaa molambingkai rugi.
44027021	Anti kangkayana bagonda topobago i kapala tahi, barahe tepaka maande. Hangko inditi, meangkami Paulu i olonda, nauliangaahe: "Halalu-halalu, ane kenipoinalai lolitangku hangkoya bona ineeke padu hangko i Kreta, kebarake marugi node.
44027022	Agayana ide-ide kuuliangaakau, nipakaroho lalumi! Barake ara hadua au ina mate. Batena kapala tahi ide au ina marugi.
44027023	Lawi inona kaindi, Pue Ala au kupenombai hai au mokadipurana, Ia motudumi malaekaNa bona hawe iriko.
44027024	Nauli malaeka iti node: 'Paulu, ineeko langa. Lawi batemu ina lao molindo Datu Mahile Kaisar. Hai anti kamaahina Pue Ala irio, ope-ope tauna i lalu kapala tahimu ina tehore worihe.'
44027025	Idomi hai hangangaa nipakaroho lalumi. Lawi kupoinalai mpuu pewalina apa au Nauliangaana Pue Ala.
44027026	Kehapiri magero kapala tahi ide, ina tehore peake ope-ope i hambua lewuto."
44027027	Handami hampulo hai iba alona, kapalangki nawui liliu himburu mahile i tahi Adria. Laentanga wengimi, topobagona kapalangki mohadimohe balumba au morumpa lorena. Raisa kadanapi karao lorena.
44027028	Ido hai hambua watu popehoka raulumi i tahi bona raisa kakaladuna. Kakaladuna iti, kira-kira rompulo dupana. Roo indo, raulu mbulimi alana toa, hampulo pea hai lima dupana kakaladuna.
44027029	Langamohe topobagona kapalangki lawi rapehangu ina morumpangkai watu rangka. Ido hai iba mbuana besi raulu i lalu owai i taleu, bona tetaha kapalangki. Kiunde mpuu bona holiga mabaa.
44027030	Hangko inditi, topobagohe i kapalangki mampeinaohe melangka ngkandii hangko i kapala. Laomohe nodo ina motoe besi au mantimi i lindo kapala. Katouana, mampopendaulurihe duanga au kokoi i tahi.
44027031	Agayana Paulu moita apa au rababehi iti, ido hai mouliangaahe tadulako hai surodadona: "Ane topobago iti mopalehi kapala tahingki ide, bara mpuukau ina tuwo!"
44027032	Mewali surodado iti mobotukimi popetoeana duanganda au kokoi, alana duanga iti manawo i tahi hai mailimi.
44027033	Ina mesupami alo, Paulu mouliangaahe: "Hangangaa maandekau ope-ope! Hampulomi hai iba alona, nipegia pea apa au ina mewali. Bara manikau tepaka maande.
44027034	Mewali, ido hai kuuliangaakau, hangangaa maandekau hampai, bona marohokau. Lawi bara mpuukau ina moapa-apa."
44027035	Karoona Paulu mololita nodo, naalami paande, hai mekakae i Pue Ala i lindonda ope-ope tauna. Paande iti nakira-kiraahe, hai ia haduduana mepongkami maande.
44027036	Karahadina tauna iti lolitana, maroho hulemi lalunda, pane maande worihe.
44027037	Ope-ope tauna au ara i kapala tahi iti, kabosanda rongatu pitu pulona hai ini.
44027038	Mabuhumohe maande, liliuhe motende antianda nodo gandum i lalu tahi. Tunggaianda, bona mangaa haodi kapala tahingki.
44027039	Mabaami, topobagona kapala tahi moitamohe lorena, agayana bara raisa hangana tampo iti. Moita worimohe tahi au natoleliki tampo, hai wiwina bara mowatu-watu. Ido hai ara tunggaianda bona ane peisa, mesorehe indolou.
44027040	Ope-ope koloro popotoe besi au motaha kapala tahi rabotukimi, hai besi iti rapogiangaa i lalu tahi. I tempo iti wori, koloro au motaka kamudi kapala tahi rakakahimi, bona kapala tahi peisa rapopolengko. Hombana kapalangki ratoemi i lindona bona manoto polumaongki lao i lorena.
44027041	Agayana, morumparingkai wungi i kahehea owai, hai waa kapalangki tetaha inditi, alana barapi mokale-kale. Tanda i taleuna, kapalangki marupumi, narumpa balumba tahi au mahile.
44027042	Hangko inditi, ara tunggaianda surodado mopapate ope-ope tauna au rataha, bona datihe ara au monangu lao i lorena hai melangka.
44027043	Agayana tadulakonda mokontohe, lawi naunde bona Paulu inee rapoapa. Ido hai natudumi bona tauna au moisa monangu melumpa iyoru i tahi hai monangu lao i lorena.
44027044	Roo indo, natudumohe bona tauna au bara raisa monangu moalahe pata ba kapengka kapala tahi bona rapake lao i lorena. Ido hai barangkai moapa, ope-opengkai hawe i lorena.
44028001	Kahawengki ope-ope i lorena, hangko kiisari hangana lewuto iti iami Malta.
44028002	Maroa mpuu lalunda ampu boea irikami. Ihira motarima maroamongkai, rapatuwoangkai api kipamindui, lawi keuda hai makuli.
44028003	I tempo iti, Paulu lao morampu kau hai nawoli i wongko api. Tangana mobabehi nodo, unga pea mesupa hambaa ile hangko i lalu kau, lawi mamu nahonga api. Ile iti motilomi tayena.
44028004	Karaitana ampu boea ile au mentoe i tayena Paulu, raulimi: "Tauna iti topepapate! Peita, nauri bara molambi rugi i tahi, agayana Anitu Topobotusi bara mampogiangaa tuwo!"
44028005	Agayana Paulu bara mahai nahadi. Nawalentaha pea ile iti i lalu api.
44028006	Rauli ampu boea iti, mawae deade tayena, unga pea ina madungka hai mate. Mahae-hae rapegia, agayana bara wori moapa-apa. Mewali tebali worimi pekirinda, rauli: "Paulu iti, ia au makuasa!"
44028007	Bara karao hangko inditi, ara hambua bonde. Bonde iti, bondena Publius, gubernur i lewuto iti. Anti kamaroana laluna, nakakiomongkai lao i souna, hai napotorarengkai i lalu talu alona.
44028008	I tempo iti, umana Publius mahai, napawembe hai mahai taina. Ido hai laomi Paulu i paturuana, naona tayena i watana, hai napekakaengaa. Unga pea maoha.
44028009	Roo indo, ope-ope tauna au mahai i lewuto iti maihe mamperapi tulungi i Paulu, hai ope-opehe napakaoha hangko i hakinda.
44028010	Anti pebilanda tauna iti, moweihe ngkaya anu-anunda irikami. Hai i peangkaki, rabakuimongkai, hai apa pea au kiparaluu raantimi mai hai rawoli i lalu kapala tahi.
44028011	Handamongkai talu wulana i lewuto Malta, meangka mbulimongkai mampesawii kapala tahi au hangko i Aleksandria. Kapala tahi iti mahaemi mengkaroo i lewuto iti mampegia kaliuna tempo makuli. Hangana kapala tahi iti, Towalia Moropa.
44028012	Mehupemongkai i kota Sirakusa, hai maidangkai talu alona inditi.
44028013	Hangko indo, kipaliliumi polumaongki menana hawe i kota Regium. Kahalona, himburu au maroa mewui hangko i selatan, hai rongalo roo indo mendaulumongkai hangko i kapala tahi i kota Putioli i tampo Italia.
44028014	Inditi kipohidupaamohe bahangkia halalu hampepepoinalaingki. Ikami rakakio lao i sounda hai rapotorarengkai i lalu haminggu. Hangko inditi, molumaomongkai lao i Roma.
44028015	Tangangki mani i tanga rara, halalu hampepepoinalaingki au i Roma mohadihe kaina hawengki. Ido hai maimohe mepohidupa i Pobalu-balua Apius hai i Sou Pehupea au Talu. I pohidupangki iti, Paulu motoyami Pue Ala, hai matana mpuu laluna.
44028016	Kahawengki i Roma, Paulu barapi ratarunggu. Ia rapaliu maida iumba peundeana, agayana nakampai liliu hadua surodado.
44028017	Liumi talu alona, Paulu mokakiomohe totosaenda to Yahudi bona rapohidupaa. Kahawenda, Paulu mololita, nauliangaahe: "Halalu-halalu, barato wokoya ara salangku i halalunta to Yahudi. Bara worina moliungi ada toiyorunta. Agayana nauri nodo, batengku rahaka i Yerusale hai rahuhuna i topoparenta to Roma.
44028018	Kara-karangku raparesa topoparenta to Roma, hai rapeinao pea mokabahana, lawi manotomi kadana ara salangku au hintoto rapapateana.
44028019	Agayana arahe to Yahudi hangko i Yudea au moewa liliuna. Ido hai kuperapi bona raweina tempo mohawira kara-karangku i Datu Mahile Kaisar. Nauri nodo, bara ara au kusalaiahe halalunta to Yahudi.
44028020	Kukakiokau mai mampohidupaana lawi kupeinao kupololitaakau kana i pepoinalaingku i Datu Topehompo au rapoinalai worimi to Yahudi. Ido hai ratahana inde."
44028021	To Yahudi iti mohanai, rauli: "Bara ara sura au kihumba hangko i Yudea au mampololita kana irio. Hai bara wori ara hadua tauna hangko inditi au mai moanti bambari ba mampololita dakemu.
44028022	Kiunde mpuu mampehadingi noumba pepoinalaimu. Lawi kihadi lolitanda tauna iumba pea au mosapuaka paturomu au nupeulai."
44028023	Roo indo, rapakanotomi alo poteruhuanda hai Paulu. Hawe mpuumi alo au rapakanoto, bosa tauna teruhu i paidaana Paulu. Mepongka madondo hawe kalumba, Paulu mopahaweamohe kana i poparentana Pue Ala, hai mobasa ihi Aturana Musa hai Suranda Nabi-nabi, napakanotoahe kahemana Yesu bona mepoinalaihe Iria.
44028024	Arahe au mampoinalai lolitana, ara worihe au bara mampoinalai.
44028025	Anti posisalana polambianda, ido hai mahawumohe hangko i poteruhuanda iti. Agayana hangko damanihe mogaa-gaa, Paulu mouliangaahe node: "Tou mpuuri lolitana Inao Malelaha au napahawe nabi Yesaya i toiyorunta hangkoya, node:
44028026	Nauli Pue Ala: 'Laohe nuuliangaa to Yahudi node: Mehaditohe, agayana bara raisa lempona. Meitatohe, agayana bara raisa apa au mewali.
44028027	Lawi tuhumi lalunda, talinganda rasisingi hai matanda rampidika. Lawi lohehe mototoki hai matanda, lohehe mohadi hai talinganda, lohehe mopakanoto lalunda. Kahopoana, barahe ina mesule Iriko, hai barahe ina Kuwei katuwo maroa.' "
44028028	Roo indo, nauli mbulimi Paulu irihira: "Halalu, bona niisa, ara Ngkora Marasa au mopakanoto rarana Pue Ala mohorema tauna hangko i huku dosanda. Ngkora Marasa iti roomohe rapahawea tauna au bara to Yahudi. Ihirami au ina motarima bambari iti!"
44028029	[Karoona Paulu mololita nodo, padumohe to Yahudi hai mombehahanaihe.]
44028030	Roo indo, Paulu maida i Roma rompare kamahaena i hambua sou au nasaro. Matana laluna mampohidupaahe tauna au mosondaki.
44028031	Hai bara ara kalangana mopahaweahe kana i poparentana Pue Ala hai kana i Pue Yesu Kerisitu. I hinangkana iti, bara ara au mosalempori.
45001001	Sura ide hangko iriko, Paulu, hawina Yesu Kerisitu. Ia mopileina hai motuduna moanti Ngkora Marasa au hangko i Pue Ala.
45001002	Ngkora Marasa iti nadandimi Pue Ala hai rapahawemi nabi-nabi hangkoya, nodo au teuki i lalu Sura Malelaha.
45001003	Ngkora Marasa iti mampololita kana i Anana Pue Ala, Amputa Yesu Kerisitu. Moula karapoanakaNa nodo manusia, Yesu iami pemuleana Datu Daudi.
45001004	Agayana Yesu iami Anana wori Pue Ala, lawi Iami au malelaha nodo Pue Ala. Tongawami ope-ope iti lawi Pue Ala mopatuwo hule hangko i kapate. Hai tanda kuasa iti, Napakanoto kaIana mpuumi Anana Pue Ala.
45001005	Hai anti kaYesuna, Pue Ala moweina pewati mahile, lawi Naangkana mewali suroNa, bona iko au moanti Ngkora Marasa i tauna au barahe to Yahudi i humalele dunia. Kupaguruhe bona mepoinalaihe hai mengkoruhe i Pue Yesu, duuna hangana Yesu rapomahile.
45001006	Nodo wori ikamu to Sarani au i Roma. Kabosami, barakau to Yahudi, hai Pue Ala mokakio worikau mewali kirana Yesu Kerisitu.
45001007	Ido hai kupakatu sura ide i ope-ope to Sarani i Roma, lawi Pue Ala mampokaahikau hai mokakiokau mewali taunaNa au malelaha. Kuharunga Pue Ala Umanta hai Pue Yesu Kerisitu mowatikau hangko i kabulana laluNa hai moweikau roa ngkatuwo.
45001008	Yesu Kerisitu mowatimoke. Ido hai nguru-nguruna kuuli ngkaya kamaroana i Ampuku Pue Ala anti kaikamuna halalu, lawi kamarohona pepoinalaimi i Pue Yesu tebambarimi i humalele dunia.
45001009	Mobagona hangko i lalungku mpuu mampopolumao bago au naweina Pue Ala, mopahawe Ngkora Marasa au mampololita AnaNa. Hai Pue Ala moisa ihi lalungku. Naisa noumba kakukabelaimi liliu i lalu pekakaengku.
45001010	Kupekakaengaa liliukau halalu, hai kuperapi mpuu i Pue Ala bona ane hintoto hai peundeaNa peisana lao mosondakikau.
45001011	Kupeinao mpuu mampohidupaakau, bona kukira-kiraakau pewati hangko i Inao Malelaha au mopakaroho pepoinalaimi.
45001012	Tunggaiaku bona iko wori tepakaroho anti pepoinalaimi, bona ikita momberohongi mpolaluke hadua hai hadua.
45001013	Halalu, bona niisa: bosami belana kutunggai lao mosondakikau, agayana ara liliu au mohombokina. Tunggaiaku mosondakikau, bona ara wuana pobagongku i boeami, nodo wuana pobagongku au arami i olonda tauna au barahe to Yahudi i boea-boea ntanina.
45001014	Kupeinao mosondakikau lawi moindana i ope-ope tauna. Hai rarangku mobayari indaku iti, iami mopahawena Ngkora Marasa i ope-ope tauna, maroa to Yunani ba au barahe to Yunani, maroa au mosikolahe ba au barahe mosikola.
45001015	Idomi hai kupeinao mpuu mopahawe wori Ngkora Marasa irikamu au i Roma.
45001016	Barana maea mopahawe Ngkora Marasa. Lawi hema pea au mampoinalai Ngkora Marasa iti, kuasana Pue Ala mokabahahe hangko i huku dosanda, nguru-nguruna i to Yahudi, hawe-hawe wori i tauna au barahe to Yahudi.
45001017	Hangko i Ngkora Marasa iti, taisa noumba rarana Pue Ala moimbake manoto i peitaNa. Naimbake manoto anti pepoinalainta Iria. Bara ara rara ntanina, lawi i lalu Sura Malelaha teukimi node: "Tauna au manoto i peitana Pue Ala, ihirami au molambi katuwo maroa anti pepoinalainda."
45001018	Hangko i suruga Pue Ala motudungia karumpuNa mampokarumpuhe ope-ope tauna au mosapuaka Ia hai au mobabehi babehia au kadake. Anti babehianda au kadake, manusia mosapuaka paturo au tou.
45001019	Tongawami kaarana Pue Ala i ope-ope tauna, lawi Pue Ala mpuu au mopakanotoake.
45001020	Hai kehapiri bara taita lenggena Pue Ala, agayana manusia moisa kaarana Pue Ala mepongka i pewaliana dunia. Lawi hangko i ope-ope au Napopewali, taita kamahilena tuwoNa hai taita wori kuasaNa au bara ara kaopeana. Mewali, bara ara manusia au peisa manguli: "Bara wokoya kuisa."
45001021	Moisa mpuuhe kaarana Pue Ala, agayana barahe mengkoru i Pue Ala hai barahe moisa manguli ngkaya kamaroana Iria. Pekirinda kakakaraoaari hangko i Pue Ala, alana makaindi lalunda.
45001022	Rapehangu mapandehe, agayana katouana ntulihe!
45001023	Barahe mau menomba i Pue Ala au tuwo liliu hai au bara ara katebaliana. Menombahe i lenggenda anitu au rababehi moula lenggena manusia au peisa mate. Menombahe i anitu au nodo lengge tadasi ba ile ba binata ntanina.
45001024	Mewali, manusia bara raunde menomba i Pue Ala. Ido hai Ia mampogiangaa peahe moula peundeana lalunda au kadake, alana mobabehihe sala au merikai hai au mopakaea tohaduana.
45001025	Barahe moula paturo au tou. Moula peahe paturo au mepakanawo. Lohehe menomba Iria au mampopewalihe. Apa au tuwo au napopewali Pue Ala, itiri au rapenombai hai au rapengkorui. Mole katouana, Tomepopewaliri au hangangaa tatoya duuna kamahae-haea. Amin!
45001026	Mewali, anti kadanda mau menomba i Pue Ala, ido hai Napogiangaa peahe moula peundeana lalunda au mepakaea iti. Hawe-hawe i towawine, barapohe mobabehi nodo babehia manusia biasa. Hadua-hadua towawine mampotambia hangka towawinenda.
45001027	Nodo wori tobalilo: barahe mampotambia towawine, agayana mohaokirihe hangka tobalilonda. Tobalilo mobabehi babehia au bara hintoto i hangka tobalilonda, hai kahopoana molambihe pehuku au hintoto hai babehianda au sala iti.
45001028	Anti kadanda mounde mopangaku Pue Ala i lalu pekirinda, ido hai Pue Ala mampogiangaa pekirinda mewali kadake, alana mobabehihe au bara hintoto.
45001029	Ngkaya pakana dosa hai pekiri au bara manoto i lalunda. Mehiorohe, kadake babehianda, mahinahe, mepapatehe, mobungka-bungkahe, mepodongkoahe, mombekahihihe, mekakabosaihe,
45001030	mopapakoihe hangka ranganda, mokahihihe Pue Ala, makasarahe, mampemahilehe, hai mampopetoyahe. Mohaokihe raranda mobabehi au kadake. Mosapuakahe tosaenda.
45001031	Barahe mapande, barahe mopabukei dandinda, bara ara ahinda, barahe motulungi hangka ranganda.
45001032	Moisa mpuuhe aturana Pue Ala au manguli hema-hema au mobabehi nodo hangangaa rahuku mate. Agayana nauri nodo, mobabehi mpaliliuhe babehia au kadake iti, hai mampokatanarihe babehianda ranganda au meula wori irihira.
45002001	Taisa mpuu halalu, ane Pue Ala mohuku tauna au mobabehi dake, pobotusiNa batena tou. Agayana ikita bara ara rarana mosalai ranganta, lawi ane tasalai ranganta, lempona tasalai wori watanta haduduanta, lawi apa au rababehi ranganta, iti wori au tababehi. Mewali, bara mpuu ara raranta mosalai salanda ranganta.
45002003	Ane tababehi babehia au tasalaia ranganta, ineeri tapehangu barake nahuku Pue Ala.
45002004	Maroa mpuu laluna Pue Ala, sabara hai mahile ahiNa. Agayana inee tauli i lalunta: "Bara paraluu tabaliki babehianta." Nikatuinao halalu: tunggaiana kamaroana laluna Pue Ala, bona ara katepakanta menoso hangko i dosanta.
45002005	Mewali halalu, inee matua lalunta, ineeke bara mobaliki babehianta. Lawi ane bara tabaliki babehianta, ina mantimi hukunta i alo pobotusi kahopoa dunia. I alo pobotusi, Pue Ala ina mobotusi ope-ope i kanoto-notoaNa hai mohuku ope-ope tauna au kadake.
45002006	Ia ina mohurungi babehianda ope-ope tauna.
45002007	Ara tauna au mobabehi liliuhe apa au maroa, lawi mampeinaohe molambi petoya, pebila hai katuwo au bara ara kahopoana hangko i Pue Ala. I tauna au nodo, Pue Ala ina moweihe katuwo maroa au bara mokahopoa.
45002008	Agayana ara worihe tauna au mampekiri pea watanda haduduanda. Barahe mau moula peundeana Pue Ala, moula pearihe peundeanda haduduanda au kadake. Ihira iti au ina molambi karumpuNa hai pehukuna Pue Ala.
45002009	Ope-ope tauna au mobabehi dake, batenda mantodiha hai molambi kapari, mepongka hangko i to Yahudi, hawe-hawe wori i tauna au barahe to Yahudi.
45002010	Agayana tauna au mobabehi roa ina molambihe petoya, pebila hai roa ngkatuwo, nguru-nguruna i to Yahudi, hawe-hawe wori i tauna au barahe to Yahudi.
45002011	Lawi Pue Ala bara mampopontani tauna.
45002012	Tauna au bara moisa Aturana Musa hai au madosa, batena masalahe hai hintoto ragaakihe hangko i Pue Ala. Pue Ala mohukuhe anti kamadosanda, agayana barahe Nahuku anti poliunginda Aturana Musa. Nodo wori tauna au moisa Aturana Musa hai au madosa, Nahuku worihe Pue Ala, agayana ihira iti Nahuku anti poliunginda Aturana Musa.
45002013	Lawi tauna au mohadi Aturana Musa, barari ihira au ina mewali manoto i peitaNa Pue Ala. Au bara ara kamasalanda i peitana Pue Ala, batena pea tauna au moulahe ope-ope Aturana Musa.
45002014	Tauna au barahe to Yahudi bara moisa Aturana Pue au nauki Musa. Agayana nauri nodo, batena masala worihe i peitana Pue Ala. Lawi lalunda moisa mpuu babehia au maroa hai babehia au kadake. Iti taisa lawi hambela-hambela mobabehi worihe apa au maroa nodo au teuki i lalu Aturana Musa. Nauri barahe moisa Aturana Musa au teuki, lalunda haduduanda au mewali nodo Aturana Musa irihira.
45002015	Anti babehianda, tongawami kaarana parenta hangko i Aturana Musa au teuki i lalunda. Hangko i pekirinda, taisa wori kaarana Aturana Pue Ala i lalunda, lawi hambela-hambela nauli lalunda: "Sala babehia iti," hai hambela-hambela wori, nauli lalunda "Maroa babehia iti."
45002016	Nodo wori i alo pobotusi kahopoa dunia. I tempo iti, Pue Ala ina mowei kuasa i Yesu Kerisitu bona Nabotusi ope-ope au tewuniangi i laluna manusia. Itimi Ngkora Marasa au kuanti.
45002017	Mewali, kaliliuana halalu, noumbamoke ikita to Yahudi? Ba arake au mampemahile lawi tauli mohintuwumoke hai Pue Ala? Ba arake au mouli kaina nadokonta Pue Ala anti peulanta i Aturana Pue au napahawe Musa?
45002018	Ikita to Yahudi, taisa peundeana Pue hai taisa mampoposisala apa au maroa hai apa au kadake, lawi tahumba paturo hangko i Aturana Musa.
45002019	Noumbari ane ikita to Yahudi manguli i lalunta: ikita ide au mapande. Taisa monini tauna au bara moisa Pue Ala. Ikita ide au hangangaa mopakanoto tauna au ara manihe i lalu kakaindiana hai au bara manihe moisa paturo au tou. Lawi paturo au tou iti teukimi i lalu Aturana Musa au ara irikita to Yahudi.
45002021	Mewali, ane ikita mopaturo tauna ntanina, moapari pane watanta haduduanta bara tapaturo? Tapaturo ranganta bona datihe manangka. Moleri ikita, manangkatoke!
45002022	Tauliangaa ranganta inee mebualosi, moleri ikita, mebualositoke! Tauli barake menomba i anitu. Agayana ane tou-tou nodo, moapari hai arake au mopanangka anu-anu hangko i lalu sou penombaa anitu?
45002023	Ba mampemahileke lawi arami irikita Aturana Pue Ala au napahaweake Musa hangkoya? Agayana apami pobunduana ane takakabosai pea Pue Ala i kadanta mampeulai hawaNa?
45002024	Ara au teuki i lalu Sura Malelaha hangkoya au manguli node: "Ikamu to Yahudi, anti kakadakena babehiami, ido hai tauna au barahe to Yahudi mopakoi wori hangana Pue Ala."
45002025	Ikita to Yahudi, tauli ara pobunduana ada petilenta moula Aturana Musa. Hai ara mpuu pobunduana karatilenta, asala tapeulai mpuu Aturana Musa. Agayana ane taliungi Aturana Musa, barapi mobundu karatilenta.
45002026	Tauna au barahe to Yahudi, barahe ratile moula Aturana Musa. Agayana ane manoto babehianda moula apa au ratuntu i lalu Aturana Musa, batena nadokohe Pue Ala himbela hai tauna au ratile moula Aturana Musa.
45002027	Ane nodo, kahopoana, babehianda tauna au barahe to Yahudi ina mopatongawa kamasalanta ikita to Yahudi. Lawi ikita ide molambi Aturana Musa au teuki, hai ratile worike moula Atura iti, agayana nauri nodo, taliungi pea hawana Pue Ala. Hai ihira au bara ratile, ihirari au moula hawana Pue Ala.
45002028	To Yahudi ratile moula Aturana Musa, agayana karatilenda iti iami ada au rabababehi pea i watanda hai raita pea i raoa. Bara iti au mampopewalihe taunana Pue Ala.
45002029	To Yahudi au nadokohe Pue Ala, iami tauna au moulahe Pue Ala hangko i lalunda hai ratile mpuuhe i lalunda. Lempona, nadokohe Pue Ala anti pobagona Inao Malelaha i lalunda, bara anti peulanda i atura-atura au teuki. Tauna itimi au ina natoya Pue Ala. Kehapirihe bara ratoya tauna, agayana Pue Ala batena motoyahe.
45003001	To Yahudi hai tauna au barahe to Yahudi himbela pea, masalamohe ope-ope i peitana Pue Ala. Agayana inee tapehangu kadana melumbu porasinda to Yahudi hangko i tauna ntanina hai kadana mobundu ada petile.
45003002	Ara mpuu pewati irikita to Yahudi, hai ngkaya pobunduana! Nguru-nguruna, Pue Ala mowei NgkoraNa i to Yahudi hangkoya.
45003003	To Yahudi au hantanga, barahe mepoinalai i Pue Ala. Agayana nauri nodo, Pue Ala batena mopabukei liliu dandiNa irihira.
45003004	Kehapiri ope-ope tauna modongko, batena tou lolitana Pue Ala. Takatuinao apa au nauli Datu Daudi hangkoya. Nauli node: "O Pue, batena tou mpuu lolitaMu. Kehapiri ba hema pea au mosalaiKo, batenda mopangaku kamanotoMu."
45003005	Mewali, babehiana manusia au bara manoto mopatongawa kamanotona Pue Ala. Agayana inee tapehangu kadana manoto Pue Ala ane Ia mokarumpuike anti babehianta au kadake. Ara mpuu manusia au rapehangu nodo,
45003006	agayana pekirinda bara tou. Lawi ane rapana bara manoto Pue Ala, Ia bara peisa mampohuda-hudaa kara-karanda ope-ope tauna i alo pobotusi kahopoa dunia.
45003007	Agayana ara tauna au manguli node: "Ane babehianta au motengko mopatongawa katouna Pue Ala pane ratoya, moapari hai Nahukuke anti dosanta?"
45003008	Ane nodori, peisa tauli: "Agina tababehi peami babehia au kadake bona mesuwu au maroa." Ara tauna au mogoli-goli lolitangku, rauli mololitana nodo. Tauna iti, hintoto mpuuhe nahuku Pue Ala.
45003009	Mewali, node: ikita to Yahudi, bara meliu kamaroanta hangko i tauna ntanina. Lawi nodo au kuuli inona, ope-ope tauna batena masala, lawi ikita ope-ope tomadosake, maroa to Yahudi maroa tauna ntanina.
45003010	Lawi ara teuki i lalu Sura Malelaha node: "Bara ara tauna au manoto, nauri hadua.
45003011	Bara ara au mapande i peitana Pue Ala. Bara ara au mohaoki Ia.
45003012	Ope-ope tauna mokaraohi Pue Ala, Barapi mobundu tuwonda. Bara ara tauna au maroa babehianda, nauri hadua.
45003013	Kedai hai mepakaea lolitanda, Lolita mpebagiu mesupa i humenda. Lolitanda mopakasusa pea lalunda ranganda nodo petilo ile au mobisa.
45003014	Ope-ope lolitanda, petatarahu pea hai petunda-tunda.
45003015	Mohiho liliuhe mampeinao mopapate ranganda.
45003016	Iumba pea kalaoanda, moantihe dake hai kapari.
45003017	Barahe mau modame.
45003018	Barahe moisa mengkoru i Pue Ala."
45003019	Hangko i apa au teuki i Aturana Musa, taisa kadana ara tauna au manoto. Hai taisa ope-ope au teuki i Aturana Musa, batena mokanai to Yahudi au rawei Atura iti. Mewali, bara ara hadua tauna au peisa mouli kamanotona. Ope-ope tauna batena masala i peitana Pue Ala.
45003020	Bara ara hadua au manoto i peitana Pue Ala hangko i pampeulaina Aturana Musa. Lawi hangko i Atura itiri, taisa kamadosanta.
45003021	Agayana ide-ide Pue Ala motudungiake noumba rarana manusia peisa mewali manoto i peitaNa. Hai rara iti tepahawemi hangkoya i lalu Sura Aturana Musa hai suranda nabi-nabi. Barake mewali manoto i peitana Pue Ala anti kamampeulainta Aturana Musa.
45003022	Pue Ala mopakanotoke i peitaNa ane mepoinalaike i Yesu Kerisitu. Iti Nababehi i ope-ope tauna au mepoinalai, barake Napopontani moula katoapanta.
45003023	Lawi madosamoke ope-ope, hai barake hintoto molambi kiranta i lalu peawana tuwona Pue Ala.
45003024	Agayana Pue Ala mokabahamoke hangko i huku dosanta, hai moimbake manoto i peitaNa anti kanapahurunta Kerisitu Yesu. Ope-ope iti Nawei mberoke anti kabulana laluNa.
45003025	Moula hawana Pue Ala, Yesu rapapate hai waheNa tebumbuha. Iti nababehi Pue Ala, bona Yesu rahuku mohalea dosa manusia, bona teampungi dosanta ane mepoinalaike Iria. Hangko damani Yesu mate, Pue Ala bara mohuku dosa manusia. Anti kasabaraNa, Napogiangaa pea dosa manusia i tempo iti.
45003026	Agayana ane Pue Ala bara mohuku dosa, lempona Ia bara manoto. Mewali i kapatena Yesu, Pue Ala mampetudungia kamanotoNa, lawi dosa manusia nahuru Yesu. Ido hai taisa kamanotona Pue Ala hai taisa wori Pue Ala ina moimba manoto ope-ope tauna au mepoinalai i Yesu.
45003027	Mewali, barapi ara raranta mampemahile. Lawi Pue Ala barake modoko anti babehianta au maroa. Nadokoke anti pepoinalainta i Pue Yesu.
45003028	Lawi idemi patoana lolitangku: ikita mewali manoto i peitana Pue Ala anti pepoinalainta, bara hangko i babehianta au maroa moula Aturana Musa.
45003029	Hai bara pea to Yahudi au napokaahi Pue Ala. Ia mampokaahi wori tauna au barahe to Yahudi.
45003030	Lawi Pue Ala hadua pea, hai Iami au mopakanoto to Yahudi anti pepoinalainda, hai Ia wori au mopakanoto tauna au barahe to Yahudi anti pepoinalainda.
45003031	Mewali, Pue Ala moimbake manoto i peitaNa anti pepoinalainta pea, barari anti peulanta i Aturana Musa. Agayana ineeri tapehangu kadana tou Aturana Musa. Lawi anti pepoinalainta, tapokanami Atura iti.
45004001	Mewali, peisa taala pandiri hangko i katuwona Burahima, toiyorunda to Yahudi. Noumba rarana Burahima mewali manoto i peitana Pue Ala?
45004002	Ane rapana Burahima mewali manoto i peitana Pue Ala anti babehiana au maroa, peisami mampemahile. Agayana bara ara pongkana Burahima mampemahile i lindona Pue Ala, lawi ia bara mewali manoto i peitana Pue Ala anti babehiana au maroa.
45004003	Lawi ara teuki i lalu Sura Malelaha au manguli node: "Burahima mepoinalai i Pue Ala, ido hai naimba Pue Ala manoto i peitaNa."
45004004	Pandirina, tauna au maande gaji ara rarana mampesingarai sarona. Sarona iti bara rawei mbero, batena anuna haduduana.
45004005	Agayana pohintuwuta hai Pue Ala bara nodo tauna au maande gaji. Lawi barake nadoko Pue Ala anti kamaroana babehianta. Ane mepoinalaike i Pue Ala, kehapirike masala, Ia moimbake manoto i peitaNa anti pepoinalainta Iria.
45004006	Paturo ide himbela hai lolitana Datu Daudi hangkoya. Lawi Daudi mampololita kana i kamorasinda tauna au nadoko Pue Ala, hai au Naimba manoto i peitaNa, agayana bara anti kamaroana babehianda.
45004007	Nauli Daudi node: "Morasi tauna au teampungi salanda, hai au teingihi dosanda.
45004008	Morasi mpuuhe, lawi Pue Ala barapi mohaoki dosanda."
45004009	Pewati au napololita Daudi iti bara pea rahumba tauna au ratile, agayana rahumba worihe tauna au bara ratile. Lawi nodo au roomi kuuli inona, Pue Ala moimba Burahima manoto anti pepoinalaina pea.
45004010	Lawi impira Burahima mewali manoto i peitana Pue Ala? Karoona ratile ba hangko damani ratile? Ane tabasa tuntukana, taisa mpuu: Burahima mewali manoto i peitana Pue Ala hangko damani ratile.
45004011	I boko karatilena, hai karatilena iti mewali tanda kamanotona i peitana Pue Ala. Mewali, tongawami irikita: Burahima mewali manoto i peitana Pue Ala anti pepoinalaina hangko damani ratile. Ido hai peisa tauli: Burahima rapouma tauna au barahe to Yahudi au mepoinalai i Yesu, lawi kehapirihe bara ratile moula Aturana Musa, batena mewalihe manoto i peitana Pue Ala anti pepoinalainda au himbela hai Burahima.
45004012	Nodo wori Burahima rapouma to Yahudi, lawi iami au rapopandiri ope-ope to Yahudi au ratile hai au mepoinalai i Pue Ala nodo Burahima hangko damani ratile.
45004013	Hangkoya Pue Ala modandi i Burahima hai i pemuleana kaina Naweinda dunia. Tunggaiana Pue Ala bona Burahima hai pemuleana mewali manoto anti pepoinalainda alana molambihe apa au Nadandi iti. Barahe molambi apa au nadandi Pue Ala anti peulanda i Aturana Musa.
45004014	Lawi ane rapana, tauna au moula Aturana Musa molambi apa au nadandi Pue Ala, lempona pepoinalainta i Pue Ala bara mobundu, hai dandiNa bara ina mewali.
45004015	Lawi au tahumba hangko i Aturana Musa iami karumpuna pea Pue Ala, lawi moliungike Atura iti. Ane rapana Pue Ala barake mowei AturaNa, kebarake masala moliungi Atura iti, lawi bara taisa.
45004016	Mewali, Pue Ala moimbake manoto i peitaNa anti pepoinalainta, bona apa au nadandi Pue Ala iti tatarima nodo pea kabulana mbero laluNa au bara ara intolohina, bona ope-ope pemuleana Burahima batena molambi apa au Nadandi. Dandina Pue Ala iti bara pea kiranda to Yahudi au moisa Aturana Musa. Dandina Pue Ala iti batena kiranda hema-hema au mepoinalai i Pue Ala nodo Burahima. Lawi Burahima iami umanta ope-ope.
45004017	Ara lolitana Pue Ala i Burahima au teuki node: "Kupopewalimoko umanda bosa tauna i humalele dunia." I peitana Pue Ala, Burahima mewali umanta ope-ope lawi Ia mepoinalai i Pue Ala. Hai Pue Alami au mopatuwo hule tomate hai au mopaara apa au bara mani ara, nauri hai lolitaNa pea.
45004018	Bara ara peharungana Burahima moana i tempona saemi. Nauri nodo, Burahima mepoinalai hai meharunga i Pue Ala, alana ia mewali umanda bosa tauna i humalele dunia. Lawi hangko damani Burahima moana, Pue Ala modandi iria, Nauli: "Kabosanda pemuleamu ina mewali nodo betue i langi."
45004019	Agayana i tempo iti, tinuwuna Burahima hungkumi hangatu parena. Ia nodo tauna au ina mate, lawi sae ntepuumi. Nodo wori Sara towawinena. Watana Sara nodo worimi au mate lawi lalo. Mewali, naisa Burahima kadanapi ara peharungana molambi anana. Agayana nauri nodo, bara makura pepoinalaina. Batena naharunga liliu kaina arana anana.
45004020	Bara bata-bata laluna i dandina Pue Ala, agayana katetatambaiari pepoinalaina i dandina Pue Ala. Anti pepoinalaina iti, maroho laluna. Ido hai Burahima motoya liliu Pue Ala,
45004021	lawi napoinalai kamakuasana Pue Ala mopabukei dandiNa.
45004022	Anti pepoinalaina iti, ara teuki i lalu Sura Malelaha hangkoya au manguli: "Pue Ala moimba Burahima manoto i peitaNa."
45004023	Au teuki iti, bara pea kana i Burahima.
45004024	Au teuki iti, batena mokanai worike. Ikita ide, nadoko worimoke Pue Ala au moimbake manoto i peitaNa, lawi mepoinalaike i Pue Ala au mopatuwo hule Amputa, Pue Yesu.
45004025	Yesu itimi au mokira wataNa rapapate mohuru salanta. Hai roo indo, Pue Ala mopatuwo hule bona mewalike manoto i peitaNa.
45005001	Mewali, ide-ide manotomoke i peitana Pue Ala anti pepoinalainta. Ido hai maroami pohintuwuta hai Pue Ala anti kanatanga-tangainta Amputa Yesu Kerisitu.
45005002	Anti pepoinalainta i kanatanga-tangainta Yesu Kerisitu au mopahintuwuke hai Pue Ala, ido hai taisami kabulana laluna Pue Ala i lalu katuwonta ide. Hai matana lalunta, lawi maroho peharunganta. Anti peharunganta iti, taisa kaina molambita kiranta i lalu peawana tuwona Pue Ala.
45005003	Hai bara iti pea, matana worike i lalu kapari au morumpake, lawi taisa hangko i kapari iti, meguruke bona mantaha.
45005004	Hai ane mantahake, peisake monangi pekelo, hai Pue Ala ina mampokatana babehianta. Hai ane taisa babehianta moula peundeana Pue Ala, batena kamaroho-rohoa peharunganta i Pue Ala.
45005005	Hai ane meharungake i Pue Ala, peharunganta iti bara ina mepakanawo lawi ope-ope au taharunga hangko Iria ina mewali. Taisa iti, lawi tongawa ahina Pue Ala i lalunta anti pokalena Inao Malelaha au Naweike.
45005006	Nodemi ahina Pue Ala irikita: i tempo au napakanoto Pue Ala, kadana ara rohonta mokaraohi dosanta, i tempo iti Kerisitu mate mopahuruke nauri bara manike mengkoru i Pue Ala.
45005007	I manusia, makura au raunde mate mopahuru rangana au bara masala. Ane rangana iti tauna au maroa mpuu laluna, babila ara mpuu hadua au naunde mate mopahuru.
45005008	Agayana ahina Pue Ala bara nodo. Pue Ala motudungia ahiNa irikita tanganta mani madosa. Lawi tanganta mani madosa, Kerisitu mate mopahuruke.
45005009	Mewali ide-ide, manotomoke i peitana Pue Ala lawi Yesu mate mohuru dosanta. Ido hai taisa katekabahantami hangko i karumpuna Pue Ala i alo pobotusi kahopoa dunia anti kanatanga-tangainta Yesu Kerisitu.
45005010	Hangkoya, tanganta mani moiwali hai Pue Ala, Ia motudu mai AnaNa mate mohuru dosanta bona hintuwuke hai Ia. Mewali, ide-ide hintuwumoke hai Pue Ala, hai Yesu tuwo liliu hihimbela hai ikita. Ido hai manoto katekabahantami hangko i karumpuna Pue Ala i alo pobotusi kahopoa dunia.
45005011	Hai bara iti pea, matana mpuu lalunta mampokatana roana Pue Ala au tahumba anti kanatanga-tangainta Amputa Yesu Kerisitu. Lawi hangko i Yesu Kerisitu, maroami pohintuwuta hai Pue Ala.
45005012	Dosa ara i dunia anti hadua tauna au moliungi hawana Pue Ala, iami Adama. Anti dosana Adama, arami kapate i lalu dunia, alana kapate morumpa ope-ope tauna, lawi madosake ope-ope.
45005013	Hangkoya, hangko damani ara Aturana Pue Ala au napahawe Musa, madosa mpuu ope-ope tauna. Agayana ane bara ara atura au raweihe, tauna bara peisa rasalai i dosanda.
45005014	Agayana nauri nodo, mepongka i tempona Adama duuna hawe i tempona nabi Musa, kapate mangulele i ope-ope tauna. Kehapirihe bara moliungi hawana Pue Ala nodo au naliungi Adama, batena mate mpuuhe himbela hai Adama. Adama peisa rapandiri nodo Yesu, hadua tauna au hawe i bokona.
45005015	Agayana pobagona Adama hai pobagona Yesu karao mpuu posisalana. Kabulana laluna Pue Ala irikita melumbu kamahilena hangko i peliungina Adama. Anti peliungina Adama, ope-ope tauna mate. Agayana melumbu mpuu kabulana laluna Pue Ala au Nawei mbero i manusia anti petanga-tangaina Yesu Kerisitu.
45005016	Kabulana laluna Pue Ala irikita mosisala hai dosana Adama. Tauna au hadua iti moliungi hawana Pue Ala, alana ope-ope tauna masala i peitana Pue Ala hai hangangaa rahuku. Agayana anti kabulana laluna Pue Ala irikita, Ia moingihi ope-ope dosanta hai moimbake manoto i peitaNa.
45005017	Anti peliungina tauna au hadua iti, kapate mokuasai ope-ope tauna anti pohintuwunda hai tauna au hadua iti. Agayana melumbu mpuu kamaroana babehiana tauna au hadua, iami Yesu Kerisitu! Hema pea au mepoinalai Iria molambihe kuasa hai katuwo maroa au bara mokahopoa. Iti ralambi anti kabulana laluna Pue Ala lawi mahile mpuu kamaahiNa irikita. Ia moimbake manoto i peitaNa anti pohintuwuta hai Yesu Kerisitu.
45005018	Mewali, anti kamanawona Adama, ope-ope tauna masala hai hintoto rahuku. Nodo wori, anti babehiana Yesu au manoto, ope-ope tauna peisa mewali manoto i peitana Pue Ala hai molambi katuwo maroa au bara mokahopoa.
45005019	Adama bara mengkoru i Pue Ala, alana ope-ope tauna madosa. Nodo wori, Yesu mengkoru i Pue Ala duuna mate i kau mombehape. Anti pengkoruNa iti, ope-ope tauna peisa mewali manoto i peitana Pue Ala.
45005020	Arami tunggaiana Aturana Pue Ala au napahawe Musa. Atura iti nawei Pue Ala i manusia bona tongawa mpuu kamasalanda ope-ope tauna, lawi ngkaya peliunginda i Atura iti. Agayana nauri rumihi kamahilena dosa manusia, kamahile-hileari kabulana laluna Pue Ala i manusia!
45005021	Hangkoya dosa iami au makuasa i lalu katuwona manusia, alana ope-ope tauna hangangaa rahuku mate hai ragaaki hangko i Pue Ala. Agayana ide-ide, kabulanari laluna Pue Ala au makuasa i lalu katuwonta. Hangko i kabulana laluNa iti, Pue Ala moimbake manoto i peitaNa hai moweike katuwo maroa au bara mokahopoa anti petanga-tangaina Yesu Kerisitu Amputa.
45006001	Pue Ala moampungi dosanta anti kabulana laluNa irikita. Agayana ineeri tapehangu ane mobabehi liliuke dosa ina katetetambaia ahina Pue Ala moampungike.
45006002	Inee tapehangu nodo halalu! Bara hintoto ane mobabehi liliuke dosa, lawi matemoke hihimbela hai Kerisitu bona dosa barapi makuasa irikita.
45006003	Niisa mpuu halalu, ikita ide rariu i lalu hangana Kerisitu Yesu, hai karariunta iti, lempona mateke hihimbela hai Kerisitu Yesu.
45006004	I karariunta iti, ikita nodoke tauna au mate hai ratawu hihimbela hai Kerisitu bona nodo Kerisitu rapatuwo hule hangko i kapate anti kuasana Pue Ala Umanta, nodo wori molambike katuwo au wou hai mobabehike apa au manoto i peitaNa.
45006005	Mewali, ane mohintuwu mpuuke hai Yesu i lalu kapateNa, ina Napatuwo hule worike himbela hai Ia, hai babehianta ina Napawou.
45006006	Taisa halalu: katuwonta au hangkoya rapapatemi hihimbela hai Kerisitu i kau mombehape, bona magero kuasa dosa i lalu katuwonta datike napohawi dosa.
45006007	Lawi ane pandirina, hadua tauna mate, ina tekabaha hangko i kuasa dosa.
45006008	Mewali, ane mate mpuuke hihimbela hai Kerisitu, tapoinalai kaina tuwonta wori hihimbela hai Ia.
45006009	Lawi taisa halalu, Kerisitu rapatuwo hule, hai roo indo, tuwo liliumi. Barapi ara kuasa au peisa mopapate Ia.
45006010	Hambela pea Ia mate monangi kuasa dosa duuna kamahae-haea. Hai ide-ide, tuwo liliumi moula peundeana Pue Ala.
45006011	Nodo wori ikita, hangangaa tauli i lalunta: "Matena hihimbela hai Kerisitu Yesu; barapona mohintuwu hai dosa. Tuwo peana moula peundeana Pue Ala anti pohintuwuku hai Kerisitu Yesu."
45006012	Ido hai kuweikau lolita, halalu: inee tapogiangaa dosa mokuasai katuwonta i dunia ide; inee tapeulai peundeana lalunta au kadake.
45006013	Watanta ide inee tapake mobabehi dosa hai babehia au kadake. Agina tapaisare katuwonta i Pue Ala, lawi tekabahamoke hangko i katuwonta au hangkoya hai talambimi katuwo au wou. Hangangaa tahuhu watanta i Pue Ala bona watanta ide tapake mobabehi babehia au manoto.
45006014	Lawi ikita, barapoke nakuasai dosa. Lawi barapoke meharunga i Aturana Musa, agayana meharunga peake i kabulana laluna Pue Ala.
45006015	Mewali, barapoke meharunga i Aturana Musa. Pue Ala moimbake manoto i peitaNa anti kabulana laluNa, bara anti peulanta i Aturana Musa. Agayana inee tapehangu ane nodori kabulana laluNa irikita, peisa mpuuke mobabehi dosa. Inee tapehangu nodo!
45006016	Niisato halalu: ane pandirina, mengkoruke i hadua tauna hai tapeulai hawana, ikita mewali hawina tauna iti. Nodo wori hai dosa: ane tapeulai liliu peundeana lalunta au kadake, napohawike dosa. Kahopoana ina molambike kapate au mogaakike hangko i Pue Ala duuna kamahae-haea. Agayana ane mengkoruke i Pue Ala, napohawike Pue Ala hai mobabehike peundeaNa.
45006017	Hangkoya hangko damanikau mepoinalai i Yesu, napohawi mpuukau dosa. Agayana ngkaya kamaroana i Pue Ala! Lawi ide-ide mengkoru mpuumokau i Pue Ala hangko i lalumi moula paturo au rapahaweakau.
45006018	Mewali, tekabahamokau hangko i kanapohawimi dosa, hai mewalimokau hawina Pue Ala au moula peundeaNa.
45006019	Ngkora pandiriku ide kupake bona mamura kaniisana paturongku. Hangkoya napohawikau dosa, lawi watami nipogiangaa moula peundeana lalumi au kadake hai au bara hintoto, alana kakakadakeari babehiami. Mewali ide-ide, agina nihuhu watami i Pue Ala bona mewalikau hawiNa alana manoto mpuu babehiami hai malelaha wori tuwomi.
45006020	Hangkoya tangami mani napohawi dosa, barakau mampeulai peundeana Pue Ala.
45006021	Pewati apami au nihumba hangko i katuwomi au hangkoya iti? Bara mpuu ara! Nipokaea peami babehiami au hangkoya. Babehia iti moantike i kapate au mogaakike hangko i Pue Ala.
45006022	Agayana ide-ide, tekabahamokau hangko i kuasa dosa hai napohawimokau Pue Ala. Iti au moanti pewati irikamu, alana malelaha tuwomi, hai kahopoana molambikau katuwo maroa duuna kamahae-haea.
45006023	Hema au mobabehi dosa batena molambi sarona, hai sarona iti iami kapate au mogaakike hangko i Pue Ala. Agayana anti kabulana laluna Pue Ala irikita, ido hai Naweike katuwo maroa au bara mokahopoa. Kabulana laluNa iti tahumba anti pohintuwuta hai Kerisitu Yesu, Amputa.
45007001	Mewali, halalu, ide-ide ina taala hambua ngkora pandiri hangko i aturana topoparenta. Niisa halalu: ikita manusia batena tuwoke i lalu kuasana aturana topoparenta tanganta mani tuwo. Agayana ane mateke, barapi ara kuasana atura iti irikita.
45007002	Pandirina, ara hadua towawine au motambi: ane tuwo mani tobalilona, batena tetaka i tobalilona moula atura posamboko. Agayana ane mate tobalilona, tekabahami hangko i atura au motaka i tobalilona.
45007003	Mewali, ane pandirina towawine iti mombekadipura hai tobalilo ntanina tangana mani tuwo tobalilona au nguru-nguruna, mebualosi hangana. Agayana ane matemi tobalilona, barapi tetaka hai atura iti. Kehapiri motambi hai tobalilo ntanina, barapi teimba masala.
45007004	Nodo wori ikita halalu: Aturana Musa peisa rapandiri nodo tobalilonta au hangkoya. Hangkoya tetakake i Aturana Musa. Agayana ane mateke hihimbela hai Kerisitu, tebolehimi pohintuwuta hai Atura iti. Hai ide-ide, mohintuwumoke hai tohaduana, iami Kerisitu au tuwo hule hangko i kapate. Anti pohintuwuta hai Kerisitu, ikita mobundu i Pue Ala.
45007005	Hangkoya, i kadanta mani mepoinalai i Yesu, ara peundeana lalunta au mampeinao mobabehi au kadake. Hai apa au rakontoake i Aturana Musa, itimi au tapeinao tababehi. Lawi i lalu katuwonta au hangkoya, watanta tapake mobabehi dosa, alana hintotoke rahuku mate hai ragaaki hangko i Pue Ala.
45007006	Agayana ide-ide, tekabahamoke hangko i Aturana Musa au motakake hangkoya lawi matemoke hihimbela hai Kerisitu. Mewali, barapoke moula rara au hae; barapoke moula atura-atura au teuki bona mengkoruke i Pue Ala. Ide-ide moulamoke rara au wou; mengkoruke i Pue Ala anti kuasana Inao Malelaha.
45007007	Tauli inona, Kerisitu mokabahake hangko i Aturana Pue Ala au napahawe Musa. Agayana inee tauli: kadake Atura iti. Bara tou lolita iti! Aturana Musa maroa, lawi hangko i Atura iti, taisa apa au rauli dosa. Ane rapana bara ara parenta au manguli: "Inee nupokaelu anu-anuna rangamu," kebara ina kuisa kakadakena hai kamahinana lalungku.
45007008	Agayana i tempoku mohadi parenta au nodo hangko i Aturana Musa, tepakami dosa mokale i lalungku, alana mentumbu i lalungku hinangka pekiri au kadake hai tetambai pea peundeaku morampu kangkaya anu-anu. Ane rapana bara ara Aturana Musa au mopakanoto apa au rauli dosa, kebara ina tetambai peundeaku mobabehi dosa iti.
45007009	Hangkoya hangko damani kuisa Aturana Musa, kuuli maroa mpuu katuwongku. Agayana i kakuhadina Atura iti, tepakami dosa mokale i lalungku,
45007010	alana nauli lalungku: hintoto mpuu ane rahukuna mate hai ragaakina hangko i Pue Ala. Katouana, tunggaiana Aturana Musa bona molambina katuwo maroa.
45007011	Agayana i tempoku mohadi Aturana Musa, tepakami dosa mokale i lalungku. Mewali anti Atura iti, napakanawona dosa, alana hintotona rahuku mate hai ragaakina hangko i Pue Ala.
45007012	Mewali, Aturana Musa iti malelaha, hai parentana Pue batena malelaha, manoto hai maroa.
45007013	Ba Aturana Musa au maroa iti au mogaakina hangko i Pue Ala? Bara. Agayana Aturana Musa iti mewali rara au mogaakina hangko i Pue Ala anti dosangku. Hangko i Atura au maroa iti, tongawami kamadosangku, hai manoto worimi kakadakengku.
45007014	Taisa mpuu, halalu, Aturana Pue Ala batena maroa lawi hangko i Inao Malelaha. Agayana iko ide, tomadosana, lawi napohawina dosa.
45007015	Kupowuli babehiangku ide lawi babehia au maroa au kupeinao, barari kubabehi, hai apa au kukahihi, itiri au kubabehi!
45007016	Agayana ane kubabehi babehia au bara kuunde, lempona kupokana kamaroana Aturana Pue Ala, lawi kusalai babehiangku.
45007017	Mewali, kotouana barari iko au mobabehi au kadake iti agayana dosari. Dosa iti au mobago i lalungku.
45007018	Lawi kuisa, bara ara au maroa iriko, iko ide manusia au madosa. Kuunde mpuu mobabehi babehia au maroa, agayana bara kubuku kubabehi.
45007019	Bara kubabehi babehia au maroa nodo peundeaku. Au kubabehi liliu, iami babehia au kadake au bara kuunde.
45007020	Agayana ane kubabehi babehia au bara kuunde, lempona bara iko au mobabehi iti. Dosari au i lalungku, iami au mobago.
45007021	Itimi au mewali liliu i lalu katuwongku: kuunde mobabehi apa au maroa, agayana babehia au kadake peari au kubabehi.
45007022	I lalungku kuunde Aturana Pue Ala.
45007023	Agayana barari kupeulai Atura iti, lawi ara kuasa ntanina i lalu katuwongku au monangina. I lalungku, kuunde mpuu moula Aturana Pue Ala, agayana kuasa dosa au i lalu katuwongku moewa peundeaku iti, alana nanangina dosa hai kupeulai pea peundeana lalungku au kadake.
45007024	Mewali, i lalungku kuunde mpuu moula Aturana Pue Ala, agayana batengku madosa liliu anti peundeana lalungku au kadake, alana hintotona rahuku mate hai ragaakina hangko i Pue Ala. Meahi-ahi mpuuna dide! Hema wongkoya au ina mohoremana hangko i rugingku ide? Kuuli ngkaya kamaroana i Pue Ala lawi Iami au mohoremana hangko i rugingku ide anti petanga-tangaina Yesu Kerisitu, Amputa!
45008001	Ido hai pane barapi ara pehuku irikita au mohintuwu hai Kerisitu Yesu.
45008002	Lawi anti pohintuwuta hai Kerisitu Yesu, kuasana Inao Malelaha moweike katuwo au wou hai mokabahake hangko i kuasa dosa au moanti kapate.
45008003	Ikita bara peisa tekabaha hangko i kuasa dosa anti peulanta i Aturana Musa, lawi bara tabuku moula Atura iti hangko i kamarohonta. Agayana ara au nababehi Pue Ala au melumbu hangko i kuasa AturaNa Musa. Ia motudumi AnaNa mai i dunia mewali manusia. Watana AnaNa himbela hai watana manusia au madosa. Hai AnaNa iti mokira wataNa rapapate mohuru dosa manusia. Mewali, hangko i kapateNa, Pue Ala monangi kuasa dosa au ara i manusia.
45008004	Tunggaiana Pue Ala mobabehi iti, bona mewalike tauna au manoto i peitaNa nodo au ratuntu i lalu Aturana Musa. Lawi ikita ide, barapoke moula peundeana lalunta au kadake. Ide-ide moulamoke peundeana Inao Malelaha.
45008005	Hema au moula peundeana lalunda au kadake, mopaiyoru liliuhe au kadake. Tauna au nodo, molambihe kapate au mogaakihe hangko i Pue Ala. Agayana hema au moula peundeana Inao Malelaha, peundeana Inao Malelaha iti au rapaiyoru, pane molambihe katuwo maroa hai mohintuwuhe hai Pue Ala.
45008007	Tauna au moulahe peundeana lalunda au kadake, moewahe Pue Ala. Barahe mengkoru i hawaNa, lawi bara rabuku.
45008008	Tauna au moulahe peundeana lalunda au kadake, bara rabuku mopamatana laluna Pue Ala.
45008009	Agayana ikamu halalu, barapokau moula peundeana lalumi au kadake. Moulamokau peundeana Inao Malelaha, ane Inaona Pue Ala iti maida i lalumi. Ane tauna au bara ara Inaona Kerisitu i lalunda, barahe to Sarani.
45008010	Agayana ikita, ane arami Kerisitu i lalunta, kehapiri watanta ide ina mate anti dosa, tanoananta molambi katuwo maroa au bara mokahopoa, lawi manotomoke i peitana Pue Ala.
45008011	Pue Ala mopatuwo hule Yesu anti kuasana Inao Malelaha, hai Inao Malelaha iti au maida i lalunta. Mewali, kehapiri ina mate watanta ide, Pue Ala batena mopatuwo hule watanta anti kuasana Inao Malelaha au maida i lalunta.
45008012	Mewali, halalu, hangangaa moulake Pue Ala. Barapi paraluu tapeulai peundeana lalunta au kadake.
45008013	Lawi ane tapeulai peundeana lalunta au kadake, ina mateke hai ragaakike hangko i Pue Ala. Agayana ane takabaha babehianta au kadake anti kuasana Inao Malelaha, ina molambike katuwo maroa hihimbela hai Pue Ala.
45008014	Hema-hema au nanini Inaona Pue Ala, ihirami anana Pue Ala.
45008015	Hangkoya, nodomoke hawi, lawi mampokalangake pehukuna Pue Ala. Agayana ide-ide, anti polambitami Inao Malelaha, barapoke langa. Lawi Inao Malelaha iti au mampopewalike anana Pue Ala. Hai anti pokalena Inao Malelaha, baimoke mokakio Pue Ala: "Uma! Umangku!"
45008016	Anti pokalena Inao Malelaha i lalunta, taisa mpuumi kaikitana anana Pue Ala.
45008017	Mewali, ane anana mpuuke Pue Ala, taisa kaina molambita pewati au napasilolonga Pue Ala i anaNa. Pewati iti tahumba hihimbela hai Kerisitu. Lawi i dunia ide, ane ikita rapopeahi-ahi himbela hai Kerisitu, i alo pobotusi ina molambi worike katuwo mahile hihimbela hai Ia.
45008018	Moula polambiaku, ope-ope kapari au morumpake ide-ide haodi pea, ane tapahintoto hai kamahilena tuwonta au ina raweike i alo au ina mai.
45008019	I tempo ide, hinangkana ihi dunia au napopewali Pue Ala mampegia mpuu tempona Pue Ala motudungia ope-ope anaNa i peawana tuwonda.
45008020	Ide-ide ara haki, kapate hai ngkaya kapari i lalu dunia ide. Agayana bara nodo i pewaliana dunia. Anti dosa manusia, ido hai Pue Ala mampogiangaa dunia mewali node.
45008021	Nauri nodo, ara mani peharungana dunia ide, lawi i hambela tempo, Pue Ala ina mokabaha dunia ide hangko i kakadakena duuna barapi ara kapari, haki hai kapate. I tempo iti, dunia ide ina molambi katuwo mahile hihimbela hai ikita, ananake Pue Ala.
45008022	Lawi taisa halalu, ara ngkaya kapari au morumpa dunia ide. Hinangka ihi dunia ide mantodiha liliu, mampegia tempona Pue Ala mopawou ope-ope. Pantodihana dunia nodo pantodihana hadua towawine au mampegia poanana.
45008023	Hai bara pea dunia ide au mantodiha. Ikita to Sarani, mantodiha worike i lalu katuwonta. Mampegiamoke tempona Pue Ala mokabaha watanta hangko i kapate, Nadokoke nodo anaNa, hai Naweike katuwo mahile. Taisa kaina hawena tempo iti, lawi tadokomi Inao Malelaha hangko i Pue Ala nodo tanda podandiNa irikita.
45008024	Ide-ide, tekabahamoke hangko i huku dosanta anti peharunganta i Pue Ala. Taharunga kaina Naweinta ope-ope au Nadandiake. Hai ane meharungake, lempona bara mani tahumba apa au taharunga iti. Lawi bara ara hadua tauna au moharunga anu-anu au nahumbami.
45008025	Mewali, ane taharunga kaina molambita anu-anu au bara mani tahumba, hangangaa mantahake mampegia.
45008026	Nodo wori, Inao Malelaha motulungike i lalu kamaledenta. Lawi bara mpuu taisa apa au hangangaa tauli i lalu pekakaenta. Agayana Inao Malelaha mamporangaike mohowara pamperapita i Pue Ala au melumbu hangko i katabukuna mopake basa manusia.
45008027	Hai Pue Ala au moparesa laluna manusia, Ia moisa tunggaiana Inao Malelaha. Inao Malelaha iti mekakae moula peundeana Pue Ala, mampekakaengaake ope-ope au mepoinalai i Pue Ala.
45008028	Ane mampokaahike Pue Ala hai ane Nakakioke Pue Ala moula tunggaiaNa, ope-ope au morumpa katuwonta batena napake Pue Ala bona Naweike roa ngkatuwo.
45008029	Lawi hangko i nguru-nguruna, Pue Ala moisa kahemanda au ina Napoana. Hai ihira iti, Napileimohe bona Napahimbela hai Yesu, bona Yesu mewali Ana Towutu, hai ihira mewali halaluNa au bosa.
45008030	Mewali, ikita au Napilei Pue Ala hangko i nguru-nguruna, Nakakioke bona mewalike anaNa. Hai ikita au Nakakioke mewali anaNa, Napakanoto mpuuke i peitaNa. Hai ikita au Napakanotoke i peitaNa, Naweike katuwo mahile i alo au ina mai.
45008031	Ane tapailalu ope-ope au nababehi Pue Ala iti, marohomi lalunta. Ane Pue Ala motulungike, hema au mobuku moewake!
45008032	Mogalori AnaNa haduduaNa, bara Napokabohi; Natudu mai bona mate mopahuruke. Mewali, ane AnaNa haduduaNa bara Napokabohi, manoto kaina Naweinta wori paka-pakana.
45008033	Hai ikita au napilei Pue Ala, hema pae au peisa mosalaike, lawi Pue Ala au mouli kadanapi ara salanta?
45008034	Hema pae au peisa manguli hangangaa rahukuke? Lawi Yesu Kerisitu au mate mohuru dosanta. Hai meliu hangko indo, Ia tuwo hulemi hai mohuda tanda i koanana Pue Ala. Yesu Kerisitu iti au mampekakaengaake i lindona Pue Ala.
45008035	Hema au peisa mogaakike hangko i ahina Kerisitu? Kehapirike narumpa kasusa, ba kapari, ba pepopeahi-ahi, ba rimi, ba kamakuranta, ba pepopalanga, ba pepapate, bara tekabaha ahina Kerisitu irikita.
45008036	I lalu dunia ide, batena narumpake kapari, nodo au teuki i lalu Sura Malelaha hangkoya: "O Pue, ara liliuhe tauna au mampeinao mopapatengkai anti peulangki Irio. Ikami ide nodo dimba au ina rasambale."
45008037	Agayana kehapiri ba apa pea au morumpake, batena menangi liliuke, hai rumihi mpuu penanginta anti pepokakayana Yesu irikita!
45008038	Lawi kupoinalai, barahe ara au peisa mohomboki ahina Pue Ala irikita. Mate ba tuwo, batena Napokaahi liliuke. Bara ara malaeka ba kuasa tokadake, bara ara pepopalanga maroa ide-ide ba i alo au ina mai, bara ara kuasa i langi ba i dunia, bara ara apa pea au peisa mogaakike hangko i ahina Pue Ala au tahumba anti pohintuwuta hai Amputa Kerisitu Yesu.
45009001	Tou au kuuli ide hangko i lalungku mpuu. Barana modongko. Kerisitu au moisa lalungku. Hai notona lalungku ide nasabiki Inao Malelaha.
45009002	Mapari mpuu kuhadi hai masusa mpuu lalungku, lawi hangka to Yahudingku barahe mau mepoinalai i Yesu.
45009003	Ane kepeisa, aginami iko au rapaharara hai ragaakina hangko i Kerisitu, asala halalungku to Yahudi rakabahahe hangko i huku dosanda.
45009004	Hangkoya to Isaraeli molambihe ngkaya pewati hangko i Pue Ala, lawi ihirami au napilei Pue Ala hai Napopewalihe nodo anaNa haduduaNa. Pue Ala mopatongawaahe kuasaNa, hai anti podandiNa i to Yahudi hangkoya, ara pohintuwunda hai Ia. Ia moweihe AturaNa hai mopaturoahe ada penomba. Ngkaya dandina Pue Ala au Naweihe.
45009005	Ihira iti, pemuleanda Burahima, Isaki hai Yako, toiyorunda hangkoya au napilei Pue Ala. Hai Kerisitu au mewali manusia, rapoanaka wori hangko i pemuleanda to Yahudi. Melumbu kuasana Kerisitu hangko i hinangkana, iami Pue Ala au hintoto tatoya duuna kamahae-haea. Amin!
45009006	Ide-ide, kabosanda to Isaraeli, barahe taunana Pue Ala. Agayana ineeri tapehangu dandina Pue Ala i to Isaraeli bara tepabukei. Bara tou lolita iti! Lawi i olonda pemuleanda to Isaraeli au napilei Pue Ala hangkoya, barahe ope-ope mewali taunaNa.
45009007	Hai i olonda pemuleana Burahima, barahe ope-ope naimba Pue Ala anana Burahima. Lawi Pue Ala modandimi i Burahima, Nauli: "Batena pea pemuleana Isaki au ina raimba anamu."
45009008	Lempona: bara ara tauna au rapoanaka moula pemuleana Burahima au mewali anana Pue Ala, batena pea tauna au rapoanaka moula dandina Pue Ala au mewali anaNa.
45009009	Anana Burahima au rahanga Isaki rapoanaka moula dandina Pue Ala i Burahima. Pue Ala mouliangaa Burahima node: "Ina maiNa i tempo au tepakanoto, hai Sara towawinemu ina moana hadua tobalilo."
45009010	Hai bara iti pea, hangko i tuntukana Esau hai Yako, taisa noumba Pue Ala mopilei tauna mewali kiraNa. Esau hai Yako iti, toporopahe au napoanaka Ribka. Hangana umanda Isaki, toiyorunta hangkoya.
45009011	I tempona Ribka ina moana, Pue Ala mouliangaa: "Anamu au towutu ina mengkoru i adina." I kaNaulina nodo, anangkoi au rodua iti bara manihe rapoanaka, hai bara manihe mobabehi apa pea au maroa ba au kadake. Agayana i tempo iti, Pue Ala mopakanotomi hema au ina Napilei molambi pewatiNa. Pue Ala mobabehi nodo, bona taisa ntepuu: i kanapileinda Pue Ala tauna mewali kiraNa, barahe Napilei anti kamaroana babehianda, Napileihe anti pobotusiNa haduduaNa.
45009013	I lalu Sura Malelaha, tabasa lolitana Pue Ala au teuki node: "Yako hai pemuleana, ihirari au Kupilei. Ane Esau hai pemuleana, barahe kupilei."
45009014	Agayana inee tapehangu kadana manoto Pue Ala ane Ia mopilei au hadua hai mosapuaka au hadua! Bara tou lolita iti!
45009015	Nikatuinaori lolitana Pue Ala i nabi Musa hangkoya au manguli: "Ikomi au mobotusi hema au ina Kupokaahi hai hema au ina Kupokakaya."
45009016	Mewali, ane Pue Ala mampeinao motudungia ahiNa i hadua tauna, bara peundeana manusia au mopakanoto iti, bara wori rapakanoto anti babehiana manusia. Pue Ala peari au mopakanoto.
45009017	Nikatuinao wori lolitana Pue Ala i Pirao, datunda to Masiri hangkoya, au manguli: "Kupopewaliko datu agayana hampaka pea tunggaiaKu: bona hangko i pesapuakamu, Kupopaita kuasaNgku, alana hangaNgku rapomahile i humalele dunia."
45009018	Mewali, taisa mpuu: Pue Ala motudungia ahiNa i hadua tauna, hai mopamatua laluna tohaduana. Ia mobabehi nodo moula peundeaNa haduduaNa.
45009019	Mewali, batena ina ara tauna au manguli: "Ane nodori, moapa hai Pue Ala mosalai babehianta au kadake, lawi babehianta iti batena moula popakanotoNa haduduaNa?"
45009020	Inee tauli nodo, halalu! Bara hintoto ane ikita manusia mehana nodo i Pue Ala. Ba hintoto ane haogu kori mouliangaa topobabehi: "Moapari hai nubabehina node?"
45009021	Topobabehi kori iti peisa moula peundeana haduduana. Hangko i hangkamumua tampo polo, ia peisa mobabehi roogu kori; haogu au nabati hai haogu au napake alo-alona.
45009022	Nodo wori Pue Ala makuasa mobabehi apa peundeaNa irikita manusia. Katouana, ara tauna kadake au hintoto mpuu napokarumpu Pue Ala bona tongawa kuasaNa. Hintoto mpuuhe rahuku duuna kamahae-haea, agayana nauri nodo, sabara mani Pue Ala i tauna iti.
45009023	Anti kasabaraNa, ido hai tongawa kamahilena tuwoNa i tauna au Napokaahi hai au Napatani amihe molambi kiranda i lalu peawana tuwoNa.
45009024	Ikita idemi au Napilei molambi pewati iti, hai bara peake to Yahudi, agayana ara worike au bara to Yahudi.
45009025	I lalu sura nabi Hosea, Pue Ala manguli node: "Tauna au barahe taunaNgku hai au bara moisa ahiNgku, ina Kukakiohe mewali taunaNgku hai ina Kupopaitaahe ahiNgku."
45009026	"Hangkoya Pue Ala mouliangaahe tauna au ara i hambua tampo: 'Barakau kiraNgku.' Agayana hambela tempo, Pue Ala au tuwo ina mouliangaahe: 'AnaNgkumokau!' "
45009027	Hai Yesaya mololita kana i to Yahudi node: "Kabosanda to Isaraeli ina nodo kangkayana wungi i wiwi ntahi. Agayana kehapiri nodo, haodi peahe au ina molambi katuwo maroa.
45009028	Lawi barapi mahae Pue ina mobotusi kara-karanda ope-ope tauna i dunia."
45009029	Ara wori lolita au nauki nabi Yesaya node: "Ane Pue Ala au makuasa bara mampentaraa bahangkia pemuleana, kemaropu mpuumoke, nodo ampu boea Sodomo hai Gumora hangkoya."
45009030	Mewali node: tauna au barahe to Yahudi barahe mohaoki rara bona mewalihe manoto i peitana Pue Ala. Agayana arahe hantanga au mewali manoto i peitaNa. Pue Ala mopakanotohe i peitaNa anti pepoinalainda.
45009031	Agayana to Isaraeli, mahaemohe mampeinao bona mewalihe manoto i peitana Pue Ala anti peulanda i Aturana Pue Ala au napahawe Musa, agayana bara rahumba au rahaoki iti.
45009032	Iti bara rahumba, lawi meharunga peahe i babehianda haduduanda, barahe meharunga i Pue Ala. Tehubehe i watu katehubea; lempona, barahe mepoinalai i Datu Topehompo.
45009033	Katehubeanda iti tepahawe i lalu Sura Malelaha hangkoya. Datu Topehompo rapandiri nodo hambua watu pohudaa sou. Nauli Pue Ala node: "Peita: Kuwoli hambua watu i Bulu Sion, Bosa tauna tehube i watu iti, alanda tepalumba. Agayana hema-hema au mepoinalai Iria, peharunganda ina tepabukei."
45010001	Halalungku hampepepoinalai! Kupeinao mpuu bona to Yahudi tekabahahe hangko i huku dosanda. Ido hai kupekakaengaa liliuhe i Pue Ala.
45010002	Kuisa maroho ntepuu poulanda ada penomba i Pue Ala lawi kusabikimi. Agayana barahe moisa rara au manoto au napasilolonga Pue Ala.
45010003	Barahe mengkoru i Kerisitu bona mewalihe manoto i peitana Pue Ala. Raunde mpuu moula raranda haduduanda, mampeinaohe mopakanoto watanda i poulanda Aturana Musa.
45010004	Katouana Kerisitu mopabukeimi Atura iti bona mopakanotoke i peitana Pue Ala anti pepoinalainta Iria.
45010005	Ara lolitana nabi Musa hangkoya au manguli: "Hema-hema au mampeinao mewali manoto anti peulanda i Aturana Pue Ala molambihe katuwo maroa asala mampeulaihe ope-ope Atura iti."
45010006	Agayana ara mani lolitana Musa au manguli: ikita mewali manoto i peitana Pue Ala anti pepoinalainta. Node wotuna: "Inee nuuli i lalumu: 'Hema au ina mengkahe lao i suruga? Hema au ina mendaulu lao i paidaa tomate?' " Lawi bara ikita au hangangaa mengkahe lao i suruga mohaoki katuwo maroa, lawi Kerisitu mendaulu mai irikita. Bara wori ikita au hangangaa mendaulu lao i paidaa tomate mohaoki katuwo maroa, lawi Kerisitu tuwo hule hangko i kapate.
45010008	Nauli mbuli Musa node: "Bambarina Pue hungku ntepuu irikamu. Bambari iti peisa nuhowara hai nupailalu." Bambari au kipahawe i ope-ope tauna iti, iami bambari pepoinalai:
45010009	Ane nipangaku i lolitami: "Yesu iami Pue," hai ane nipoinalai i lalumi Pue Ala mopatuwo hule hangko i kapate, batena ina tehoremakau hangko i huku dosami.
45010010	Anti pepoinalainta i Yesu au hangko i lalunta, ido hai Pue Ala moimbamoke manoto i peitaNa. Hai anti katapangakunami Yesu i lolitanta, ido hai tehoremamoke hangko i huku dosanta.
45010011	I lalu Sura Malelaha, ara teuki node: "Hema-hema au mepoinalai Iria, peharunganda ina tepabukei."
45010012	Ngkora iti batena mokanai ope-ope tauna, lawi bara ara posisalana to Yahudi hai tauna ntanina. Hadua pea Ampunda ope-ope tauna, hai mahile ahiNa i ope-ope tauna au merapi Iria bona Nahoremahe.
45010013	Lawi i lalu Sura Malelaha, teuki node: "Hema-hema au meraroa i Pue, batena tehoremahe hangko i huku dosanda."
45010014	Agayana noumba ane bara manihe mohadi Ngkora Marasa? Bara ara tauna au peisa meraroa i Pue ane bara manihe mepoinalai. Hai bara wori ara tauna au peisa mepoinalai ane bara manihe mohadi Ngkora Marasa. Hai bara worihe peisa mohadi Ngkora Marasa ane bara ara tauna au mopahaweahe.
45010015	Hai noumba karapahawenda, ane bara ara tauna au ratudu? Nodo au teuki hangkoya i lalu Sura Malelaha: "Maroa mpuu kahawenda tauna au moanti bambari maroa!"
45010016	Arami tauna au ratudu moanti Ngkora Marasa, agayana barahe ope-ope tauna au mampoinalai Ngkora Marasa iti. Ara lolitana nabi Yesaya hangkoya au manguli: "Pue, barahe ara au mepoinalai i bambari au kiantiahe."
45010017	Mewali, tauna hangangaa mohadi hampai Ngkora Marasa, hangko peisarihe mepoinalai. Hai Ngkora Marasa iti iami bambari kana i Kerisitu.
45010018	Mewali, ineeri tapehangu Ngkora Marasa iti bara mani rahadi to Isaraeli. Manotomi karahadina! I lalu Sura Malelaha teuki node: "Bambari iti tehawukami i humalele dunia. Ngkora iti rapahawemi i ope-ope tauna."
45010019	Inee wori tapehangu to Isaraeli barahe moisa tunggaiana Pue Ala. Moisamohe! Nguru-nguruna, ara lolitana Pue Ala au napahawe nabi Musa, node: "Ikamu to Isaraeli, ina Kupamahinakau i kamoitami ahiNgku i tauna au barahe to Isaraeli. Ina nipohumpuinao i kamoitami pekadipuraNgku i tauna au baraNa moisa hangkoya."
45010020	Hai bai mpuu nabi Yesaya, lawi ia mopahawe Ngkorana Pue Ala node: Nauli Pue Ala: "Tauna au baraNa mohaoki, ihira au molambiNa. Hai tauna au baraNa mokakio, Kupopaisaamohe kahemaNgku."
45010021	Agayana kana i to Isaraeli, Pue Ala manguli node: "Kehapiri hangaloa Kuona tayeNgku bona modokohe, ihira mosapuakaNa hai matua liliu lalunda."
45011001	Mewali, kupekune: ba Pue Ala motende mpuuhe to Israeli au mewali taunaNa hangkoya? Bara wori. Lawi iko ide, to Israeli worina. Iko pemuleanana Burahima hangko i tinana Benami.
45011002	Pue Ala bara motende tauna au roomi Napilei hangko i nguru-nguruna. Nikatuinao tuntukana nabi Elia au teuki i lalu Sura Malelaha. Elia mosalai to Isaraeli i Pue Ala, nauli:
45011003	"Pue, ihira mopapatemohe nabiMu, hai mopakarugi worihe watu pointua popenombaki Irio. Batena pearai iko au tuwo, agayana iko rahaoki pea worina rapapate!"
45011004	Nahanai Pue Ala: "Inee nupehangu oyo pearai au moulaNa. Ara manihe pitu sabuna tauna au Kupentara. Ihira iti, batena kiraNgku, barahe hambela menomba i anitu au rauli Baal."
45011005	Apa au mewali i tempona nabi Elia hangkoya, mewali nodo wori i tempo ide: kabosanda to Israeli barahe mepoinalai i Yesu, agayana arahe hantanga au mepoinalai, lawi ihira iti au napilei Pue Ala mewali kiraNa. Pue Ala mopileihe anti kabulana laluNa,
45011006	bara anti kamaroana babehianda. Lawi ane rapana, Napileihe bona mohurungi babehianda au maroa, lempona kabulana laluna Pue Ala barapi moleogu.
45011007	Mewali, taisa: to Isaraeli mampeinao mpuuhe moula raranda haduduanda bona mewalihe manoto i peitana Pue Ala, agayana au rahaoki iti bara rahumba. Arahe au molambi au napileimohe Pue Ala, agayana haodi peahe. Au ntanina mengkabatuhe i pekakiona Pue,
45011008	nodo au teuki hangkoya i lalu Sura Malelaha: "Pue Ala mopatuhumi lalunda. Natuko matanda datihe moita rara au tou. Natuko talinganda datihe mohadi bambari au tou duuna ide-ide."
45011009	Nodo wori, ara lolitana Datu Daudi hangkoya kana i hangka to Yahudina au mewali iwalina. Nauli Daudi: "O Pue, kuperapi bona posusa katana lalunda mopakanawo peahe, duuna molambihe rugi hai pehuku, bona tehurungi babehianda au kadake.
45011010	Nupamakaindi pekirinda datihe moita rara au tou. Nupakasusahe, bona bungkuhe mohahalea kaparinda."
45011011	Mewali, bosahe to Yahudi tehube lawi barahe mepoinalai. Agayana inee tapehangu anti katehubenda iti, manawohe duuna kamahae-haea. Bara iti tunggaiana Pue Ala. Anti peewanda to Yahudi, tepakahe tauna au barahe to Yahudi mepoinalai i Pue Yesu duuna tehoremahe hangko i huku dosanda. TunggaiaNa bona i kahopoana, to Yahudi ina mokahinaihe tauna au barahe to Yahudi duuna rapeinao moula pandirinda.
45011012	Kabosanda to Yahudi mesapuaka hai barahe molambi pewati mahile hangko i Pue Ala. Hai hangko indo, bosami tauna au barahe to Yahudi i humalele dunia molambi pewati mahile hangko i Pue Ala. Mewali, ina melumbu mpuu rasina tauna i dunia ane to Yahudi menoso hai mesulehe i Pue Ala!
45011013	Au natunggai lolitangku iami halalungku au barakau to Yahudi. Iko ide, surona Pue Yesu au Natuduna moanti Ngkora Marasa irikamu au barakau to Yahudi. Bagongku ide kuwoli liliu i tanoanangku.
45011014	Hangko i bagongku ide, kuharunga kaina aranda hangka to Yahudingku au moita tauna au barahe to Yahudi au mepoinalai i Pue Yesu duuna mahina lalunda hai mampeinao worihe mepoinalai Iria bona tehoremahe hangko i huku dosanda.
45011015	Lawi i kanatendenda Pue Ala to Yahudi, tebungkahimi rara i ope-ope tauna i dunia bona mohintuwuhe hai Pue Ala anti pepoinalainda. Mewali, ina meliu porasina ihi dunia ane Pue Ala modoko hulehe to Yahudi. I tempo iti, ihira peisa rapandiri nodo tomate au tuwo hule.
45011016	Ane moantike hangkira hangko i tuda-tudanta, tahuhu i Pue Ala nodo kabula lalu, lempona Pue Ala iami ampuna ope-ope tuda-tudanta. Ane uakana Pue Ala ampuna, daana wori Pue Ala ampuna.
45011017	To Yahudi peisahe rapandiri nodo hangkau kau saitun au rakadipura. Daana au hantanga rahapeki, hai i pohapekiana iti, Pue Ala mampopentaka daa kau saitun au bara rakadipura, bona katuwona daa iti marudu hangko i uaka kau au rakadipura. Daa au Napopentaka iti, iami ikamu au barakau to Yahudi.
45011018	Agayana halalu, ineekau mampemahile. Inee nikakabosai to Yahudi au rapandiri nodo daa au rahapeki iti. Nikatuinao: ikamu molambi pewati hangko i uaka kau au rakadipura, barari kau iti au molambi pewati hangko irikamu!
45011019	Hai inee wori nipehangu kaikamuna au naunde Pue Ala lawi arahe daa au Natende bona ikamu au mopahuruhe.
45011020	Tou mpuu halalu. Agayana nikatuinao: ihira ratende lawi barahe mepoinalai. Ikamu rapatuwo, lawi mepoinalaikau. Ineekau mampemahile, aginami mengkaiwoikau hai mainga-ingakau lawi ikamu ina Nahapeki ane mesapuakakau.
45011021	Lawi ane Pue Ala motendehe to Yahudi au nodo daangkau au mentaka i watana hangko i nguru-nguruna, apa mani ikamu.
45011022	Mewali taisa mpuu kamaahina Pue Ala hai taisa wori kamanotona pehukuNa. Manotomi kaNahukunda tauna au mesapuaka. Pue Ala maahi irikamu ane tuwo liliukau i ahiNa iti. Ane barakau nodo, ina Natende worikau!
45011023	Ane to Yahudi au mesapuaka iti menosohe hangko i pesapuakanda, ihira ina napopentaka hule Pue Ala. Ara kuasaNa mopataka hulehe i wata kau.
45011024	Lawi ane ikamu au rapandiri nodo daa hangko i kau au bara rakadipura peisa rapopentaka i wata kau au rakadipura, apa mani daa hangko i kau au rakadipura peisa rapopentaka hule i pohapekianda.
45011025	Halalungku hampepepoinalai! Kupeinao mouliangaakau apa tunggaiana Pue Ala au bara raisa tauna hangkoya. Kuuliangaakau ide bona ineekau mampemahile. Bona niisa: ide-ide hantanga to Yahudi matua lalunda. Agayana kamatuana lalunda iti sangka pea, duuna handa kabosanda tauna au barahe to Yahudi au mepoinalai i Yesu hintoto hai tunggaiana Pue Ala.
45011026	Hangko indo, ope-ope to Yahudi ina tehoremahe hangko i huku dosanda. Ina tepabukei apa au teuki i lalu Sura Malelaha hangkoya. Nauli Pue Ala node: "Hambela tempo, Datu Topehompo ina mesuwu hangko i Bulu Sion, hai mopakarao ope-ope au kadake hangko i pemuleana Yako bona malelaha tuwonda.
45011027	Itimi dandiKu irihira. Hai i tempo iti, ina Kuampungi dosanda."
45011028	Ide-ide to Yahudi mewalihe iwalina Pue Ala, lawi barahe mau mampoinalai Ngkora Marasa. Hangko inditi, morasikau au bara to Yahudi. Agayana nauri nodo, to Yahudi iti batenda napokaahi liliu Pue Ala, lawi ihirami au Napilei hangkoya moula dandiNa i toiyorunda.
45011029	Lawi ane Pue Ala mopilei hai mowati tauna, pewatiNa iti bara ina Nadii hule.
45011030	Hangkoya barakau mengkoru i Pue Ala. Agayana ide-ide nihumbami ahina Pue Ala anti pesapuakanda to Yahudi.
45011031	Nodo worihe to Yahudi. Ide-ide mesapuakahe, bona ahina Pue Ala hawe irikamu. Agayana ihira ina molambi wori ahina Pue Ala nodo ikamu.
45011032	Lawi Pue Ala mopalikangaa ope-ope tauna madosa hai mesapuaka, bona ara raraNa motudungia ahiNa i ope-ope tauna.
45011033	Rumihi ntepuu kamaroana Pue Ala! Mapande ntepuu hai manoto mpuu laluNa! Hema au peisa moparesa tunggaiaNa? Hema au peisa moisa ope-ope raraNa?
45011034	"Hema pae au moisa pekirina Pue Ala? Hema pae au peisa mopaturo Ia?"
45011035	"Hema pae au peisa mowei ba apa-apa i Pue Ala? Ia bara moinda i hema pea!"
45011036	Lawi ope-ope au ara, napopewali hai nakuasai Pue Ala bona Ia pea au rapakahile. Toyami Pue Ala duuna kamahae-haea! Amin!
45012001	Mewali halalu, anti kamahilena ahina Pue Ala irikita, kuhuweki lalumi bona nihuhu watami i Pue Ala nodo popenombami au tuwo. Ane nodo nibabehi, lempona malelaha babehiami i lindona Pue Ala, lawi itimi ada penomba au mopakatana laluNa.
45012002	Inee nipeulai babehianda tauna au barahe moisa Pue Ala. Nipogiangaa Pue Ala mopawou pekirimi hai mobaliki babehiami. Lawi ane nodo nibabehi, ina niisa mpuu tunggaiana Pue Ala i lalu katuwomi. Ina niisa wori kamaroana tunggaiaNa au mopakatana laluNa hai au bara ara kamakurana.
45012003	Anti kanaweingku Pue Ala pewati bona mewalina suroNa, ido hai kuweikau lolita ide: ineeke mampemahile. Hangangaa manoto lalunta mampekiri katuwonta haduduanta moula hokana pepoinalainta au nakira-kiraake Pue Ala hadua-hadua.
45012004	Pandirina, i watanta ara ngkaya kirana, agayana hambua pea wata. Ope-ope kirana montani-ntani bunduna.
45012005	Nodo wori ikita au mepoinalai i Kerisitu: bosake, agayana hambua peake i pohintuwuta hai Kerisitu, hai mohintuwuke ope-ope hadua hai hadua.
45012006	Hadua-haduake ara karawatinta au mosisisala, moula apa au naweike Pue Ala. Tauna au molambi kapande mopahawe Ngkorana Pue Ala, hangangaa mampopolumao bago iti moula hokana pepoinalaina.
45012007	Tauna au molambi kapande motulungi hangka rangana, hangangaa metulungi mpuu. Tauna au molambi kapande mepaturo, hangangaa mepaturo mpuu.
45012008	Tauna au molambi kapande mopakaroho laluna rangana, batena itimi bagona. Hema au molambi kapande mowei ba apa pea i rangana, hangangaa naweihe hangko i kabuluna laluna. Hema au molambi kapande motadulakoi to Sarani, hangangaa mewali mpuu tadulako au madota. Hai hema au molambi kapande motulungi rangana au meahi-ahi, hangangaa natulungihe hangko i laluna au matana.
45012009	Nipokaahi rangami hangko i kabulana lalumi. Nitende babehia au kadake, nikingki babehia au maroa.
45012010	Mombepokaahikau hadua hai hadua nodo topohalalu, hai mombeadaikau.
45012011	Hangangaa madotakau mobago i Pue, ineekau lohe. Inee nipogiangaa apimi mate, hangangaa nipopolumao bagona Pue hangko i lalumi.
45012012	Nipamatana lalumi anti peharunganta i hinangkana au ina nababehiake Pue Ala. Mantahakau i lalu kapari. Mekakae liliukau.
45012013	Nitulungihe ranganta hampepepoinalai au ara i lalu kamakuranda. Hangangaa matanakau motarima torare.
45012014	Ane ara tauna au mampopeahi-ahikau, niperapi i Pue Ala bona Nawatihe. Ineehe nitunda-tunda.
45012015	Hangangaa matanakau hihimbela hai tauna au matana, moteriakau hihimbela hai tauna au moteria.
45012016	Hintuwumoke hai ranganta. Ineeke mampemahile, agina tapogaloahe tauna au i woi katuwonda. Hai ineeke mampopetoya anti kamapandeta hangko i ranganta.
45012017	Ane arahe au mobabehi dake irikamu, ineehe nihurungi. Nibabehi apa au maroa i peitanda ope-ope tauna.
45012018	Ane ara au peisa nibabehi bona hintuwu hulekau hai rangami, nipari-pari mobabehi iti bona modamekau hai ope-ope tauna.
45012019	Halalu au kupokaahi: inee nihurungi kakadakena hangka rangami. Nipogiangaa Pue Ala mohukuhe. Lawi i lalu Sura Malelaha, Pue Ala manguli: " 'Iko pea au makuasa mohurungi. Iko pea au makuasa mohuku.' "
45012020	Mewali, nipeulai paturo i lalu Sura Malelaha au manguli: "Ane iwalimi marimi, nipaandehe. Ane mangkadouhe, nipaenuhe. Ane nodo nibabehi, kahopoana ina mewalihe maea."
45012021	Inee tahurungi babehiana ranganta au kadake hai babehia au kadake wori. Ane nodo tababehi, manangike, lawi nanangike dake. Agina babehia au kadake tahurungi hai babehia au maroa, bona tanangi dake hai babehia au maroa.
45013001	Ope-ope tauna hangangaa mengkoru i topoparenta. Lawi bara ara topoparenta au bara molambi kuasa hangko i Pue Ala. Hai topoparenta au ara, napakanotomi Pue Ala.
45013002	Ido hai tauna au moewa topoparenta mosapuaka apa au napakanoto Pue Ala. Hai tauna au nodo babehianda, batena rahuku!
45013003	Ane maroa babehianta, barake langa i topoparenta. Au langa, batenda pea tauna au kadake babehianda. Mewali, hangangaa tababehi babehia au maroa, bona ratoyake hai datike langa i topoparenta.
45013004	Lawi topoparenta iti, ihirami topekadipurana Pue Ala au mobago bona maroa katuwonta. Agayana ane mobabehike dake, batena langake i topoparenta, lawi ara kuasanda mehuku. Lawi topoparenta itihe topekadipurana Pue Ala au mopabukei pehukuna Pue Ala i tauna au kadake.
45013005	Ido hai hangangaa mengkoruke i hawanda topoparenta. Mengkoruke i topoparenta bona datike rahuku. Agayana melumbu hangko inditi, hangangaa tababehi nodo, lawi taisami i lalunta, itimi au hintoto tababehi.
45013006	Idomi hai hangangaa mobayarike asele, bona topoparenta peisa mampopolumao bagonda au napahaleangaahe Pue Ala.
45013007	Niwei i ope-ope tauna apa au hintoto raweihe. Nibayari asele ba popobayari au ntanina i topoparenta. Nipengkorui tauna au totona rapengkorui. Bila tauna au totona rabila.
45013008	Ineeke moinda i ranganta. Agayana katouana ara indata i ranganta. Indata iti iami: hangangaa mampokaahike ranganta. Mewali, inee naliu inaonta mobayari indata iti. Lawi tauna au mampokaahi rangana, mampeulaihe ope-ope Aturana Pue Ala au napahawe Musa.
45013009	Lawi i lalu Aturana Pue Ala ara hawa au node: "Inee mebualosi, inee mepapate, inee manangka, inee nupokaelu anuna rangamu." Ope-ope hawa ide hai hawa au ntanina wori, tapeulaimi ane mampeulaike hawa au hampaka ide: "Nipokaahi rangamu nodo pampokaahimu watamu haduduamu."
45013010	Ane tapokaahi ranganta, barapoke mobabehi au kadake i ranganta iti. Mewali ane maahike, tapabukeimi Aturana Pue Ala.
45013011	Ope-ope iti hangangaa nibabehi, halalu, lawi niisa mpuu apa au hintoto nibabehi i tempo ide. Mearomokau hangko i kaletami, lawi hambela tempo Pue Yesu ina maike mohorema hangko i dunia au kadake ide. Lawi hangko i kanipoinalaina Pue hangkoya duuna ide-ide, kahungku-hungkuami tempo kamaina Pue Yesu.
45013012	Dunia ide napamakaindi dosa. Agayana tempo kamakaindiana ide ina liu, hai ina mabaa. Ido hai hangangaa tatende babehia au makaindi hai tapake parewa pombeala au mabaa.
45013013	Nibabehi babehia au hintoto i kamabaana. Ineekau mosusa-susa hai malangu-langu. I babehia tobalilo hai towawine, ineekau mobabehi babehia au sala ba au moula peundeana lalunta au kadake. Ineekau mobungka-bungka ba mahina.
45013014	Hangangaa tapeulai babehiana Pue Yesu Kerisitu i lalu katuwonta, inee tapeulai peundeana lalunta au kadake.
45014001	Ara halalunta hampepepoinalai au bara mani maroho pepoinalainda, alana bata-bata lalunda mobabehi bahangkia pakana babehia. Hangangaa nidoko maroa tauna iti. Kehapiri mosisala polambianda hai polambiami, inee iti au nipombehehei.
45014002	Pandirina: arahe tauna au maroho pepoinalainda au manguli peisake maande mampopengaa paande. Agayana ara tauna ntanina au bara mani maroho pepoinalainda. Rauli tauna iti, bara naunde Pue ane maandeke bau, batena pea halo-halo au peisa taande.
45014003	Ikamu au maande mampopengaa, ineekau mopapakoi rangami au bara maande bau. Hai ikamu au bara maande bau, inee worikau mosalai rangami au maandehe mampopengaa. Lawi Pue Ala modoko worihe rangami iti mewali anaNa.
45014004	Hai rangami iti, mobago worihe i Pue. Hemakau pane baikau mosalai hangka rangami au mobago i Pue? Ba maroa pobagonda ba bara, iti popakanotona rai Pue au mewali Amputa. Hai batena ina maroa pobagonda, lawi nabuku Pue mopakanoto raranda.
45014005	Arahe tauna au manguli ara alo au tepakanoto au hangangaa tapenombai melumbu hangko i alo au ntanina. Agayana arahe tauna ntanina au manguli alo ope-ope himbela pea. Idemi au paraluu: i lalu apa au tababehi, hangangaa taisa i lalunta babehianta iti napokatana Pue Ala.
45014006	Tauna au mopaiyoru alo au tepakanoto, iti rababehi bona mobila Pue. Tauna au maande mampopengaa paande, iti raande bona mobila Pue, lawi mangulihe ngkaya kamaroana i Pue Ala. Nodo wori tauna au maande paande au tepakanoto pea. Tauna iti moulahe palianda bona mobilahe Pue, hai manguli worihe ngkaya kamaroana i Pue Ala.
45014007	Lawi ikita to Sarani, barake ara hadua au tuwo moula peundeata haduduanta. Bara worike ara au mate moula peundeata haduduanta.
45014008	Tuwo ba mateke, batena mobilake Amputa. Tuwoke ba mateke, batena kiranake Pue.
45014009	Ido hai Kerisitu mate hai tuwo hule, bona Ia mewali Ampunda ope-ope tauna, maroa au tuwohe, maroa au matehe.
45014010	Mewali, moapa hai mosalaikau halalumi hampepepoinalai? Moapa wori hai mokakabosaikau halalumi hampepepoinalai? Lawi batena ina hawe tempona, ikita ope-ope meangka i lindona Pue Ala bona Napohuda-hudaa kara-karanta.
45014011	Lawi i lalu Sura Malelaha, Pue Ala manguli: "Tou mpuu au Kuuli ide: Ope-ope tauna ina molingkudu i lindoKu. Hai ope-ope tauna hangangaa mopangaku kaIkona Pue Ala."
45014012	Mewali, ikita ope-ope hangangaa mohanai Pue Ala kana i babehianta.
45014013	Ido hai kuuliangaakau: ineeke mombesasalai. Agina maroa-roake dati ara babehianta au mokelo-kelo halalunta hampepepoinalai duuna madosa hai manawo.
45014014	Anti pohintuwuku hai Pue Yesu, kuisa hai kupoinalai i lalungku kadana ara paande au rapalia i peitana Pue. Agayana ane ara hadua tauna au manguli paande au hampaka rapalia, batena mpuu masala ane naande.
45014015	Nodo wori, ane kuande apa au nauli rangangku rapalia duuna kupakapari laluna, madosa worina, lawi barana maahi i rangangku. Ido hai kuuli, hangangaa tapamaroa-roa babehianta bona inee takelo ranganta hai paande au taande alana tapakanawo pepoinalaina. Lawi ranganta iti, iami halalunta hampepepoinalai au napahuru Kerisitu i kapateNa.
45014016	Mewali, ane ara au tababehi au maroa moula polambiata agayana au mopakarugi pepoinalaina ranganta, agina inee tababehi, bona babehianta iti bara rasalai ranganta.
45014017	Lawi i lalu poparentana Pue Ala, bara ada mpaande ba paenu au mewali patoana i peitana Pue Ala. Au patoana iami lalunta au manoto, pohintuwuta hai ranganta, hai kamatana lalu au naweike Inao Malelaha.
45014018	Ane nodo peulanta i Kerisitu, ikita ina napokatana Pue Ala hai rabila ranganta.
45014019	Ido hai hangangaa tapari-pari mohintuwu hai ranganta hai mombepakaroho mpolaluke hadua hai hadua.
45014020	Inee tapakarugi pobagona Pue Ala i kataandena au rauli ranganta bara peisa raande. Katouana, bara ara paande au rapalia. Agayana bara maroa ane takelo ranganta hai apa au taande duuna manawohe i lalu dosa.
45014021	Aginami, ineeke maande bau ba maenuke au melangui ba mobabehike apa pea au mopakanawo halalunta hampepepoinalai.
45014022	Ane nupoinalai kadamu masala mobabehi babehia iti, polambiamu iti hangangaa nukingki pea i lalumu haduduamu i lindona Pue Ala. Morasihe tauna au mobabehi apa au maroa moula polambianda, hai barahe rasalai lalunda.
45014023	Agayana ane ara hadua tauna au bata-bata laluna moande bau ba paande ntanina, hai kahopoana naande pea, lempona madosa, lawi au nababehi iti bara moula apa au napoinalai i laluna. Mewali, ane tababehi apa au bara moula pepoinalainta i Pue, babehianta iti tapodosa.
45015001	Ikita au maroho pepoinalainta i Pue Ala, hangangaa sabarake i kabata-batana lalunda ranganta au bara mani maroho pepoinalainda. Inee peake mohaoki kamatananta haduduanta.
45015002	Ikita ope-ope hangangaa mobabehi au mopakatana laluna ranganta hai au motulungi ranganta, bona tapakaroho pepoinalainda.
45015003	Lawi Kerisitu wori bara mohaoki kamatanaNa haduduaNa. Anti peulaNa i Pue Ala, Ia molambi ngkaya kapari. I lalu Sura Malelaha hangkoya ara lolita au mokanai watana Pue Yesu au manguli: "Ope-ope lolita au mopapakoi Pue Ala, mokanai wori Iko."
45015004	Ope-ope au teuki hangkoya i lalu Sura Malelaha, teuki bona mopaguruke. Hangko i paturo au tahumba i lalu Sura Malelaha iti, ikita mewali mantaha i lalu kapari, hai tehuweki lalunta bona maroho peharunganta i Pue Ala.
45015005	Pue Alami au mohuweki lalunta hai au mopakarohoke, bona mantahake i lalu kapari. Ido hai mekakaena i Pue Ala bona mohintuwukau hadua hai hadua anti peulami i Kerisitu Yesu
45015006	bona hampepekirikau motoya Pue Ala, Umana Amputa Yesu Kerisitu.
45015007	Mewali, halalu, ido hai kuuliangaakau: nidoko maroa halalumi hampepepoinalai, nodo Kerisitu modoko worike ope-ope. Lawi ane hintuwuke hai halalunta hampepepoinalai, Pue Ala rapomahile anti babehianta iti.
45015008	Nipailalu ide: Kerisitu mai i dunia motulungi to Yahudi, bona tepabukei dandina Pue Ala i toiyorunda to Yahudi hangkoya, alana tongawa i ope-ope tauna katouna Ngkorana Pue Ala.
45015009	Kamaina Kerisitu i dunia ide, Ia mobungkahi rara bona tauna au barahe to Yahudi peisa molambi katuwo maroa hai motoya Pue Ala anti kamaroana laluNa irihira. I lalu Sura Malelaha ara lolita au teuki node: "O Pue Ala, kupakahileKo i olonda tauna au barahe to Yahudi. Monanina motoya hangaMu."
45015010	Ara wori lolita au teuki i lalu Sura Malelaha hangkoya au manguli node: "Ikamu au bara to Yahudi, matanakau hihimbela hai to Yahudi au hangkongkoyami napilei Pue Ala."
45015011	Ara wori lolita au teuki node: "Ikamu au barakau to Yahudi, nitoyami Pue. Ikamu ope-ope tauna au tuwo i dunia, nitoyami!"
45015012	Ide mani wori lolita au nauki nabi Yesaya hangkoya au manguli node: "Hangko i pemuleana Isai, ina hawe hadua tauna au moparentaihe tauna au bara to Yahudi. Ia iti au mewali peharunganda."
45015013	Pue Alami peharunganta! Ido hai mekakaena i Pue Ala bona Naweikau kamatana hai roa ngkatuwo anti pepoinalaimi i Pue Yesu. Kuperapi iti bona kamaroho-rohoa peharungami Iria anti kuasana Inao Malelaha.
45015014	Halalungku ope-ope! Kuisa mpuu kangkayana babehiami au maroa. Niisami paturo hangko i Ngkorana Pue, hai niisa mombepakaroho mpolalu hadua hai hadua.
45015015	Agayana nauri nodo, i lalu surangku ide, barana maea mopaturokau, mampololita bahangkia pakana paturo. Tunggaiaku bona mampopaingaakau ope-ope paturo ide, lawi itimi bago au naweina Pue Ala anti kabulana laluNa.
45015016	Iko, naangkana mewali topobagona Kerisitu Yesu, hai Naposurona i tauna au barahe to Yahudi. Bagongku ide peisa rapandiri nodo pobagona tadulako menomba i Souna Pue Ala, lawi mopahawena Ngkora Marasa. Hai ihira au barahe to Yahudi au mepoinalai i Pue Yesu, kuimbahe nodo popenombaku i Pue Ala. Hai popenombaku iti, batena nadoko Pue Ala, lawi Inao Malelaha mopamalelahahe hai mampopewalihe kirana Pue Ala.
45015017	Anti pohintuwuku hai Kerisitu Yesu, matana lalungku mopatuntu bago au kubagoa Pue Ala.
45015018	Au kuuli ide, kupobago anti kuasana Kerisitu Yesu bona tauna au barahe to Yahudi mengkoru i Pue Ala. Mengkoruhe i Pue Ala anti pobagongku hai pepaturongku,
45015019	hai anti tanda-tanda kuasa au kubabehi hai kuasana Inao Malelaha. Hangko i kota Yerusale duuna hawe i tampo Ilirikum, kupahawemi Ngkora Marasa i ope-ope tauna, kupaturoahe kahemana Kerisitu.
45015020	Idemi peundeaku bona moanti liliuna Ngkora Marasa i tampo ntanina au bara manihe mohadi hangana Kerisitu. Bara kuunde moaro sou i wongko watu au naaro tohaduana.
45015021	Kupeinao mopabukei lolita i lalu Sura Malelaha au manguli: "Tauna au bara manihe rabambaria kana Iria, ina moisa mpuuhe kahemaNa. Tauna au bara mani mohadi bambari kana Iria, ina mohadi hai moisa mpuuhe lempona bambari iti."
45015022	Anti pobagongku ide, bosami belana tesalemporina mosondakikau halalu.
45015023	Agayana ide-ide, hopomi pobagongku i tampo ide. Mewali, kuharunga hangangaa ara katepakangku mehupe i boeami mampombelambiakau, halalu, lawi i parenami kipeinao lao mosondakikau. Hai ane laona i tampo Spanyol, batena moliuna i kota Roma. Mewali, kahopoana ina matana-tanana hihimbela hai ikamu, kehapiri sangka pea. Hai kuharunga ina nipopeangka maroana lao i Spanyol.
45015025	Agayana ina laona hampai i Yerusale moanti doi petulunginda to Sarani inde i to Yahudi au hampepepoinalainta inditi.
45015026	Lawi to Sarani au barahe to Yahudi i propinsi Makedonia hai Akaya ide moruruhe doi bona rawei i halalunda hampepepoinalai au meahi-ahi tuwonda i Yerusale.
45015027	Babehianda iti mentumbu hangko i kamatanana lalunda. Hai hintoto mpuu ane tauna au barahe to Yahudi mokira-kiraahe paande wata i ranganda to Yahudi, lawi hangko i to Yahudi iti, tauna au bara to Yahudi molambi paandena tanoananda.
45015028	Mewali, laomona hampai i Yerusale moanti doi petulunginda au tegulumi. Roori indo, hangko laona i tampo Spanyol moliuna i boeami.
45015029	Hai kuisa, ane hawena irikamu, ngkaya pewati hangko i Kerisitu ina kuantiakau.
45015030	Halalu! Mohintuwumoke hai Amputa Yesu Kerisitu, hai mombepokaahimoke anti pokalena Inao Malelaha i lalunta. Ido hai kuperapi bona mekakaekau i Pue Ala, nipekakaengaa wongkoya i lalu pobagongku.
45015031	Mekakaekau bona Pue Ala mokampaina hangko i tauna au barahe mepoinalai ane laona deade i tampo Yudea. Mekakae worikau bona to Sarani au i Yerusale ina modoko maroahe doi petulungi au kuanti ide.
45015032	Kahopoana, ane napokana Pue Ala, ina hawena i boeami i lalu katana lalu, hai ina tepalindona i olomi.
45015033	Kuharunga Pue Ala au moweike roa ngkatuwo ina mamporangaikau ope-ope. Amin!
45016001	Hai ide-ide, ina kupopaisaakau kahemana Febe. Iami halalunta hampepepoinalai au motulungi to Sarani i boea Kengkrea.
45016002	Kuperapi bona nidoko nodo halalumi i lalu hangana Pue Yesu, lawi itimi au hintoto tababehi, ikita au moulake Yesu. Ane ara apa-apa au naparaluu, niwei, lawi bosa tauna au natulungi, tepesua iko.
45016003	Nipahaweana tabeangku i Priskila hai Akwila. Ihira iti, halalungku hampopobago au mampopolumao liliuhe bagona Kerisitu Yesu.
45016004	Hangkoya, kematehe anti petulunginda iriko. Kuuli ngkaya kamaroana irihira, hai bara iko pea, agayana ope-ope to Sarani au barahe to Yahudi manguli wori ngkaya kamaroana irihira.
45016005	Nipahawe wori tabeangku i ope-ope halalunta hampepepoinalai i Pue Yesu au mamingguhe i sounda Priskila hai Akwila. Tabeangku i Epenetus au kupokaahi. Iami au nguru-nguruna mepoinalai i Kerisitu i propinsi Asia.
45016006	Hai tabeangku wori i Maria. Rumihi pobagona irikamu.
45016007	Nipahawe wori tabeangku i Andronikus hai Yunias. Ihira iti, hangka to Yahudingkuhe au ratarunggu hihimbela hai iko. Ope-ope surona Pue Yesu mobilahe. Mahaemohe mepoinalai i Pue Yesu. Hangko damanina mepoinalai i Pue Yesu, mepoinalaimohe.
45016008	Tabeangku i Ampliatus au kupokaahi i lalu hangana Pue Yesu.
45016009	Tabeangku i Urbanus, halalunta hampopobago au mampopolumao bagona Kerisitu. Tabeangku wori i Stakis au kupokaahi.
45016010	Tabeangku i Apeles au narumpa ngkaya kapari, agayana meula liliu i Kerisitu. Tabeangku irihira au i souna Aristobulus.
45016011	Tabeangku i Herodion, hangka to Yahudingku. Tabeangku wori i halalunta hampepepoinalai au ara i souna Narkisus.
45016012	Tabeangku i Tripena hai Triposa au mobagohe i lalu bagona Pue Yesu, hai i Persis au kupokaahi, au mobago mantimi wori i lalu bagona Pue.
45016013	Tabeangku i Rupus hai irinana au kuimbami inangku. Rupus iti iami hadua to Sarani au rabila.
45016014	Nipahawe tabeangku i Asinkritus, Flegon, Hermes, Patrobas, Hermas hai ope-ope halalu au ara hihimbela hai ihira.
45016015	Tabeangku i Filologus hai Yulia, i Nereus hai halaluna towawine, hai i Olimpas hai ope-ope halalunta hampepepoinalai i Pue Yesu au ara hihimbela hai ihira.
45016016	Mombetabe-tabekau hangko i lalumi mpuu ane mombelambikau i paminggua. Ope-ope to Sarani inde mopakatu tabeanda irikamu, halalu.
45016017	Halalu, kupopainga-ingaakau: hangangaa maroa-roakau i tauna au mopaara pogaa hai au mampeinao mopakanawokau i paturonda au mosisala hai paturo au rapaturoamokau. Nikaraohihe tauna au nodo!
45016018	Lawi tauna au nodo babehianda, barahe mampopolumao bagona Kerisitu Amputa; moula peahe peundeana lalunda. Mopakanawohe tauna au bara manihe moisa apa-apa hai lolita peroasinda au momi.
45016019	Agayana ane ikamu, halalu, ope-ope tauna moisa pengkorumi i paturona Pue Ala. Matanana i kakuhadina babehiami iti. Peundeaku bona madotakau mobabehi babehia au maroa, hai mokaraohikau babehia au kadake.
45016020	Pue Ala ina monangi hai mopakarugi kuasana Datu Tokadake i lalu katuwomi. Mekakaena i Pue Ala au moweike roa ngkatuwo bona kabulana laluna Amputa Pue Yesu Kerisitu hawe irikamu halalu. Amin!
45016021	Timotiu, rangangku au hampopobago inde, mopakatu tabeana irikamu. Nodo wori Lukius, Yason hai Sosipater, hangka to Yahudingkuhe.
45016022	Iko, Tertius, au moukia Paulu sura ide, mopahawe worina tabeangku i lalu hangana Pue Yesu i halalungku i Roma.
45016023	Gayu wori mopakatu tabeana. Iko, Paulu, maidana i souna Gayu, hai to Sarani i kota ide paka moguluhe inde. Erastus, hadua topoparenta au mokingki doi kota, hai halalunta wori Kwartus mopakatu tabeanda.
45016024	[Kuharunga kabulana laluna Pue Yesu Kerisitu hawe irikamu ope-ope. Amin.]
45016025	Toyami Pue Ala! Lawi Iami au makuasa mopakaroho pepoinalaimi anti Ngkora Marasa au kupahaweakau bona niisa kahemana Yesu Kerisitu. I atunami parena, tunggaiana Pue Ala iti bara raisa tauna.
45016026	Agayana ide-ide Pue Ala motudungiake tunggaiaNa i sura au rauki nabi-nabi hangkoya hai au rapahawe i ope-ope tauna moula parentana Pue Ala, bona ope-ope tauna peisa mepoinalai hai mengkoru Iria. Iami Pue Ala au tuwo duuna kamahae-haea,
45016027	hai au moisa hinangkana, hai au bara ara karoduana! Toyami i lalu hangana Yesu Kerisitu duuna kamahae-haea. Amin!
46001001	Sura ide au hangko iriko Paulu hai hangko i Sostenes, kipakatu irikamu to Sarani i kota Korintu au nakakiokau Pue Ala mewali taunaNa. Iami au mopamalelahamokau anti pohintuwumi hai Kerisitu Yesu hihimbela hai ope-ope tauna au maida iumba pea au mekakae i Yesu Kerisitu, Amputa hai Ampunda. Iko ide, naangkana Pue Ala mewali surona Yesu Kerisitu moula peundeaNa.
46001003	Ngkaya tabea! Mekakaena i Pue Ala Umanta hai i Pue Yesu Kerisitu bona Ia mowatikau hangko i kabulana laluNa hai moweikau roa ngkatuwo.
46001004	Halalu, barana mengkangkaroo manguli ngkaya kamaroana i Pue Ala anti kaikamuna, lawi Ia moweikau pewati hangko i kabulana laluNa anti pohintuwumi hai Kerisitu Yesu.
46001005	Anti pohintuwumi hai Kerisitu, Naweimokau hinangkana pewati au mobundu i katuwomi: Napopaisaamokau paturo au tou, hai Naweimokau kapande mopahawe paturo iti.
46001006	Ope-ope iti mopakanoto kamarohona pepoinalaimi i bambari kana i Kerisitu au kipahaweakau,
46001007	duuna barapi ara kamakurana pewati au nilambi. Nilambimi paka-pakana kapande hangko i Inao Malelaha, hai mampegiakau kahawena hule Amputa Yesu Kerisitu.
46001008	Ia ina mopakaroho pepoinalaimi duuna i kahopoa dunia, bona ane ikamu nakahawei Amputa Yesu Kerisitu i kahaweNa hule, barapi ara kamasalami.
46001009	Pue Ala mokakiokau bona mohintuwukau hihimbela hai AnaNa, Yesu Kerisitu Amputa, hai Ia mopabukei liliu dandiNa irikita.
46001010	Halalu, hangko i kuasa au naweina Amputa Yesu Kerisitu, merapina bona mohintuwukau ope-ope. Ineekau mopaara posisala. Hangangaa mohintuwukau hai hampepekirikau.
46001011	Halalungku, tunggaiaku manguli nodo, lawi arahe halalunta hasou-souna Kloe au mopahawe iriko kaarana posisalami.
46001012	Mololitana nodo lawi arakau au mampeinao mampopontani hadua hai hadua. Arakau au manguli: "Iko meula i Paulu." Arakau au manguli: "Iko meula i Apolo." Au ntanina wori manguli: "Iko meula i Peturu." Ara mbuli au manguli: "Iko meula i Kerisitu."
46001013	Maroa pae ane ikamu au meula i Kerisitu mosisala nodo? Ba iko au mate rapaku i kau mohuru dosami? Ba rariukau bona mewalikau topegurungku? Bara!
46001014	Kuuli ngkaya kamaroana lawi barakau ara au kuriu, batenda pea Krispus hai Gayu,
46001015	bona datihe ara au manguli kuriukau mewali topegurungku.
46001016	(Oo, Setepanu wori hantambi, iko mpuu au moriuhe. Agayana i raoa hangko irihira, barapi kukatuinao tauna ntanina au kuriu.)
46001017	Kerisitu barana moangka mewali suroNa bona moriuna tauna, agayana Naangkana bona moantina Ngkora Marasa. Ane kupahawe Ngkora Marasa, barana mololita hangko i kamapandeku datihe ara tauna au mampoinalai lolitangku anti kamapandeku moleri barahe moisa kuasana Kerisitu au mate i kau mombehape.
46001018	Kipahawe bambari au manguli Kerisitu mohuru dosa manusia i karapapateNa i kau mombehape. Ane tauna au monontohi naraka mohadi bambari iti, rauli: "Iti lolita tontuli." Agayana ane ikita au nahoremake Pue Ala hangko i huku dosanta mohadi bambari iti, tauli: "Itimi kuasana Pue Ala!"
46001019	I lalu Sura Malelaha, Pue Ala manguli node: "Ina Kupaope kapande manusia, hai bara ina Kupake akalanda tauna au mapande."
46001020	Apa bundunda tauna au mapande? Apa bundunda guru agama to Yahudi? Apa bundunda tauna au mapande mololita i lalu dunia ide? I peitana Pue Ala, ope-ope kapande manusia Naimba mbero-mbero pea.
46001021	Lawi hangko i kapande manusia, ikita bara peisa moisa Pue Ala. Anti kamapandena Pue Ala, Ia mobotusi bona hema pea au mepoinalai i Ngkora Marasa au kipahawe, tauna iti ina Nahoremahe hangko i huku dosanda. Agayana ane kipahawe Ngkora Marasa, tauna au bara mepoinalai manguli: "Iti lolita tontuli."
46001022	Ane to Yahudi, barahe mounde mepoinalai ane barahe kipopaitaa tanda kuasa. Hai ane to Yunani, barahe mounde mepoinalai ane barahe kipakanotoa hai kapande manusia.
46001023	Agayana ikami mopahawe kapatena Kerisitu au rapaku i kau. Bambari iti rapokakoinao to Yahudi, hai i tauna au barahe to Yahudi, bambari iti raimba pea lolita tontuli.
46001024	Agayana Pue Ala mokakio tauna hantanga mewali taunaNa. Arahe to Yahudi, ara worihe to Yunani. Ane tauna iti mohadihe Ngkora Marasa hai mepoinalai i Kerisitu, moisamohe kuasana hai kamapandena Pue Ala.
46001025	Ane kipahawe kapatena Kerisitu au rapaku i kau, ikami raimba tontuli. Agayana katouana, meliu kamapandena Pue Ala hangko i kapande manusia. Moula lolita manusia, tunggaiana Pue Ala iti bara mobundu. Agayana meliu kuasana Pue Ala hangko i kuasa manusia.
46001026	Halalu, nikatuinao katuwomi hangko damanikau nakakio Pue Ala mewali taunaNa. I tempo iti, barakau bosa au mapande ba au makuasa ba au mapangka lantimi i peitana manusia,
46001027	lawi Pue Ala mopilei tauna au bara mapande i peitana manusia, bona tomapande ina rapakaea. Naoaka mopileihe au malede, bona tauna au maroho ina rapakaea.
46001028	Naoaka mopileihe au tepaiwoi tuwonda, au rakakabosai hai au bara mobundu i peitana manusia, bona manoto kadana mobundu au napomahile manusia.
46001029	Mewali, ido hai bara ara tauna au peisa mampemahile. Bara ara hadua au peisa manguli: "Anti kamapandeku, ido hai napileina Pue Ala."
46001030	Pue Ala pea au mobungkahiake rara pane mohintuwuke hai Kerisitu Yesu. Anti pohintuwuta hai Kerisitu Yesu, taisami kamapandena Pue Ala: Kerisitu au mopakanotomoke i peitana Pue Ala, au mopamalelahamoke, hai au mokira wataNa mohoremake hangko i huku dosanta.
46001031	Mewali, nodo au teuki i lalu Sura Malelaha: "Hema au naunde mampemahile, hangangaa mopakahile apa au nababehi Pue."
46002001	Halalu, kahawengku i boeami hangkoya, kupahaweamokau bambari au hangko i Pue Ala. I tempo iti, bara kupake basa au mapangka ba lolita au moula kamapandeku haduduangku.
46002002	Lawi kupakanoto i lalungku: mepongka i kahawengku irikamu duuna ide-ide, barana ina mampololita au ntanina, batena pea Yesu Datu Topehompo au rapaku i kau duuna mate.
46002003	Tangangku mani ara hihimbela hai ikamu, maledena, hai moradana anti kalangangku.
46002004	Bambari au kupahaweakau, bara kupahawe hangko i kamapandeku haduduangku. Bara kamapandeku mololita au mopakanotoakau katouna bambari iti. Anti kuasana Inao Malelaha, ido hai pane niisa katouna bambari au kuanti.
46002005	Mewali, mepoinalaimokau i bambari au kuanti, bara anti kapande manusia, agayana anti kuasana Pue Ala.
46002006	Nauri nodo, ane mololitangkai i tauna au manoto pepoinalainda i Kerisitu, ara mpuu kamapandeki. Agayana kamapandeki iti, bara nodo kamapandenda tauna au kadake i dunia ide ba kamapandenda tadulako i dunia ide, lawi kuasanda tadulako i dunia ide ina matanta.
46002007	Au kipahaweakau, iami kapande au hangko i Pue Ala. Kipahawe tunggaiana Pue Ala moweike katuwo mahile i alo au ina mai. TunggaiaNa iti, bara mani raisa tauna hangkoya. Agayana hangko damani dunia ide rapopewali, Pue Ala mopakanoto amimi kaina Naweinta katuwo mahile iti.
46002008	Ane tadulako i dunia ide, barahe moisa tunggaiana Pue Ala. Lawi ane keraisa, kebarahe mopaku i kau Amputa au meawa tuwoNa.
46002009	Agayana ara teuki i lalu Sura Malelaha node: "I tauna au mampokaahi Pue Ala, Napasilolongaamohe au maroa mpuu, au bara mani raita ba rahadi tauna, hai au bara mani hambela mesupa i pekiri manusia."
46002010	Ikita ide, taisami tunggaiana Pue Ala, lawi tunggaiaNa iti napopaisaamoke Pue Ala hai kuasana Inao Malelaha. Hai bara ara au tewuniangi i Inao Malelaha, lawi Ia moparesa hinangkana hawe-hawe i tunggaiana Pue Ala au bara mani raisa tauna.
46002011	Lawi au moisa ihi laluna hadua tauna, iami inaona tauna iti haduduana. Nodo wori, au moisa ihi laluna Pue Ala, batena Inaona Pue Ala.
46002012	Hai ikita ide, barake molambi inao hangko i dunia ide; molambirike Inaona Pue Ala bona taisa hinangkana au nawei mberoke Pue Ala.
46002013	Mewali, ane mopahawengkai Ngkora Marasa, barakau kipahawea hangko i kamapandeki mololita. Agayana kipakanoto bambari iti hai lolita hangko i Inao Malelaha i tauna au molambihe Inao Malelaha.
46002014	Tauna au bara moisa Pue Ala, barahe mampoinalai paturo au hangko i Inaona Pue Ala, lawi rauli: "Paturo iti, lolita tontuli." Bara rabuku tauna iti motarima paturo au hangko i Inaona Pue Ala, lawi paturo iti hangangaa napakanoto Inao Malelaha i lalunta.
46002015	Ikita au molambi Inao Malelaha, manoto lalunta moparesa hinangkana: ba maroa ba bara. Agayana tauna au bara moisa Pue Ala, bara manoto lalunda moparesa apa au ara i lalunta.
46002016	Lawi teukimi i lalu Sura Malelaha: "Hema pae au moisa pekirina Pue Ala? Hema pae au peisa mopaturo Ia?" Agayana ikita ide naweike Pue Ala pekiri au himbela hai Kerisitu.
46003001	Halalu, i tempoku mani hihimbela hai ikamu hangkoya, barakau peisa kupaturo nodo tauna au molambihe Inao Malelaha. Kupaturokau nodo tauna au moula manihe peundeana lalunda au kadake. Lawi i tempo iti, bara mani manoto pepoinalaimi i Kerisitu; nodo manikau analei i lalu pepoinalaimi.
46003002	Ane analei au mentomi mani, bara peisa rawei andea. Nodo wori ikamu hangkoya, kupahaweakau paturo au hintoto i tauna au bara mani maroho pepoinalainda. Bara manikau kupahawea paturo au hintoto i tauna au manoto pepoinalainda, lawi bara mani nibuku motarima. Hai duuna ide-ide, bara mani nibuku motarima,
46003003	lawi moula liliukau peundeana lalumi au kadake. Mahinakau hai mobungka-bungka manikau, itimi au mopakanoto poulami peundeana lalumi au kadake, nodo tauna au bara manihe moisa Pue.
46003004	Hadua manguli: "Iko meulana i Paulu." Au hadua manguli: "Iko meulana i Apolo." Babehiami iti nodo babehianda tauna au bara mani moisa Pue.
46003005	Ane iko hai Apolo, hawina peangkai Pue Ala au moninikau bona mepoinalaikau i Pue Yesu. Ikami hadua-hadua mampopolumao bago au naweingkai Pue.
46003006	Iko au mohawu, Apolo au mobumbuhi, agayana Pue Ala au mopatuwo.
46003007	Topohawu hai topobumbuhi, barari ihira au patoana pobago iti. Batena pea Pue Ala au mewali patoana pobago iti, lawi Iami au mopatuwo tuda-tudanda.
46003008	Au mohawu hai au mobumbuhi, himbela peahe. Ihira rodua molambi saronda moula kamantimina bagonda.
46003009	Ikami hampopobago peangkai i lalu bagona Pue Ala, hai ikamu, halalu, peisa rapandiri nodo bondena Pue Ala. Ikamu peisa wori rapandiri nodo souna Pue Ala.
46003010	Anti kabulana laluna Pue Ala, Naangkana mewali suroNa, hai iko au nguru-nguruna moanti Ngkora Marasa irikamu. Iko nodo hadua topoaro sou au mapande au nguru-nguruna moaro watu pohudaa sou, hai tauna ntanina moaro i wongko watu pohudaa sou iti. Hai ope-ope topobago hangangaa mopamaroa-roa pobagonda i Pue.
46003011	Lawi bara ara rara ntanina mewali anana Pue Ala, batena pea mepoinalai i Yesu Kerisitu. Ido hai Yesu Kerisitu rapandiri nodo watu pohudaa sou au naaro Pue Ala. Bara ara pohudaa sou au ntanina.
46003012	Ane ara tauna au maroa pampopolumaonda bagoNa Pue, ihira peisa rapandiri nodo topoaro sou au mopake pakakasi au maroa, nodo bulawa, salaka hai watu au masuli holona. Ane ara tauna au bara maroa pampopolumaonda bagona Pue, ihira nodo topoaro sou au mopake pakakasi au bara maroa, nodo kau, hehi hai deami.
46003013	Mewali, ane sou iti naande api, ina taisa mpuu pakakasi au maroa hai pakakasi au bara maroa, lawi pakakasi au maroa ina mantaha mpuu, agayana pakakasi au bara maroa ina pumpuu naande api. Nodo wori i kahawena hule Pue, Ia ina moparesa pobagonda ope-ope tauna: ba maroa ba bara.
46003014	Ane pobagona hadua tauna mantaha i poparesana Pue, ia ina molambi sarona.
46003015	Agayana ane pobagona bara mantaha i poparesana Pue, ia ina molambi rugi. Lempona, ia ina tekabaha hangko i huku dosana, agayana bara molambi sarona. Ia peisa rapandiri nodo tauna au tehuwe souna: matanta ope-ope anu-anuna, watana pearai au bara naande api.
46003016	Bara pae niisa halalu: ikamu nodo sou au napaidai Pue Ala, hai Inaona Pue Ala maida i lalumi.
46003017	Ane ara hadua tauna au mogero pohintuwunda taunana Pue Ala, ia ina nahuku Pue Ala. Lawi paidaana Pue Ala, malelaha. Hai ikamu halalu, iami sou paidaana Pue Ala.
46003018	Ineekau mopakanawo watami haduduami. Ane ara hadua tauna i olomi au mengkamapande i lindo manusia, agina tauna iti mewali nodo tontuli i lindo manusia bona ia mewali mapande i lindona Pue Ala.
46003019	Lawi apa au rauli kapande manusia, nodo pekiri tontuli i peitana Pue Ala. Ara au teuki i lalu Sura Malelaha node: "Pue Ala monangi liliuhe tauna au mapande hai au moakala."
46003020	Ara wori au teuki node: "Pue Ala moisa pekirinda tauna au mapande, bara ara pobunduana."
46003021	Mewali, ido hai kuperapi bona inee nipomahile kapande manusia. Lawi hinangkana au niparaluu, naweimokau Pue Ala. Nodo wori
46003022	Apolo, Peturu, hai iko nawei Pue Ala irikamu bona motulungikau. Hai Pue Ala moweimokau katuwo au wou hai mokabahakau hangko i kapate. Hinangkana au ara i dunia, hai apa au mewali ide-ide, ba apa au mewali i alo-alo au ina mai, ope-ope iti nakadipura Pue Ala bona moweikau katuwo maroa. Ope-ope iti mewali kirami halalu.
46003023	Hai ikamu iami kirana Kerisitu, hai Kerisitu iami kirana Pue Ala.
46004001	Ane ikami, tadulakomi, agina niuli hawi peangkai, lawi hawinangkai Kerisitu au moharungangkai moanti bambari hangko i Pue Ala au bara mani raisa tauna i dunia.
46004002	Au paraluu i tauna au raparenta, hangangaa moula liliuhe hawana toiwongkonda.
46004003	Mewali, ane arakau au mampeinao mokakabosaina ba mosalai pobagongku, bara kupailalu. Nodo wori ane arahe tauna ntanina au mosalai pobagongku, bara ina kupailalu. Bara wori kupakanoto ba maroa pobagongku ba bara.
46004004	Kuisa kabulana lalungku, agayana bara iti au mopakanotona. Pueri au ina moparesa lalungku ba manoto ba bara.
46004005	Ido hai kuuli, ineekau mosalai pobagonda hangka rangami. Nipegia hampai kahawena hule Pue. Iami au ina mobungkahi ope-ope au tewuniangi mani i lalu kamakaindiana. Ia au ina mopatongawa ope-ope tunggaianda tauna au rawoli i lalunda. I tempo itimi, hadua-hadua tauna ina molambi petoya hangko i Pue Ala moula kahintotoana.
46004006	Halalu, apa au kuuli inona, mokanai Apolo hai watangku haduduangku. Ikami rodua kupopandiri, bona kupagurukau moula parenta au manguli: "Ineekau moliungi apa au teuki." Tunggaiaku, bona datikau ara au mampemahile anti peulami i hadua tadulakomi. Ineekau motoya hadua tadulakomi hai mopakoi tohaduana.
46004007	Ba niuli maroa lalumi hangko i rangami? Apa pae au ara irikamu au bara nitarima hangko i Pue Ala? Moapari hai mampemahilekau ane ope-ope au ara irikamu naweikau Pue Ala?
46004008	Ba nipehangu barapi ara kamakurami? Ba nipehangu handa mpuu kamarohona pepoinalaimi i Pue? Ba niuli moparentamokau nodo datu, hai ikami surona Pue Yesu barapi niparaluu? Kemaroa mpuu halalu ane mewalikau datu, bona moparenta worikau hihimbela hai ikami.
46004009	Agayana bara maningkai mewali datu i dunia. Moula polambiaku, ikami surona Pue Yesu napopewalimongkai Pue Ala tauna au meahi-ahi tuwona hangko i ope-ope tauna. Ikami rapahimbela tauna au ina rahuku mate i lindonda tauna bosa. Tepaiwoi tuwongki i lindona manusia hai malaeka.
46004010	Ikami raimbangkai tontuli lawi mopahawengkai bambari kana i Kerisitu, agayana niuliri kaikamuna to Sarani au mapande! Ikami, maledengkai, agayana niuliri maroho pepoinalaimi! Ikamu raadai tauna i dunia, agayana ikami, rakakabosaingkai!
46004011	Duuna ide-ide, bara handa paandeki, bara handa paenungki, bara handa hampiki. Rapopeahi-ahi liliungkai. Bara ara paidaangki au maroa.
46004012	Mobago mantimingkai hai tayengki haduduangki. Ane arahe au motunda-tundangkai, kihurungihe hai pewati. Ane arahe au mampopeahi-ahingkai, mantahangkai.
46004013	Ane arahe au motatarahungkai, kihanaihe hai lolita au maalusu. Duuna ide-ide ikami raimba nodo pupu hai dai dunia.
46004014	Halalu! Bara tunggaiaku ide bona mopakaeakau. Lolitangku ide, mopaturokau, lawi kuimbakau anangku au kupokaahi.
46004015	Lawi kehapi ba i sabuna gurumi au moninikau i peulami i Kerisitu, iko pea au nipouma, lawi iko au nguru-nguruna moanti Ngkora Marasa irikamu, alana mepoinalaikau i Kerisitu Yesu.
46004016	Ido hai kuperapi ntepuu, halalu, bona nipeulai babehiangku.
46004017	Mewali, ina kutudu Timotiu lao mampohidupaakau. Timotiu iti mampopolumao liliu bagona Pue, hai kuimba nodo anangku au kupokaahi. Ane hawe irikamu, ia ina mampopaingaakau noumba peulangku i Kerisitu moula paturongku au kupahawe i ope-ope to Sarani i boea-boeana.
46004018	Arakau au mampemahile, lawi nipehangu barana ina lao mampohidupaakau.
46004019	Agayana ina lao mpuuna mosondakikau. Barapi mahae ina hawena ane napokana Pue. I tempo iti, ina kuita apa au rababehi tauna au mampemahile iti. Ina kuita ba ara kuasana Pue Ala irihira, ba i lolitanda pea.
46004020	Lawi ane Pue Ala mewali Datunta, hangangaa moulake peundeaNa, bara pea i lolitanta agayana i babehianta lawi ara kuasa au tahumba hangko Iria.
46004021	Mewali, umba au niunde: lawi ane hawena mopaturokau hai bara mani nikabaha babehiami au kadake, ina makasara pololitangku. Agayana ane tebaliki babehiami, ina maalusu lolitangku hai maahi lalungku.
46005001	Ara kuhadi au mololita kana i babehianda tauna i olomi au bara hintoto. Ara hadua rangami au mampotambia towawinena umana. Mogalori i olonda tauna au bara moisa Pue Ala, barahe ara au mobabehi nodo.
46005002	Agayana ikamu, nauri ara au mobabehi nodo i olomi, mampemahile manikau! Katouana, hangangaa masusa lalumi, hai tauna iti hangangaa nipopeloho hangko i olomi.
46005003	Nauri karaona hangko irikamu, agayana lalungku arato hihimbela hai ikamu, hai ara mpuu kuasangku mampohawaakau. Mewali, hai kuasa au naweina Pue Yesu Kerisitu, kupakanotomi: tauna au kadake babehiana iti hangangaa rahuku. Ane mogulukau, niimbana hihimbela hai ikamu, hai kuperapi i lalu kuasana Yesu Amputa
46005005	bona nihuhu pea tauna iti i kuasana Datu Tokadake. Lempona, nitudumi meloho hangko i olomi, hai inee nipaliu maminggu sambela hai ikamu. Hangangaa nibabehi nodo, bona watana tauna iti molambi pehuku agayana inaona molambi katuwo maroa i kahawena hule Pue Yesu.
46005006	Arahe au kadake babehianda i olomi, agayana mampemahile liliukau! Bara pae niisa lolita au manguli: "Ragi au haodi mampopembongke tapu mewali ngkaya"? Lempona, hadua tauna au madosa peisa mopakanawo bosa tauna i olomi.
46005007	Ane to Yahudi mobabehi ada Posusa Pasa, ope-ope ragi hangangaa raingihi hampai hangko i sounda, hai hambaa dimba hangangaa rasambale mohompo dosanda. Nodo ragi raingihi hangko i sounda, ikamu wori hangangaa moingihi tauna au madosa iti hangko i olomi, bona malelaha tuwomi, lawi ikamu napamalelahamokau Pue Ala. Hai nodo hambaa dimba rasambale i Posusa Pasa, Kerisitu rapapate wori bona mohompo dosanta.
46005008	Mewali, maimoke mamposusai Posusa Pasa i lalunta. Hangangaa tatende ragi au hae, lempona babehianta hangkoya au kadake. Hai hangangaa maandeke roti au wou au bara raragii. Lempona hangangaa moulake peundeana Pue Ala hangko i kabulana lalunta.
46005009	I lalu surangku hangkoya, kuuliangaakau bona ineehe nipogaloa tauna au mobabehi sala i babehianda towawine hai tobalilo.
46005010	Agayana bara tunggaiaku bona ineehe nipogaloa tauna au bara moisa Pue Ala hai au mobabehi sala, au mehioro, au modongko, ba au menomba i anitu. Barari ihira au kutunggai. Lawi ane keihira au kutunggai, lempona hangangaa padukau hangko i dunia ide.
46005011	Tunggaiaku ide, ineehe nipogaloa tauna au mouli katoSaraninda agayana mobabehi liliuhe sala, mehiorohe, menombahe i anitu, metunda-tundahe, malanguhe, hai modongkohe. Mogalorikau maande sambela hai tauna au nodo, inee!
46005012	Ane tauna au barahe to Sarani, bara ara kuasangku mohukuhe. Pue Ala peari au mohukuhe. Agayana ikamu hangangaa mohuku halalumi hampepepoinalai au mobabehi liliu sala. Lawi ara au teuki i lalu Sura Malelaha node: "Popeloho tauna au kadake babehiana hangko i olomi!" Lempona, ineehe nipaliu maminggu sambela hai ikamu.
46006001	Moapari hai niunde mosalai halalumi hampepepoinalai i lindona tadulako au bara mepoinalai i Pue Yesu? Moapari hai bara nipahawe kara-karami i halalumi hampepepoinalai?
46006002	Bara pae niisa halalu, i alo pobotusi kahopoa dunia, tauna au mepoinalai i Pue Yesu ina mampohuda-hudaa kara-karanda tauna i dunia. Mewali, ane ikamu ina mewali tadulako au mampohuda-hudaa kara-karanda tauna i dunia, noumbami pae ane bara nibuku mobotusi kara-karami au koi i tempo ide?
46006003	Bara pae niisa, i alo pobotusi kahopoa dunia ikita to Sarani au ina mampohuda-hudaa kara-karanda malaeka. Mewali, hangangaa nibuku mpuu mobotusi kara-karanda tauna i dunia ide.
46006004	Ane ara posisisalami, moapari pane nipahawe iti i tauna au barahe to Sarani au bara ara pohudaanda i olomi?
46006005	Tunggaiana lolitangku ide, bona maeakau. Halalungku au mepoinalai i Kerisitu, bara pae ara hadua i olomi au manoto laluna au peisa mobotusi kara-karami?
46006006	Ara kuhadi hadua tauna hangko i olomi au mosalai halaluna hampepepoinalai i lindona tadulako au bara mepoinalai i Pue Yesu!
46006007	Ineekau moanti kara-karami i tauna au bara to Sarani. Ane ara posisisalami i olomi, mepakaea mpuu, lawi iti mopakanoto kadami mobabehi apa au hintoto i peitana Pue Yesu. Katouana, ane ara au mopakanawokau ba mopakarugikau, agina molambi peakau rugi pane nipahawe iti i hadua tadulako.
46006008	Agayana melumbu kakadakena babehiami, lawi nipakanawo hai nipakarugi rangami, hai nibabehi iti i halalumi hampepepoinalai.
46006009	Bara pae niisa halalu, tauna au kadake babehianda, barahe ina mewali taunana Pue Ala i lalu poparentaNa. Ineekau ranawo-nawo. Tauna au mobabehi sala, au menomba i anitu, au mebualosi, au mobabehi sala nodo tobalilo au mampotambia hangka tobalilona ba nodo towawine au mampotambia hangka towawinena,
46006010	au manangka, au mehioro, au malangu, au metunda-tunda, au modongko; tauna au nodo, barahe mewali taunana Pue Ala i lalu poparentaNa.
46006011	Arakau halalu au nodo babehiami hangkoya. Agayana Pue Ala mopamalelahakau hai mampopewalimokau taunaNa. Ikamu Napakanoto i peitaNa anti pohintuwumi hai Pue Yesu Kerisitu hai anti kuasana Inaona Pue Ala Amputa.
46006012	Arakau au manguli: "Anti kanakabahanta Pue Ala hangko i huku dosanta, ido hai peisake mobabehi apa pea peundeata." Tou, agayana iko manguli: ara au mobundu tababehi; ara wori au bara mobundu. Peisana mobabehi apa peundeaku, agayana bara kuunde ane watangku ide nakuasai ba apa pea.
46006013	Ara worikau au manguli: "Paande mobundu i tainta, hai tai mobundu rapoihii paande." Tou lolita iti, agayana hambela tempo hinangkana iti ina natende Pue Ala. Agayana watanta ide bara napopewali Pue Ala bona mebualosike. Watanta hangangaa tapake mobabehi peundeana Pue. Iami ampuna watanta.
46006014	Hai nodo Pue Yesu napatuwo hule Pue Ala hangko i kapate, watanta ide ina Napatuwo hule hangko i kapate i alo pobotusi anti kuasaNa.
46006015	Bara pae niisa halalu, watami iami hangkira hangko i watana Kerisitu. Ba maroa ane tapake watanta au mewali kirana Kerisitu bona tababehi sala hai towawine au kadake babehiana? Inee!
46006016	Bara pae niisa, hema au mebualosi hai hadua towawine au kadake babehiana mewali hawata-wata hai towawine iti. Lawi i lalu Sura Malelaha teuki node: "Tauna au rodua iti mewalihe hawata-wata."
46006017	Agayana hadua tauna au mohintuwu hai Pue, ia hampepekiri hai Pue.
46006018	Mewali, nipakarao watami hangko i babehia au sala iti. Hema au mobabehi sala hai towawinena rangana ba hai anantowawine, dosa iti mopakarugi tuwona haduduana. Bara ara dosa ntanina au mopakarugi tuwonta nodo dosa iti.
46006019	Bara pae niisa halalu, watami iami paidaana Inao Malelaha. Iami au maida i lalumi. Pue Ala haduduaNa moweikau Inao Malelaha. Ia au makuasa i watami, bara ikamu au ampuna watami.
46006020	Lawi ikita ide Naholomoke Pue Ala, hai pirimoke Nabayari. Ido hai watanta hangangaa tapake mobila Pue Ala.
46007001	Kaliliuana halalu, ide-ide ina kuhanai pampekunemi i lalu surami au nipakatuana. Ikamu tobalilo, maroa ane barakau motambi.
46007002	Agayana bona datihe ara au mobabehi sala au bara hintoto, agina motambi peamokau. Maroa ane ope-ope tobalilo ara towawinenda hai ope-ope towawine ara tobalilonda.
46007003	Bara hintoto ane tobalilo mokaraohi towawinena ba towawine mokaraohi tobalilona alana barapohe hampapaturua. Tobalilo hangangaa mopabukei ada potambi i towawinena, nodo wori towawine i tobalilona.
46007004	Towawine bara makuasa i watana haduduana agayana tobalilonari. Nodo wori tobalilo bara makuasa i watana haduduana agayana towawinenari.
46007005	Ikamu tobalilo hai towawine, ineekau mombekaraohi alana barapokau mombehungkuki moula ada potambi. Ane rapana, ikamu rodua mampeinao mopatani bahangkia kamahaena bona mekakae, peisato. Agayana roo iti, hangangaa mombelambi mbulikau moula ada potambi bona datikau nakelo Datu Tokadake mobabehi sala anti kadana nibuku morempeki peundeana lalumi.
46007006	Au kuuli ide, bara nodo parenta agayana itiri paturongku irikamu.
46007007	Katouana, kuunde ane ope-ope tauna bara motambi nodo iko. Agayana bara ope-ope tauna au rabuku ane barahe motambi. Hadua-hadua tauna molambi kapande au montani-ntani hangko i Pue Ala.
46007008	I tauna au bara mani motambi ba i tobemba, idemi lolitangku: maroa ane barakau motambi nodo iko.
46007009	Agayana ane bara nibuku morempeki peundeana lalumi, agina motambikau datikau naanti peundeana lalumi i babehia au kadake.
46007010	Ikamu au motambimi, idemi hawangku (katouana bara hawangku, agayana hawanari Pue Yesu): ikamu towawine, inee nipogaaki tobalilomi.
46007011	Agayana ane nipogaakihe, inee mbulikau motambi. Ane bara nodo, hangangaa mesule hulekau i tobalilomi. Hai ikamu tobalilo, inee worikau mampogaaki towawinemi.
46007012	Kaliliuana, halalu, idemi lolitangku (idemi lolitangku haduduangku, bara hawana Pue): ane ara hadua tobalilo to Sarani au mampotambia hadua towawine au bara to Sarani, inee napogaaki asala towawine iti mounde maida liliu hai ia.
46007013	Nodo wori ane hadua towawine to Sarani mampotambia hadua tobalilo au bara to Sarani, inee napogaaki asala tobalilo iti mounde maida liliu hai ia.
46007014	Lawi towawine to Sarani iti mopamalelaha potambinda, hai tobalilo to Sarani iti mopamalelaha potambinda. Ane rapana bara nodo, ananda ina raimba nodo anangkoi au bara moisa Pue. Agayana ananda iti napokira Pue Ala lawi hadua hangko i tosaenda mepoinalai i Pue Yesu.
46007015	Agayana ane tauna au bara mepoinalai i Pue mampeinao mogaa, pogiangaamide megaaki. Ane nodo, towawine ba tobalilo au mepoinalai i Pue bara tetaka i ada potambi. Agayana Pue Ala mokakioke mewali anaNa bona mohintuwuke hai ranganta.
46007016	Lawi ane barakau megaaki, ikamu towawine, ara mani katepakami moanti tobalilomi mepoinalai i Pue. Hai nodo wori ikamu tobalilo, ara mani katepakami moanti towawinemi mepoinalai i Pue.
46007017	Hangangaa tapokatana katuwonta au Napakanotoake Pue Ala i kaNakakionta mewali anaNa. Itimi parentaku au kupaturoahe ope-ope to Sarani iumba pea kalaoangku.
46007018	Pandirina, ane hadua to Yahudi mepoinalai i Pue Yesu, ia bara hangangaa mokabaha katoYahudina. Nodo wori ane hadua tauna au bara to Yahudi mepoinalai i Pue Yesu, ia bara hangangaa ratile mewali nodo to Yahudi.
46007019	Lawi i peitana Pue, ane ratileke ba barake ratile, bara ara lempona, himbela pea. Au paraluu ntepuu, tapeulaimi hawana Pue Ala.
46007020	Ikita ope-ope, kehapi ba noumba katuwonta i kanakakionta Pue mewali to Sarani, agina tapokatana katuwonta iti au napakanotoamoke Pue.
46007021	Ane rapana hawi tuwonta hai nakakioke Pue Ala mepoinalai i Pue Yesu, inee masusa lalunta mampekiri kahawinta. Agayana ane ara katepakanta bona tekabahake hangko i kahawinta, agina tapepakai tempo iti.
46007022	Ba hawi tuwonta ba tekabahake, himbela peake i peitana Pue Ala. Lawi hadua hawi au nakakio Pue Ala mepoinalai i Pue Yesu ina tekabaha hangko i huku dosana anti pohintuwuna hai Pue. Nodo wori, hadua tauna au bara hawi tuwona au nakakio Pue Ala mepoinalai i Pue Yesu, ina mewali hawina Kerisitu.
46007023	Naholomokau Pue Ala, pirimi Nabayari. Ineemokau moula peundeana manusia.
46007024	Mewali, nodo au kuuli inona: kehapiri ba noumba katuwonta i kanakakionta Pue Ala mewali to Sarani, bara paraluu tabaliki. Agina tapokatana katuwonta iti hai tapeulai apa au napakanotoake Pue Ala.
46007025	Ide-ide kupaturoahe tauna au bara mani motambi. Bara ara parentaku au kutarima hangko i Pue Yesu, agayana kupaturokau moula pekiringku. Paturongku ide hintoto mpuu rapoinalai, lawi naangkana Pue mewali suroNa anti ahiNa.
46007026	Mewali, idemi polambiaku: i tempo ide ikita to Sarani narumpake ngkaya pakana kapari. Ido hai kuuli agina inee tabaliki katuwonta au Napakanotoake i dunia ide.
46007027	Pandirina: ikamu tobalilo au motambimi, ineekau mohaoki rara mampogaaki towawinemi. Ikamu au bara motambi, inee nipari-pari bona motambi.
46007028	Agayana ane ara hadua anantomoane au mampeinao motambi, bara wori mobabehi dosa. Hai ane ara hadua anantowawine au mampeinao motambi, bara wori mobabehi dosa. Agayana nikatuinao: tauna au motambi ina molambi kapari i lalu dunia ide. Hai peundeaku bona datikau narumpa kapari iti.
46007029	Halalu, tunggaiaku node: ikita to Sarani, hangangaa takatuinao kadanapi ngkaya tempota i dunia ide. Ido hai kuuli, mepongka ide-ide, ikamu au motambimi, inee nipaiyoru potambimi. Batena bagona Pue au hangangaa tapaiyoru.
46007030	Ikamu au moteria, inee masusa gaga lalumi. Ikamu au matana, inee melumbu kamatanami. Ikamu au meholo ba apa-apa, inee mentaka lalumi i anu-anu iti.
46007031	Ikamu au mowulai anu-anu dunia, inee nipekiri pea katuwomi i dunia ide. Lawi dunia au tapaidai ide ina ope.
46007032	Peundeaku, halalu, bona ineekau mampepekiri liliu katuwomi. Tobalilo au barahe motambi, peisahe mampopolumao liliu bagona Pue, hai peisahe mampekiri liliu apa peundeana Pue irihira.
46007033	Agayana tobalilo au motambimi, hangangaa mampekiri worihe katuwonda i lalu dunia ide, lawi mampeinaohe mopakatana lalunda towawinenda.
46007034	Ido hai morompenga lalunda. Nodo wori, towawine au bara motambi, peisahe mampopolumao liliu bagona Pue, hai peisahe mampekiri liliu apa peundeana Pue irihira bona malelaha katuwonda i lindona Pue. Agayana towawine au motambimi, hangangaa mampekiri worihe katuwonda i dunia ide, lawi mampeinaohe mopakatana laluna tobalilonda.
46007035	Ope-ope ide kuuliangaakau halalu, bona maroa tuwomi. Bara kuunde ane tetakakau hai ngkaya pakana parenta. Tunggaiaku bona nibabehi liliu apa au hintoto, bona moulakau peundeana Pue hai bona dati ara au mosalempori peulami Iria.
46007036	Ane rapana ara hadua anantomoane au momanu hai hadua anantowawine, hai nauli anantomoane iti: "Bara hintoto ane bara kupotambia hampomanungku, lawi kasae-saeami." Mewali, ane barapi rabuku morempeki peundeana lalunda hai ane mampeinaohe motambi, agina motambi peamohe, barahe madosa.
46007037	Agayana ane rapana anantomoane iti manguli i laluna: "Agina ineena motambi," hai bara wori rapari-pari motambi, ia peisa moula peundeana haduduana. Hai ane nabuku morempeki peundeana laluna, agina ineemi motambi.
46007038	Mewali, ane motambi maroa, agayana ane bara motambi, meliu kamaroana.
46007039	Moula atura potambi, hadua towawine tetaka liliu i tobalilona tangana mani tuwo. Ane mate tobalilona, tekabahami hangko i atura au motaka i tobalilona. Towawine iti peisa mbuli motambi, asala mampotambia tobalilo to Sarani.
46007040	Agayana meliu kamaroana ane barapi motambi. Iti polambiaku pea. Agayana kupekiri paturongku ide napahaweana Inaona Pue Ala au ara i lalungku.
46008001	Kaliliuana, ina mololitana kana i paande au rapopenomba i anitu. Niuli: "Ikita to Sarani, mapandeke, taisami paturo au tou." Tou mpuu agayana kuuliangaakau: anti kamapandemi iti, arakau au mampemahile. Aginami maahike i ranganta hai tapakaroho lalunda hangka ranganta.
46008002	Ane hadua tauna manguli: "Mapandena, kuisa paturo au tou," agayana bara ara ahina, makura mani kamapandena.
46008003	Agayana tauna au tou-tou mampokaahi Pue Ala, Pue Ala moisa ihi lalunda.
46008004	Mewali, kana i paande au rapopenomba i anitu, niuli peisa raande, lawi taisa kadana ara pue ntanina, batena pea Pue Ala. I dunia ide, ara lengge anitu au rababehi tauna hangko i watu ba kau hai rapenombai. Hai taisa: ope-ope lengge anitu au rapenombai, bara ara au tou.
46008005	Ara ngkaya pakana au napenombai manusia, au rauli pue ba anitu, maroa i langi ba i wongko dunia.
46008006	Agayana irikita, hadua pea Pue Ala, iami Umanta au mampopewali hinangkana au ara; Ia pea pongkana katuwonta. Hai hadua wori Amputa, Yesu Kerisitu, Iami au napopatoa Pue Ala mampopewali hinangkana au ara. Iami au moweike katuwo.
46008007	Agayana nauri nodo, bara ope-ope to Sarani moisa iti. Arahe au menomba i anitu hangko damanihe mewali to Sarani, hai duuna ide-ide ane moitahe paande au rapopenomba i anitu, rauli lalunda: "Iti popenomba i anitu!" Mewali, ane maandehe paande iti, rauli lalunda: "Madosake," lawi bata-bata mani lalunda ba peisa raande ba bara.
46008008	Katouana, paande iti barake moanti hungku i Pue Ala hai bara worike moanti karao hangko i Pue Ala. Ane taande, barake morasi. Ane bara taande, bara worike marugi.
46008009	Agayana hangangaa maroa-roakau halalu. Peisa mpuuke maande paande iti hangko i kabulana lalunta, agayana inee tapakanawo ranganta au bara mani woya maroho pepoinalaina.
46008010	Tunggaiaku node: ane rapana tauli: "Mapandeke. Taisami paturo au tou; bara moapa ane maandeke paande au rapopenomba i anitu." Hai ane rapana lao mpuuke i sou penombaanda topoanitu hai maandeke paandenda iti. Tanganta maande, ara hadua ranganta au moitake, agayana bata-bata mani laluna ba peisa raande ba bara. Mewali, lawi naitake maande paande iti, ia maande wori.
46008011	Kahopoana, hangko i kamapandeta, tapakanawo halalunta au bata-bata mani laluna. Hai au tapakanawo iti, iami halalunta hampepepoinalai au napahuru Kerisitu i karapapateNa.
46008012	Mewali, ane tababehi nodo, masala mpuuke, lawi tapakanawo pepoinalaina halalunta au bata-bata mani laluna. Hai meliu hangko iti, madosake i peitana Kerisitu.
46008013	Ido hai kuuliangaakau: ane rapana kupakanawo halalungku hampepepoinalai i kakuandena bau ba paande, barapi ina kuande paande iti, bona datihe ara halalungku au rapakanawo anti babehiangku.
46009001	Ba niuli barana peisa mobabehi apa-apa moula peundeaku haduduangku? Ba niuli barana surona Pue Yesu? Ba niuli bara mani kuita Yesu Amputa? Kuitami, hai Ia au mampopewalina suroNa. Hai ikamumi wuana pobagongku au kupobago i Pue.
46009002	Nauri tauna ntanina bara mopangaku kaikona surona Pue Yesu, agayana ikamu halalu, hangangaa nipangaku. Lawi ikomi au moanti Ngkora Marasa hawe i boeami. Pepoinalaimi i Pue Yesu mopakanoto mpuu kaikona suroNa.
46009003	I tauna au mosalaina, idemi pehanangku.
46009004	Ikami au mewali surona Pue Yesu, ba niuli bara hintoto ane kilambi paandeki ba paenungki hangko i pobagongki moanti Ngkorana Pue?
46009005	Ba niuli barangkai peisa motambi, hai barangkai peisa moanti towawinengki au hampepepoinalai i polumaoangki, nodo au rababehi surona Pue Yesu au ntanina hai halaluna Pue Yesu hai Peturu?
46009006	Ba niuli Baranaba hai iko pea au hangangaa mobago mohaoki paandeki? Ba niuli bara hintoto ane kilambi sarongki nodohe surona Pue Yesu au ntanina? Bara tou lolita iti!
46009007	Lawi bara ara hadua surodado au mosaro watana haduduana lao i pombealaa. Hintoto mpuu ane ope-ope tauna molambi kiranda hangko i pobagonda. Tauna au mowia, peisahe maande wua tuda-tudanda. Tauna au mamporewu dimba, peisahe moenu owai tomia porewunda.
46009008	Apa au kuuli ide, ngkora pandiri hangko i katuwonta alo-alona. Agayana himbela wori paturo au tahumba i lalu Aturana Musa.
46009009	I lalu Sura Aturana Pue au nauki Musa, teuki node: "Inee raboke hume japi ane tanganda rapopobago, pogiangaahe mangkuku i polumaonda." Ba japiri au natunggai Pue?
46009010	Ba ikitami au Natunggai i lalu ngkora pandiri iti? Manoto apa au teuki hangkoya iti mokanai wori ikita. Tauna au mobago hangangaa molambi kiranda hangko i wua pobagonda. Tauna au mowia ba au mombau, mobagohe lawi raharunga kaina molambinda kiranda hangko i wua pobagonda.
46009011	Ikami ide nodo topohawu au motudangkai Ngkorana Pue i lalu katuwomi. Katouana, hintoto mpuu ane kilambi paandeki hangko irikamu.
46009012	Ane arahe tauna ntanina au peisa molambi saronda hangko irikamu, pelumbunami ikami! Peisa mpuu kiperapi sarongki irikamu halalu, agayana bara kiunde. Kehapiri ngkaya kapari au morumpangkai, bara kiperapi apa pea irikamu bona dati ara au mopakasusa pekirimi duuna barakau mepoinalai i Ngkora Marasa au kianti.
46009013	Bara pae niisa halalu: tauna au mobago i lalu Souna Pue Ala molambi paandenda hangko i Souna Pue Ala. Tadulako menomba au mokadipura popenombanda tauna bosa i meja pointua popenombaa, molambihe kiranda hangko i popenomba iti.
46009014	Nodo wori paturo au tahumba hangko i Pue Yesu. Ia moparenta bona tauna au moanti Ngkora Marasa molambi paandenda hangko i tauna au rapahawea bambari iti.
46009015	Mewali peisa mpuu kuperapi sarongki irikamu, agayana bara kiunde. Hai ineeri nipehangu tunggaiaku mouki sura ide bona kupari-parikau moweingkai ba apa pea. Matana lalungku lawi barana hambela merapi irikamu. Agingku mate pane kupalehi apa au kupakanoto i lalungku ide.
46009016	Barana peisa mampemahile anti pobagongku moanti Ngkora Marasa, lawi natuduna Pue Ala mampopolumao bago iti. Marugina ane barana moanti Ngkora Marasa!
46009017	Ane rapana moantina Ngkora Marasa anti peundeaku haduduangku, hangangaa raweina sarongku. Agayana bara nodo. Natuduna Pue Ala mampopolumao bago ide. Ba kuunde ba bara, hangangaa kupahawe Ngkora Marasa, lawi itimi bago au naweina Pue Ala.
46009018	Mewali, moantina Ngkora Marasa hai bara kuperapi sarongku i tauna au kupahawea bambari iti. Peisa mpuu kuperapi sarongku i tauna au kupahawea bambari iti, agayana bara kuunde. Idemi au kuimba nodo sarongku: katana lalungku au kuhumba hangko pobagongku moanti Ngkora Marasa au kupahawe mbero i ope-ope tauna.
46009019	Barana hawina tauna, ido hai peisana moula peundeaku. Agayana nauri nodo, kuoaka tuwo nodona hawinda ope-ope tauna. Kubabehi iti bona tetambai tauna au kuanti mepoinalai i Kerisitu.
46009020	Ane kuanti Ngkora Marasa i to Yahudi, mewalina nodo hadua to Yahudi, bona bosa to Yahudi kuanti mepoinalai i Kerisitu. Ane iko arana hihimbela hai tauna au moula Aturana Musa, moula worina Atura iti. Katouana barana nataka Aturana Musa, agayana kupeulai mpuu bona tauna iti kuanti mepoinalai i Kerisitu.
46009021	Ane kupahawe Ngkora Marasa i tauna au bara moisa Aturana Musa, mewalina nodo hadua tauna au bara moula Aturana Musa, bona kuantihe mepoinalai i Kerisitu. (Agayana inee rauli: bara kupeulai hawana Pue Ala. Mengkoru liliuna i hawana Kerisitu.)
46009022	Ane kuporangaihe au bara mani maroho pepoinalainda, kubabehi mpuu nodo ihira, bona kutulungihe meula i Kerisitu. Mewali, i ope-ope tauna au kupombelambia, kuhaoki rara bona mewalina nodo ihira, bona ane peisa, arahe au kuanti mepoinalai i Kerisitu.
46009023	Ope-ope iti kubabehi bona tetambai tauna au mepoinalai i Ngkora Marasa hai bona molambi worina katuwo maroa hihimbela hai ihira.
46009024	Halalu, niisa ane tauna momberiri melangka, bosa tauna au melangka, agayana hadua pea au molambi parasee. Ikamu wori halalu peisa rapandiri nodo tauna au momberiri melangka: hangangaa nipari-pari moula peundeana Pue Ala duuna molambikau parasee.
46009025	Tauna au momberiri iti, hangangaa moatoro watanda, molati liliuhe hai mampeulaihe atura pelangka. Hangangaa mokuasaihe watana i paka-pakana bona molambihe parasee. Parasee iti, iami bunga au ina malau pea. Agayana ikita, hangangaa mantahake i hinangkana kapari lawi mampeinaoke molambi parasee au bara mokahopoa.
46009026	Tauna au momberiri melangka, barahe melangka mbero, ara mpuu au ratunggai. Tauna au mombejangguru, bara peunde-undeana pea mejangguru. Nodo wori iko, iko peisa rapandiri nodo tauna au melangka ba au mejangguru, lawi barana mobago mbero-mbero. Apa au kubabehi, kubabehi bona molambina parasee.
46009027	Hai kulati watangku bona mantahana, hai kurempeki peundeana lalungku. Bara kuunde ane roo kupahawe Ngkora Marasa i tauna ntanina, ikomi au bara molambi parasee.
46010001	Halalu, nikatuinao apa au mewali i toiyorunta hangkoya au naantihe nabi Musa mopalehi tampo Masiri. I kapadunda hangko i tampo Masiri, Pue Ala moninihe hai gawu au mampoiyoruahe i polumaonda. Ihira ope-ope mowetahe Tahi Malei au napopogaa Pue Ala bona rapoliungi.
46010002	Nodo ikita rariu mewali topeulana Pue Yesu, ihira rariu worihe i lalu gawu hai owai mewali topeulana Musa.
46010003	Ihira ope-ope maande paande au himbela, hai maenuhe paenu au himbela. Paandenda hai paenunda iti, iami paande hai paenu au hangko i Pue Ala. Maenuhe owai au mesupa hangko i watu mahile, hai watu iti rapopandiri Kerisitu au mamporangaihe hai moweihe katuwo.
46010005	Nauri ihira ope-ope molambi pewati hangko i Pue Ala, agayana anti babehianda au kadake, bosa i olonda barahe napokatana Pue Ala, ido hai matehe hai watanda tehawuka i pada wungi.
46010006	Ope-ope au mewali i to Yahudi hangkoya mobundu irikita ide-ide, lawi talambi paturo hangko i katuwonda datike mobabehi apa au kadake nodo ihira.
46010007	Ineeke menomba i lengge anitu, nodo au rababehi tauna i olonda hangkoya. Lawi ara teuki i lalu Sura Malelaha au manguli: "Maande hai maenu sambelamohe, hai roo indo motaro-tarohe hai menombahe i lengge ana japi."
46010008	Ineeke mobabehi sala hai towawinena ranganta ba hai anantowawine, nodo au rababehi tauna i olonda hangkoya. Anti babehianda au masala, matehe rompulo hai talu sabuna tauna i lalu hangalo.
46010009	Ineeke mopaara karumpuna Pue, nodo au rababehi tauna i olonda hangkoya, alana matehe natilo ile.
46010010	Hai ineeke mohume-hume, nodo au rababehi tauna i olonda hangkoya, alana napapatehe malaeka au mepapate.
46010011	Ope-ope au mewali irihira hangkoya hangangaa tapailalu nodo ngkora pandiri irikita ide-ide. Hai ope-ope au mewali iti, teuki bona datike molambi pehukuna Pue Ala nodo ihira. Lawi ikita ide, tuwomoke hungku i kahopoa dunia.
46010012	Mewali, ane arakau au manguli: "Maroho mpuu pepoinalaingku i Pue," hangangaa maroa-roakau bona datikau manawo i lalu dosa!
46010013	Hinangka pekelo au morumpake, pekelo biasa pea au ralambi wori tauna ntanina. Agayana Pue Ala mokatuinao liliu dandiNa irikita: barake ina Napogiangaa rakelo meliu hangko i rohona lalunta. Bela-belana narumpake pekelo, Pue Ala ina moweike rara monangi pekelo iti, bona ikita peisa mantaha i lalu pepoinalainta.
46010014	Mewali, halalu au kupokaahi, hangangaa nipalehi ada penomba i anitu!
46010015	Kuimbakau nodo tauna au manoto lalunda. Ido hai kuuliangaakau: niparesa lolitangku ide, ba tou ba bara.
46010016	Ane maenu sambelake anggoro, takatuinao wahena Kerisitu au tebumbuhami i kau mombehape hai tauli ngkaya kamaroana i Pue Ala. Ada iti mopakanoto kaikitana tauna au Napahuru Kerisitu hai waheNa. Hai ane roti rakira-kiraake, taande sambela bona mokatuinao kapatena Kerisitu i kau mombehape. Ada iti mopakanoto pohintuwuta i lalu watana Kerisitu.
46010017	Lawi roti au haogu pea rakira-kiraake, hai ikita hadua-hadua maande hangkira hangko i roti iti. Lempona ada iti: ikita au bosa nodo hawata-wata peake i pohintuwuta hai Kerisitu.
46010018	Nodo wori adanda to Isaraeli. Ane mohuhuhe popenombanda i Pue Ala i wongko meja pointua popenomba, mokakiohe ranganda mamporangaihe maande hangkira hangko i popenomba iti. Ada iti mopakanoto pohintuwunda i penombanda i Pue Ala.
46010019	Agayana bara kuuli: ara pue ntanina hangko i Pue Ala. Bara ara! Hai bara kuuli: ara bunduna paande au rapopenomba i anitu. Bara mobundu!
46010020	Tunggaiaku: ope-ope au rapopenomba i anitu, bara rapopenomba i Pue Ala, rapopenombari i seta. Hai bara kuunde ane niporangaihe tauna au menomba i seta.
46010021	Ane maenukau anggoro i penombami i Pue Yesu, bara hintoto ane lao worikau maenu anggoro hihimbela hai ihira au menombahe i tokadake. Ane maandekau roti mokatuinao kapatena Pue, bara hintoto ane lao worikau maande hihimbela hai ihira au menombahe i tokadake. Ido hai kuuli: ineekau mesua i lalu sou penombaanda topoanitu hai maande sambelakau hai ihira.
46010022	Ba baikau mopaara karumpuna Pue? Ba niuli meliu kamarohonta hangko i Pue?
46010023	Arakau au manguli: "Anti kanakabahanta Pue Ala hangko i huku dosanta, ido hai peisake mobabehi apa pea peundeata." Tou, agayana iko manguli: ara au mobundu tababehi; ara wori au bara mobundu. Peisake mobabehi apa peundeata, agayana bara ope-ope au ina mopakaroho laluna ranganta.
46010024	Inee tababehi au motulungi pea watanta haduduanta. Hangangaa tababehi wori au motulungi ranganta.
46010025	Apa pea au rapobalu i pobalu-balua, peisa taholo hai taande. Inee tapekune hampai ba rapopenomba i anitu ba bara. Peisa taande hangko i kabulana lalunta,
46010026	lawi "Dunia ide hai ope-ope ihina, Pue Ala ampuna."
46010027	Ane arakau au rakakio rangami au barahe to Sarani lao maande i sounda, hai niunde lao maande sambela, niandemi apa au rahuhuakau. Inee nipekune ba bau iti rapopenombami i anitu ba bara.
46010028	Agayana ane arahe au mouliangaake: "Bau iti rapopenombami i anitu," aginami inee taande datike mopakasusa laluna ranganta au bara maroho pepoinalaina.
46010029	Tunggaiaku node: hangangaa takatuinao laluna ranganta. Ane lalunta haduduanta, bara moapa ane taande paande iti. Agayana hangangaa ara tauna au ina mampekune: "Moapari hai peundeaku peisa rahomboki tauna ntanina?
46010030	Ane kuande bau iti, hai kuuli ngkaya kamaroana i Pue Ala, moapari pane arahe tauna au mosalaina?"
46010031	Agayana kuuli: ane maandeke ba maenuke, ba apa pea au tababehi, babehimide bona Pue Ala rapakahile.
46010032	Ineeke mobabehi apa pea au mopakanawo ranganta, maroa to Yahudi ba tauna au barahe to Yahudi ba halalunta hampepepoinalai au mengkoru i Pue Ala.
46010033	Nodo wori iko, i paka-pakana kubabehi liliu apa au maroa i peitanda ope-ope tauna. Bara kuhaoki apa au mobundu pea i watangku haduduangku, agayana kubabehi apa au ina mobundu i rangangku bona tehoremahe hangko i huku dosanda.
46011001	Nipeulaimi apa au kubabehi, nodo wori iko meula i Kerisitu.
46011002	Kaliliuana halalu, kutoyakau lawi i paka-pakana nikatuinao liliuna, hai nipeulai liliu paturongku au kupahaweakau.
46011003	Agayana ara hampaka au hangangaa kupopaingaakau. Kerisitu motadulakoi ope-ope tobalilo. Hai tobalilo wori motadulakoi towawine, hai Pue Ala motadulakoi Kerisitu.
46011004	Ane hadua tobalilo metolombu hai mekakae ba mopahawe lolitana Pue Ala i paminggua, tobalilo iti mopakoi Kerisitu, tadulakona.
46011005	Agayana ane hadua towawine mekakae ba mopahawe lolitana Pue Ala i paminggua hai bara metolombu, towawine iti mopakoi tobalilona au mewali tadulakona. Towawine au bara metolombu iti, hangangaa maea nodo hadua towawine au rakou weluana.
46011006	Mewali, ane ara hadua towawine au bara mounde metolombu i paminggua, agina ragundi peami weluana. Agayana ane maea ragundi ba rakou, hangangaa metolombu.
46011007	Tobalilo au mekakaehe ba mopahawe lolitana Pue Ala, ineehe metolombu, lawi tobalilo rapopewali nodo Pue Ala bona hangana Pue Ala rapakahile. Towawine hangangaa metolombuhe lawi towawine rapopewali bona hangana tobalilo rapakahile.
46011008	Lawi tobalilo bara rapopewali hangko i towawine, agayana towawineri au rapopewali hangko i tobalilo.
46011009	Hai nodo wori, tobalilo bara rapopewali bona motulungi towawinena, agayana towawinenari au rapopewali bona motulungi tobalilona.
46011010	Idomi pongkana pane towawine hangangaa metolombuhe, lawi tolombu iti nodo tanda pengkorunda i tobalilonda. Hai hangangaa metolombuhe lawi ara worihe malaeka au mampetiroke.
46011011	Agayana irikita au mepoinalai i Pue, towawine hai tobalilo mombeparaluuhe. Towawine hangangaa motulungihe tobalilo, hai tobalilo hangangaa motulungihe towawine.
46011012	Lawi nguru-nguruna towawine rapopewali hangko i tobalilo, agayana roo indo, ope-ope tobalilo rapoanaka hangko i towawine, hai au mopaara hinangkana iami Pue Ala.
46011013	Nipepekiri: ba hintoto ane hadua towawine mekakae i Pue Ala i lalu paminggua ane bara metolombu? Bara.
46011014	Pandirina ane ara hadua tobalilo au ngkalanga weluana, tauli bara hintoto.
46011015	Agayana ane ngkalanga weluana hadua towawine, tauli maroa. Weluana au ngkalanga iti mopamakara watana, lawi weluana iti mewali rapotolombu.
46011016	Agayana ane ara au mampeinao mosapuaka au kuuli ide, idemi lolitangku: moula ada au kipeulai, towawine hangangaa metolombu i paminggua, hai ada iti rapeulai wori halalunta hampepepoinalai i boea-boeana. Au ntanina hangko ide, bara ara.
46011017	Kaliliuana, ara wori hampaka au kupeinao kuuliangaakau, hai bara wori kutoyakau anti babehiami ide. Lawi poteruhumi barakau moanti mengkoru i Pue Ala, agayana moantirikau i babehia au kadake.
46011018	Nguru-nguruna, kuhadi bambari au manguli: ane moteruhukau maminggu, ara posisalami hadua hai hadua. Hai kupekiri bambari iti hangangaa tou!
46011019	Agayana kuisa hangangaa mosisalakau, bona raisa ba hema au maroho peulana i Pue.
46011020	Masusa lalungku, lawi ane teruhu sambelakau, bara nibabehi apa au hintoto i tauna au maande roti hai maenu anggoro mokatuinao kapatena Pue Yesu.
46011021	Lawi i poteruhumi, arakau hantanga au liliu maande paande hai maenu anggoro duuna malangu-langukau. Iti nibabehi i lindonda rangami au meahi-ahi tuwonda; marimihe hai mangkadouhe.
46011022	Barakau pae mosou? Agina maande hai maenukau hampai i lalu soumi moula peundeami. Moapari hai nibabehi nodo i paminggua? Ba niunde mopakoi hangka rangami au mewali kirana Pue Ala? Ba nipeinao nipakaeahe halalumi au meahi-ahi tuwonda? Apa au hangangaa kuuliangaakau? Ba hintoto kutoyakau? Bara! I babehiami iti barakau kutoya.
46011023	Lawi kupaturo mpuukau hangkoya apa lempona maande hai maenu sambela mokatuinao kapatena Pue Yesu. Hai apa au kupaturoakau iti, kuhumba hangko i Pue. I kaindi karapobaluNa, Pue Yesu mangalami roti
46011024	hai roo mekakae, Nabise-bisemi hai Nauliangaahe topeguruNa: "Idemi wataNgku au Kuhuhu mopahurukau. Nibabehimi ada ide bona nikatuinaoNa."
46011025	Nodo wori, karoonda maande, Nahuhuamohe paenua anggoro, Nauliangaahe: "Ihi paenua anggoro ide, lempona dandina Pue Ala au wou au mopahintuwu Pue Ala hai manusia. Dandi ide Napakaroho hai waheNgku au tebumbuha i kapateNgku. Bela-belana nienu, nibabehi bona nikatuinaoNa."
46011026	Mewali, bela-belana maandeke roti hai maenuke anggoro, tabambari kapatena Pue Yesu duuna i kahaweNa hule.
46011027	Mewali, hema au maande roti hai maenu anggoro i lalu hangana Pue moula rara au bara hintoto, tauna iti masala, lawi bara moadai watana hai wahena Pue Yesu au rapandiri nodo roti hai anggoro.
46011028	Agina ope-ope tauna moparesa hampai lalunda, hangko peisarihe maande roti hai maenu anggoro iti.
46011029	Lawi tauna au maande roti hai maenu anggoro moula rara au bara hintoto, ina nahukuhe Pue Ala, lawi barahe moadai watana Pue.
46011030	Idomi pongkana pane arahe bosa tauna i olomi au mahai hai malede, hai ara wori rangami au mate.
46011031	Agayana ane taparesa hampai lalunta, barake ina nahuku Pue.
46011032	Agayana ane nahukuke Pue, lempona Ia mokambaroake nodo hadua uma mokambaroa anana, bona datike ina rahuku hihimbela hai tauna au bara moisa Pue.
46011033	Mewali halalungku, ane moteruhukau maande roti hai maenu anggoro, agina mombepegiakau hampai. Ane aramokau ope-ope, hangko maande sambelarikau.
46011034	Ane ara au marimi, agina maande hampai i sou. Ane nibabehi apa au hintoto i poteruhuami maminggu, bara ina nilambi pehuku hangko i Pue. Au ntanina, ina kupakanotoakau ane hawena deade.
46012001	Kaliliuana halalu, ina mololitana kana i kapande au tahumba hangko i Inao Malelaha. Tunggaiaku bona niisa mpuu apa au tou.
46012002	Nikatinao halalu, hangkoya hangko damani niisa Pue Ala, tedii lalumi menomba i lengge anitu au rababehi hangko i watu ba kau hai au bara mololita.
46012003	Ido hai kupopaisaakau: hadua tauna au mololita anti peninina Inao Malelaha, bara ina manguli: "Hararami Yesu!" Nodo wori bara ara hadua tauna au manguli: "Yesu iami Pue!" ane bara nanini Inao Malelaha.
46012004	Inao Malelaha moweike paka-pakana kapande mampopolumao bagona Pue Ala. Ikita hadua-hadua molambike kapande au montani-ntani, agayana hinangka kapande iti, naweike Inao Malelaha au hadua pea.
46012005	Ngkaya pakana bago au tapobago i Pue, agayana Pue au tapobagoa, hadua pea.
46012006	Ngkaya pakana rara au napake Pue Ala motudungiake kuasaNa i lalu katuwonta, agayana Pue Ala au hadua pea, Iami au mampobago paka-pakana i lalu katuwonta.
46012007	Ikita hadua-hadua rawei kapande hangko i Inao Malelaha, bona tapake motulungi halalunta hampepepoinalai.
46012008	I hadua tauna, Inao Malelaha mowei kapande mepaturo. I tohaduana, Ia mowei kapande mopakanoto lempona Ngkorana Pue Ala.
46012009	I tauna ntanina, Nawei pepoinalai au maroho. Hai i tohaduana, Inao Malelaha mowei kuasa mepakaoha.
46012010	I hadua, Nawei kapande mobabehi tanda kuasa; i tohaduana, Nawei kapande mopahawe lolita hangko i Pue Ala. I hadua wori, Nawei kapande mampopontani apa au hangko i Inao Malelaha hai apa au bara hangko i Inao Malelaha. I tauna ntanina, Nawei kapande mololita i lalu basa au hangko i Inao Malelaha. Hai i hadua wori, Nawei kapande mopalimba lempona basa iti bona raisa hangka rangana.
46012011	Ope-ope iti nababehiake Inao Malelaha au hadua pea. Iami au moweike kapande au montani-ntani moula peundeaNa haduduaNa.
46012012	Ikita au mepoinalai i Kerisitu peisa rapandiri nodo wata tauna. Ane wata tauna, hambua pea, agayana ngkaya kirana. Nauri ngkaya kirana, ope-ope kirana iti mewali pea hambua wata.
46012013	Nodo wori ikita. Ikita ope-ope mewali nodo hambua wata, lawi rariuke ope-ope hai Inao Malelaha au hadua pea. Ikita ope-ope molambi Inao Malelaha au himbela, maroa to Yahudi ba au bara to Yahudi, maroa au hawi tuwonda ba au bara wori hawi.
46012014	Lawi i watanta, ara biti, ara taye, hai ngkaya pakana kirana au ntanina. Bara hangkira peake.
46012015	Ane rapana, biti manguli: "Iko, barana taye, ido hai barana hangkira hangko i wata." Agayana kehapiri nodo, biti iti mia-mia pea hangkira hangko i wata.
46012016	Ane talinga manguli: "Iko, barana mata, ido hai barana hangkira hangko i wata," talinga iti mia-mia pea hangkira hangko i wata.
46012017	Ane rapana, ope-ope kirana watanta mewali haha mata, noumba rara bona watanta peisa mehadi. Ane ope-ope mewali haha talinga, noumba rara bona watanta peisa meenga.
46012018	Ido hai Pue Ala mohawa bona watanta rababehi hangko i paka-pakana kirana. Paka-pakana Nawoli i watanta moula peundeaNa i paidaa au hintoto.
46012019	Ane rapana Napahampaka pea ope-ope kirana watanta, noumbami katuwonta ide?
46012020	Mewali, ngkaya kirana wata, agayana hawata-wata pea.
46012021	Mata bara peisa mouliangaa taye: "Barako kuparaluu!" Hai waa bara peisa mouliangaa biti: "Barako kuparaluu!"
46012022	Katouana kirana watanta au raimba malede, itiri au paraluu ntepuu.
46012023	Kirana watanta au raimba bara makara, kirana iti au tapoperae. Kirana watanta au bara hintoto ratotoki ranganta, kirana itiri au tahampii hai hampi maroa.
46012024	Agayana kirana watanta au maroa raita tauna, bara paraluu tapoperae. Pue Ala mokadipura kirana watanta bona hangkira au makura rabila, itiri au takadipura ntepuu.
46012025	Nodo wori ikita au mepoinalai i Pue Yesu: ikita ope-ope rapandiri nodo kira-kirana wata au hambua pea, hai hangangaa mombekadipurake hadua hai hadua, bona dati ara posisalanta.
46012026	Ane ara hadua ranganta au mahai, ikita ope-ope ina mantodiha anti kamahaina ranganta iti. Ane ara hadua ranganta au ratoya, ikita ope-ope ina matana sambelake.
46012027	Pue Ala mampopewali watanta hangko i ngkaya kirana. Nodo wori ikamu au bosa Napopewalimi hawata-wata anti pohintuwumi hai Kerisitu. Ikita ope-ope peisa rapandiri nodo hangkira hangko i watana Kerisitu.
46012028	Hai irikita au mepoinalai, Pue Ala mohawa bona hadua-hadua ara bagona: nguru-nguruna arahe au mewali suroNa, karompakana arahe au mopahawe NgkoraNa, kataluna arahe au mepaturo. Ara worihe au Nawei kuasa mobabehi tanda kuasa. Arahe au Nawei kuasa mepakaoha, arahe au molambi kapande motulungi hangka rangana, arahe au mewali tadulako, arahe au molambi kapande mololita i lalu basa au hangko i Inao Malelaha.
46012029	Bara ope-ope au mewali suroNa, ba nabi ba guru. Bara ope-ope au peisa mobabehi tanda kuasa
46012030	ba mopakaoha tauna. Bara ope-ope au molambi kapande mololita i lalu basa au hangko i Inao Malelaha ba mopalimba basa iti bona raisa tauna ntanina.
46012031	Mewali, nipari-parimi molambi kapande hangko i Inao Malelaha au meliu kamaroana. Agayana ara au melumbu mpuu kamaroana, itimi au ina kupahaweakau.
46013001	Ane rapana, molambina kapande hangko i Inao Malelaha bona mololitana i lalu basa malaeka ba basa manusia au bara kuisa, agayana bara maahi lalungku, bara mpuu ara bunduna katuwongku. Ope-ope kapande iti nodo pea pomoni ndonge ba porio-riona timbonga.
46013002	Ane rapana, molambina kapande mopahawe lolita hangko i Pue Ala hai molambina ope-ope kapande hangko i Pue Ala au bara raisa rangangku, hai ane maroho pepoinalaingku pane kubuku mopalimba bulu, agayana bara maahi lalungku, bara mpuu ara bunduna katuwongku.
46013003	Ane ope-ope anu-anungku kuweihe tauna au meahi-ahi tuwonda, hai kukira watangku rahuwe mate anti peulangku i Pue Yesu, agayana bara maahi lalungku, bara mpuu ara bunduna katuwongku.
46013004	Apa lempona au rauli ahi? Tauna au mampokaahi hangka ranganda, sabarahe hai maroa lalunda, barahe mahina, barahe mampopetoya, barahe mampemahile,
46013005	barahe makasara, barahe mohaoki peundeanda haduduanda, bara koi inaonda, hai barahe mepailalu.
46013006	Ane maahike i ranganta, lempona, bara tapokatana apa au kadake, tapokatana apa au manoto,
46013007	mantahake i lalu hinangka kapari, mepoinalai liliuke, meharunga liliuke, hai sabara liliuke kehapi ba apa pea au morumpake.
46013008	Ahi bara ara kahopoana. Agayana ane arake au mapande mopahawe lolita hangko i Pue Ala, hambela tempo kapande iti barapi ina ara. Ane arake au mapande mololita i lalu basa au hangko i Inao Malelaha, hambela tempo kapande iti ina mokahopoa. Ane molambike kapande hangko i Pue Ala bona moisake apa au bara raisa ranganta, hambela tempo, kapande iti barapi raparaluu.
46013009	Lawi ide-ide makura mani ope-ope kapande au tahumba hangko i Pue Ala. Mogalori tauna au mopahawe lolita hangko i Pue Ala, makura mani kapande iti.
46013010	Agayana ane hawe tempona Pue Ala mampopeawa hinangkana, barapi ara kapande iti. Barapi raparaluu.
46013011	Pandirina ane anangkoi manina, mololitana nodo anangkoi; pekiringku hai lalungku nodo wori anangkoi. Agayana ide-ide, mahilemona; kupalehimi apa au kubabehi hangkoya. Nodo wori, hambela tempo kapande au tahumba hangko i Inao Malelaha ina mokahopoa.
46013012	Lawi ide-ide, ikita nodo tauna au mampeita hambua lengge i pampewaoa au mogawu-gawu, lawi bara mani taisa hinangkana i katou-touana. I alo au ina mai, hangko taisari hinangkana, lawi ina tapombelindoa Pue Ala hai ina taita i katongawaana. Ide-ide, makura mani kamapandeku. Agayana i alo au ina mai, ina kuisa ntepuu hinangkana, nodo wori Pue Ala moisana.
46013013	Mewali, ide-ide, ara talu pakana au hangangaa tababehi: mepoinalaike i Pue Ala, meharungake i dandina Pue Ala, hai maahike i hangka ranganta. Agayana hangko i talu pakana iti, au melumbu kamaroana iami ahi.
46014001	Mewali, au hangangaa tapaiyoru, iami kamaahinta i ranganta. Roo iti, hangangaa tapari-pari wori molambi kapande hangko i Inao Malelaha. Agayana kapande au meliu pobunduana, iami kapande mopahawe lolita hangko i Pue Ala.
46014002	Lawi tauna au mololita i lalu basa au hangko i Inao Malelaha, barahe mololita i ranganda, mololitarihe i Pue Ala. Lawi ranganda barahe moisa apa au rauli. Anti peninina Inao Malelaha, mampololitahe apa au bara raisa tauna.
46014003	Agayana tauna au mopahawe lolita hangko i Pue Ala, mopaturohe tauna, lawi lolitanda mopakaroho pepoinalainda ranganda, mohuweki lalunda hai mopalindohe.
46014004	Tauna au mololitahe i lalu basa au hangko i Inao Malelaha mopakaroho pea lalunda haduduanda. Tauna au mopahawe lolita hangko i Pue Ala mopakaroho lalunda ranganda au maminggu sambelahe.
46014005	Peundeaku halalu, bona ikita ope-ope peisa mololita i lalu basa au hangko i Inao Malelaha. Agayana ane mopahaweke lolita hangko i Pue Ala, itiri au meliu kamaroana. Lawi ane mopahaweke lolita hangko i Pue Ala, meliu pobunduana i ranganta pane mololitake i lalu basa au hangko i Inao Malelaha. Agayana ane arahe au mopalimba basa iti bona manoto lempona, hangko arari pobunduana mopakaroho lalunda ranganta au maminggu sambelake.
46014006	Mewali halalu, ane rapana laona maminggu sambela hai ikamu, hai mololitana i lalu basa au hangko i Inao Malelaha, apami bunduna irikamu? Agayana ane mopakanotona tunggaiana Pue Ala ba mopahawena bambari hangko i Pue Ala au bara mani niisa, ba moantina Ngkorana Pue, ba mepaturona, hangko arari pobunduana irikamu.
46014007	Mogalori anu-anu au bara tuwo nodo tulali ba dunde, ane bara rapopowadi maroa, bara ara pobunduana. Pandirina, ane bara maroa potawuena tulali ba ane bara tou pokaleana dunde, tauna au mohadi barahe moisa apa au raponani.
46014008	Hai ane ara tatamburu au ratawue mokakio surodado lao mombeala agayana bara maroa potawuena, hema au ina masilolonga lao mombeala?
46014009	Nodo wori hai ikamu halalu: ane mololitakau i lalu basa au bara raisa rangami, noumba karaisana apa au niuli? Ikamu nodo pea tauna au mololita i himburu.
46014010	I lalu dunia ide, ara ngkaya pakana basa, hai paka-pakana basa, ara lempona.
46014011	Agayana ane arahe tauna au mololita irikita i lalu basa au bara mani taisa, ina tapowuli apa pea au rahowara. Nodo wori ane ikita mololita i lalu basa au bara raisa, ina rapowuli apa pea au tahowara.
46014012	Nodo wori hai ikamu halalu: ane mololitakau i lalu basa au hangko i Inao Malelaha, bara ina raisa rangami lempona. Mewali, ane nipeinao molambi kapande hangko i Inao Malelaha, hangangaa niperapi i Pue bona Naweikau kapande mopakaroho laluna rangami au maminggu sambela.
46014013	Ido hai kuuliangaakau: hema au mololita i lalu basa au hangko i Inao Malelaha, agina merapi i Pue bona molambi kapande mopalimba lempona basa iti bona ope-ope rangana moisa lempona lolitana.
46014014	Lawi ane mekakaeke i lalu basa au hangko i Inao Malelaha, mekakaeke hangko i lalunta, agayana pekirinta bara lumao.
46014015	Mewali, apa au maroa tababehi? Agina mekakaeke i lalunta i lalu basa au hangko i Inao Malelaha, hai mekakae worike i lalu basa au raisa ranganta. Monanike motoya Pue Ala i lalunta i lalu basa au hangko i Inao Malelaha, hai monani worike motoya Pue Ala i lalu basa au raisa ranganta.
46014016	Ane rapana mololitake i lalu basa au hangko i Inao Malelaha manguli ngkaya kamaroana i Pue Ala, hai bara manoto lempona lolitanta i tauna au mohadi, tauna iti barahe peisa mampokana lolitanta lawi barahe ina moisa apa au tauli.
46014017	Kehapiri maroa pekakaenta manguli ngkaya kamaroana i Pue Ala, agayana bara ina mobundu i ranganta, lawi pekakaenta iti bara mopakaroho lalunda.
46014018	Kuuli ngkaya kamaroana i Pue Ala lawi kamapandeku mololita i lalu basa au hangko i Inao Malelaha meliu hangko irikamu ope-ope.
46014019	Agayana i lalu paminggua, agina mololitana i lalu basa au raisa ranganta bona moisahe lempona lolitangku. Agina mololitana hampaka rompaka pea mopaguru ranganta, pane mololitana ngkangkalanga i lalu basa au hangko i Inao Malelaha au bara raisa ranganta.
46014020	Halalu! Ineekau mampekiri nodo anangkoi, hangangaa manoto lalumi nodo hadua tosae. Agayana i babehiami, ikamu hangangaa nodo hadua analei au bara mani moisa mobabehi apa au kadake.
46014021	I lalu Aturana Pue Ala, teuki node: Nauli Pue Ala: "Hangko i lolitanda tauna au barahe to Yahudi ina Kupaturohe to Yahudi. Ina Kukakiohe tauna hangko i tampo au karao bona mololita irihira i lalu basa au bara raisa. Agayana kehapiri nodo, barahe ina mampoinalai lolitaNgku."
46014022	Mewali, ane arake au mololita i lalu basa au hangko i Inao Malelaha, lolitanta iti mewali tanda kuasa hangko i Pue Ala i tauna au bara mani mepoinalai Iria, barari i tauna au mepoinalai. Agayana ane mopahaweke lolita hangko i Pue Ala, lolitanta iti mewali tanda kuasa hangko i Pue Ala i tauna au mepoinalai, bara i tauna au bara mepoinalai.
46014023	Nauri nodo, ane arahe tauna au bara to Sarani ba au bara mani moisa Ngkorana Pue Ala hai laohe maminggu i boeami, apa au ina rauli ane ikamu ope-ope mololita i lalu basa au hangko i Inao Malelaha? Manoto ina rauli magilakau.
46014024	Agayana ane ikamu ope-ope mopahawe lolita hangko i Pue Ala hai mesua hadua tauna au bara to Sarani ba au bara mani moisa Ngkorana Pue Ala, ia ina moisa lempona lolitami alana manoto kamadosana hai
46014025	ope-ope au tewuniangi i laluna ina tewungkehi. Kahopoana, ia ina molingkudu menomba i Pue Ala, nauli: "Tou-tou mpuu Pue Ala ara irikamu!"
46014026	Mewali halalu, apa lempona ope-ope iti? Ane maminggukau, hadua-hadua tauna ara kamapandenda: arahe au monani, arahe au mepaturo, arahe au mopahawe lolita hangko i Pue Ala, arahe au mololita i lalu basa au hangko i Inao Malelaha, arahe au mopalimba lempona lolitanda iti bona raisa ope-ope tauna. Agayana hinangkana iti hangangaa nibabehi bona nipakaroho lalunda rangami.
46014027	Ane arahe tauna au mololita i lalu basa au hangko i Inao Malelaha, agina rodua pea, inee melabi hangko i talu. Hai ineehe mololita haha i hambela tempo, hangangaa mombehuru-huruhe. Hai hangangaa ara tauna au mopalimba lempona lolitanda.
46014028	Ane bara ara au mopalimba lolitanda, tauna au mololita i lalu basa hangko i Inao Malelaha hangangaa mandii-ndiihe i lalu paminggua, agina i lalunda pea mololitahe i Pue Ala.
46014029	Ane arahe au mopahawe lolita hangko i Pue Ala, agina rodua ba talu peahe au mololita, hai hangangaa arahe tauna ntanina au moparesa lolitanda, ba hangko i Pue Ala mpuuri ba bara.
46014030	Ane rapana, ara hadua tauna au mohuda au mohumba lolita hangko i Pue Ala, agina tauna au tangana mololita mengkaroo hampai, bona rangana peisa mololita.
46014031	Ane nodo, peisakau mombehuru-huru mopahawe lolita hangko i Pue Ala, bona ikamu ope-ope molambi paturo au mopakaroho pepoinalaimi.
46014032	Tauna au mopahawe lolita hangko i Pue Ala hangangaa morempeki watana haduduana. Hangangaa rabuku mololita hai mengkaroo moula peundeana.
46014033	Lawi moula peundeana Pue Ala, penombata hangangaa rakadipura maroa, bara naunde Pue ane arahe tauna au mogewo-gewo. Itimi atura au rapeulai i lalu ope-ope pamingguanda to Sarani i boea-boeana.
46014034	Mewali, towawine hangangaa mandii-ndii i lalu paminggua. Barahe rapaliu mololita mbero, hangangaa mengkoruhe nodo au teuki i lalu Aturana Pue Ala.
46014035	Ane mampeinaohe moisa ba apa pea, agina rapekune i tobalilonda i sou, lawi bara hintoto ane towawine paka mololita i paminggua.
46014036	Moapari hai arakau au bara mounde moula paturo iti? Ba niuli ikamu au nguru-nguruna mopahawe Ngkorana Pue Ala? Ba niuli Ngkorana Pue Ala rapahawe pea irikamu?
46014037	Ane arahe tauna au manguli: "Molambina kapande mopahawe lolita hangko i Pue Ala," ba "Molambina kapande hangko i Inao Malelaha," tauna iti hangangaa mopangaku apa au kuuki ide iami parenta hangko i Pue.
46014038	Agayana ane barahe mampoinalai paturongku ide, ineehe rapoinalai!
46014039	Mewali halalu, hangangaa nipari-pari molambi kapande mopahawe lolita hangko i Pue Ala, agayana inee worihe nikonto au mololita i lalu basa au hangko i Inao Malelaha.
46014040	Ope-ope hangangaa rababehi moula rara au hintoto hai moula atura.
46015001	Ide-ide halalu, kupeinao kupopaingaakau lempona Ngkora Marasa au kupahaweamokau. Ngkora Marasa iti nidokomi hai nipopobundumi i katuwomi mopakaroho pepoinalaimi.
46015002	Tehoremamokau hangko i huku dosami, asala mepoinalai liliukau i Ngkora Marasa au kupahaweakau. Ane bara iti au nipoinalai, mbero-mbero pea pepoinalaimi.
46015003	Ngkora Marasa au kupahaweakau halalu, iami au kudoko wori. Au patoana: Kerisitu mate mohuru dosanta nodo au teuki i lalu Sura Malelaha.
46015004	Karoona mate, Ia ratawu, hai i alo kataluna rapatuwo hulemi, nodo au teuki i lalu Sura Malelaha.
46015005	I katuwoNa hule, Ia mopatongawami wataNa i topeguruNa; nguru-nguruna i Peturu, hai roo indo i topeguruNa au ntanina.
46015006	Hangko inditi, mampatongawa mbulimi i lindonda topeulaNa au lima atuna labi. Kabosanda tauna iti tuwo mani duuna ide-ide, agayana aramohe bahangkia au mate.
46015007	Roo indo, Napatongawa mbulimi watana i Yakobu hai i ope-ope suroNa.
46015008	Kahopoana, mampatongawami iriko. Iko, barana nodo suro au ntanina. Raangkana mewali surona Pue Yesu i tempo au bara rahaharunga, nodo hadua anangkoi au rapoanaka i tempona bara mani handa wulana.
46015009	Lawi iko ide, surona Pue Yesu au tepakoi tuwongku hangko i ope-ope suroNa. Katouana, barana hintoto rauli suro, lawi hangkoya kupopeahi-ahihe tauna au mepoinalai i Pue Yesu.
46015010	Agayana anti kabulana laluna Pue Ala hai anti petulungiNa iriko, ido hai raangkana mewali suroNa hawe ide-ide. Hai mobundu mpuu kabulana laluNa hai petulungiNa iriko. Lawi mepongka i karaangkaaku, meliu pobagongku i Pue hangko i ope-ope surona Pue Yesu au ntanina. Hangko i rohongku haduduangku, bara kubuku mampopolumao bago iti agayana anti kabulana laluNa Pue Ala hai anti petulungiNa iriko, ido hai kubuku.
46015011	Arakau au kupaturo, ara worikau au rapaturo suroNa Pue Yesu au ntanina, agayana bara topoanti Ngkora au tapaiyoru. Au tapaiyoru iami Ngkora Marasa. Ngkora Marasa iti au kibambariakau hai au nipoinalai.
46015012	Mewali, ane kibambari katuwona hule Kerisitu hangko i kapate, moapari hai ara tauna i olomi au mosapuaka katuwonda hule tauna au mate i alo pobotusi kahopoa dunia?
46015013	Ane rapana barahe tuwo hule tauna au mate, manoto wori Kerisitu bara tuwo hule.
46015014	Ane rapana Kerisitu bara tuwo hule, bara ara pobunduana pobagongki mopahawe Ngkora Marasa, hai bara wori ara pobunduana pepoinalaimi. Lawi ane Kerisitu bara tuwo hule, mepoinalaikau i bambari au bara tou.
46015015	Melumbu hangko indo, ikami peisa raimba topodongko, lawi kipahawe bambari au manguli: Pue Ala mopatuwo hulemi Kerisitu. Agayana ane rapana tauna au mate bara ina rapatuwo hule, bara tou lolitangki,
46015016	lawi ane tauna barahe rapatuwo hule hangko i kapate, Kerisitu bara wori rapatuwo hule.
46015017	Hai ane Kerisitu bara rapatuwo hule, bara mobundu pepoinalaimi hai barakau ina tekabaha hangko i huku dosami.
46015018	Hai ane nodo, to Sarani au matehe, bara ara peharunganda.
46015019	Ane rapana Kerisitu motulungike tanganta mani tuwo i dunia hai roo indo barapoke Natulungi, lempona, hangko i ope-ope tauna i dunia ide, ikita au meahi-ahi mpuu tuwonta.
46015020	Agayana idemi paturo au tou: Kerisitu rapatuwo hulemi. Ia au nguru-nguruna tuwo hule hangko i kapate. Hai karapatuwoNa hule mewali nodo dandiNa irikita kaina rapatuwonda hule wori ope-ope tauna au mate hai au mepoinalai Iria.
46015021	Anti kamadosana hadua tauna, ido hai ope-ope tauna hangangaa mate. Nodo wori, anti kapatena hai katuwona hule hadua tauna, ido hai tauna au mate ina rapatuwo hulehe.
46015022	Ope-ope pemuleana Adama hangangaa mate. Nodo wori, ope-ope tauna au mohintuwu hai Kerisitu molambihe katuwo au wou au bara mokahopoa.
46015023	Agayana ope-ope tauna ina rapatuwo hule moula tempona hadua-hadua: au nguru-nguruna iami Kerisitu. Roo indo i kahaweNa hule i dunia ide, ope-ope tauna au meula Iria ina rapatuwo hule.
46015024	Karoonda rapatuwo hule, hangko ina haweri kahopoa dunia ide. I tempo iti, Kerisitu ina monangi ope-ope topoparenta, ope-ope tadulako, hai ope-ope au makuasa. Ia ina moparenta nodo hadua datu, hai kahopoana, Ia ina mohuhu kadatuaNa i Pue Ala Umanta.
46015025	Lawi Kerisitu hangangaa moparenta nodo datu duuna Pue Ala mampopengkoru ope-ope iwaliNa Iria,
46015026	hai iwaliNa au kahopoana au ina Nanangi, iami kapate.
46015027	Ara teuki i lalu Sura Malelaha au manguli: "Pue Ala mampopengkoru hinangkana Iria." Mewali taisa ntepuu: hinangakana au ara ina rapopengkoru i Kerisitu. Batena pearai Pue Ala au bara mengkoru Iria, lawi Iami au mampopengkoru hinangkana i Kerisitu.
46015028	Mewali, ane hinangkana rapopengkoru i Kerisitu, Kerisitu ina mengkoru i UmaNa bona tongawa kamakuasana Pue Ala i hinangkana.
46015029	Noumbami halalu? Ane tauna au mate bara ina rapatuwo hule, moapari pane arahe tauna au rariua ranganda au mate? Ane tomate bara ina rapatuwo hule, apa pongkana pane ada iti rababehi?
46015030	Ikami ide rapopeahi-ahi liliungkai anti pobagongki moanti Ngkora Marasa. Agayana ane tomate bara ina rapatuwo hule, apa bunduna hinangkana au kitodiha iti?
46015031	Alo-alona molindona kapate anti pobagongku mopahawe Ngkora Marasa. Tou mpuu lolitangku ide, hai matana mpuu lalungku anti kaikamuna halalu, lawi mepoinalaikau i Amputa Kerisitu Yesu.
46015032	Tangangku inde i kota Epesu, raewana tauna au nodo binata maila. Ane rapana tauna au mate bara ina rapatuwo hule, apa bunduna hinangkana au kutodiha iti? Ane rapana tomate bara ina rapatuwo hule, agina maande hai maenu peake mohaoki katana-tana, lawi hangalo rongalo tuwoke, hai roo indo ina mateke. Nodomi lolitanda tauna hantanga.
46015033	Ineekau rapakanawo! Ane nipogaloahe tauna au kadake babehianda, babehiami au maroa ina tebaliki mewali kadake, nodo babehianda.
46015034	Ido hai kuuliangaakau: nipakanoto lalumi moula paturo au tou, hai nikabaha ope-ope dosami. Lawi arakau au bara mani moisa Pue Ala. Kupahawe iti bona maeakau.
46015035	Manoto arahe au ina mekune: "Noumba katouana tomate ina rapatuwo hule? Wata au noumba ina raweihe?"
46015036	Ntuli mpuu tauna au mekune nodo! Ane mantudake ba apa pea, tinuda iti bara ina tuwo ane bara ratawu hai ratabungi tampo hampai nodo tomate.
46015037	Hai apa au tatuda iti iami tinuda pea, maroa pare ba tinuda au ntanina. Barari patoa pare au tatuda, agayana wuanari.
46015038	Karoona ratuda, Pue Ala mopatuwo moula peundeaNa, duuna mesupa hampoa pare ba hampoa gogoa ba apa pea. Paka-pakana tuwo moula lengge tuda-tuda iti.
46015039	Ane tapekiri ope-ope binata au tuwo i wongko dunia, bara himbela lenggenda. Lengge manusia bara nodo lengge tadasi. Lengge ikane, ntanina wori. Paka-pakana binata, montani-ntani lenggenda.
46015040	Nodo wori i langi, ara alo, wula hai betue, agayana ope-ope iti bara himbela hai apa au ara i dunia. Peraenda alo, wula hai betue, bara himbela hai peraenda apa au ara i dunia ide.
46015041	Pewangka alo bara himbela hai pewangka wula. Pewangka betue, ntanina wori. Mogalori betue au ngkaya, montani-ntani pewangkanda.
46015042	Nodo wori tomate ane tuwo hulehe. Tanganta tuwo mani i dunia ide, maledeke hai bara maroa watanta. Ane mateke, watanta ina ratawu hai mahae-hae ina magoro. Agayana ane rapatuwo huleke, watanta ide ina rabaliki hai wata au maroa hai maroho, au barapi mate hai barapi ina magoro.
46015044	Au ratawu, iami wata au hintoto tuwo i dunia ide. Agayana ane rapatuwo huleke, watanta ide ina rabaliki mewali wata au hintoto maida i suruga anti kuasana Inao Malelaha. Watanta ide iami wata au hintoto maida i dunia. Watanta i alo au ina mai iami wata au hintoto maida i suruga.
46015045	Ara teuki i lalu Sura Malelaha au manguli: tauna au nguru-nguruna napopewali hai napatuwo Pue Ala iami Adama. Agayana Kerisitu peisa rauli Adama au kahopoana. Iami au moweike katuwo maroa au bara mokahopoa.
46015046	Pue Ala bara liliu mobaliki watanta. Nguru-nguruna Ia moweike watanta ide au hintoto maida i dunia ide. I alo au ina mai, hangko Naweirike wata au hintoto maida i suruga.
46015047	Adama, au nguru-nguruna maida i wongko dunia ide, rapopewali hangko i tampo. Agayana Kerisitu peisa rauli Adama au kadua. Ia hangko i suruga.
46015048	Ope-ope tauna i dunia tuwo nodo Adama, lawi ikita ope-ope pemuleana. Agayana ikita ope-ope au mohintuwu hai Kerisitu ina molambike katuwo au hangko i suruga, nodo katuwona Kerisitu.
46015049	Ide-ide, katuwonta nodo katuwona Adama, lawi watanta ide iami wata au hintoto maida i dunia. I alo au ina mai, hangko tuworike nodo Kerisitu, hai i tempo iti ina molambike wata au hintoto maida i suruga.
46015050	Halalu, tunggaiaku node: watanta i dunia ide rapopewali hangko i onto hai wahe. Hai watanta ide ina mate. Ane kebara tebaliki watanta, kebarake peisa maida i lalu poparentana Pue Ala i suruga, lawi indora bara ara kapate.
46015051	Mewali, bona niisa, kupahaweakau paturo au tewuniangi hangkoya, agayana au Napakanotoake Pue Ala ide-ide. Ane hawe mbuli Pue Yesu, arake au bara ina mate. Agayana ikita ope-ope ina rabaliki, maroa au tuwo mani, maroa au mate.
46015052	Ane tatamburu au kahopoana ratawue, ope-ope iti ina mewali i lalu hangkapira mata pea. Lawi ane tatamburu iti ratawue, Pue Ala ina mopatuwo hule tomate, hai Naweihe wata au barapi ina mate. Hai ikita au tuwo mani, ina rabaliki worike.
46015053	Lawi watanta ide ina mate hai mahae-hae ina magoro. Ido hai watanta hangangaa rabaliki mewali wata au barapi ina mate. Hai ane tebaliki watanta, ina tepabukei apa au teuki i lalu Sura Malelaha au manguli node: "Pue Ala monangi kapate."
46015055	"Ee kapate, iumba penangimu? Ee kapate, iumba pehoimu?"
46015056	Manusia hangangaa mate anti kamadosanta, hai manusia hangangaa rahuku lawi moliungike Aturana Pue Ala.
46015057	Agayana kiuli ngkaya kamaroana i Pue Ala, lawi Nakabahamoke hangko i dosa hai kapate anti pohintuwuta hai Yesu Kerisitu Amputa.
46015058	Mewali halalu au kupokaahi, hangangaa nipakaroho pepoinalaimi. Inee bata-bata lalumi. Hangangaa nipopolumao liliu bagona Pue, lawi niisa apa au nipobago i Pue bara mbero-mbero.
46016001	Kaliliuana halalu, ina mololitana kana i doi au nigulu bona motulungikau halalunta hampepepoinalai au meahi-ahi tuwonda i kota Yerusale. Kuperapi bona nibabehi iti moula apa au kupohawaamohe to Sarani au ara i tampo Galatia.
46016002	Inee nipegia kahawengku, hangko nipateruhuri apa au ina niweihe. Agayana minggu-mingguna i alo kaisa, nipatani hampai doi iti i soumi moula polambiami hadua-hadua, hai niwoli doi iti maroa-roa duungku hawe.
46016003	Ane hawena deade, nipilei bahangkia rangami au niharunga bona kuweihe sura hai kutuduhe moanti doi petulungimi lao i Yerusale.
46016004	Hai ane raparaluu, lao worina hihimbela hai ihira.
46016005	Arato tunggaiaku mosondakikau roona mosondaki to Makedonia, lawi kupeinao hampai lao irihira.
46016006	Peundeaku bona mahaena haodi hihimbela hai ikamu. Maroa ane maidana irikamu duuna liu tempo makuli, hai roo indo peisana nipopeangka mopaliliu polumaongku lao i tampo ntanina.
46016007	Bara kuunde ane laona sangka pea mosondakikau. Ane napokana Pue, kupeinao bona mahaena haodi hihimbela hai ikamu.
46016008	Agayana ide-ide, hangangaa maidana hampai inde i Epesu duuna hawe alo mahile Pentakosta,
46016009	lawi kehapirihe bosa tauna au moewana, mobundu mpuu mani pobagongku inde.
46016010	Ane hawe Timotiu, kuharunga nidoko maroa hai niadai, lawi ia mampopolumao bagona Pue, nodo iko.
46016011	Mewali, inee ara au bara mohaile. Nipopeangka maroami i pesulena iriko, lawi kupegia inde hihimbela hai halalunta hampepepoinalai.
46016012	Kaliliuana, ane halalunta Apolo, bosami belana kuuliangaa: "Arahe halalunta au ina meangka lao i Korintu. Agina lao woriko hihimbela hai ihira." Ide-ide bara mani naunde lao. Agayana ane ara katepakana, ina lao mosondakikau.
46016013	Mainga-ingakau. Nipakaroho pepoinalaimi! Nipakaroho lalumi! Mantahakau i pepoinalaimi!
46016014	Apa pea au nibabehi, babehimide hangko i lalumi au buke ahi.
46016015	Halalu, niisami Setepanu hantambi au nguru-nguruna mewali to Sarani i propinsi Akaya. Ihira mohuhu katuwonda i Pue bona motulungihe halalunda hampepepoinalai. Mewali, kuperapi halalu
46016016	bona niula paturonda hai paturonda ope-ope ranganda au mampopolumao liliu bagona Pue.
46016017	Matana lalungku lawi hawemohe Setepanu, Fortunatus hai Akaikus. Barakau tepaka motulungina, agayana kuimbahe pahurumi au motulungina inde.
46016018	Halalunta iti mopakaroho lalungku, nodo wori karapakarohona lalumi. Ido hai kuperapi bona nibila tauna au nodo ihira.
46016019	Ope-ope to Sarani au ara i propinsi Asia mopakatu tabeanda irikamu. Akwila hai Priskila hihimbela hai ope-ope to Sarani au maminggu i sounda mopakatu tabea i lalu hangana Pue.
46016020	Ngkaya tabea hangko i ope-ope halalumi inde. Ane mohidupakau i paminggua, mombetabe-tabekau hangko i lalumi.
46016021	Kahopoana sura ide kuuki hai tayengku haduduangku: ngkaya tabea hangko iriko Paulu!
46016022	Tauna au bara mampokaahi Pue Yesu, hararamohe i Pue Ala. |iMaranata!|r MaimoKo, Pue!
46016023	Pue Yesu mowatikau!
46016024	Kupokaahikau ope-ope i lalu hangana Kerisitu Yesu.
47001001	Sura ide au hangko iriko Paulu, au naangka Pue Ala mewali surona Kerisitu Yesu moula peundeaNa, hai hangko i Timotiu, halalunta hampepepoinalai, kipakatu irikamu halalu au mepoinalai i Pue Ala i kota Korintu hawe-hawe i ope-ope to Sarani au i propinsi Akaya.
47001002	Ngkaya tabea: kiharunga Pue Ala Umanta hai Pue Yesu Kerisitu moweikau pewati hai roa ngkatuwo.
47001003	Tetoyami Pue Ala Umana Amputa Yesu Kerisitu! Lawi iami Umanta au mahile ahiNa hai au mopakaroho liliu lalunta.
47001004	Ia mopakaroho lalungki i lalu paka-pakana kapari au morumpangkai, bona karoho au kitarima hangko Iria, kipake wori mopakaroho lalunda rangangki au narumpa kapari ba apa pea.
47001005	Ngkaya kapari au nahumba Kerisitu, hai kapari iti kihumba wori. Agayana tetambai wori karoho lalu au kilambi hangko i Kerisitu.
47001006	Ane narumpangkai kapari, kapari iti kihalea bona kipakaroho lalumi hai bona nilambi katuwo maroa. Hai ikamu, narumpa worikau kapari nodo au kihumba. Mewali, ane Pue Ala mopakaroho lalungki i lalu kapari, karoho iti kipake wori mopakaroho lalumi bona mantahakau i lalu kapari.
47001007	Ido hai bara bata-bata lalungki. Kiisa kaina mantahami i lalu kapari, lawi kiisa karumihina kapari au nilambimi himbela hai ikami, hai kiisa Pue Ala ina mopakaroho lalumi himbela hai ikami.
47001008	Halalu, bona niisa, rumihi ntepuu kapari au morumpangkai hangkoya i propinsi Asia, meliu hangko i pebukuangki. Mapari ntepuu lalungki. Pehadingki nodongkai ina mate.
47001009	Nauli lalungki: "Hangangaa mate mpuuke." Agayana ikami narumpa kapari iti bona datingkai meharunga i rohongki haduduangki, agayana meharunga peangkai i Pue Ala, lawi Iami au mopatuwo tomate.
47001010	Mewali, halalu, Pue Ala mokabaha mpuumongkai hangko i kapari au rumihi iti, hai bara woringkai mate. Hai kiisa Pue Ala ina mokabahangkai hangko i hinangka kapari, maroa au morumpangkai ide-ide ba i alo-alo au ina mai.
47001011	Hai ikamu wori, hangangaa nipekakaengaangkai. Lawi ane bosa tauna mampekakaengaangkai, Pue Ala ina motulungingkai, alana bosa tauna ina manguli ngkaya kamaroana Iria.
47001012	Matana lalungki halalu, lawi kiisa kabulana lalungki. Manoto babehiangki i ope-ope tauna, pelumbunami irikamu halalu. I hinangkana au kibabehi, bara ara au kiwuniangi; manoto tunggaiaki moula peundeana Pue Ala. Apa au kibabehi, kibabehi hangko i karoho au kihumba hangko i Pue Ala, bara hangko i kapande manusia.
47001013	Ihi surangki, peisa mpuu nibasa hai niisa lempona, bara ara au kiwuniangi. Agayana ide-ide bara mani niisa ntepuu tunggaiaki. Kuharunga bona ikamu ope-ope ina moisa ntepuu tunggaiaki, bona ane hawe Amputa Pue Yesu, ina matana lalumi anti kaikamina, hai ikami wori, ina matana lalungki anti kaikamuna.
47001015	Mewali, anti kakuisana hinangkana iti, ido hai arami tunggaiaku mosondakikau karombelana, bona rombela nilambi pewati. Moula tunggaiaku au nguru-nguruna iti, kekusondakikau i polumaongku lao i tampo Makedonia, hai ane mesulena hangko i tampo Makedonia, ina mehupe mbulina irikamu, bona peisana nitulungi i polumaongku lao i tampo Yudea.
47001017	Agayana tebalikimi tunggaiaku iti. Ba niuli bara tou dandiku? Ba niuli: kubabehi tunggaiaku moula peundeaku haduduangku; hambela kuuli: "Io," hai roo indo kuuli: "Bara"?
47001018	Bara nodo halalu! Pue Ala mopabukei ope-ope dandiNa irikita, hai nodo wori lolitangki irikamu. Bara kiuli: "Io" irikamu ane tunggaiaki: "Bara."
47001019	Lawi iko, Silas hai Timotiu, kipahaweakau bambari hangko i Yesu Kerisitu, Anana Pue Ala. Hai ane Yesu Kerisitu, bara ara katebaliana tunggaiaNa irikita. Bara hambela Nauli "Io" ane tunggaiaNa "Bara." Manoto mpuu tunggaiaNa irikita.
47001020	Lawi ngkaya dandina Pue Ala irikita, hai anti kaYesuna Ia mopabukei ope-ope dandiNa. Anti pohintuwuta hai Kerisitu, ido hai motoyake Pue Ala hai tauli: "Amin!"
47001021	Pue Ala haduduaNa au mopakaroho lalungki hai lalumi bona ikita ope-ope mohintuwu hai Kerisitu. Ia mopileimoke mewali taunaNa,
47001022	hai moweike Inao Malelaha au mopakanoto kaikitana taunaNa. Inao Malelaha iti iami pekatandaina Pue Ala i lalunta, lawi Ia mopakaroho dandina Pue Ala irikita, bona manoto irikita kaNaweinta hinangkana au Nadandiake i alo pobotusi.
47001023	Halalu, barana modongko, Pue Ala sabingku. Ia au moisa ihi lalungku. Barana lao i Korintu hangkoya lawi bara kuunde mokambaroakau hai lolita au makasara.
47001024	Bara kiunde kiparenta liliukau, lawi maroho pepoinalaimi i Kerisitu. Kiunde mobago hihimbela hai ikamu bona matana lalumi.
47002001	Mewali, nauli lalungku: ineena hampai lao mosondakikau, lawi bara kuunde kupakapari mbuli lalumi, nodo au mewali i tempona kusondakikau hangkoya.
47002002	Lawi ane kupakasusa lalumi, hema pae au ina mopalindona?
47002003	Ido pongkana pane kupakatumi hambua sura irikamu hangkoya, bona ane hawena deade, barapi nipakasusa lalungku. Lawi katouana, ikamuri au hangangaa mopakatana lalungku. Hai kuisa, ane matanana, ikamu wori ina matana.
47002004	I tempona kuuki sura iti hangkoya, mapari kuhadi hai karao inaongku; tudomi owai matangku. Bara kuuki sura iti bona kupakasusa lalumi, agayana sura iti kuuki bona niisa noumba kamahilena ahingku irikamu.
47002005	Hangkoya ara hadua tauna i olomi au masala mpuu. Anti babehiana, mapari lalungku, hai ane Ia mopakasusa lalungku, apa mani lalumi. Agayana bona inee makasara gaga lolitangku iria, kuuli pea ia mopakasusa lalunda bahangkia tauna i olomi.
47002006	Bosa tauna hangko irikamu mohuku tauna iti. Mewali, kuuliangaakau: handami pehukumi iria.
47002007	Ide-ide hangangaa niampungi. Nipalindo laluna dati masusa ntepuu pekirina duuna barapi ara peharungana.
47002008	Ido hai kuperapi bona nitudungia kamaahimi iria.
47002009	I lalu surangku hangkoya, kutudukau mohuku. Tunggaiaku mouki sura iti, bona kupetandakakau ba nipeulai ope-ope hawangku. Nipeulai mpuumi hawangku iti,
47002010	agayana ide-ide kuuliangaakau, agina inee nihuku liliu. Ane niampungi woya, iko wori moampungi. Ane ara mpuu salana iriko, kuampungi. Kerisitu moisa ihi lalungku! Lawi peundeaku bona mohintuwukau hadua hai hadua.
47002011	Ido hai kuuli agina taampungi woya, bona datike nakelo Datu Tokadake. Lawi taisa: Datu Tokadake iti mapande moakalangi tauna bona manawohe i dosa.
47002012	Kaliliuana halalu, hangkoya i kapadungku hangko i kota Epesu, laona moanti Ngkora Marasa kana i Kerisitu i kota Troas. Kahawengku i Troas, Pue mobungkahiana rara bona mobagona inditi.
47002013	Agayana nauri nodo, bara tinda lalungku, lawi bara mani kuhadi bambari hangko i Titu kana irikamu halalu. Ido hai mepalakanamona i halalungku inditi bona maina inde mohaoki Titu i Makedonia.
47002014	Agayana kuuli ngkaya kamaroana i Pue Ala, lawi anti pohintuwuta hai Kerisitu, menangike, hai Ia mewali tadulakonta au monini liliuke. Iumba pea kalaoangki, kipahawe Ngkora Marasa i ope-ope tauna bona peisahe moisa Pue Ala. Ngkora Marasa iti peisa rapandiri nodo lana wongi.
47002015	I peitana Pue Ala, ikami nodo dupa au rahuwe, au raenga ope-ope tauna, lawi ikami au Natudu mopahawe bambari kana i Kerisitu i ope-ope tauna. I tauna au mampoinalai Ngkora Marasa, ikami nodo dupa au mawongi, lawi kiuliangaahe bambari au moantihe i katuwo maroa au bara mokahopoa. Agayana i tauna au mosapuaka Ngkora Marasa, ikami nodo enga tomate au bangka, lawi kiuliangaahe kaina nahukunda Pue Ala i lalu naraka. Hema au peisa mampopolumao bago ide? Hangko i rohonta haduduanta, bara ara.
47002017	Agayana ikami, barangkai nodo tauna au mohaoki peahe doi hangko i popahawenda Ngkorana Pue. Kipahawe Ngkorana Pue hangko i kabulana lalungki anti pohintuwuki hai Kerisitu moula tunggaiana Pue Ala au motudungkai mampopolumao bagoNa. Iami au mampetirongkai.
47003001	Agayana ineeri nipehangu mampopetoya mbulimongkai! Barangkai nodo bahangkia guru agama au hawe irikamu. Kahawenda i boeami, ihira mampetudungiahe sura petoya hangko i ranganda bona nitarimahe. Hai ane paduhe hangko i boeami, merapi worimohe sura petoya hangko irikamu. Ikami bara paraluu sura au nodo.
47003002	Ikamumi nodo sura petoya au kianti hai au teuki i lalungki. Anti katebalikina lalumi, ope-ope tauna au moita katuwomi moisa kamaroana pobagongki moanti Ngkora Marasa irikamu.
47003003	Nipetudungia i ope-ope tauna wua pobagongki moanti bambari kana i Kerisitu irikamu. Ikamu nodo hambua sura au nauki Kerisitu. Sura iti bara Nauki hai tinta ba i watu poukia. Lawi Kerisitu mouki lolitaNa i lalumi anti kuasana Inaona Pue Ala au tuwo.
47003004	Kiisa katouna lolitangki ide, lawi anti pohintuwuki hai Kerisitu, meharungangkai i Pue Ala au mopileingkai mewali topobagoNa.
47003005	Bara kiuli kibuku mpuu mampopolumao bagona Pue. Bara kibuku hangko i kapandeki haduduangki; Pue Ala au moweingkai kapande.
47003006	Ia moweingkai kapande mewali topobagoNa au mopaguru tauna i dandiNa au wou. Barahe kipaturo bona mampeulaihe atura-atura au teuki bona mewalihe manoto i peitana Pue Ala. Agayana kipaturohe bona motarimahe katuwo au wou hangko i Inao Malelaha. Lawi ane mampeinaoke mewali manoto i peitana Pue Ala i kamampeulainta atura au teuki, ina molambike kapate. Agayana ane meulake i Pue Ala anti kuasana Inao Malelaha, molambike katuwo maroa au bara mokahopoa.
47003007	Hangkoya Pue Ala mouki AturaNa i watu poukia au Nawei i nabi Musa. I tempo iti, bara rabuku to Yahudi mototoki lindona Musa, lawi lindona mewangka anti kuasana Pue Ala. Agayana pewangka iti hampalai pea, hai bara mahae ope. Aturana Pue Ala au teuki i watu moanti kapate i manusia, lawi bara tabuku moula atura iti. Agayana nauri nodo, mahile kuasana Pue Ala au raita to Yahudi i lindona Musa. Mewali, ane mahile kuasa aturana Musa au moanti kapate,
47003008	apa mani kuasa dandina Pue Ala au wou, lawi hangko i dandiNa au wou, Naweike Inao Malelaha i lalunta.
47003009	Hangkoya to Yahudi moliungi aturana Pue Ala, hai anti poliunginda aturaNa, molambihe pehuku. Agayana nauri nodo, mahile kuasana Pue Ala au raita to Yahudi hangkoya. Mewali, ane mahile kuasana Pue Ala au raita to Yahudi hangkoya, apa mani kuasa dandina Pue Ala au wou, lawi anti pepoinalainta i dandiNa au wou, Ia mopakanotoke i peitaNa.
47003010	Mahile kuasana dandina Pue Ala au hae. Agayana ane tapahimbela kuasa iti hai kuasana dandiNa au wou, dandiNa au hae iti raimba nodo barapi ara kuasana.
47003011	Lawi ane makuasa dandiNa au hae au hampalai pea, melumbu mpuu kuasana dandiNa au wou au bara mokahopoa.
47003012	Mewali, anti peharungangki i dandina Pue Ala au wou, ido hai barangkai langa mopahawe Ngkora Marasa i kanoto-notoana.
47003013	Bara ara au kiwuniangi. Ikami barangkai nodo nabi Musa hangkoya au mowuni lindona hai tolombu. Ia motolombungi lindona bona to Yahudi bara moita pewangkana lindona au kamakura-kuraa duuna ope.
47003014	Hai ane to Yahudi, tetuko pekirinda, barahe moisa tunggaiana Aturana Pue Ala. Duuna ide-ide, ane mobasahe sura podandina Pue Ala au hae, ihira peisa rapandiri nodo tauna au metolombu, lawi ara au mobalungkuhi pekirinda. Ane mepoinalaihe i Kerisitu, hangko tebungkahiri pekirinda.
47003015	Duuna ide-ide, ane mobasahe sura au nauki nabi Musa, ihira peisa rapandiri nodo tauna au metolombu, lawi tetuko mani lalunda hai pekirinda.
47003016	Agayana ane mepoinalaihe i Pue, tolombunda iti ina tewungkehi hangko i lalunda.
47003017	Lawi Pue iami Inao Malelaha. Hai ane Inaona Pue maida i lalunta, ina tekabahake hangko i hinangka au mampopogaake hai Pue.
47003018	Mewali, ikita ope-ope au mepoinalai i Pue, barapi ara tolombu au mobalungkuhi lalunta. Taisa kuasana Pue, hai kuasaNa iti mobaliki liliu lalunta. Kamahae-haea, katetetambaia kuasana Pue i katuwonta duuna ikita mewali nodo Ia. Inaona Pue haduduaNa au mampopolumao bago iti i lalunta.
47004001	Pue Ala moangkangkai mewali topobagoNa, hai kibuku mampopolumao bago ide anti petulungiNa irikami. Ido hai bara ope peharungangki i Pue Ala.
47004002	Kitendemi hinangka babehia au mepakaea; bara ara au kiwuniangi; barangkai mopakanawo tauna, barangkai mobaliki tunggaiana Ngkorana Pue Ala. Kipahawe apa au tou i kanoto-notoana, bona ope-ope tauna mopangaku katouna bambari au kianti. Pue Ala au mampetirongkai!
47004003	Ara mpuu tauna au bara mampoinalai Ngkora Marasa au kianti. Tauna au monontohihe naraka, ihirami au bara mepoinalai, lawi tetuko mani pikirinda alana bara raunde mampoinalai Ngkora Marasa.
47004004	Napawulihe Datu Tokadake au mokuasai dunia ide datihe mampoinalai Ngkora Marasa. Kuasana Ngkora Marasa bara mopamabaa lalunda. Mewali, barahe moisa peawana tuwona Kerisitu au himbela hai peawana Pue Ala.
47004005	Barangkai mopahawe bambari kana i watangki haduduangki. Au kipahawe, bambari au manguli: Yesu Kerisitu iami Pue. Hai ikami ide mewali nodo hawimi moula hawana Yesu.
47004006	Lawi i kanapopewalina Pue Ala langi hai dunia, Nauli: "Hangko i kamakaindiana, mewalimi mabaa!" Hai Pue Ala mopamabaa lalunta, bona tongawa irikita peawana tuwoNa. Hangkoya to Yahudi moita peawana tuwona Pue Ala i lindona Musa, hai ide-ide taisa wori peawana tuwoNa ane moisake Kerisitu.
47004007	Ikami manusia peangkai, agayana mahile mpuu kuasana Pue Ala au mobago i lalungki. Ikami peisa rapandiri nodo kori tampo au buke anu-anu au masuli holona. Hangko i ngkora pandiri ide, tongawami kuasa au ara irikami bara kuasangki haduduangki, agayana kuasa iti kihumba hangko i Pue Ala.
47004008	Iumba pea kalaoangki, narumpangkai ngkaya kapari, agayana barangkai rapakanawo. Wulingkai, agayana bara ope peharungangki i Pue Ala.
47004009	Rapopeahi-ahingkai, agayana Pue barangkai mopalehi. Rawombengkai alangki madungka, agayana barangkai mate.
47004010	Iumba pea kalaoangki, ikami monontohi kapate nodo Pue Yesu bona katuwona Yesu rapatongawa i lalu watangki.
47004011	Tangangki mani tuwo i dunia ide, bosahe tauna au mampeinao mopapatengkai anti peulangki i Pue Yesu. Agayana iti mewali bona tongawa katuwona Pue Yesu i lalu watangki au malede ide.
47004012	Ikami monontohi liliu kapate, agayana bara kipailalu, lawi anti pobagongki ide, ikamu molambi katuwo maroa au bara mokahopoa.
47004013	I lalu Sura Malelaha, teuki node: "Anti pepoinalaingku, ido hai barana langa mololita." Nodo wori irikami. Mepoinalaingkai i Pue Ala, ido hai barangkai langa mopahawe Ngkora Marasa.
47004014	Pue Ala mopatuwo hule Pue Yesu. Ido hai kiisa hambela tempo Ia ina mopatuwo hule woringkai hai moantingkai i lindoNa hihimbela hai ikamu.
47004015	Ope-ope ide mobundu irikamu, bona kabosa-bosaa tauna mohadi Ngkora Marasa alana Pue Ala mohoremahe hangko i huku dosanda anti kabulana laluNa. Ido hai ikita ope-ope ina manguli ngkaya kamaroana i Pue Ala, alana hangaNa rapakahile.
47004016	Mewali, ido hai kuuli bara ope peharungangki i Pue Ala. Nauri kamalede-ledea watangki ide, agayana alo-alona kilambi karoho lalu au wou hangko i Pue.
47004017	Kapari au tahumba ide-ide, barapi mahae ina ope. Hai kapari ide bara tapailalu, lawi ane mantahake, ina molambike katuwo mahile au bara mokahopoa.
47004018	Mewali, bara tapepekiri apa au raita. Au tapepekiri, au bara mani raita. Lawi au taita, hampalai pea, agayana au bara mani taita, itiri au mantaha liliu duuna kamahae-haea.
47005001	Watanta i dunia ide peisa rapandiri nodo sou. Hai taisa, ane sounta ide ragero (lempona, ane mateke), Pue Ala ina mopasilolongaake hambua sou i suruga, au bara rababehi tauna hai au bara mokahopoa (lempona, watanta au wou).
47005002	Tanganta mani tuwo i dunia ide, mantodihake hai mampeinaoke molambi watanta au wou i suruga.
47005003	Katouana, bara taunde mate hai mopalehike watanta ide. Peundeata bona tapahuru watanta ide hai watanta au wou.
47005004	Lawi tanganta mani tuwo i dunia ide, mantodihake lawi mantimi haleanta. Agayana bara taunde mopalehi watanta ide. Bara taunde mate, agayana taunde bona watanta ide liliu rapahuru hai wata au bara mokahopoa.
47005005	Pue Ala haduduaNa au mopasilolongaake hinangkana iti, hai Ia moweike Inao Malelaha nodo tanda kaina Naweinta wata au wou i suruga.
47005006	Idomi hai maroho liliu lalungki. Agayana taisa mpuu, watanta ide nodo sou au tapaidai i dunia ide. Mewali, tanganta mani tuwo i dunia ide, karaoke hangko i Pue,
47005007	lawi tanganta mani tuwo i dunia ide, meulake i Pue anti pepoinalainta; bara manike moita Pue.
47005008	Mewali, maroho liliu lalunta. Kehapirike mate, taporasi lawi ane mogaake hangko i watanta ide, ina hihimbelake hai Pue.
47005009	Mewali, mate ba tuwo manike i kahawena hule Pue, tapari-pari mobabehi liliu apa au mopakatana laluNa.
47005010	Lawi hambela tempo, ikita ope-ope hangangaa molindo Kerisitu bona Naparesa pobagonta, hai ikita ope-ope ina molambi hurungina hangko i apa au tababehi tanganta mani i dunia ide, ba maroa ba kadake.
47005011	Mewali, langangkai mobabehi apa pea au bara naunde Pue, lawi kiisa Ia ina moparesa babehianda ope-ope tauna. Ido hai kipari-pari moanti tauna mepoinalai i Pue Yesu. Pue Ala moisa ihi lalungki. Peundeaki halalu, bona barapi ara au bata-bata lalumi irikami. Peundeaki bona ikamu ope-ope ina moisa kabulana lalungki.
47005012	Inee nipehangu kipeinao motoya watangki haduduangki. Kipopaisaakau babehiangki au maroa au peisa nitoya, bona ara rarami mohanaihe tauna au moewangkai. Lawi tauna iti mampemahilehe anti kamapandenda hai lantinda i dunia ide, agayana ihi lalunda bara maroa.
47005013	Arahe au manguli magilangkai. Agayana barangkai magila. Ane ikami nodo tomagila, iti mewali lawi kiunde moula Pue Ala hangko i lalungki mpuu. Agayana, ane manoto pekiringki, iti mewali lawi kiunde motulungikau.
47005014	Anti kamaahina Kerisitu irikami, ido hai kipari-pari mampopolumao bagongki mopahawe Ngkora Marasa. Lawi kiisa: Kerisitu mate mohuru dosanda ope-ope tauna, mewali ikita ope-ope peisa rapandiri nodo tomate.
47005015	Lawi tunggaiana Kerisitu mate mohuru dosanda ope-ope tauna, bona ikita au tuwo mani i dunia ide barapoke moula peundeata haduduanta, agayana moularike peundeana Kerisitu. Iami au mate mohuru dosanta hai au tuwo hule.
47005016	Mewali, ido hai barapongkai mampopontani tauna moula apa au raita i raoa. Hangkoya kiuli Kerisitu manusia biasa pea, agayana ide-ide barapi nodo pekiringki.
47005017	Mewali, ane ara hadua tauna au mohintuwu hai Kerisitu, ia mewali manusia au wou. Katuwona au hangkoya liumi. Ia molambi katuwo au wou.
47005018	Pue Ala mampopolumao hinangkana ide. Anti kanatanga-tangainta Kerisitu, Pue Ala mopahintuwumoke hai wataNa haduduaNa, hai Naweike bago mopahawe bambari iti i tauna ntanina, bona ihira wori mohintuwu hai Pue Ala.
47005019	Idemi bambari au kipahawe: anti petanga-tangaina Kerisitu, Pue Ala mopahintuwu tauna hai wataNa haduduaNa, hai barapi Napailalu salanda. Ikami ide, Naweingkai bago moanti bambari iti i tauna ntanina, bona mohintuwuhe hai Pue Ala.
47005020	Ikami napokambahume Kerisitu. Kipahawe lolitana Pue Ala irikamu. Moula peundeana Kerisitu, kiperapi mpuu irikamu bona mohintuwukau hai Pue Ala.
47005021	Kerisitu, bara madosa, agayana Pue Ala mopahaleangia dosanta. Ia Napahimbela tauna au madosa bona mopahuru watanta. Tunggaiana Pue Ala bona ikita au mohintuwu hai Kerisitu raimba nodo tauna au manoto i peitaNa.
47006001	Mewali, ikami ide, mobagongkai hihimbela hai Pue Ala mopahawe NgkoraNa i tauna. Ido hai kiperapi mpuu halalu, bona inee nisapuaka bambari kana i kamaroana laluna Pue Ala au nitarima.
47006002	I lalu Sura Malelaha hangkoya, nauli Pue Ala node: "I tempo au Kupakanoto, ina Kupehadingi pekakaemu, Kutulungiko hai Kuhoremako hangko i huku dosamu." Halalu, kuuliangaakau, ide-ide Pue Ala masilolonga bona motulungikau. Alo ide Naunde mohoremakau hangko i huku dosami.
47006003	Hangangaa kipamaroa-roa mpuu babehiangki dati ara tauna au kipakanawo anti kamasalana babehiangki, hai dati ara tauna au mopakoi bagongki moanti Ngkorana Pue Ala.
47006004	I paka-pakana, kibabehi liliu apa au maroa, bona tongawa kaikamina topobagona Pue Ala au manoto. Mantahangkai i lalu mampopengaa kasusa hai kapari.
47006005	Rapapahaingkai, ratarunggungkai, hai radulungkai. Mobago mantimingkai. Bosa belana barangkai peisa leta. Bosa belana bara ara paandeki.
47006006	I paka-pakana, kipakanoto kaikamina topobagona Pue Ala, lawi malelaha babehiangki, mopahawengkai Ngkorana Pue Ala i kanoto-notoana, sabarangkai, maroa lalungki i ope-ope tauna, nakuasaingkai Inao Malelaha, hai mampokaahingkai rangangki hangko i kamaluluna lalungki.
47006007	Kipakanoto kaikamina topobagona Pue Ala, lawi kipahawe paturo au tou. Kipopolumao bagongki hangko i kuasa au kihumba hangko i Pue Ala. Kibabehi liliu apa au manoto. Babehiangki au manoto peisa rapandiri nodo piho hai laba, lawi ane manoto babehiangki, kibuku moewa iwalingki, hai kibuku mantaha.
47006008	Kehapiringkai rakakabosai ba ratoya, kehapiringkai rasalai ba rabila, kipopolumao liliu bagona Pue Ala. Tou mpuu lolitangki agayana arahe au manguli topodongkongkai.
47006009	Tauna hantanga barangkai mohaile. Tauna ntanina mopakahile hangangki. Mapari katuwongki. Ikami nodo tauna au ina mate agayana tuwo maningkai! Rapapahaingkai, agayana bara maningkai rapapate.
47006010	Narumpangkai ngkaya kapari, agayana matana liliungkai. Meahi-ahi tuwongki, agayana ikami au moanti pewati i tauna bosa. I peitana manusia, ngkaya kamakurangki, agayana katouana hinangkana ara irikami.
47006011	Halalungku to Korintu! Manotomi lolitangki. Bara ara au kiwuniangi hangko irikamu. Niita mpuumi kamaahina lalungki irikamu.
47006012	Bara ikami au motuko lalungki irikamu. Ikamuri au motuko lalumi irikami.
47006013	I lolitangku ide, nodona mopaturo anangku haduduangku: nibungkahiangkai lalumi!
47006014	Ineekau mohintuwu hai tauna au barahe mepoinalai i Pue Yesu. Ba niuliri himbela pea tauna au moulahe peundeana Pue Ala hai tauna au mosapuakahe Pue Ala? Peisa pae au mabaa mohintuwu hai au makaindi?
47006015	Peisa pae Kerisitu mohintuwu hai Datu Tokadake? Peisa pae hadua tauna au mepoinalai mohintuwu hai hadua tauna au bara mepoinalai?
47006016	Apa kasimbelana Souna Pue Ala hai sou penombaa i anitu? Bara ara! Ikita ide rapandiri nodo souna Pue Ala, lawi Pue Ala au tuwo maida i lalunta. Ido hai bara hintoto ane ikita au menomba i Pue Ala meulake i tauna au menomba i anitu. Lawi Pue Ala manguli hangkoya: "Ina maidaNa i olonda hai ina Kuporangaihe. Iko ina mewali Ampunda, hai ihira ina mewali taunaNgku."
47006017	"Mewali, hangangaa nikabaha peulami i babehianda tauna au baraNa moisa. Ineehe nipohintuwua! Nipakarao watami hangko i ope-ope babehianda au kadake. Ane nibabehi nodo, ina Kudokokau."
47006018	"Iko nipouma, hai ikamu, Kupoana." Nodomi pangulina Pue Ala au meliu kuasaNa hangko i hinangkana au ara.
47007001	Mewali, halalungku au kupokaahi, anti kanaweinta Pue Ala dandiNa iti, ido hai hangangaa takabaha hinangkana au moantike i babehia au kadake, maroa au i watanta ba i lalunta. Hangangaa tapeulai peundeana Pue Ala hangko i lalunta, hai hangangaa langake mobabehi apa pea au bara moula peundeaNa.
47007002	Halalu! Nidokomongkai i lalumi! Bara ara salangki i hema pea, bara kipakanawo tauna, barakau kiakalangi mohaoki ba apa pea irikamu.
47007003	Tunggaiaku, barakau kusalai. Lawi nodo au kuuli inona, rumihi kamaahingki irikamu. Tuwo ba matengkai, batena kipokaahikau.
47007004	Halalu, barana langa mololita irikamu i katou-touana. Matana mpuu lalungku lawi meulakau i Pue. Ngkaya kapari au morumpangkai, agayana anti kaikamuna, tepalindo lalungku hai matanana.
47007005	Tepalindo lalungku, lawi kuhadi bambari au naanti Titu hangko irikamu. Nodo au kutuntu inona, hangkoya meangkamongkai hangko i kota Troas hawe i tampo Makedonia. Agayana kahawengki inde, bara tinda lalungki. Iumba pea kalaoangki, narumpangkai ngkaya kapari. Rapombeheheangkai bosa tauna, ido hai langangkai. Masusa lalungki i tempo iti.
47007006	Agayana kuuli ngkaya kamaroana i Pue Ala au mopalindo tauna au mapari lalunda, lawi i tempo iti hawemi Titu moanti bambari hangko irikamu. Mewali, lalungki au masusa napalindo Pue Ala i kahawena Titu.
47007007	Hai meliu hangko iti, matanangkai mohadi lolitana kana irikamu. Titu mopahawe irikami noumba kanipalindona laluna tangana maida i olomi. Nauli rumihi kamabilami iriko hai nipeinao bona hawena irikamu. Nauli wori: tebaliki lalumi hai niperapi ampu iriko lawi nipeinao modame hai iko hangko i lalumi. Kakuhadina iti, tetambaimi kamatanangku, halalu.
47007008	Nauri ihi surangku hangkoya mobelai lalumi, agayana barapi masusa lalungku i kakupakatuami sura iti. Nguru-nguruna mapari mpuu kuhadi, lawi kuisa hangangaa masusa lalumi ane mobasakau sura iti. Agayana kamasusana lalumi iti hampalai pea.
47007009	Mewali, ido hai kuuli barapi masusa lalungku. Matana peana! Barana matana anti kamasusami. Matanana lawi kamasusami iti moantikau menoso hangko i babehiami au bara maroa. Lawi nauri masusa lalumi mobasa surangku iti, kamasusana lalumi naporara Pue Ala moanti pewati irikamu. Mewali, lolitangku i lalu sura iti barakau mopakanawo.
47007010	Lawi ara kasusa lalu au moula peundeana Pue Ala, hai kasusa iti moantike menoso hangko i babehianta au kadake, alana Pue Ala mohoremake hangko i huku dosanta. Kasusa iti bara tapenosoi, agayana tapokatanari. Agayana ane masusa lalunta nodo i tauna au bara mepoinalai i Pue Ala, kasusa iti barake moanti menoso hangko i babehianta au kadake, alana molambike kapate au mogaakike hangko i Pue Ala.
47007011	Kamasusami mobasa surangku hangkoya, iami kasusa au moula peundeana Pue Ala. Nipekiri maroa ba apa wuana kamasusami iti. Anti kamasusami iti, mampeinaokau mobabehi apa au manoto. Bara niunde babehianda tauna au mosapuaka paturongki. Nikahihi dosanda tauna au masala, hai langakau moula babehianda. Mabilakau iriko, mampeulaikau hawangku, hai masilolongakau mohuku tauna au masala. I hinangkana, tongawami kabulana lalumi.
47007012	Halalu, i lalu surangku irikamu hangkoya, bara tunggaiaku bona nikahihi tauna au masala iti. Bara wori tunggaiaku mokampai tauna au molambi rugi hangko i tauna au masala. Tunggaiaku mouki sura iti, bona nipatongawa i peitana Pue Ala noumba kamahilena ahimi irikami.
47007013	Mewali, maroho mbulimi lalungki! Hai meliu hangko iti, matana woringkai moita kamatanana Titu. Tepalindo laluna moita babehiami au maroa tangana maida i olomi.
47007014	Hangko damani kutudu lao irikamu hangkoya, kupahawe amimi noumba kamaroana lalumi, kutoya hangami. Morasina halalu, barana nipakaea. Ope-ope au kuuliangaakau, tou mpuu. Nodo wori ope-ope au kupahawea Titu kana irikamu, bara ara au sala, tou mpuu ope-ope.
47007015	Hai ia wori, tetambai ahina irikamu, lawi nakatuinao noumba peulami i hawana. Nitarima maroami hai nipengkorui mpuu.
47007016	Mewali halalu, hambela mani kuuli: matana mpuuna dide, lawi maroa hule pohintuwuta. Peisamokau kuharunga i hinangkana.
47008001	Kaliliuana halalu, kupeinao kuuliangaakau apa au mewali inde i tampo Makedonia. Mahile ahina Pue i halalumi hampepepoinalai i Makedonia.
47008002	Molambihe pekelo hai kapari au mantimi mpuu. Agayana i lalu kaparinda iti, matanahe. Hai nauri meahi-ahi mpuu tuwonda, mahile ahinda mogulu doi bona motulungihe ranganda.
47008003	Kuita noumba kamaroana lalunda mokira popenombanda. Moweihe doi iti i sukana pesauruanda, hai melumbu wori hangko i pesauruanda. Bara ara au mopari-parihe; rakira anti kamaluluna lalunda.
47008004	Hai mamperapi worihe irikami bona peisahe mokira doi i to Sarani i kota Yerusale.
47008005	Kabulana lalunda meliu hangko i apa au kiharunga. Bara pea doi au rawei. Nguru-nguruna mopaisarehe lalunda i Pue Ala. Mengkoruhe i Pue hai irikami wori, moula peundeana Pue Ala.
47008006	Anti kamaroana lalunda to Makedonia iti, ido hai kitudu Titu lao irikamu. Iami au nguru-nguruna motulungikau mogulu doi au ina nipakatu lao i halalunta hampepepoinalai au meahi-ahi tuwonda. Mewali, ido hai kitudu mbuli lao irikamu mopaliliu bagona au maroa i olomi.
47008007	Halalu, i peulami i Pue Ala, bara ara kamakurami: maroho pepoinalaimi, niisa paturo au tou, mapandekau mepaturo, bosa belana motulungikau rangami, mahile kamaahimi irikami. Idomi halalu hai kuperapi bona inee ara kamakurami i lalu pobagomi motulungi rangami au meahi-ahi tuwonda.
47008008	Au kuuliangaakau ide bara nodo parenta. Tunggaiaku bona kupopaisaakau noumba kamahilena ahinda to Makedonia mokira doi petulunginda i ranganda. Hai hangko iti, peisa kuita noumba kamahilena ahimi.
47008009	Barakau kuparentai halalu, lawi niisa mpuu kamahilena ahina Amputa Yesu Kerisitu irikita. Ia pebuku, agayana anti kamahilena ahiNa irikita, Ia mewali nodo hadua tauna au meahi-ahi tuwona, bona anti katuwoNa au meahi-ahi, ikita peisa mewali pebuku. Ia mopaiwoi tuwoNa mewali manusia, bona ikita peisa molambi katuwo maroa.
47008010	Mewali, idemi lolitangku irikamu halalu: agina nipahopo bagomi au nipepongka pare liu, lawi ikamumi au nguru-nguruna motunggai mogulu doi au peisa rapakatu i rangami au ara i lalu kamakuranda. Mewali moula tunggaiami au nipeinao mobabehi hangkoya, hangangaa nipobago liliu duuna hopo lawi ikamu au nguru-nguruna mepongka mogulu doi iti. Agina moweikau moula sukana pesauruami hadua-hadua.
47008012	Lawi ane mampeinaoke motulungi ranganta hai mokirake popenombata moula apa au ara irikita, Pue Ala mounde modoko popenombata iti. Bara Naperapi irikita apa au meliu hangko i pesauruanta.
47008013	Bara tunggaiaku motimbingi tuwomi hai mampoporasi tauna ntanina. Tunggaiaku bona himbela katuwonta; bara ara kamakuranta.
47008014	Ide-ide, anti kahandakana polambiami, ikamu hangangaa mopahandai kamakuranda halalunta hampepepoinalai i Yerusale. Hai ane rapana ara kamakurami deade, ihira hangangaa mopahandai apa au makura irikamu. Ane iti au nibabehi, ina mombekadipurakau hadua hai hadua alana bara ara kamakurami.
47008015	Lawi ara teuki i lalu Sura Malelaha au manguli: "Tauna au mogulu ngkaya, bara ara pelabiana. Hai tauna au mogulu haodi pea, bara wori ara kamakurana."
47008016	Kuuli ngkaya kamaroana i Pue Ala, lawi Ia au mampopokale laluna Titu pane naunde motulungikau. Tunggaiana Titu iti, himbela wori hai tunggaiaki.
47008017	Ido hai kipekune iria: "Ba nuunde lao i Korintu motulungihe mourusi pogulunda doi?" Nahanai: "Kuunde mpuu!" Meliu hangko indo, arami tunggaiana haduduana lao mosondakikau.
47008018	Kitudu wori hadua halalunta lao irikamu hihimbela hai Titu. Ia ratoya ope-ope to Sarani anti pobagona moanti Ngkora Marasa.
47008019	Ia rapilei ope-ope to Sarani inde bona mamporangaingkai i polumaongki lao moanti doi petulungimi i halalunta hampepepoinalai au ara i lalu kamakuranda. Lawi tunggaiana polumaongki ide, bona hangana Pue rapakahile, hai bona tongawa kamahilena ahinta i halalunta hampepepoinalai.
47008020	Tunggaiaki motudu halalunta ide lao hihimbela hai Titu, bona dati ara au mosalaingkai i poantiki kabulana lalumi au mahile.
47008021	Ido hai kikadipura amimi hema au meula i polumaongki ide, bona tongawa kamanotona babehiangki, bara pea i peitana Pue, agayana i peitana wori manusia.
47008022	Ara mani hadua tauna au kitudu lao irikamu hihimbela hai ihira. Kiisa kamadotana medurei i lalu bagona Pue, lawi kiita babehiana i lalu paka-pakana bago. Hai ide-ide, napeinao mpuu motulungikau, lawi naisa tunggaiami modurei halalunta hampepepoinalai.
47008023	Ane arahe tauna au mampekune kana i Titu, iami rangangku au hampopobago au kutudu lao motulungikau. Hai ane arahe au mampekune kana i rangana au rodua, ihirami tauna au ratudu to Sarani inde bona laohe motulungikau i bagomi. Tauna ide mopakahile hangana Kerisitu.
47008024	Mewali, kuperapi bona nidoko maroahe, hai nipetudungiahe ahimi, bona ope-ope to Sarani moisa kamaahimi hai katouna lolitangki au motoyakau.
47009001	Katouana, barapi paraluu kuukiakau sura kana i doi au ina kianti lao i halalunta hampepepoinalai i kota Yerusale.
47009002	Kuisa niunde mpuu metulungi, ido hai kutoya amimokau i to Makedonia, kuuliangaahe: "Ane halalunta au maidahe i tampo Akaya, mepongka pare liu, masilolongahe mowei doi i halalunta hampepepoinalai au meahi-ahi tuwonda." Mewali, karahadinda kamaahina lalumi mowei doi iti, tehuweki wori lalunda to Makedonia, alana bosahe au mokira popenombanda.
47009003	Agayana nauri nodo, kutuduhe Titu hai rodua rangana moiyoru lao irikamu bona motulungikau mokadipura kabulana lalumi. Hai kuharunga ane hawe worina deade, masilolonga mpuukau, bona lolitangku au motoyakau bara raimba dongkoku pea. Lawi roomohe kuuliangaa to Makedonia kana i kabulana lalumi au nipasilolonga ami.
47009004	Lawi ane hawehe to Makedonia au mamporangaina lao irikamu, hai ane rapana bara mani ragulu doi petulungimi, ina rumihi kamaeangki, lawi roomokau kitoya i lindonda. Ikamu ina maea worikau.
47009005	Ido hai nauli lalungku agina kutuduhe Titu hai rodua rangana moiyoru, bona doi kabulana lalumi au nidandi peisa rakadipura ami. Mewali, ane hawena deade hai nipasilolonga kabulana lalumi, ina tongawa i ope-ope tauna doi iti nikira hangko i lalumi, bara anti karapari-pariami.
47009006	Nipailalu lolitangku ide: apa au tatuda, iti wori au tapupu. Tauna au motuda haodi, haodi pea au rapupu. Tauna au motuda ngkaya, ngkaya wori au rapupu.
47009007	Agina hadua-hadua tauna mokira popenombana i sukana kabulana laluna. Ineekau mokira hangko i kasusa lalu, hai ineekau mokira anti karapari-pariami. Lawi Pue Ala mampokaahi tauna au mokira hangko i katana lalu.
47009008	Hai Pue Ala ina moweikau hinangkana pewati duuna barapi ara kamakurami bona nibuku mampopolumao hinangkana bago au motulungi rangami.
47009009	Lawi ara teuki i lalu Sura Malelaha au manguli: "Ia motulingihe tauna au meahi-ahi tuwonda hangko i kabulana laluNa. Kamaroana laluNa bara ara kahopoana."
47009010	Pue Ala mowei tinuda i topohawu, hai hangko i tinuda iti, Ia moweike paande. Nodo wori, Pue Ala ina motambai apa au ara irikamu bona tetambai kamaroana lalumi motulungi tauna ntanina.
47009011	Ikamu ina Napoporasikau i hinangka pewati, bona malulu lalumi i rangami. Mewali, ane kianti popenombami i ranganta au meahi-ahi tuwonda, bosa tauna ina manguli ngkaya kamaroana i Pue Ala.
47009012	Popenombami iti ina mopabukei kamakuranda to Sarani i Yerusale. Hai bara iti pea, anti kamaluluna lalumi, bosa tauna ina manguli ngkaya kamaroana i Pue Ala.
47009013	Ane tauna moita kabulana lalumi, ina motoyahe Pue Ala lawi anti kamaroana lalumi nipatongawa kamarohona pepoinalaimi i Ngkora Marasa kana i Kerisitu hai pengkorumi i hawaNa. Ina motoyahe Pue Ala, lawi malulu lalumi motulungi tauna iti hai tauna ntanina.
47009014	Hai ihira ina mampekakaengaakau hangko i lalunda, lawi mahile mpuu ahina Pue Ala au mobago i lalumi.
47009015	Tauli ngkaya kamaroana i Pue Ala, lawi mahile mpuu kabulana laluNa irikita, melumbu hangko i apa au peisa tauli!
47010001	Halalu, iko ide Paulu, ara pamperapiku irikamu. Arahe tauna i olomi au manguli: "Ane Paulu karao hangko irikami, pololitana makasara i lalu surana, agayana ane mombelindoke, maalusu mpuu." Mewali, hangko i lalungku au mengkaiwoi hai au maalusu, nodo laluna Kerisitu,
47010002	kuperapi halalu bona inee ara tauna au mosapuaka kuasangku. Kuperapi nodo, bona ane hawena irikamu, barapi paraluu kupetudungiakau kuasangku iti! Lawi arahe tauna i olomi au manguli babehiangki nodo pea babehianda tauna au bara moisa Pue Ala. I tauna iti, kuuli: "Pegia hampai! Ane hawena deade, ina niita mpuu kuasangku!"
47010003	Ikami, manusia peangkai. Agayana ane moewangkai tauna au mosapuaka paturongki, kiewahe hai karoho au hangko i Pue Ala. Babehiangki bara nodo tauna au bara moisa Pue Ala, hai bara wori kipake kapande manusia. Au kipake, batena karoho au hangko i Pue Ala. Ikami peisa rapandiri nodo surodado au mogero bente iwalingki. Lempona, anti karoho au kihumba hangko i Pue Ala,
47010005	kinangihe tauna au moewa paturo au tou, au mampemahile hai au mohomboki raranda tauna au mampeinao moisa Pue Ala. Anti karoho au kihumba hangko i Pue Ala, kibaliki lalunda tauna iti, hai kiantihe mengkoru i Kerisitu.
47010006	Mewali, ane maroa pengkorumi irikami, ina kihukuhe tauna au mosapuaka maningkai.
47010007	Hangangaa niparesa tauna i kanoto-notoana! Ane niuli kaikamuna topeulana Kerisitu, agina nipakanoto lalumi, hai nipangaku wori kaikamina topeulana Kerisitu.
47010008	Ba niuli mampemahilena? Bara kuunde mampemahile, agayana barana maea mopakanoto kuasangku mopaturokau. Lawi au kupakanoto, iami kuasa au naweina Pue bona kupakaroho pepoinalaimi. Barana Nawei kuasa bona kupakanawo pepoinalaimi.
47010009	Mewali, hangangaa nipegia kahawengku, bona dati ara au manguli kupopalanga peakau hai surangku au makasara.
47010010	Lawi arahe tauna i olomi au mokakabosaina, rauli: "Ane i surana, ara kuasana lolitana hai pemoso pepaturona, agayana ane ara inde hihimbela hai ikita, bara maroa tuntuna hai bara mobundu lolitana!"
47010011	Mewali, hangangaa niuliangaahe tauna iti: ara kuasana lolitangki i lalu surangki, hai ane rasapuaka maningkai, ina kipetudungiahe kuasangki i kahawengki irikamu!
47010012	Barangkai bai moula babehianda tauna i olomi au mampemahile. Barangkai himbela hai ihira. Tauna iti, mombetoyahe hadua hai hadua, rauli manoto mpuu babehianda, agayana lolitanda moula pea pekirinda haduduanda. Rumihi ntepuu kantulinda!
47010013	Ikami bara nodo. Ane kitoya watangki, bara kipopelumbu hangko i apa au hintoto. Ane kitoya watangki, kipololita pea bagongki au nakira-kiraangkai Pue Ala. Hai bagongki iti mokanai wori ikamu, halalu, lawi Pue Ala motudungkai moanti Ngkora Marasa i boeami.
47010014	Mewali, ane kipakanoto kuasangki irikamu halalu, barangkai moliungi apa au hintoto. Ane rapana barangkai hawe i boeami moanti Ngkora Marasa, kebara ara kuasangki mopaturokau. Agayana ara mpuu kuasangki mopaturokau, lawi ikami au nguru-nguruna moanti Ngkora Marasa i boeami.
47010015	Arahe tauna au mampemahile. Ihira mampololita kamaroana wuana pobagonda, agayana katouana bara wuana pobagonda, wuanari pobagonda ranganda. Ane ikami, bara kibabehi nodo. Bara kipololita wuana pobagongki au i raoa hangko i bago au naweingkai Pue Ala. Agayana kiharunga halalu, ane tetambai kamarohona pepoinalaimi, ina tetambai wori kamahilena pobagongki i olomi,
47010016	duuna kamaemba-embaami pobagoangki. Lawi kipeinao moanti Ngkora Marasa i boea-boeana au karao mani hangko irikamu. Bara kiunde moanti Ngkora Marasa i tauna au mohadihe bambari iti bona datingkai mampemahile anti wuana pobagongki au katouana rapobago tauna ntanina i bonde pobagoanda.
47010017	Ara au teuki i lalu Sura Malelaha node: "Hema au naunde mampemahile, hangangaa mopakahile apa au nababehi Pue."
47010018	Lawi ane tapakahile watanta haduduanta, bara taisa ba ina nadokoke Pue ba bara. Agayana ane Pue au mampokatanake, taisa ntepuu kaNadokonta.
47011001	Mewali halalu, kuperapi bona nipehadingi hampai lolitangku, nauri mololitana nodo tontuli.
47011002	Mohirina lawi arahe tauna au mampeinao moalakau hangko iriko. Agayana kamohirungku ide moula peundeana Pue Ala. Lawi ikomi au nguru-nguruna moantikau mepoinalai i Kerisitu. Peundeaku, bona mepoinalai liliukau Iria. Ikamu peisa rapandiri nodo anantowawine au ina rapopotambi hai hadua tobalilo, iami Kerisitu.
47011003	Agayana kuperapi bona datikau rapakanawo alana barapokau mepoinalai i Kerisitu hangko i lalumi mpuu. Nodo Hewa nakelo ile hai lolitana au maalusu, ara worihe tauna au mampeinao bona moulakau paturonda au mosisala hai pepoinalaimi i Kerisitu.
47011004	Lawi aramohe guru i olomi au mopagurukau kana i Yesu, agayana paturonda bara himbela hai apa au kipaturoakau. Agayana ane nodo paturonda, moapari hai niunde mampehadingi lolitanda? Niunde pae motarima inao ntanina au mosisala hai Inao Malelaha au nitarimami? Ba niunde motarima bambari au mosisala hai Ngkora Marasa au nipoinalaimi? Halalu, inee nodo.
47011005	Guru iti doko mopakahile watanda haduduanda, agayana kuperapi bona nipeulai paturongku, lawi bara tepaiwoi tuwongku hangko irihira.
47011006	Lawi nauri bara gaga kuisa mololita, agayana kuisa ntepuu paturo au tou. Hai paturo iti nihadi hai niita mpuumi i hinangkana babehiangki i olomi.
47011007	I tempoku moanti Ngkora Marasa irikamu hangkoya, barana merapi sarongku irikamu nauri haodi pea. Mengkaiwoina, mobagona hai tayengku bona kupahawe bambari au moanti pewati irikamu. Ba masalana, halalu, ane bara kuperapi sarongku irikamu?
47011008	Tangangku mani i boeami hangkoya, to Sarani au arahe i boea ntanina mopakatuhe doi iriko. Peisa tauli: ihira au marugi, lawi doi au raweina kupake i lalu pobagongku moanti Ngkora Marasa irikamu.
47011009	I tempo iti, ara wori kamakurangku, agayana barana merapi irikamu. Lawi arahe halalunta au hawe hangko i tampo Makedonia moanti doi au mopahandai apa au kuparaluu. Kupamaroa-roa babehiangku i olomi. Bara kuperapi ba apa pea irikamu, bona datikau kupakapari. Hai apa au kubabehi hangkoya, iti au ina kubabehi liliu.
47011010	Tou mpuu apa au kuuli ide, lawi paturona Kerisitu au tou ara i lalungku. Matana lalungku lawi barana mamperapi sarongku irikamu ba i hema pea au maida i tampo Akaya. Kamatanana lalungku ide bara ina tebali.
47011011	Moapa hai mololitana nodo? Ba niuli barakau kupokaahi, halalu? Pue Ala moisa kamaahina lalungku irikamu.
47011012	Apa au kubabehi ide, bara ina kukabaha. Barana ina merapi sarongku irikamu. Arahe tauna au mampemahile hai au mamperapi saronda hai au motoya liliu watanda haduduanda. Agayana iko, barana mau merapi irikamu, bona dati rauli pobagongki himbela hai pobagonda.
47011013	Tauna au nodo, iami suro au mepakanawo. Mobagohe i olomi nodo surona Kerisitu, agayana modongkohe!
47011014	Bara tapotingkara babehianda, lawi nodo wori babehiana Datu Tokadake au mobaliki watana mewali nodo hadua malaeka au mewangka.
47011015	Ido hai barake tingkara ane topobagona Datu Tokadake mowuni babehianda au kadake bona raita nodo topobagona Pue Ala. Agayana kahopoana, ina molambihe hurungina au hintoto hai babehianda.
47011016	Mewali, nodo au kuuli inona, kuperapi bona nipehadingi mpuu lolitangku, nauri mololitana nodo tontuli. Inee nipehangu iko ide tontuli, agayana ane ara manikau au manguli iko ide tontuli, nipogiangaa peamona motoya hampai watangku haduduangku.
47011017	Ide-ide ina kupakahile watangku. Agayana bara Pue au motuduna mololita node. Mololitana nodo tontuli.
47011018	Bosa tauna motoya watanda haduduanda hai mampololita bagonda au rababehi hangko i karohonda watanda. Hai ide-ide ina kupakahile wori watangku.
47011019	Lawi lenggena, nipokatana mpuu paturonda tauna au ntuli, lawi niuli kaikamuna tomapande!
47011020	Ane arahe guru au mampohawikau, nitarima peamohe. Ane arahe au mopakanawokau hai mobagiukau, nidokohe. Ane arahe au mampemahile hai mohapakau, niunde mampehadingi paturonda.
47011021	Ba niuliri hangangaa maeana lawi barangkai bai moula babehianda iti? Agayana ane baihe motoya watanda haduduanda, hangangaa mengkabai worina motoya watangku. (Nikatuinao, mololitana nodo tontuli.)
47011022	Rauli guru iti, kaihirana to Yahudi. Nodo wori iko! Rauli kaihirana pemuleana Isaraeli hai pemuleana Burahima. Nodo wori iko! Lawi iko ide to Yahudina, pemuleana Isaraeli hai pemuleana worina Burahima.
47011023	Rauli, kaihirana topobagona Kerisitu, apa mani iko! (Mololitana nodo tauna au barapi manoto pekirina.) Meliu pobagongku hangko i pobagonda. Bosa belana ratarungguna, meliu hangko irihira! Rumihi karawombeku, meliu hangko irihira! Bosa belana kematena.
47011024	Lima belana iko rahukuna to Yahudi; rawombena talu pulona hai hahio belana.
47011025	Talu belana rahukuna to Roma; rawombena hai lai. Hambela wori rawatuina tauna au mampeinao mopapatena. Talu belana tekawuna i kapala tahi au kupesawii. Hambela monanto-nantona i wongko tahi hambengia hai hangaloa.
47011026	I lalu polumaongku, bosa belana molambina rugi; narumpana owai meumbala. Molambina rugi i tayenda topanangka. Rapopeahi-ahina to Yahudi. Rapopeahi-ahina tauna au barahe to Yahudi. Molambina rugi i lalu kota. Molambina rugi i raoa kota. Molambina rugi i wongko tahi. Molambina rugi hangko i tauna au mouli kaihirana halalungku hampepepoinalai, agayana katouana bara!
47011027	Mantimi pobagongku i Pue, mobagona i suka pebukuangku. Bosa belana barana peisa leta, marimina hai mangkadouna. Bosa belana bara ara paandeku, makulina hai bara handa hampiku.
47011028	I raoa hangko i hinangkana iti, karao mpuu inaongku, lawi alo-alona kupekiri liliu noumba katuwonda to Sarani i boea-boeana.
47011029	Ane arahe halalungku hampepepoinalai au masusa lalunda anti kamaledena pepoinalainda, masusa wori lalungku. Ane arahe au manawo i lalu dosa, mapari wori lalungku.
47011030	Ane hangangaa kupakahile watangku haduduangku, mampemahilena i kakupahawena ope-ope kamaledengku.
47011031	Ope-ope au kuuli inona, tou haha, barana modongko. Pue Ala, Umana Pue Yesu, iami sabingku! Tatoyami duuna kamahae-haea!
47011032	I tempoku ara i kota Damsik, ara tunggaiana gubernur au i woi poparentana Datu Aretas bona mopapatena. Natudu surodadona mokampai baba bente kota bona rahakana.
47011033	Agayana rangangku motulungina. Rapusana i lalu karanji hai rauluna moliu i kalolu bente, ido hai tekabahana.
47012001	Bara ara bunduna motoya watanta haduduanta. Agayana nauri nodo, kutoya liliu watangku haduduangku. Kutuntuakau hampai apa au napetudungiana Pue.
47012002	Hampulo hai iba parena au liu, raorena lao i paidaana Pue Ala i suruga. Bara kuisa ba watangku mpuu au raore, ba mangipi peana. Pue Ala pea au moisa.
47012003	Au kuisa mpuu, raorena lao i paidaa au rumihi kamaroana au rahanga Paradesi. Hambela mani kuuli, bara kuisa ba raore mpuuna, ba mangipi peana. Pue Ala pea au moisa. Tangangku indora, kuhadi hambua lolita au maroa mpuu au bara mani rahadi tauna hai au bara peisa nahowara manusia.
47012005	Katouana, hintoto mpuu ane kutoya watangku lawi hangkoya kuita ope-ope iti, agayana bara kuunde. Kutoya watangku haduduangku anti kamaledengku.
47012006	Katouana, ane kupeinao motoya watangku, ngkaya mani au peisa kupahaweakau hai bara worina modongko. Agayana kurempeki peundeana lalungku. Barapi ina kutuntu hinangkana iti, bona dati ara au motoyana anti kaarana au kuita hangkoya. Ane ara tauna au mampeinao motoyana, agina ratoyana moula apa au raita i babehiangku hai rahadi i lolitangku.
47012007	Mewali, anti karumihina kamaroana hinangkana au napetudungiana Pue Ala, Ia moweina haki au morumpa watangku, bona datina mampemahile. Haki ide peisa rapandiri nodo dui i watangku ba nodo hadua surona Datu Tokadake au hawe iriko bona mampopeahi-ahina.
47012008	Talumi belana mekakaena i Pue, kuuli: "O Pue, kuperapi bona Nuingihia wongkoya kamalede ide hangko i watangku."
47012009	Agayana Nauliangaana: "Bara Kuingihi, agayana ina Kutulungiko hangko i kabulana laluNgku. Handami iti. Lawi hangko i kamaledemu, kuasaNgku ina rapatongawa i lalu katuwomu." Ido hai matana lalungku mopahawe hinangkana kamaledengku, lawi i tempoku malede, Kerisitu mopakaroho watangku hai kuasaNa.
47012010	Mewali, ane maledena, kupokatana mpuu. Matanana ane rakakabosaina ba rapopeahi-ahina, ba molambina kasusa hai kapari anti peulangku i Kerisitu. Lawi ane maledena, i tempo iti marohona.
47012011	Inona mololitana motoya watangku nodo hadua tontuli, agayana apa au kubabehi iti kubabehiakau, lawi ikamumi au kupaiyoru. Ido hai nilambina node. Katouana, keikamuri halalu au hangangaa motoyana. Iko ide barana apa-apa, agayana raangkana mewali surona Pue Yesu, hai bara tepaiwoi tuwongku hangko i suro au ara i olomi au mopakahile hanganda haduduanda.
47012012	Tangangku hihimbela hai ikamu, kubabehi mpuu tanda-tanda au mopakanoto kaikona surona Pue Yesu. Mobago liliuna i lalu kapari, mobabehina tanda kuasa hai tanda au metingkarai anti karoho au kuhumba hangko i Pue Ala.
47012013	Halalu, ba niuli bara handa pobagongku i olomi! Pobagongku irikamu ina himbela hai pobagongku i tauna au i boea ntanina. Ane i boea ntanina, merapina sarongku, agayana irikamu halalu bara kuperapi sarongku. Ba paraluu kuperapi ampu irikamu anti kamasalangku iti? Bara!
47012014	Nipehadingi maroa! Ina laona mosondakikau i kataluna belana. Hai bara kuperapi ba apa pea irikamu. Au kuhaoki, bara anu-anumi. Lalumiri au kuhaoki bona nipokaahina. Lawi bara anangkoi au mohaoki paandena tosaenda; tosaeri au mohaoki paandena ananda.
47012015	Mewali, kuunde mopake hinangkana au ara iriko bona motulungikau. Mogalori watangku haduduangku, kuunde mokira bona motulungikau. Ane nodo kamahilena ahingku irikamu halalu, moapari pane makura mani ahimi iriko?
47012016	Niisa halalu barakau hambela kupakapari. Agayana arahe tauna au mokakabosaina, rauli kuakalangikau. Rauli molambina rasi hangko irikamu anti podongkoku.
47012017	Bara tou! Arahe pae tauna au kutudu lao irikamu bona moakalangikau bona molambina rasi? Bara ara!
47012018	Hangkoya kuperapi bona Titu lao mosondakikau, hai ara wori hadua halalunta au kutudu mamporangai. Ba Titu moakalangikau i tempo iti? Niisa mpuu halalu, Titu hai iko hampepekiri peangkai, himbela pea kamaroana babehiangki.
47012019	Ineeri nipehangu kiuki ope-ope ide bona mouli pea notongki. Halalu au kipokaahi! Mololitangkai irikamu anti pohintuwuki hai Kerisitu. Pue Ala au mampetiroke! Ope-ope au kipahawe, ope-ope au kibabehi, kipahawe hai kibabehi bona maroho pepoinalaimi.
47012020	Ane laona mosondakikau, kuperapi bona kuhumbakau nodo au kupeinao hai bona nihumba worina nodo au nipeinao. Agayana langana. Au kupokalanga: ina kuhumbakau i tempomi mohiho hai mombekahinai, mombekarumpui hadua hai hadua, mengkaiwongko, mombekakabosai, mombepodongkoa, hai mampemahile. Bara kuunde ane barakau mohintuwu.
47012021	Au kupokalanga: i kahawengku irikamu, Pue Ala Ampuku ina mopaiwoina i lindomi, hai ina moteriana lawi bosa tauna i olomi bara manihe menoso hangko i babehianda au kadake, pebualosinda hai babehianda au bara hintoto.
47013001	Idemi kataluna belana ina laona mosondakikau. Nikatuinao apa au teuki i lalu Sura Malelaha au manguli: "Ane ara hadua tauna au rasalai, hangangaa ara rodua ba talu tauna au mosabiki katouna kamasalana, bona manoto kara-karana."
47013002	Tangangku hihimbela hai ikamu i karombelana, kuweihe lolita i tauna i olomi au mobabehi dosa. Mewali, ide-ide, i tempoku mani karao, kuhuleki mbuli paturongku irihira hai i hema pea au paraluu paturo ide: ane hawena deade hai ane barahe mampenosoi babehianda, ina makasara lolitangku, barahe ara hadua au ina tekabaha hangko i pehuku.
47013003	Arakau au merapi bona kupopaitaakau tanda au mopakanoto kaikona surona Kerisitu. Pegia peamide! Ane hawena irikamu, ina niita mpuu kuasa au naweina Kerisitu! Bara ara kamakurana paturona Kerisitu irikamu lawi maroho kuasaNa i olomi.
47013004	Hangkoya malede watana Kerisitu i tempona rapaku i kau. Agayana anti kuasana Pue Ala, Ia tuwo hulemi. Ikami malede woringkai hihimbela hai Kerisitu. Agayana anti kuasana Pue Ala, molambingkai katuwo au wou hihimbela hai Kerisitu. Mewali ane hawena deade halalu, ina niita mpuu kuasa iti au naweingkai Pue Ala.
47013005	Halalu, niparesa hampai lalumi, ba tou mpuu pepoinalaimi i Kerisitu ba bara. Ane tou pepoinalaimi, lempona Kerisitu Yesu maida i lalumi. Kuharunga pepoinalaimi bara mbero-mbero.
47013006	Kuharunga mpuu halalu, bona manoto irikamu katouna pepoinalaingki i Kerisitu.
47013007	Mekakaengkai i Pue Ala bona datikau mobabehi sala. Barakau kipekakaengaa bona mampemahilengkai anti kamarohona pepoinalaingki hai kamaroana pobagongki. Tunggaiaki, bona ikamu mobabehi apa au maroa. Nauri ara manihe tauna au mosapuaka liliu kuasangki, bara moapa, asala ikamu mobabehi apa au maroa.
47013008	Bara kibuku moewa paturo au tou, agayana kipeinao motulungikau moula paturo iti.
47013009	Matana lalungki ane maledengkai, hai ikamu au maroho. Mekakaengkai bona manoto lalumi i peitana Pue.
47013010	Ido hai kuukiamokau sura ide i tempoku mani karao hangko irikamu, bona ane hawena deade, barapi makasara paturongku irikamu au kupahawe hai kuasa au naweina Pue. Lawi kuasa iti barana Nawei bona kupakanawo pepoinalaimi; Naweina bona kupakaroho pepoinalaimi.
47013011	Kahopoana halalu, hangangaa matanakau. Nipakanoto peulami i Pue. Nipakaroho lalumi hangko i paturongku. Hangangaa hampepekirikau hai hangangaa mohintuwukau. Hai Pue Ala ina mamporangaikau, mampopaitaakau ahiNa, hai moweikau roa ngkatuwo.
47013012	Ane mogulukau i paminggua, mombembetabekau hangko i lalumi. Ope-ope to Sarani inde mopakatu tabeanda irikamu halalu.
47013013	Pue Yesu Kerisitu mowatikau, Pue Ala mampokaahikau, hai Inao Malelaha mamporangaikau ope-ope.
48001001	Sura ide au hangko iriko, Paulu, surona Pue Yesu, kupakatu irikamu, halalungku to Galatia au mepoinalai i Pue Yesu. Iko hai ope-ope halalungku hampepepoinalai au ara inde manguli ngkaya tabea! Bona niisa halalu, bara mpuu manusia au motuduna, hai bara wori manusia au moangkana mewali surona Pue Yesu. Agayana Yesu Kerisitu hai Pue Alami au mampopewalina suroNa. Pue Ala Umanta au mopatuwo hule Yesu hangko i kapate.
48001003	Mekakaena i Pue Ala Umanta hai i Amputa Yesu Kerisitu bona Nawatikau i kabulana laluNa hai Naweikau roa ngkatuwo.
48001004	Pue Yesu au mokira wataNa rapapate mohuru dosanta bona tekabahake hangko i kuasa dunia au kadake ide. Iti Nababehi moula peundeana Pue Ala Umanta.
48001005	Tatoyami Pue Ala duuna kamahae-haea. Amin.
48001006	Kupotingkara mpuu halalu! Bara manikau mahae nakakio Pue Ala anti kabulana laluna Kerisitu bona mampoinalaikau Ngkora Marasa, agayana ide-ide barapokau mengkoru i Pue Ala, moularikau paturo au ntanina.
48001007	Katouana, bara ara paturo au ntanina au peisa mopahaweake noumba rara molambi katuwo maroa au hangko i Pue Ala, batena pea Ngkora Marasa au kipahaweakau. Agayana arahe tauna au hawe i olomi au mopawulikau hai paturonda au sala. Tunggaianda mampeinaohe mobaliki Ngkora Marasa kana i Kerisitu.
48001008	Agayana kuuliangaakau, hema pea au moanti Ngkora Marasa au bara himbela hai Ngkora Marasa au roomokau kipahawea, hangangaa nahukuhe Pue Ala! Mogalori ikami ba malaeka hangko i suruga, batena nahuku Pue Ala!
48001009	Kiuliangaamokau hangkoya, i tempoki mani hihimbela hai ikamu inditi, hai ide-ide kuuliangaa mbulikau hambela: ane ara tauna au moanti Ngkora Marasa au montani hangko i au nitarima, batena nahukuhe Pue Ala!
48001010	Mewali, halalu! Ba nipehangu mampopetoyana i manusia anti pololitangku inona? Bara, agayana mampeinao peana molambi petoya hangko i Pue Ala. Ba niuli node: "Paulu mampeinao pea mopamatana laluna manusia?" Bara kuunde mopamatana pea laluna manusia, lawi Iko ide, hawinana Kerisitu.
48001011	Bona niisa halalu, Ngkora Marasa au kuanti, bara hangko i pekiri manusia.
48001012	Ngkora Marasa iti, bara kutarima hangko i manusia, bara wori ara tauna au mopaguruana. Agayana Yesu Kerisituri au mopahawe Ngkora Marasa iti iriko.
48001013	Niisa, halalu, lolitakana katuwongku hangkoya i poulangku agama Yahudi. Bosa mpuuhe rangangku au moula agama Yahudi, agayana batena iko au melumbu peulangku i ope-ope atura agama, lawi hangko i lalungku mpuu moulana adanda toiyorungki. Hai i tempo iti, kupari-pari mampopeahi-ahihe ope-ope to Sarani au menombahe i Pue Ala, lawi kupeinao mopatunahe.
48001015	Agayana i tempo iti, Pue Ala mampopaisaana kahemana AnaNa, bona kupahawe bambari kana i AnaNa iti i tauna au barahe to Yahudi. Lawi Pue Ala mopileina hangko damanina rapoanaka, hai i tempo au Napakanotomi, Ia mokakiomona anti kabulana laluNa bona mewalina suroNa. I kaNakakiongku, bara ara hadua au mopaguruna.
48001017	Barato worina hampai lao i kota Yerusale meguru irihira au iyoruhe mewali surona Pue Yesu. Agayana laona hampai i pada wungi i Arabia, hangko mesule mbulirina lao i kota Damsik.
48001018	Talu parena roo indo, hangko laorina i Yerusale bona kupohidupaa Peturu. Maidana hihimbela hai ia rominggu kamahaena.
48001019	Tempo iti, kupohidupaa wori Yakobu halaluna mpuu Pue Yesu. Agayana surona Pue Yesu au ntanina, barahe kuita. Au rodua pea iti au kuita.
48001020	(Apa au kuuki ide batena tou. Pue Ala au moisa lalungku!)
48001021	Hangko inditi, laomona i tampo Siria hai Kilikia.
48001022	Hungkaku inditi, barana hambela lao i tampo Yudea; ido hai to Sarani inditi bara manihe hambela moita lenggeku.
48001023	Mohadi peahe lolitanda ranganda au manguli: "Hadua tauna au hangkoya mampopeahi-ahike, ide-ide mopahawemi Ngkora Marasa au napari-pari napatuna hangkoya."
48001024	Ido hai motoyamohe Pue Ala, lawi mohadihe apa au mewali iriko.
48002001	Hampulo hai iba parena roo indo, laomona i Yerusale hihimbela hai Baranaba. Hai Titu kuporanga wori lao.
48002002	Laona i Yerusale lawi ara lolita hangko i Pue Ala iriko au manguli hangangaa laona. Kahawengku i Yerusale, kupombelambiamohe tadulakonda to Sarani. I tempo iti, au kupokalanga: paturongku ina rasalai duuna barapi mobundu bagongku mopaturuahe tauna Ngkora Marasa, maroa au roo kupobago, maroa au tangana mani kupobago. Ido hai mogombomongkai hihimbela hai tadulako-tadulako to Sarani i Yerusale, hai kupahaweahe kana i Ngkora Marasa au kuanti i tauna au barahe to Yahudi.
48002003	Karahadina tadalako i Yerusale lolitangku iti, ihira mampokana paturongku. Agayana ara worihe tauna au moewa paturongku. Tauna iti moulihe katoSaraninda, agayana modongkohe. Mesua ngkandii-ndiihe i olongki lawi tunggaianda bona ope-ope to Sarani hangangaa mengkoru i Aturana Musa. Agayana ikita bara paraluu mengkoru i Aturana Musa bona mewalike manoto i peitana Pue Ala. Tekabahamoke hangko i Aturana Musa anti pohintuwuta hai Kerisitu Yesu. Mewali, kahopoana, Titu au kuporanga iti, bara wori rapari-pari ratile moula Aturana Musa, nauri bara to Yahudi.
48002005	Barangkai mengkoru i paturonda au sala iti. Batena mantahangkai bona Ngkora Marasa inee ragalo hai paturonda au sala, bona Ngkora Marasa au nitarima iti batena tou mpuu.
48002006	Mewali, tadulako i Yerusale au mahile lantinda barahe motambai ba apa pea i paturongku. (Ba mapangka lantinda ba bara, himbela peake ope-ope, lawi Pue Ala bara mampopontani tauna.)
48002007	Barahe motatambai apa pea i paturongku, agayana rapangakuri kaikona au napoinalaia Pue Ala moanti Ngkora Marasa i tauna au barahe to Yahudi, nodo wori Peturu napoinalaia Pue Ala moanti Ngkora Marasa i to Yahudi.
48002008	Lawi Pue Ala mowei karoho i Peturu bona mewali surona Pue Yesu i to Yahudi. Hai Pue Ala moweina karoho bona mewalina suroNa i tauna au barahe to Yahudi.
48002009	Mewali, Yakobu, Peturu hai Yohane iti, au rauli tadulakonda ope-ope to Sarani i Yerusale, ihira manguli: "Tou mpuu, Paulu nakakio Pue Yesu mewali suroNa." Ido hai iko hai Baranaba radoko maroangkai. Mombetabe hai mombekingki potayemongkai au mewali tanda kahintuwuki. I tempo iti, himbela pea lolitangki: ihira au mopahawe Ngkora Marasa i to Yahudi, hai ikami au mopahawe bambari iti i tauna au bara to Yahudi.
48002010	Barahe mosalai paturongku. Au raperapi pea irikami, bona dati naliu inaongki motulungi tauna au meahi-ahi tuwonda, hai ido wori au kiunde kibabehi.
48002011	Hambela tempo, i kahawena Peturu i kota Antiokia, barana tontoa mokambaroa. Lawi masala mpuu babehiana i tempo iti.
48002012	Nguru-nguruna ia bara mampopontani to Yahudi hai tauna au barahe to Yahudi, lawi ia biasa maande hihimbela hai halaluna hampepepoinalai au barahe to Yahudi. Agayana i kahawenda bahangkia rangana Yakobu hangko i Yerusale, Peturu mokaraohihe halaluna hampepepoinalai au bara to Yahudi. Kahopoana, barapi bai maande hihimbela hai ihira, lawi napokalanga apa au rapekiri to Yahudi au hangko hawehe.
48002013	Hai arahe halaluna hampepepoinalai to Yahudi au moulahe babehiana Peturu au sala iti alana Baranaba meula wori irihira, barapi maande hihimbela hai tauna au barahe to Yahudi.
48002014	Kuisa mpuu babehianda iti bara hintoto hai paturo au tou au tahumba i Ngkora Marasa. Ido hai kukambaroami Peturu i lindonda tauna bosa au teruhuhe inditi, kuuliangaa: "Oyo to Yahudiko, agayana biasako tuwo nodo tauna au bara to Yahudi. Ide-ide barapi paraluu nupeulai ada to Yahudi. Mewali, moapari hai nupeinao mopari-pari to Sarani au barahe to Yahudi bona mampeulaihe adanda to Yahudi?"
48002015	Ikami to Yahudi hangko i karapoanakangkipi; bara kadake babehiangki nodo tauna au bara moisa Pue Ala.
48002016	Agayana nauri nodo, kiisa kadana babehiangki au maroa au mopakanotongkai i peitana Pue Ala. Kehapiri kipeulai mpuu ope-ope parenta i lalu Aturana Musa, bara iti au mopakanotongkai i peitana Pue Ala. Ane taunde mewali manoto i peitana Pue Ala, hangangaa tapoinalai Kerisitu Yesu. Ido hai mepoinalaimongkai i Kerisitu bona mewalingkai manoto i peitana Pue Ala. Barapi kiharunga peulanta i Aturana Musa, lawi bara ara hadua tauna au mewali manoto i peitana Pue Ala anti peulana i parenta-parenta i lalu Aturana Musa.
48002017	Mewali, idemi peharungangki: anti pohintuwuki hai Kerisitu, ido hai napakanotomongkai Pue Ala i peitaNa. Agayana ara tauna au mosalai pepaturongku, rauli: "Ane mepoinalai peakau i Yesu hai barapokau mengkoru i Aturana Musa, lempona mewalikau tomadosa himbela hai tauna au barahe to Yahudi. Madosa peakau anti peulami i Yesu." Bara kana lolita iti!
48002018	Agayana ane rapana, kukabaha peulangku i Aturana Musa hai roo indo kuula hule Atura iti lawi kupeinao mewali manoto i peitana Pue Ala, madosa mpuuna.
48002019	Lawi hangko i Aturana Musa, kuisa kamasalangku. Hintoto mpuu ane rahukuna mate. Bara mpuu ara rarangku mewali manoto i peitana Pue Ala i kamampeulaingku Aturana Musa. Ido hai kukabahami peulangku i Aturana Musa, bona kupeulai peundeana Pue Ala. I peitana Pue Ala, nodori iko au rapapate hihimbela hai Kerisitu, lawi Ia au mate mopahuruna.
48002020	Hai ide-ide barapi iko au tuwo, agayana Kerisitumi au tuwo i lalu katuwongku. Mewali, tangangku mani tuwo i dunia ide, batengku mepoinalai i Anana Pue Ala au mampokakayana hai au mokira wataNa rapapate bona iko mewali manoto i peitana Pue Ala.
48002021	Pue Ala mopakanotoke i peitaNa i sukana kabulana laluNa. Mewali, bara maroa ane tasapuaka kabulana laluNa iti. Ane rapana, ikita peisa mewali manoto i peitaNa anti peulanta i Aturana Musa, bara mobundu kapatena Kerisitu.
48003001	Ntuli mpuukau, halalu to Galatia! Moapari hai nipogiangaahe tauna mopakanawokau, alana barapi nipeulai paturo au tou? Manoto mpuu paturongku hangkoya irikamu au mopakanotoakau tunggaiana Yesu Kerisitu mate i kau mombehape.
48003002	Nikatuinao halalu apa au mewali irikamu hangkoya. Ba nidoko Inao Malelaha anti peulami i Aturana Musa? Bara! Nidokori Inao Malelaha lawi nihadi Ngkora Marasa hai nipoinalai i Pue Yesu.
48003003	Mewali, moapa hai ntuli mpuukau? Nguru-nguruna i kanipoinalaina Yesu, nilambimi katuwo au wou hangko i kuasana Inao Malelaha. Ba niuliri ide-ide peisakau mewali malelaha anti kamarohomi haduduami? Bara!
48003004	Hangangaa mantahakau i lalu pepoinalaimi, lawi ane bara nodo, barapi mobundu ope-ope pewatina Pue Ala au nidokomi.
48003005	Pue Ala moweikau Inao Malelaha hai mobabehiakau tanda kuasa. Ba Ia mobabehi nodo lawi meulakau i Aturana Musa? Bara. Ia mobabehi nodo, lawi nihadimi Ngkora Marasa hai nipoinalaimi Pue Yesu.
48003006	Nodo wori ara teuki i lalu Sura Malelaha kana i Burahima au manguli node: "Burahima mepoinalai i Pue Ala, ido hai naimba Pue Ala manoto i peitaNa."
48003007	Mewali, taisami halalu: hema au mepoinalai, ihira au teimba pemuleana Burahima.
48003008	Mepongka hangkoya ara mpuu tunggaiana Pue Ala mopakanoto tauna au barahe to Yahudi anti pepoinalainda. Ido hai i lalu Sura Malelaha, Pue Ala nguru-nguruna mopahawe Ngkora Marasa i Burahima, nauli: "Hangko irio ina Kuwati ope-ope tauna i dunia."
48003009	Mewali nodo Burahima nawati Pue Ala anti pepoinalaina, nodo wori ope-ope tauna au mepoinalai i Yesu batena ina nawati Pue Ala hihimbela hai Burahima.
48003010	I lalu Sura Malelaha hangkoya teuki node: "Hema-hema au bara mampeulai hinangkana parenta au teuki i lalu Aturana Musa, batenda napaharara Pue Ala." Mewali, halalu, taisa: ane ara tauna au mampeinao mopakanoto watana i peitana Pue Ala i kamampeulaina Aturana Musa, ina harara peahe i lindona Pue Ala. Lawi hema pae au peisa mampeulai ope-ope hai au bara ara kamasalana?
48003011	Mewali, taisa kadana ara hadua au manoto i peitana Pue Ala anti peulanta i Aturana Musa. Lawi ara wori lolita i lalu Sura Malelaha au teuki node: "Tauna au manoto i peitana Pue Ala molambi katuwo maroa anti pepoinalainda."
48003012	Ane tapeinao mopakanoto watanta i peitana Pue Ala anti peulanta i Aturana Musa, lempona babehianta haduduanta au tapoinalai, barake mepoinalai i Pue Ala. Lawi ara teuki i lalu Sura Malelaha au manguli: "Hema au mampeulai mpuu ope-ope atura, ihira au molambi katuwo hangko i atura iti."
48003013	Ikita ope-ope hintoto napaharara Pue Ala, lawi moliungike AturaNa. Agayana nauri nodo, Kerisitu mokabahamoke hangko i pepaharara iti. Teuki i lalu Sura Malelaha hangkoya node: "Ane ara tauna au rataka i kau bona rapapate, manoto tauna iti harara i Pue Ala." Mewali, i kapatena Kerisitu i kau mombehape, Iami au mopahuruke molambi pepaharara hangko i Pue Ala au katouana hangangaa morumpake.
48003014	Tunggaiana Yesu mate rapaku i kau, bona tauna au barahe to Yahudi peisa wori molambi pewati au nadandi Pue Ala i Burahima. Pewati iti tahumba anti pohintuwuta hai Yesu Kerisitu. Mewali, ane mepoinalaike i Yesu Kerisitu, molambike Inao Malelaha au nadandi Pue Ala hangkoya.
48003015	Halalu, kuala pandiri hangko i katuwonta alo-alona. Pandirina, ara hadua tauna au mouki sura podandi. Ane sura iti natandataye hai rapekatandai moula atura topoparenta, ihina barapi peisa ratambai tauna ntanina hai tunggaiana barapi peisa rabaliki.
48003016	Nodo wori hai podandina Pue Ala. Pue Ala mopaara dandiNa i Burahima hai i pemuleana. (Paresa maroa lolita iti inona. Bara teuki "i pemuleanahe" Burahima au bosa. Au teuki: "i pemuleana", lawi au natunggai lolita ide, iami pemuleana Burahima au hadua pea, iami Kerisitu.)
48003017	Mewali halalu, nodemi lempona ngkora pandiriku inona: nguru-nguruna Pue Ala mampekatandaimi dandiNa i Burahima. Iba atuna hai talu pulona parena roo indo, Ia mowei wori Aturana Musa i manusia. Agayana bara mpuu tebali laluna Pue Ala i dandiNa au Napaara hangkoya i Burahima. DandiNa iti batena mpuu hangangaa mewali.
48003018	Ane rapana pemuleana Burahima hangangaa mampeulai Aturana Musa bona molambi apa au nadandi Pue Ala i Burahima, lempona pewati iti bara rahumba hangko i dandina Pue Ala. Agayana taisa: Burahima molambi pewati iti batena hangko i dandina Pue Ala anti kabulana laluNa.
48003019	Mewali, batena ina ara tauna au manguli node: "Ane nodori, apa tunggaiana Aturana Musa?" Aturana Musa nawei Pue Ala bona mopakanoto i manusia kamadosanta moliungi peundeaNa. Tunggaiana Pue Ala, bona manusia mampeulai Aturana Musa duuna hawe pemuleana Burahima au Natunggai i lalu dandina Pue Ala hangkoya, iami Kerisitu. Pue Ala mampohawaa malaekaNa mopahawe AturaNa i Musa, hai Musa iti mewali topetanga-tangai au mopahawe Aturana Pue i manusia.
48003020	Mewali, Aturana Musa rapahawe i manusia i petanga-tangaina Musa. Agayana i kanapahawena Pue Ala dandiNa i Burahima, bara ara au metanga-tangai. Batena pea Pue Ala haduduaNa au mopahawe dandi iti.
48003021	Kaliliuana halalu, Aturana Musa bara moewa tunggaiana dandina Pue Ala. Hangangaa takatuinao apa tunggaiana Pue Ala mowei Aturana Musa iti. Ane rapana, peisa tapeulai atura-atura bona molambike katuwo maroa, lempona atura itimi au mewali raranta mopakanoto watanta i peitana Pue Ala.
48003022	Agayana i lalu Sura Malelaha, Pue Ala mopakanoto kamasalanda ope-ope tauna i peitaNa anti kamadosanda. Mewali, bara ara rara ntani au mampopewalike manoto i peitaNa, batena pea pepoinalainta i Yesu Kerisitu. Katuwo maroa au nadandi Pue Ala, batena Nawei i hema pea au mepoinalai i Yesu Kerisitu.
48003023	Hangkoya, hangko damani taisa rara mepoinalai i Yesu, mengkoruke i atura-atura. I tempo iti, ikita nodo tauna au ratarunggu hai rakampai, lawi rakonto liliuke hai ratahake anti atura-atura iti. Nodomi katuwonta duuna Pue Ala mopakanoto noumba raranta mepoinalai i Pue Yesu.
48003024	Aturana Musa peisa rapandiri nodo hadua guru au moninike duuna hawe Kerisitu, bona ikita mewali manoto i peitana Pue Ala anti pepoinalainta i Kerisitu.
48003025	Mewali ide-ide, barapi ara bunduna tapengkorui Aturana Musa lawi manotomoke i peitana Pue Ala anti pepoinalainta i Kerisitu.
48003026	Mewali, Pue Ala mampoanamoke ope-ope anti pepoinalainta i Kerisitu Yesu.
48003027	Lawi ikita ope-ope rariu mewali tauna au mohintuwu hai Kerisitu, ido hai manotomoke i peitana Pue Ala au moimbake himbela hai Kerisitu.
48003028	Pue Ala bara mampopontani tauna: to Yahudi ba au bara to Yahudi, au hawi ba au bara hawi, tobalilo ba towawine; i peitana Pue Ala himbela peake ope-ope anti pohintuwuta hai Kerisitu Yesu.
48003029	Anti pohintuwuta hai Kerisitu, Naimbamoke pemuleana Burahima, hai batena mohumbake apa au nadandi Pue Ala i Burahima.
48004001	Mewali, halalu: ane pandirina ara hadua anantuana au kokoi mani, ia nodo hadua hawi, agayana katouana ope-ope anu-anuna umana, iari ampuna.
48004002	Ia nodo hadua hawi lawi tauna ntaninari au mokadipura hai mourusi anu-anuna duuna hawe tempona au napakanoto umana.
48004003	Nodo wori ikita halalu: hangko damanike moisa Pue Ala, nodomoke anangkoi iti, lawi mengkoruke i ada hai atura au i dunia ide.
48004004	Agayana i tempo au napakanotomi Pue Ala, Ia mampohawaami AnaNa mai i dunia. AnaNa iti napoanaka hadua towawine, hai katuwoNa nodo to Yahudi au mengkoru i Aturana Musa.
48004005	Pue Ala mampohawaa AnaNa mai i dunia bona mokabahake hangko i Aturana Musa bona peisake mewali anaNa.
48004006	Mewali, anti kanapoananta Pue Ala, Ia motudumi Inaona AnaNa maida i lalunta. Anti pobagona Inao Malelaha i lalunta, ido hai peisa tauli i Pue Ala, "Uma! Umangku!"
48004007	Mewali, barapoke mampeulai Aturana Musa bona mewalike manoto i peitana Pue Ala, lawi napoanamoke Pue Ala! Hai ane anaNake, batena ina Naweike ope-ope pewati au Napasilolongaake ikita anaNa.
48004008	Hangkoya hangko damanikau moisa Pue Ala, mengkorukau i anitu, agayana karao posisalana kuasanda hai kuasana Pue Ala.
48004009	Agayana ide-ide niisami Pue Ala. Katouana Pue Alari au iyoru moisakau! Mewali, moapari hai nipeinao moula hule ada hai atura dunia ide? Nipeulai ope-ope ada agama to Yahudi nodo palia au rapopolumao i alo au rapakanoto i lalu Aturana Musa. Ada hai atura iti bara mopaara pewati, hai barakau ina tekabaha hangko i dosami anti peulami i atura iti. Mewali, moapari hai nipeinao mampeulai hule ada iti?
48004011	Au kupokalanga: ina bara mobundu kamawowengku mopahawe Ngkora Marasa irikamu.
48004012	Halalungku to Galatia! Kuperapi bona nipeulai mpuu babehiangku. Lawi naurina to Yahudi, kukabahami peulangku i adanda to Yahudi bona mewalina nodo ikamu au barakau to Yahudi. Hangkoya barana nisapuaka.
48004013	Manoto nikatuinao mani kahawengku i boeami nguru-nguruna hai popahawengku Ngkora Marasa irikamu. I tempo iti mahaina.
48004014	Agayana kehapiri niporingku hakingku iti, bara mpuuna nisapuaka ba nikahihi. Nidoko maroana, niimbana nodo hadua malaeka au hangko i Pue Ala. Niimbana nodo Kerisitu Yesu.
48004015	Matana mpuu lalumi i tempo iti. Agayana ide-ide, moapari hai tebaliki lalumi? Hangkoya, kuisa mpuu halalu, ane ara ba apa pea au kuparaluu, barana nipokabohia. Mogalori matami haduduami, ane kepeisa nidungkiki hai niweina, bara nipokabohi.
48004016	Ba ide-ide niimbana nodo iwalimi, lawi kupahaweakau apa au tou?
48004017	Arahe tauna au mampeinao mangala lalumi. Agayana tunggaianda bara maroa, lawi mampeinaohe mogaakikau hangko iriko, bona nipeulaihe.
48004018	Barakau kusalai ane arahe au modiikau mewali ranganda, asala maroa tunggaianda. Hai tunggaianda hangangaa maroa liliu, bara pea i tempoku ara i olomi.
48004019	Halalu, kuimba mpuumokau anangku. Hai ide-ide mapari lalungku mampepekirikau. Kamaparina lalungku ide nodo kamaparina hadua towawine au ina moana. Hai ina mapari liliu lalungku duuna poantimi himbela hai poantina Kerisitu.
48004020	Ide-ide kupeinao mpuu bona iko ara hihimbela hai ikamu, bona lolitangku au makasara peisa kubaliki, lawi wuntumi pekiringku.
48004021	Halalungku, ikamu au mampeinao moula Aturana Musa, nipehadingi lolitangku! Ina kupakanotoakau apa au teuki i lalu Sura Aturana Musa.
48004022	Inditi teuki: Burahima mopaara rodua anana. Anana au hadua napoanaka Hagari, au hawi katuwona. Hai anana au hadua napoanaka towawinena au rahanga Sara, au bara hawi.
48004023	Anangkoi au napoanaka towawine au hawi tuwona, rapoanaka nodo anangkoi biasa. Agayana anangkoi au napoanaka towawine au bara hawi, rapoanaka lawi ara dandina Pue Ala i Burahima.
48004024	Tuntukana iti peisa mewali ngkora pandiri irikita. Towawine au rodua itihe lempona rompaka dandi au nawei Pue Ala i manusia: dandi au hampaka mokanai Aturana Musa; hai dandi au hampakana iami dandi au nawei Pue Ala i Burahima. Ope-ope tauna au mampeulai Aturana Musa, katuwonda nodohe katuwo hawi, lawi mengkoruhe i Aturana Musa.
48004025	Mewali, Hagari au hawi tuwona rapandiri nodo Atura au natarima Musa i wongko Bulu Sinai i tampo Arabia. Hai Hagari iti peisa wori rapandiri nodo kota Yerusale au i dunia ide. Lawi ampu boea Yerusale tuwohe nodo hawi, lawi mengkoruhe i Aturana Musa.
48004026	Agayana Sara iami towawinena Burahima au bara hawi. Ia nodo kota Yerusale au i suruga. Sara itimi au tapoina, lawi tekabahamoke hangko i Aturana Musa; barake napohawi Atura iti.
48004027	Nguru-nguruna Sara lalo, agayana kahopoana ia moana hadua anangkoi moula dandina Pue Ala i Burahima. Iti mewali moula apa au teuki i lalu Sura Malelaha au manguli: "Matanako oyo towawine au lalo, au barako hambela moana! Matanako hai mengeleko, au bara hambela mantodiha moana! Lawi nauri barako moana, ina meliu kabosanda pemuleamu pane towawine au tuwo hihimbela hai tobalilona." Ikitami halalu au mewali anana Pue Ala moula dandiNa. Ikita nodo Isaki, anana Burahima au rapoanaka moula dandina Pue Ala.
48004029	I tempo iti, anana Burahima au rapoanaka nodo anangkoi biasa mampopeahi-ahi adina au rapoanaka moula kuasana Inao Malelaha. Nodo wori au mewali i tempo ide: ikita au mampeulai peundeana Inao Malelaha rapopeahi-ahi tauna au mampeinao mopari-parike mampeulai Aturana Musa.
48004030	Agayana apa au teuki i lalu Sura Malelaha? Ara au teuki node: "Popeloho towawine au hawi tuwona hihimbela hai anana! Lawi anangkoi hawi iti bara peisa modoko sosorana umana. Sosorona iti hangangaa rawei pea i anangkoi au napoanaka towawine au bara hawi."
48004031	Mewali, ikita ide halalu, barake nodo anana Hagari, au hawi katuwona. Ikita ide nodo anana Sara, au bara hawi.
48005001	Kerisitu mokabahamoke hangko i Aturana Musa bona tekabaha mpuuke. Ido hai hangangaa tapatetida lalunta. Ineeke rapohawi hule.
48005002	Pehadingi maroa lolitangku! Lawi iko dide, Paulu, hai kuuliangaakau: ane nipetandaka mewali manoto i peitana Pue Ala i kamampeulaimi ada petile i Aturana Musa, lempona, Kerisitu barapi mobundu irikamu.
48005003	Hai kuuliangaa mbulikau: hema-hema au mampopetile hangangaa mampeulai worihe ope-ope parenta ntanina i lalu Aturana Musa.
48005004	Ane nipetandaka mewali manoto i kamampeulaimi Aturana Musa, nibotuki pohintuwumi hai Kerisitu. Lawi Pue Ala mampeinao mopakanoto mberoke anti kabulana laluNa. Mewali, ane nipeinao mopakanoto watami haduduami, nisapuaka kabulana laluNa iti.
48005005	Agayana ikita halalu, anti peninina Inao Malelaha, meharungake i Pue Ala au mopakanotoke i peitaNa anti pepoinalainta i Kerisitu Yesu. Hai batena iti au tapegia.
48005006	Ane mohintuwuke hai Kerisitu Yesu, bara ara lempona ane ratileke ba barake ratile. Patoana, mepoinalaike i Yesu. Hai ane maahike i ranganta, ina tongawa pepoinalainta iti.
48005007	Hangkoya, maroa peulami i Ngkora Marasa. Moapari hai barapi nipeulai paturo au tou? Hemahe au mobalikikau hai paturonda?
48005008	Manoto mpuu halalu, paturonda iti bara hangko i Pue Ala au mokakioke mewali taunaNa.
48005009	Paturonda au mepawuli iti nodo ragi, lawi "ragi au haodi mampopembongke tapu mewali ngkaya."
48005010	Agayana nauri nodo, batena kupoinalai kadana mpuu nipeulai paturo au mepawuli iti, lawi mohintuwumoke hai Pue Yesu. Hai manoto wori iriko, hema pea au mopawulikau hai paturona, batena nahuku Pue Ala au bara mampopontani tauna.
48005011	Halalu, arahe tauna au mouli kaikona au mopaguru tauna mampeulai ada petile Aturana Musa. Bara tou lolitanda iti! Ane kenodo pepaturongku, kebara ara to Yahudi au moewana. Idemi au kupaturoakau: ikita hangangaa mepoinalai i Kerisitu, lawi anti kapatena Kerisitu au rapaku i kau mombehape, ido hai peisake mewali manoto i peitana Pue Ala. Anti pepaturongku ide, ido hai to Yahudi iti rumpuhe hai rapopeahi-ahina.
48005012	Aginami tauna au mopawuyo pepoinalaimi iti bara peahe ratile, agayana rakabiriri!
48005013	Tunggaiana Pue Ala mokakioke, bona tekabahake. Agayana inee tauli node: "Ane tekabaha mpuuke hangko i Aturana Musa, peisake mobabehi apa peundeata." Inee halalu! Aginari mombepokaahimoke hai mombetulungimoke hadua hai hadua.
48005014	Ara parenta au manguli: "Nupokaahi hangka rangamu nodo pampokaahimu watamu haduduamu." Ane tapeulai parenta au hampaka iti, himbela pea hai mobabehike ope-ope Aturana Musa au nahawaake Pue Ala.
48005015	Agayana ane mobungka-bungkakau hai mombepakoi inaokau, maroa-roakau lawi ina marugikau.
48005016	Nodemi tunggaiaku: hangangaa naninike Inao Malelaha bona datike mampeulai peundeana lalunta au kadake.
48005017	Lawi peundeana lalunta au kadake moewa peundeana Inao Malelaha. Ane tapeulai au hampaka, bara peisa tapeulai au hampakana. Ane tapeulai peundeana lalunta au kadake, bara tababehi apa au maroa moula peundeana Inao Malelaha; hai ane tapeulai peundeana Inao Malelaha, bara tababehi apa au kadake au ara i lalunta.
48005018	Mewali, ane naninike Inao Malelaha, barake paraluu mengkoru i Aturana Musa.
48005019	Ina tongawa, ane tauna mobabehi babehia au moula peundeana lalunda au kadake. Pandirina: tauna au mebualosihe ba mobabehihe sala i babehianda tobalilo hai towawine,
48005020	menombahe i anitu, mampopobunduhe kuasa hangko i seta; mokahihihe ranganda, mobungka-bungkahe, mohirihe, polo rumpuhe, mengkaiwongkohe, mosisalahe hai mogaahe,
48005021	mahinahe, malanguhe, mosusa-susa liliuhe, hai ara mani wori au ntanina. Mewali, ope-ope iti, kupopaingaa mbulikau nodo au kuuliangaakau hangkoya: hema-hema au mobabehi nodo, barahe ina maida hihimbela hai Pue Ala i lalu poparentaNa.
48005022	Agayana ane naninike Inao Malelaha, Ia ina mopaara wua au node i lalu katuwonta: ina mombepokaahike, matanake, tinda lalunta, sabarake, maalusu lolitanta, maroa babehianta; mopabukeike dandita,
48005023	mengkaiwoike, hai morempekike peundeana lalunta. Bara mpuu ara parenta au mohomboki babehianta au nodo.
48005024	Ane ikita au mewali taunana Kerisitu Yesu, ikita nodo tauna au rapaku i kau hihimbela hai Kerisitu lawi barapoke nakuasai peundeana lalunta au kadake.
48005025	Anti kanaweinta Inao Malelaha katuwo au wou, hangangaa tapeulai peundeana Inao Malelaha iti.
48005026	Ineeke mampemahile, ineeke mombepamahai mpolalu ba mokahinaike ranganta.
48006001	Halalu, ane moitake ranganta mobabehi sala, ikita au mampeulaike peundeana Inao Malelaha, hangangaa tanini hule wohiraya i rara au manoto. Agayana ane tababehi iti, hangangaa tapamaalusu lalunta. Hai maroa-roake, bona inee worike mobabehi dosa.
48006002	Hangangaa mombetulungike hadua hai hadua, bona hangko i babehianta iti, tapeulaimi hawana Kerisitu.
48006003	Ane ara hadua tauna au moimba watana mahile hangko i rangana, moleri bara, lempona mopakanawo watana haduduana.
48006004	Agina ikita ope-ope mampekirike babehianta haduduanta, ba maroa ba bara. Ane maroa, peisa tapokatana. Inee tapahintoto babehianta hai babehiana ranganta.
48006005	Lawi ikita ope-ope hangangaa mohaleake bagonta haduduanta.
48006006	Tauna au rapagurua Ngkorana Pue Ala hangangaa mampokiraia guruna hangko i polambiana ba apa pea au ara iria.
48006007	Mainga-ingakau halalu! Ane tauli peisake mampodongkoa Pue Ala, watanta haduduanta au tapodongkoa. Apa au tatuda, iti wori au tapupu.
48006008	Ane mobabehi liliuke babehia au moula peundeana lalunta au kadake, molambike wuana babehianta iti: ina ragaakike hangko i Pue Ala duuna kamahae-haea. Agayana ane babehianta mampeulai liliu peundeana Inao Malelaha, ina molambike katuwo maroa hihimbela hai Pue Ala duuna kamahae-haea lawi katuwo maroa iti naweike Inao Malelaha.
48006009	Mewali halalu, ineeke oha-oha mobabehi apa au maroa, lawi ane mobabehi liliuke apa au maroa, batena ina talambi wuana i tempo au tepakanoto.
48006010	Tangana mani ara katepakanta, hangangaa mobabehike apa au maroa i ope-ope tauna, pelumbunami i halalunta hampepepoinalai.
48006011	Nipailalu hangkira sura ide au kuuki hai tayengku haduduangku. Niita ukingku au kuuki mahile-hile.
48006012	Guru au moanti paturo au mepawuli mampopetoya peahe i ranganda. Ido hai meulahe i ada-ada au i raoana pea raita. Idomi hai mopari-parihe bona ikamu ratile moula Aturana Musa. Agayana tunggaianda bona datihe rapopeahi-ahi to Yahudi, lawi idemi au rapokalanga: ane mepoinalaihe i Kerisitu au rapaku i kau hai barapohe mampeulai ada-ada iti, batenda ina rapopeahi-ahi.
48006013	Katouana tauna au mampeulai ada petile iti, barahe mampeulai ope-ope Aturana Musa. Tunggaianda mampopetilekau bona mampemahilehe anti kanipeulainami hawanda iti.
48006014	Agayana iko, bara kuunde mampemahile. Au kuunde kupakahile iami Pue Yesu Kerisitu anti kapateNa rapaku i kau. Ane iko, nodo worina rapaku i kau hihimbela hai Ia lawi barapi kuunde mampeulai peundeanda tauna au kadake i dunia ide. Anti pohintuwuku hai Pue Yesu, kukabahami ope-ope au kuharunga hangkoya.
48006015	Ratile ba bara, bara iti au paraluu. Au paraluu iami katuwo au wou hangko i Pue Ala.
48006016	Mekakaena i Pue Ala bona molambikau roa ngkatuwo hai ahina Pue Ala au Nawei i ope-ope tauna au mampeulai paturo ide hai au mewali taunaNa.
48006017	Kahopoana, kuperapi bona datipi ara au mopakasusana. Lawi lari watangku ide mopakanoto kaikona surona Pue Yesu.
48006018	Mekakaena bona Amputa Yesu Kerisitu mowatikau hangko i kabulana laluNa. Amin.
49001001	Sura ide hangko iriko, Paulu, surona Kerisitu Yesu moula peundeana Pue Ala. Hai kupakatu sura ide irikamu to Sarani i Epesu au tetida pepoinalaimi i Kerisitu Yesu.
49001002	Ngkaya tabea! Kuharunga Pue Ala Umanta hai Pue Yesu Kerisitu moweikau pewati hai roa ngkatuwo.
49001003	Tatoyami Pue Ala, Umana Amputa Yesu Kerisitu! Lawi Ia mowatike hai hinangkana pewati au maroa i lalu suruga, anti pohintuwuta hai Kerisitu.
49001004	Hangko damani dunia ide rapopewali, Ia mopileimoke mohintuwu hai Kerisitu, bona ikita mewali taunaNa au malelaha au bara ara kamasalanta i peitaNa.
49001005	Hangkoya Ia mopakanoto kaNaangkata mewali anaNa, lawi maahi laluNa irikita. Naangkamoke mewali anaNa anti kanahoremanta Yesu Kerisitu, lawi itimi au Natunggai hai Napakanoto hangko i nguru-nguruna.
49001006	Idomi hai tatoya Pue Ala, lawi mahile ntepuu ahiNa irikita. Hangko i kabulana laluNa, Ia mowei mbero ahiNa irikita anti pohintuwuta hai Yesu, AnaNa au Napokaahi.
49001007	Anti kapatena Yesu hai anti pohintuwuta hai Ia, Pue Ala mokabahake hangko i huku dosanta hai moampungi salanta hangko i kabulana laluNa au mahile mpuu.
49001008	Ia motudungiake ahiNa au bara ara hokana, moula ope-ope kapandeNa.
49001009	Moula peundeaNa, Napopaisaamoke tunggaiaNa au mahaemi tewuniangi. TunggaiaNa iti iami bona hinangkana, maroa au i suruga ba au i dunia, Napahintuwu anti pohintuwunda hai Kerisitu, hai Kerisitu au moparentai hinangkana. Hangkoya Pue Ala mopakanoto tunggaiaNa au ina Napabukei hai Kerisitu, hai tunggaiaNa iti batena Napopewali ane hawe tempona.
49001011	Pue Ala mobabehi hinangkana moula peundeaNa hai pobotusiNa haduduaNa. Hangkoya i pewaliana dunia, Ia mopileimoke hai mopakanoto mpuu kaikitanami au mewali taunaNa anti pohintuwuta hai Kerisitu.
49001012	Ido hai hintoto mpuu Pue Ala ratoya hai rapomahile anti kamahilena ahiNa irikami to Yahudi, lawi ikami au nguru-nguruna meharunga i Kerisitu.
49001013	Nodo wori ikamu au mewali taunana Pue Ala i boko. I kamohadimi bambari au tou, nipoinalaimi Ngkora Marasa iti, hai Pue Ala mohoremamokau hangko i huku dosami. Anti pohintuwumi hai Kerisitu, Pue Ala moweikau Inao Malelaha au Nadandi hangkoya. Inao Malelaha iami pekatandaina Pue Ala i lalumi au mopatongawa kaikitana taunana Pue Ala.
49001014	Pue Ala moweike Inao Malelaha bona mopakaroho dandiNa irikita, bona manoto irikita kaina Naweinta wori ope-ope au Nadandiake i alo pobotusiNa. I tempo iti, Ia ina mokabahake hangko huku dosanta hai mampopewalike taunaNa. Ido hai hintoto mpuu tatoya hai tapomahile Pue Ala.
49001015	Mewali, anti kakuhadina bambari au mouli noumba pepoinalaimi i Pue Yesu hai noumba kamaahimi i ope-ope tauna au mepoinalai i Pue Yesu,
49001016	ido hai kuuli liliu ngkaya kamaroana i Pue Ala anti kaikamuna, hai kukabelai liliukau i lalu pekakaengku.
49001017	Mekakaena i Pue Ala, Umana Amputa Yesu Kerisitu hai Umanta au mahile hangaNa, kuperapi bona manoto lalumi anti kuasana Inao Malelaha, duuna niisa mpuu Pue Ala.
49001018	Kuperapi bona Pue Ala mopakanoto lalumi, bona niisa noumba kamaroana pewati au niharunga hangko i Pue Ala au mokakiokau mewali anaNa. Kuperapi bona Ia mopamabaa lalumi bona niisa mpuu kamahilena pewati au Napasilolonga i ope-ope tauna au Napoana,
49001019	hai bona niisa wori kamahilena kuasana Pue Ala au mobago i lalunta hai i lalunda ope-ope tauna au mepoinalai Iria. KuasaNa iti himbela hai kuasa au mahile ntepuu
49001020	au Napake mampopearo Kerisitu hangko i kapate bona Napopohuda tanda i koanaNa i lalu suruga.
49001021	Kuasa au Nawei Pue Ala i Kerisitu iti, meliu kamahilena hangko i kuasanda ope-ope topoparenta, ope-ope tadulako, ope-ope au makuasa, hai ope-ope au rapenombai. Meliu kamahilena kuasaNa iti hangko i ope-ope au molambi pohudaa au teadai, maroa au tuwo ide-ide, maroa au tuwo i alo au ina mai.
49001022	Pue Ala mampopengkoru hinangkana au ara i Kerisitu, hai moangka Kerisitu mewali Tadulako au moparentai ope-ope tauna au mepoinalai Iria.
49001023	Ikita au mepoinalai Iria, peisa rapandiri nodo Watana Kerisitu, hai Kerisitu mewali Waanta lawi Iami au mampobago hinangkana bona ope-ope mewali moula tunggaiaNa.
49002001	Hangkoya, hangko damanikau mepoinalai i Yesu, nodokau tomate lawi madosakau hai moliungikau hawana Pue Ala.
49002002	I tempo iti, babehiami alo-alona nodo babehianda tauna au kadake i dunia ide, hai moulakau peundeana Datu Tokadake. Datu Tokadake iti, iami tadulakonda tokadake au i laerawa. Duuna ide-ide, ia mobago liliu i lalunda tauna au bara mengkoru i Pue Ala.
49002003	Hangkoya, ikita ope-ope, nodo pea babehianta. Babehianta moula peundeana lalunta hai pekirinta au kadake. I tempo iti hintoto mpuuke nakarumpui Pue Ala anti babehianta au kadake nodo au rababehi tauna ntanina.
49002004	Agayana maroa ntepuu laluna Pue Ala, hai mahile ntepuu ahiNa au Natudungiake.
49002005	Naurike mate i lalu kamasalanta, Ia moweike katuwo au wou hihimbela hai Kerisitu. Nikatuinao: batena pea anti kabulana laluna Pue Ala pane tehoremake hangko i huku dosanta!
49002006	Anti pohintuwuta hai Kerisitu Yesu, Pue Ala mampopearoke hai mampopohudamoke i pohudaa au meawa i lalu suruga hihimbela hai Kerisitu.
49002007	Tunggaiana Pue Ala, bona i alo au mai, ina Natudungiake kamahilena ahiNa hai kamaroana laluNa au tahumba hangko i pohintuwuta hai Kerisitu Yesu.
49002008	Pue Ala mohoremamoke hangko i huku dosanta anti kabulana laluNa hai anti pepoinalainta i Yesu. Barake Nahorema anti babehianta au maroa, batena pea anti kabulana laluNa irikita. Ido hai bara ara hadua au peisa manguli: "Anti kamaroana babehiangku, ido hai nahoremana Pue Ala hangko i huku dosangku."
49002010	Bara ara hadua au peisa manguli nodo, lawi Pue Ala mampopewalimoke manusia au wou anti pohintuwuta hai Kerisitu Yesu. Ikita Napopewali manusia au wou bona mobabehike apa au maroa moula tunggaiaNa irikita au Napakanoto hangkoya.
49002011	Mewali, halalu, nikatuinao katuwomi au hangkoya. Moula karapoanakami, barakau to Yahudi. Moula lolitanda to Yahudi, ikamu "tauna au bara ratile." Hai to Yahudi iti mouli kaihirana pea taunana Pue Ala, lawi ratilehe moula atura agamanda. Ada petile iti, iami ada au rababehi pea tauna i watanda.
49002012	Hangkoya, bara manikau mohintuwu hai Kerisitu. Ikamu nodo tauna au tepairaoa, barakau hamporangaa hai to Yahudi au napilei Pue Ala mewali taunaNa. Bara ara kirami i lalu dandina Pue Ala i to Yahudi. I lalu katuwomi i dunia ide, bara ara peharungami, hai karaokau hangko i Pue Ala.
49002013	Agayana ide-ide, anti pohintuwumi hai Kerisitu Yesu, barapi nodo katuwomi. Ikamu au karao hangko i Pue Ala hangkoya, hungkumokau ide-ide lawi Kerisitu mokirami wataNa rapapate mopahurukau.
49002014	Lawi Kerisitu au mopahintuwuke hai Pue Ala. Ia mokira wataNa rapapate bona Ia haduduaNa mewali pahuruna watanta. Anti kapateNa, Ia mokabahake hangko i atura agama Yahudi hai ope-ope parentana. Iti Nababehi bona mopatuna posisala au mampopontani to Yahudi hai tauna au barahe to Yahudi. Hangkoya atura agama Yahudi iti mewali nodo wala au mampopogaake. Agayana ide-ide, ikami to Yahudi hai ikamu au bara to Yahudi, Napahintuwumoke Kerisitu. Napahintuwumoke bona Napopewalike manusia au wou au mohintuwu hai Ia. Nodomi rarana Ia mopaara pohintuwu.
49002016	Anti kapateNa i kau mombehape, Kerisitu mopahintuwu to Yahudi hai tauna au barahe to Yahudi. Hai hangko inditi, Napahintuwumoke ope-ope hai Pue Ala. Kapatena Kerisitu i kau mombehape mopatuna hinangkana posisala.
49002017	Ido hai hangkoya Kerisitu mai mopahawe bambari pohintuwu irikamu au karao hangko i Pue Ala hai irikami to Yahudi au hungku i Pue Ala.
49002018	Lawi anti pohintuwunta hai Kerisitu, ikita ope-ope peisa mohungkuki Pue Ala Umanta, maroa ikami to Yahudi, maroa ikamu au barakau to Yahudi. Peisake mohungkuki Pue Ala anti kuasana Inao Malelaha au hadua pea.
49002019	Hangkoya, ikamu au barakau to Yahudi, nodokau tauna au tepairaoa. Agayana ide-ide barapokau nodo. Mewalimokau hamporangaa hai ope-ope tauna au mepoinalai i Yesu. Hantambimokau hai ope-ope anana Pue Ala.
49002020	Ikita au mepoinalai i Yesu peisake rapandiri nodo sou au naaro Pue Ala. Surona Pue Yesu hai nabi-nabi, ihirami nodo ariina. Hai Kerisitu Yesu, iami watu pohudaa sou.
49002021	Ikita au mohintuwu hai Yesu nodoke parewa sou au raparampi i watu au maroho, bona tearo haogu sou au malelaha au hintoto napaidai Pue Ala.
49002022	Hai ikamu wori halalu. Anti pohintuwumi hai Kerisitu, ikamu raaro hihimbela hai ope-ope tauna au mepoinalai i Kerisitu. Hai mewalike nodo haogu sou au napaidai Pue Ala hangko i kuasana Inao Malelaha.
49003001	Idomi hai pane, iko Paulu, hawina Kerisitu Yesu, mampekakaengaakau i lindona Pue Ala. Iko ide, tangangku ratarunggu, lawi moantina Ngkora Marasa irikamu au barakau to Yahudi.
49003002	Manotomi kanihadina noumba Pue Ala moweina bago ide, bona moantina Ngkora Marasa au mopahawe kamaahina Pue Ala irikamu au barakau to Yahudi.
49003003	Hangkoya, tunggaiana Pue Ala iti tewuniangi mani. Agayana ide-ide Napatongawami iriko, hai iti au kuuki i lalu surangku inona nauri sosoe pea.
49003004	Mewali ane nibasa surangku, ina niisa wori tunggaiana Pue Ala kana i Kerisitu au tewuniangi hangkoya.
49003005	Hangkoya, tunggaiaNa iti bara Napatongawa i manusia. Agayana ide-ide tunggaiana Pue Ala tongawami irikami suroNa hai nabi-nabiNa au malelaha, lawi Inao Malelaha mopakanotoamongkai.
49003006	Idemi tunggaiaNa au tewuniangi iti: tauna au barahe to Yahudi molambi worihe pewatina Pue Ala hihimbela hai to Yahudi. Pue Ala mampopewalimohe hambua wata hihimbela hai to Yahudi, hai molambi worihe apa au Nadandi i ope-ope anaNa. Iti ralambi anti pohintuwunda hai Kerisitu Yesu, lawi mepoinalaihe i Ngkora Marasa.
49003007	Mewali, iko au moanti Ngkora Marasa lawi naangkana Pue Ala mewali topobagoNa anti kabulana laluNa. Ia mopakarohona hai kuasaNa bona kubuku mampopolumao bago iti.
49003008	Hangko i ope-ope tauna au mepoinalai i Pue Yesu, ikomi ide au tepakoi tuwongku. Agayana nauri nodo, anti kabulana laluna Pue Ala, Ia mopileina mopahawe Ngkora Marasa i tauna au barahe to Yahudi, bona kuuliangaahe kamahilena pewati au tahumba hangko i Kerisitu au bara ara kaopeana.
49003009	Pue Ala moweina bago mopakanoto i ope-ope tauna noumba Ia mopahintuwu to Yahudi hai tauna au barahe to Yahudi anti pohintuwunda hai Yesu. Hangkoya, Pue Ala au mampopewali langi hai dunia mowuniangi mani tunggaiaNa iti.
49003010	Agayana ide-ide to Yahudi hai tauna au bara to Yahudi Napahintuwu anti pepoinalainda bona tongawa kamanotoNa hinangkana pobotusiNa i ope-ope topoparenta hai ope-ope au makuasa i laerawa.
49003011	Pue Ala mobabehi ope-ope iti moula tunggaiaNa au Napakanoto hangkoya i pewaliana dunia, hai tunggaiaNa iti Napopewali i lalu watana Kerisitu Yesu Amputa.
49003012	Anti pohintuwuta hai Kerisitu Yesu hai pepoinalainta Iria, baimoke mohungkuki Pue Ala hai barapi bata-bata lalunta.
49003013	Ido hai pane kuperapi bona inee masusa lalumi mohadi karapopeahi-ahingku hai karatarungguku, lawi apa au kutodiha ide moanti pewati irikamu.
49003014	Ido hai halalu au barakau to Yahudi, ane kupailalu ope-ope pewati au nihumba anti pohintuwumi hai Kerisitu, hangangaa molingkuduna i lindona Pue Ala Umanta
49003015	au tapouma ope-ope, maroa ikita au i dunia, maroa au ara i lalu suruga.
49003016	Mekakaena i Pue Ala au mahile mpuu kuasaNa, kuperapi bona hangko i kuasaNa au mahile iti, Ia ina mopakaroho lalumi hai InaoNa,
49003017	duuna Kerisitu maida liliu i lalumi anti pepoinalaimi. Mekakaena bona ahina Pue Ala molempingi katuwomi, hai ahiNa iti mouaka i lalumi.
49003018	Mekakaena bona ikamu hihimbela hai ope-ope tauna au mepoinalai i Kerisitu moisa kamahilena ahina Kerisitu irikita. AhiNa iti melumbu hangko i apa au tabuku tahowara, bara tehoka kakaladuna, hai bara wori tabuku mohoka kamahilena. Mekakaena bona nihadi ahiNa iti i lalu katuwomi, bona ope-ope au ara i Pue Ala ara wori irikamu.
49003020	Mahile mpuu kuasana Pue Ala au mobago i lalu katuwonta. Hai kuasa iti, Ia peisa mopaara au melumbu mpuu hangko i ope-ope au taperapi, pelumbunami au tapekiri.
49003021	Ido hai hintoto mpuu ane ikita au mepoinalai i Yesu mopakahile hangaNa. Tatoyami anti kamaroana Kerisitu Yesu, mepongka ide-ide duuna kamahae-haea. Amin.
49004001	Idomi hai, halalu, kuweikau paturo, iko ide au ratarungguna anti pobagongku i Pue. Kuweikau lolita bona mobabehikau apa au hintoto i anana Pue Ala, lawi Nakakiomokau mewali anaNa.
49004002	Hangangaa mengkaiwoikau hai hangangaa maalusu poantimi i paka-pakana. Hangangaa sabarakau hai nipatongawa kamaahimi i lalu pombetulungimi hadua hai hadua.
49004003	Maroa-roakau bona dati ara posisisala, lawi Inao Malelaha au mopahintuwukau ope-ope. Kahintuwumi iti hangangaa nikadipura maroa.
49004004	Ikita ope-ope au mepoinalai i Yesu Kerisitu, hawata-wata peake, hai hadua pea Inao Malelaha au mampaidaike. Hai himbela wori peharunganta ope-ope, lawi Pue Ala mokakioke mewali anaNa.
49004005	Hadua pea Amputa, hambua pea pepoinalainta, hai himbela wori karariunta.
49004006	Hadua pea Pue Ala au tapouma ope-ope, hai Ia au mokuasai ope-ope, au mampobago ope-ope, hai au mampaidaike ope-ope.
49004007	Agayana nauri ara kahimbelata, karawatinta bara himbela, lawi ikita ope-ope raweike kapande hadua-hadua mampopolumao bagona Pue hintoto hai apa au naweike Kerisitu.
49004008	Ido hai ara teuki i lalu Sura Malelaha kana i Kerisitu au manguli node: "Karoona monangi iwaliNa, mengkaoremi i kapangkaaNa, hai Ia mokira-kira pewati i taunaNa."
49004009	Apa lempona lolita iti? Ane ia mengkaore i kapangkaaNa, manoto hangkoya mendaulu mai i kantembeaNa i dunia ide.
49004010	Kerisitu au mendaulu iti, Ia wori au mengkaore duuna molambi pohudaa au meliu kapangkana hangko i ope-ope au i langi, bona Ia au mampopoleogu hinangkana.
49004011	Kerisitu iti au mokira-kira pewati i ope-ope tauna au mepoinalai Iria: arahe au Napopewali suroNa, arahe au Napopewali nabi, hai ara worihe au Napopewali topoanti Ngkora Marasa, guru jumaa, hai guru agama.
49004012	Ia mokira-kira pewati iti bona ikita ope-ope au mepoinalai Iria raparewai handa-handa bona peisake mampopolumao bagona Pue. Lawi ane iti au tababehi, ikita au rauli Watana Kerisitu ina tetambai kamarohona pepoinalainta,
49004013	duuna hambela tempo ina mewalike hampepekiri i lalu pepoinalainta, hai ina taisa mpuu Anana Pue Ala. Ina kamanoto-notoake, duuna barapi ara kamakuranta hai mewalike nodo Kerisitu.
49004014	Mewali, ane nodo kamarohona pepoinalainta, barapoke ina mamura rapakanawo nodo anangkoi, lawi pekirinda anangkoi nodo hehi au nawui himburu node hou node mai. Agayana ikita, barapoke nodo. Barapoke ina mampeulai hinangkana paturo hangko i tauna au mepawuli hai mepakanawo.
49004015	Barapoke ina mamura rapakanawo lawi marohomi peulanta i paturo au tou hangko i lalunta au maahi. Kamaroho-rohoa hai kamanoto-notoake i hinangkana, duuna mewalike nodo Kerisitu au taimba nodo Waanta.
49004016	Hai ikita ope-ope rapandiri nodo hangkira hangko i Watana Kerisitu. Ane i wata manusia, hinangkana kirana mombeusu maroa hai mohiumpu maroa bona mewali hambua wata. Nodo wori ikita au mepoinalai i Kerisitu: anti pohintuwuta hai Kerisitu, mohintuwuke hadua hai hadua. Hai ane ikita hadua-hadua mokadipura bago au nakira-kiraamoke Pue, ina kamaroho-rohoa peulanta i Pue hai pohintuwuta hadua hai hadua anti pombepokaahinta.
49004017	Mewali, hai kuasa au naweina Pue, kuuli hai kuweikau lolita i kanoto-notoana: ineemi nipeulai babehianda tauna au barahe moisa Pue Ala, lawi bara mobundu pekirinda
49004018	hai makaindi lalunda. Barahe mohumba katuwo au hangko i Pue Ala, lawi barahe moisa Pue Ala. Mengkantulihe lawi matua lalunda.
49004019	Barapi raisa maea, alana moulahe peundeana lalunda au kadake, hai raunde ntepuu mobabehi hinangkana babehia au bara hintoto.
49004020	Ane ikamu, bara babehia iti au rapaturoakau kana i Kerisitu.
49004021	Nihadi mpuumi kana Iria. I pohintuwumi hai Yesu, rapaturoamokau paturo au tou au tahumba hangko Iria.
49004022	Rapaturomokau node: hangangaa nitende babehiami au hangkoya au nipeulai i kadami mani mepoinalai i Pue. Ope-ope peundeana lalumi au nipeulai i tempo iti mopakanawokau hai mopakarugi katuwomi.
49004023	Rapaturokau bona nitende babehiami au hangkoya, hai niperapi i Pue Ala bona pekirimi Napawou.
49004024	Hai hangko inditi, hangangaa niula babehia au wou, lawi Pue Ala mampopewalimokau manusia au wou, au manoto hai au malelaha moula poantiNa haduduaNa.
49004025	Mewali halalu, nitendemide babehiami au hangkoya: inee modongko, hangangaa niuli au manoto i ope-ope rangami, lawi ikita ope-ope kiranake Watana Kerisitu.
49004026	Ane rumpukau, inee nipogiangaa karumpumi iti moantikau madosa. Ineekau rumpu duuna tampu alo,
49004027	dati ara katepakana Datu Tokadake mokelokau.
49004028	Tauna au manangka, ineemohe manangka. Aginda mobago, bona molambihe paandenda hai bona peisahe motulungi ranganda au nakakurai.
49004029	Inee ara lolita kadake au mesuwu hangko i humemi. Agina mohowarakau lolita au hintoto au ina metulungi hai mopakaroho laluna hangka rangami. Lolita au nodo ina moanti roa ngkatuwo i tauna au mohadi.
49004030	Nipamaroa-roa babehiami datikau mopakasusa laluna Inao Malelaha au naweikau Pue Ala. Nikatuinao: Inao Malelaha iami pekatandaina Pue Ala i lalumi au mopakanoto kaikitana taunaNa. Anti kaarana Inao Malelaha i lalumi, niisa kaina hawena tempona Pue Ala mokabahakau hangko i dunia au kadake ide.
49004031	Mewali, nikabahami ope-ope babehia au node: kahai lalu, karumpu, pepailalu, pobungka, pepodongkoa, hai pekakabosai. Nikabahami babehia iti hai hinangka babehia au kadake.
49004032	Agina nipamaroa-roa lalumi, mombepokaahikau hadua hai hadua, hai niampungi salana hangka rangami, nodo Pue Ala moampungi salami anti pohintuwumi hai Kerisitu.
49005001	Mewali, lawi napoanamokau Pue Ala hai Napokaahikau, ido hai hangangaa moulakau poantina Pue Ala.
49005002	I babehianta alo-alona, hangangaa maahike i ranganta, nodo kanapokaahinta Kerisitu. Anti kamaahiNa irikita, Ia mokira wataNa rapapate mopahuruke. Babehia iti mopakatana laluna Pue Ala, nodo popenomba au mawongi au rahuhu Iria.
49005003	Agayana inee mpuukau ara au mebualosi ba mobabehi babehia ntanina au merikai ba mampokaelu anuna rangami datikau ara au mosalai. Babehia au nodo bara hintoto irikamu, lawi to Saranimokau.
49005004	Inee worikau metatarahu ba mohowara lolita au bara mobundu ba au bara hintoto rahadi tauna. Agina tauli ngkaya kamaroana i Pue Ala.
49005005	Bona niisa: hema-hema au mebualosi ba mobabehi babehia ntanina au merikai ba mampokaeluhe anuna ranganda, barahe hintoto molambi kiranda i lalu poparentana Kerisitu hai Pue Ala. Tauna au mobabehi iti, nodo peahe tauna au menomba i anitu.
49005006	Mewali, ineekau rapakanawo hai lolitanda tauna au mampeinaohe bona ikita moula babehianda au nodo. Lolitanda iti batena bara tou. Lawi hangko i babehia au nodo, Pue Ala ina mohuku tauna au bara mengkoru Iria.
49005007	Mewali, ineehe nipohintuwua tauna au nodo babehianda.
49005008	Lawi hangkoya, makaindi mani lalumi, agayana ide-ide mabaamokau anti pohintuwumi hai Pue. Mewali, tuwomokau i lalu kamabaana.
49005009	Lawi hangko i kamabaana lalumi, mesupa ope-ope babehia au maroa, au tou hai au manoto.
49005010	Nipailalu babehia au hintoto i peitana Pue.
49005011	Mewali, inee nipeulai babehianda au makaindi mani, lawi bara ara babehia au maroa au mesupa hangko i kakaindiana. Agina nipakanoto peami kakadakena babehianda iti.
49005012	Lawi babehianda au tewuniangi, kehapiri rapololita pea, mepakaea.
49005013	Agayana ane tauna au kadake moita babehiami au maroa, ina tongawa kakadakena babehianda, alana arahe au ina mokabaha babehianda au makaindi, hai ina tuwo worihe i lalu kamabaana.
49005014	Ido hai ara lolita au manguli: "Mearomokau au leta, Mearomokau hangko i kapate, Hai Kerisitu ina mowangkahikau."
49005015	Ido hai hangangaa nipamaroa-roa babehiami: ineekau nodo tauna au ntuli; babehiami hangangaa nodo babehianda tauna au manoto lalunda.
49005016	Hangangaa nipopobundu maroa tempo au ara irikamu, lawi i tempo ide kadake mpuu babehia manusia.
49005017	Mewali, ineekau ntuli, nipekiri maroa babehia apa au naunde Pue.
49005018	Ineekau malangu, lawi iti ina moantikau mobabehi ngkaya pakana au kadake. Hangangaa nakuasaikau Inao Malelaha. Anti kuasana Inao Malelaha iti,
49005019	mombepakaroho mpolalukau hai mamponanikau masmur, nani petoya hai nani ntanina au naweikau Inao Malelaha. Monanikau matana-tana motoya Pue hangko i lalumi, hai
49005020	niuli liliu ngkaya kamaroana i Pue Ala Umanta i lalu hangana Yesu Kerisitu Amputa lawi Naweike hinangkana.
49005021	Hai hangangaa mombepengkoruikau hadua hai hadua anti pebilami i Kerisitu.
49005022	Ikamu towawine, hangangaa mengkorukau i tobalilomi, nodo pengkorumi i Pue.
49005023	Pandirina, i wata manusia, kirana tanda i wongko, iami waa, lawi waa iti au mampohawaa watana. Hai hadua tobalilo peisa rapandiri nodo waa i towawinena, nodo Kerisitu mewali Waa irikita au mepoinalai Iria. Ikita au mepoinalai, peisake rapandiri nodo hangkira hangko i Watana Kerisitu hai iami Datu Topehoremanta.
49005024	Mewali, nodo ikita ope-ope mengkoru i Kerisitu, nodo wori towawine hangangaa mengkoru i tobalilona i paka-pakana.
49005025	Hai ikamu tobalilo, hangangaa nipokakaya towawinemi moula pandirina Kerisitu au mampokakayake au mepoinalai Iria duuna Nakira wataNa rapapate mohuru dosanta.
49005026	Anti kapateNa mohuru dosanta, Napatanike mewali taunaNa haduduaNa, hai Nabahoike hangko i dosanta hai owai periu hai NgkoraNa,
49005027	bona ikita mewali taunaNa au malelaha hai meawa, duuna barapi ara kamasalanta hai kamakuranta, bona hintotoke Nakahawei.
49005028	Mewali, tobalilo hangangaa mampokakaya towawinena nodo ahina Kerisitu irikita. Hai pepokakayana iti hangangaa nodo wori pampokakayana watana haduduana. Hema au mampokakaya towawinena, himbela pea mampokakaya watana haduduana.
49005029	Bara ara tauna au mokahihi watana haduduana, batena nakampai hai nakadipura. Nodo wori Kerisitu mokadipura tauna au mepoinalai Iria.
49005030	Ia mokadipurake lawi ikita au mepoinalai Iria mewalike hangkira hangko i WataNa.
49005031	I lalu Sura Malelaha, teuki node: "Ido hai hadua tobalilo hangangaa mopalehi umana hai inana, hai tuwo hihimbela hai towawinena, bona au rodua iti mewalihe hawata-wata."
49005032	Lolita ide, iami lolita au kaladu lempona. Agayana tunggaiaku ide, kupololita pohintuwuna Kerisitu hai taunaNa.
49005033	Agayana nauri nodo, batena ara wori lempona irikamu: ope-ope tobalilo hangangaa mampokakaya towawinena nodo pampokakayana watana haduduana, hai towawine wori hangangaa mobila tobalilona.
49006001	Anangkoi, nipeulaimide hawana tosaemi, lawi iti au hintoto nibabehi.
49006002	I lalu Sura Malelaha ara parenta au teuki node: "Bila inamu hai umamu." Hangko i hawa hampulo, itimi parenta au nguru-nguruna au ara dandina, iami bona
49006003	"maroa tuwomu hai ngkararu tinuwumu i lalu dunia ide."
49006004	Hai ikamu au rapouma, inee nibelai laluna anami. Nikadipurahe, nipaturohe hai niweihe lolita au hangko i Pue.
49006005	Halalungku au rapohawi, nipeulai hawana ampumi i lalu dunia ide. Nibila hai nipengkoruihe hangko i kabulana lalumi. Nibabehi iti nodo pengkorumi i Kerisitu.
49006006	Inee nibabehi nodo i peitanda pea ampumi bona ratoyakau hangka manusiami. Mobagokau nodo hawina Kerisitu au moula peundeana Pue Ala hangko i lalumi haduduami.
49006007	Ineekau mobago anti karapasimbukumi pea, agayana mobagokau i lalu kamatanana lalumi. Nipobago bagomi nodo i Pue, bara pea i manusia.
49006008	Niisa mpuu: ope-ope tauna au mampopolumao maroa bagonda batena molambi saronda hangko i Pue, maroa hawi ba au bara hawi tuwonda.
49006009	Hai ikamu ampunda hawi, hangangaa nipanodo wori babehiami i hawimi. Ineehe nipopalanga. Agina nipekiri node: ikamu ampunda hai hawimi, hadua pea Ampumi, iami Pue i lalu suruga au bara mampopontani tauna.
49006010	Kahopoana halalu, hangangaa marohokau i karoho au nihumba hangko i kuasana Pue, lawi mohintuwumokau hai Ia.
49006011	Hangangaa nipake hinangka parewa pombeala au napasilolongaamokau Pue Ala, bona maroho peangkami moewa akalana Datu Tokadake.
49006012	Lawi i pombealata ide, barake moewa manusia agayana moewake au makuasa au bara taita. Moewake tadulako-tadulako kakaindiana au makuasa i dunia. Moewake hinangkana seta hai tokadake au mokuasai laerawa.
49006013	Ido hai, hangangaa nipake hinangka parewa pombeala au hangko i Pue Ala, bona ane hawe alo pombeala, ina nibuku moewa perumpana iwalimi duuna i kahopoana, hai batena maroho liliu peangkami.
49006014	Mewali, nipakaroho peangkami hai parewa pombeala au hangko i Pue Ala. Nipakaroho peulami i paturo au tou au mewali nodo pampou i pekomi bona datikau mampomalea. Nipakanoto babehiami au mewali nodo badu besi au mokampai watami hangko i iwalimi.
49006015	Hangangaa masilolongakau mopahawe Ngkora Marasa au mopahintuwu tauna hai Pue Ala, lawi iti mewali nodo kandupami au mopakaroho peangkami.
49006016	Hai i hinangkana, hangangaa maroho pepoinalaimi i Pue Ala. Pepoinalaimi iti nipolaba liliu. Anti pepoinalaimi, peisakau mohungki hinangka mata pana au napatotoiakau Datu Tokadake.
49006017	Meharungakau i Pue Ala au mohoremakau hangko i huku dosanta. KaNahoremanta iti, nodo songko besi au mopakarohokau bona mantahakau. Hai Ngkorana Pue Ala nodo piho au naweike Inao Malelaha.
49006018	Hai i lalu pombealami moewa Datu Tokadake, mekakaekau hai merapi liliukau i Pue Ala. I hinangkana, mekakaekau moula peninina Inao Malelaha. I lalu pekakaemi iti, hangangaa mainga-ingakau hai hangangaa nipekakaengaa liliu ope-ope tauna au mepoinalai i Pue Yesu.
49006019	Hai nipekakaengaa worina, bona i tempoku mololita, Pue Ala moweina lolita au manoto, bona datina langa mopahawe Ngkora Marasa au bara mani raisa tauna hangkoya.
49006020	Pue Yesu moangkana mewali suroNa, bona moantina Ngkora Marasa, alana ide-ide ratarungguna. Mewali, nipekakaengaa wongkoya bona baina mopahawe Ngkora Marasa moula kahihintotoana.
49006021	Mewali, bona niisa noumba katuwongku hai pobagongku, kutudu halalunta Tikikus lao mosondakikau hai mouliangaakau hinangka apa au mewali inde. Tikikus iti, iami halalunta au tapokaahi, hai au mampopolumao liliu bagona Pue Ala.
49006022	Ido hai kutudu lao irikamu mouliangaakau kanoumbaki inde, bona tepalindo lalumi.
49006023	Kuharunga Pue Ala Umanta hai Pue Yesu Kerisitu mowei roa ngkatuwo i ope-ope halalungku hampepepoinalai. Kuharunga Pue Ala ina motatambai ahimi hai pepoinalaimi.
49006024	Pue mowati ope-ope tauna au mampokakaya Amputa Yesu Kerisitu hai ahi au bara ara kahopoana.
50001001	Sura ide au hangko irikami Paulu hai Timotiu, hawina Kerisitu Yesu, kipakatu irikamu halalungki hampepepoinalai i lalu Kerisitu Yesu au i kota Pilipi, hai i tauna au mampopolumao bagona Pue i olomi, maroa tadulakomi, maroa topobagona.
50001002	Ngkaya tabea: kiharunga Pue Ala Umanta hai Pue Yesu Kerisitu ina moweikau pewati hai roa ngkatuwo.
50001003	Halalu, bela-belana kukatuinaokau, kuuli ngkaya kamaroana i Ampuku Pue Ala anti kaikamuna.
50001004	Hai i lalu pekakaengku, matana mpuu lalungku mampekakaengaakau ope-ope,
50001005	lawi hangko i nguru-nguruna duuna ide-ide nidurei liliuna i lalu pobagongku mopahawe Ngkora Marasa au hangko i Pue Ala.
50001006	Pue Alari au mobago i lalumi, hai maroa mpuu bagoNa au Napepongka i lalu katuwomi. Hai kupoinalai Pue Ala ina mopaliliu bagoNa iti duuna Napahopo apa au Natunggai i lalu katuwomi i alo kahawena hule Kerisitu Yesu.
50001007	Hintoto mpuu kupekiri nodo, lawi kupokakayakau. I lalu bagongku au naweina Pue Ala, nidurei liliuna, maroa ide-ide tangangku i lalu tarunggu, maroa i tempoku mouli kamonotongku hai mopakanoto katouna Ngkora Marasa.
50001008	Pue Ala moisa katouna lolitangku ide. Rumihi mpuu kakukabilaimi, hai pekabilaingku ide nodo kamaahina Kerisitu Yesu.
50001009	Mewali, idemi pekakaengku i Pue Ala, bona tetambai liliu kamaahimi, hai tetambai wori kamapandemi moisa apa au tou, duuna manoto mpuu lalumi.
50001010	Kuperapi nodo halalu, bona niisa rara mopilei apa au maroa ntepuu hai malelaha tuwomi duuna barapi ara kamasalami i alo kahawena hule Kerisitu.
50001011	Mekakaena bona nibabehi liliu apa au manoto anti pobagona Yesu Kerisitu i lalu katuwomi, alana bosa tauna motoya hai mopakahile Pue Ala.
50001012	Mewali, bona niisa halalu, nauri ratarungguna, matanana, lawi anti karatarungguku ide, kabosa-bosaa tauna mohadi Ngkora Marasa.
50001013	Surodado au mokampai souna datu hai ope-ope tauna inde moisa karatarungguku anti peulangku i Kerisitu.
50001014	Nodo wori, tepakaroho pepoinalainda bosa to Sarani inde, lawi moitahe noumba Pue motulungina i karatarungguku, alana barapohe langa, kapepebaiarihe mopahawe Ngkorana Pue Ala.
50001015	Arahe au moanti bambari kana i Kerisitu anti kamahinanda lawi rapeinao monangina. Agayana ara worihe au moanti bambari iti anti kabulana lalunda.
50001016	Ihira iti mopahawe bambari kana i Kerisitu anti kamaahinda iriko, lawi raisa kaikona au naangka Pue Ala mewali suroNa au mopakanoto Ngkora Marasa i ope-ope tauna.
50001017	Agayana tauna au mahinahe iti, mopahawehe bambari kana i Kerisitu hangko i lalunda au kadake, lawi raunde mopakahile hanganda haduduanda. Tunggaianda bona motambai kamaparingku i lalu tarunggu.
50001018	Agayana nauri nodo, bara kupailalu. Lawi kehapiri ba noumba tunggaianda, maroa ba bara maroa, bambari kana i Kerisitu batena rabambari liliu. Iti au kupokatana. Hai batena matana liliuna,
50001019	lawi kuisa anti pekakaemi hai anti petulungina Inao Malelaha au hangko i Yesu Kerisitu, batena tekabahana.
50001020	Peundeaku hai peharungangku, bona barana maea mampopolumao bagongku au Napatokami Pue Ala iriko. Kuharunga ina baina mopahawe liliu posabikingku, pelumbunami ide-ide, bona kupakahile hangana Kerisitu, maroa i tuwongku, maroa i kapatengku.
50001021	Lawi tunggaiana tuwongku, bona mopakahilena Kerisitu. Hai ane matena, morasi mpuuna.
50001022	Agayana ane tuwo manina i dunia ide, peisa manina mampopolumao bago au mobundu. Mewali, bara kuisa umba au kupilei.
50001023	Au rompaka iti mombedii mani i lalungku. Kupeinao mopalehi dunia ide hai laona maida hihimbela hai Kerisitu, lawi iti au maroa ntepuu.
50001024	Agayana ane tuwo manina i dunia ide, ngkaya pobunduana irikamu halalu, lawi niparaluu manina.
50001025	Iti au manoto i lalungku. Ido hai kuuli, batena tuwo manina, hai ina kupatepaka mani lao mosondakikau hai motulungikau bona tetambai kamarohona pepoinalaimi i Pue Yesu hai tetambai wori kamatanami mepoinalai Iria.
50001026	Mewali, ane hawena irikamu deade, ina tetambai kamatanami hai petoyami i Kerisitu Yesu.
50001027	Mewali, kehapiri ba apa au mewali iriko, babehiami hangangaa hintoto nodo tauna au moula Ngkora Marasa au hangko i Kerisitu. Hangangaa nibabehi nodo, bona ane kupohidupaa manikau ba barapi, ina kuisa kamarohona pepoinalaimi hai kamarohona pohintuwumi i lalu pobagomi moanti Ngkora Marasa.
50001028	Inee mpuukau mampokalanga tauna au moewakau, lawi iti au mopakanotoahe kaina nahukunda Pue Ala, hai ikamu halalu ina nahorema Pue Ala.
50001029	Mewali, ineekau langa i tauna au moewakau, lawi tunggaiana Pue Ala mopileikau, bara pea bona mepoinalaikau i Kerisitu, agayana ara wori tunggaiaNa bona molambikau kapari alana hangana Kerisitu rapakahile.
50001030	Mewali i tempo ide, molambi worimokau kapari nodo kapari au kuhumba i tempoku mani hihimbela hai ikamu, hai niisa, halalu, kupolumaongi liliu kapari iti duuna ide-ide.
50002001	Mewali halalu, maroho lalumi anti pohintuwumi hai Kerisitu. Tepalindo lalumi lawi napokaahikau Kerisitu. Ikamu naporangai liliu Inao Malelaha. Mombepokaahikau hadua hai hadua.
50002002	Ido hai kuperapi bona nipamatana mpuu lalungku: mohintuwumokau hadua hai hadua, mombepokaahi mpuukau, nipahangau-ngau lalumi, hai nipahimbela tunggaiami.
50002003	Inee nipaiyoru watami haduduami, ineekau mampemahile. Agina ikita hadua-hadua mengkaiwoi, hai hangangaa taimba ranganta melumbu hangko irikita.
50002004	Inee peake mampekiri watanta haduduanta, hangangaa tapekiri wori katuwona ranganta.
50002005	Poantita hangangaa nodo poantina Kerisitu Yesu.
50002006	Nauri katuwona Kerisitu himbela hai Pue Ala, Ia bara mokingki kahimbelaNa hai Pue Ala iti.
50002007	Agayana Nakabaha hinangkana iti, hai tuwo nodo hawi. Ia mewali nodo manusia, hai katuwoNa himbela hai katuwona manusia.
50002008	I tempona tuwo nodo manusia i wongko dunia ide, ia mengkaiwoi moula hawana Pue Ala, duuna mate rapaku i kau hihimbela hai tauna au kadake.
50002009	Ido hai Pue Ala moangkami Kerisitu i pohudaa au meawa, hai Nawei kuasa au melumbu hangko i ope-ope kuasa au ara,
50002010	bona ope-ope au tuwo ina mengkoru i Yesu, maroa ihi suruga, maroa ihi dunia, maroa au i paidaa tomate; ope-opehe ina molingkudu menomba Iria,
50002011	hai mopangaku: Yesu Kerisitu iami Amputa, alana Pue Ala Umanta rapomahile.
50002012	Mewali, halalu au kupokaahi, kuisa peulami i hawangku tangangku mani ara hihimbela hai ikamu. Pelumbunami ide-ide i tempoku karao hangko irikamu, kuperapi bona nipamaroa-roa babehiami bona nibabehi apa au hintoto i tauna au nahorema Pue Ala hangko i huku dosanda. Mengkorumokau i Pue Ala, hai nipokalanga mpuu mobabehi apa au kadake.
50002013	Lawi Pue Ala au mampopokale lalumi pane niunde moula peundeaNa, hai Ia au moweikau karoho moula peundeaNa.
50002014	I paka-pakana au nibabehi, ineekau mohume-hume ba mombembehanai,
50002015	bona tongawa i ope-ope tauna kaikamuna anana Pue Ala, au bara ara kamasalami, au malelaha tuwomi hai au bara ara tunggaiami au kadake. Nodo betue au mewangka i lalu kakaindiana, nodo wori ikamu au maida i olonda tauna au motengko babehianda hai au kadake lalunda,
50002016	lawi nipeulai Ngkora Marasa au mopaara katuwo. Mewali halalu, ane nodo liliu babehiami, ina matana lalungku i kahawena hule Kerisitu, lawi babehiami iti au mopakanoto kadana mbero-mbero ope-ope bagongku i olomi; ara mpuu wuana.
50002017	Halalu, i kakubambariami Ngkora Marasa hangkoya, mepoinalaimokau i Pue Yesu, hai nipaisaremi katuwomi Iria bona moulakau peundeaNa. Mewali, kehapirina rahuku mate anti pobagongku mopahaweakau Ngkora Marasa, bara kuposulia. Batena kuuli liliu ngkaya kamaroana i Pue Ala, hai matanana hihimbela hai ikamu.
50002018	Kuharunga wori bona ikamu ina matanakau hihimbela hai iko.
50002019	Ane peundeana Pue Yesu, ara tunggaiaku motudu Timotiu lao mosondakikau, bona ane mesule mai, ina tepalindona mohadi bambarimi.
50002020	I olonda tauna au arahe inde, batena pea Timotiu au hampepekiri hai iko, lawi iami au mampeinao bona ikamu molambi roa ngkatuwo.
50002021	Au ntantaninahe, mampekiri peahe watanda haduduanda, barahe mampekiri peundeana Yesu Kerisitu.
50002022	Agayana ane Timotiu, niisami kamarohona pepoinalaina, lawi ia mobago hihimbela hai iko mopahawe Ngkora Marasa. Hai Timotiu ide kuimba nodo anangku i lalu pobagongki.
50002023	Mewali, ane kuisa noumba karabotusina kara-karangku, ina kutudu lao mosondakikau.
50002024	Hai kuharunga anti petulungina Pue, barapi mahae ina lao worina mosondakikau.
50002025	Ane halalunta Epafroditus, au mahaemi nitudu mai modureina, aginami kutudu mesule irikamu. Ikami rodua, nodongkai tauna au lao sambela mombeala, lawi hampopobagongkai i lalu bagona Pue, hai ia motulungina i lalu kaparingku.
50002026	Agina kutudu mesule, lawi ia mabila mpuumi irikamu ope-ope, hai masusa laluna lawi nihadimi kamahaina.
50002027	Rumihi kamahaina, kematemi. Agayana kahopoana maohami lawi napokaahi Pue Ala. Bara pea ia au napokaahi Pue Ala, iko wori au Napokaahi, lawi ane mate, ina tetambai kamasusana lalungku.
50002028	Idomi pongkana hai ina kutudu mesule hoholiga lao irikamu, bona ane mohidupakau hai ia, ina tepalindokau, hai lalungku ide ina tinda.
50002029	Mewali, nitarimami i kamatanana lalumi nodo au hintoto i halalunta au mepoinalai i Pue. Nibila wori ope-ope tauna au himbela poantina.
50002030	Anti pobagona i Kerisitu, ina naanti mate. Ia bara mpuu mampekiri watana haduduana, lawi mampeinao motulungina inde. Ia mewali pahurumi, lawi barakau tepaka motulungina.
50003001	Mewali halalu, hangangaa matanakau, lawi mohintuwumokau hai Pue. Bara kupomapari mohuleki apa au kuuki hangkoya, lawi kupeinao bona mepoinalai liliukau i paturo au tou.
50003002	Mainga-ingakau i tauna au moanti paturo au kadake. Babehianda nodo dike. Ihira mampeinao mopari-parikau ratile moula Aturana Musa, lawi moula paturonda, iti au mopakanotoke i peitana Pue Ala.
50003003	Katouana ikita ide mewali manoto i peitana Pue Ala lawi menombake Iria moula peninina Inaona Pue Ala hai tapomahile pohintuwuta hai Kerisitu Yesu. Barake moharunga ada au raita pea i raoa bona mewalike manoto i peitana Pue Ala.
50003004	Katouana, ane kuunde, peisa worina mampoinalai ada iti. Ane ara tauna au mouli rumihi poulanda ada au raita pea, pelumbunami iko!
50003005	I kaualuna alona tiniwungku, ratilemona moula Aturana Musa. Iko to Ibrani mpuuna, pemuleana to Isaraeli hangko i tinana Benami. Hangko damanina mepoinalai i Pue Yesu, kupeulai Aturana Musa moula pepaturonda to Parisi.
50003006	I tempo iti kupeulai mpuu agama Yahudi, duuna mopari-parina mampopeahi-ahi tauna au mepoinalai i Yesu. Kupeulai hinangka parenta au teuki i lalu Aturana Musa, bara ara tauna au peisa molambi kamasalangku.
50003007	Hangkoya ope-ope iti kuimba pewati iriko. Agayana ide-ide kuuli au mepakarugi pea, lawi batena Kerisitu au kuharunga.
50003008	Mewali, ide-ide kuisa: hinangkana iti bara mobundu iriko, lawi ara au melumbu kamaroana, iami pohintuwuku hai Kerisitu Yesu Ampuku. Ido hai kukabahami ope-ope au ntanina, kuimba pea pupu bona meulana i Kerisitu,
50003009	hai mohintuwuna hai Ia. Pue Ala moimbana manoto i peitaNa, bara anti peulangku i Aturana Musa, agayana anti pepoinalaingku i Kerisitu. Mewalina manoto i peitana Pue Ala anti kabulana laluNa, lawi mepoinalaina i Kerisitu.
50003010	Kupeinao moisa Kerisitu i lalu katuwongku, bona molambina kuasa nodo kuasana Pue Ala au Napake mopatuwo hule Yesu hangko i kapate. Kupeinao molambi kapari hai kapate, nodo au Nahumba Yesu,
50003011	lawi kuharunga ina rapatuwo hule worina hangko i kapate.
50003012	Halalu, bara kuuli kakuisana mpuumi Kerisitu duuna malelahana hai barapi ara dosangku. Bara wokoya. Agayana kupari-pari bona mewalina himbela hai Ia, lawi nodomi tunggaiana Kerisitu Yesu au mokakiona mewali taunaNa.
50003013	Halalungku ope-ope, kupangaku: bara manina malelaha, ara mani dosangku. Agayana ara hampaka au kubabehi: naliumi inaongku ope-ope au kutaleuki, hai kupari-pari monontohi apa au kulindo.
50003014	Iko nodona hadua tauna au momberiri melangka: bara kupembalilingi apa au i taleungku, melangka liliuna monontohi au kutunggai. Kupari-pari moula peundeana Pue Ala, bona molambina parasee penangi au naweina Pue i suruga, ido hai pane Nakakiona mohintuwu hai Kerisitu Yesu.
50003015	Mewali, ikita au manoto peulanta i Pue, hangangaa hampepekirike mobabehi nodo au kuuli inona. Agayana ane arakau au bara himbela pekirimi, Pue Ala au ina mopakanotoakau paturo au tou.
50003016	Kehapiri ba noumba pekirinda tauna, apa au taisa, itimi au hangangaa tapeulai.
50003017	Halalungku ope-ope, kuperapi bona nipeulai babehiangku. Tangangki hihimbela hai ikamu, kipopaitaamokau babehia au maroa. Hangangaa nipeulai pandirinda tauna au moula babehiangki.
50003018	Lawi apa au paka kuuliangaakau, iti wori au kuuliangaa mbulikau ide-ide i lalu poteriangku: arahe bosa tauna au kadake babehianda au mosapuaka tunggaiana kapatena Kerisitu au rapaku i kau.
50003019	Tauna au nodo batenda molambi pehuku i lalu naraka. Menombahe i peundeana watanda haduduanda. Mampomahilehe babehianda au mepakaea. Mampaiyoruhe katuwonda i dunia ide.
50003020	Agayana ikita halalu, bara nodo babehianta, lawi ikita idemi ampu suruga. Hai hangko indora, tapegia mpuu kamaina Amputa Yesu Kerisitu. Iami au mohoremake hangko i huku dosanta.
50003021	Ane mai deade, Ia ina mobaliki watanta au meahi-ahi ide duuna himbela hai wataNa au meawa ntepuu moula kuasaNa au melumbu hangko i ope-ope kuasa au ntanina. Hai kuasaNa iti, Ia ina mampopengkoru hinangkana au ara Iria.
50004001	Mewali halalu au kupokaahi hai au kukabilai: nipakaroho pepoinalaimi i Pue. Ikamumi au kupomahile hai au kupokatana lalu.
50004002	Halalungku Euodia hai halalungku Sintike! Kuperapi bona hintuwukau nodo au hintoto i tauna au mepoinalai i Pue.
50004003	Hai kuperapi irio, Sunsugus, rangangku au tetida lalumu, nutulungi wohiraya towawine au rodua iti, bona ineehe mosisala. Tangangku mani hihimbela hai ikamu, madotahe mamporangaina mopahawe Ngkora Marasa hihimbela hai Klemens hai rangangku au hampopobago ntanina. Hanganda ope-ope ara teuki i lalu Sura Ngkatuwo.
50004004	Halalu, hangangaa matana liliukau anti pohintuwumi hai Pue. Hambela mani kuuli: hangangaa matanakau.
50004005	Kuharunga ope-ope tauna ina moita kamaroana lalumi. Nikatuinao, barapi mahae ina hawe Pue.
50004006	Inee karao inaomi. Ineekau mampokalanga ba apa pea. I paka-pakana mekakae liliukau, merapikau i Pue Ala, hai niuli ngkaya kamaroana Iria.
50004007	Ane nipaisare ope-ope i Pue Ala, Ia ina mopatinda lalumi anti pohintuwumi hai Kerisitu Yesu. Hai ane Ia mopatinda lalumi, barapokau ina langa, lawi melumbu kuasaNa hangko i ope-ope au peisa tapekiri.
50004008	Kahopoana halalu, kuperapi bona nipailalu liliu hinangkana au maroa hai au hintoto ratoya. Apa au tou, apa au hintoto, apa au manoto, apa au malelaha, apa au merae, hai apa au teadai, itimi au hangangaa nipailalu.
50004009	Apa au nipegurui hangko iriko, maroa paturongku au nihadi hai au nitarima, maroa babehiangku au niita, itimi au hangangaa nibabehi. Ane nodo nibabehi, Pue Ala ina mamporangaikau hai mopatinda lalumi.
50004010	Matana mpuu lalungku halalu, hai motoyana Pue, lawi nauri mahaemoke mogaa, nipakatua worina petulungimi. Barari kuuli kadangkupi nikatuinao hangkoya. Nikatuinao liliuna, agayana i tempo iti bara manikau tepaka motulungina.
50004011	Tunggaiaku manguli nodo bara anti kamakurangku, lawi kupobiasami mampokatana apa au ara iriko.
50004012	Peisana tuwo i anu-anu au haodi pea, peisa worina tuwo i anu-anu au ngkaya. Kehapiri ba apa au morumpana, kupamatana liliu lalungku maroa i tempo mabuhu, maroa i tempo rimi, ngkaya ba haodi, nakaarai ba da nakaarai.
50004013	Kubuku molindo hinangka au merumpa, lawi Kerisitu au mopakaroho lalungku.
50004014	Agayana nauri nodo, maroa mpuu lalumi motulungina tangangku i lalu kapari ide.
50004015	Niisami, halalungku to Pilipi, hangkoya kupahawe Ngkora Marasa i boeami, hai i kapadungku hangko i tampo Makedonia, bara ara to Sarani i boea ntanina au motulungina. Batena pea ikamu halalu au motulungina i tempo iti.
50004016	Hai bara ido pea, agayana i kamakurangku i tempoku mani i kota Tesalonika, bahangkiami belana nipakatuana mai apa au kuparaluu.
50004017	Au kuuli ide, bara anti kamampeinaongku molambi kabulana lalumi. Peundeaku, bona hangko i kamaroana lalumi, katetetambaia pewatina Pue Ala irikamu.
50004018	Mewali bona niisa: ope-ope au nipakatu, kulambimi hangko i Epafroditus. Pakatumi iti bara pea handa, agayana melabi hangko i apa au kuparaluu. Kabulana lalumi iti nodo anu-anu mawongi au nipopenomba i Pue Ala. Popenombami iti Naunde mpuu, hai matana laluNa modoko.
50004019	Pue Ala au kupenombai, Iami au ina mopaara hinangkana au niparaluu, moula peawaNa au mahile ntepuu, lawi mohintuwumokau hai Kerisitu Yesu.
50004020	Tatoyami Pue Ala Umanta duuna kamahae-haea. Amin.
50004021	Pahaweana tabeangku i ope-ope tauna au mepoinalai i Kerisitu Yesu au ara inditi. Nidoko wori tabea hangko i halalumi hampepepoinalai au arahe hihimbela hai iko inde.
50004022	Ope-ope to Sarani i kota ide, pelumbunami ihira au ara i souna Kaisar, mopakatu tabea irikamu halalu.
50004023	Amputa Yesu Kerisitu mowatikau ope-ope.
51001001	Sura ide au hangko iriko Paulu, au naangkana Pue Ala mewali surona Kerisitu Yesu moula peundeaNa, hai hangko i Timotiu, halalunta hampepepoinalai,
51001002	kipakatu irikamu halalungki au hampepepoinalai i Kolose, au mewali kirana Pue Ala hai au mepoinalai i Kerisitu. Ngkaya tabea! Kiharunga Pue Ala Umanta ina moweikau pewati hai roa ngkatuwo.
51001003	Bela-belana kipekakaengaakau, kiuli liliu ngkaya kamaroana i Pue Ala, Umana Amputa Yesu Kerisitu,
51001004	lawi kihadimi bambari au mopahawe noumba kamarohona pepoinalaimi i Kerisitu Yesu hai kamaahimi i ope-ope tauna au mepoinalai.
51001005	Maroho pepoinalaimi hai ahimi, lawi niharunga mpuumi apa au Napasilolongaakau Pue Ala i suruga, nodo au nihadimi i lalu Ngkora Marasa au tou au rapahaweakau.
51001006	Ngkora Marasa iti, tebambarimi i humalele dunia alana kabosa-bosaa tauna au mepoinalai i Pue Yesu hai mobabehi apa au maroa. Himbela pea au mewali irikamu halalu. I kamohadimi Ngkora Marasa iti, liliumokau mepoinalai i Pue Yesu, alana moisakau katouna kabulana laluna Pue Ala irikita.
51001007	Ngkora Marasa iti nihadi hangko i Epafras, rangangki hampopobago au tapokaahi. Epafras iti iami hawina Kerisitu au mobago liliu motulungikau.
51001008	Iami au mopahaweangkai noumba kamaahimi anti peninina Inao Malelaha.
51001009	Mewali, halalu, i kakihadina bambari kana i pepoinalaimi, kipekakaengaa liliukau. Mekakaengkai i Pue Ala, kiperapi bona Napakanoto lalumi hai Napopaisaakau ope-ope peundeaNa,
51001010	bona babehiami ina hintoto i tauna au moula peundeana Pue, hai bona ope-ope babehiami ina mopamatana laluNa. Ane nodo katuwomi, ina nipobago hinangka bago au maroa, hai ina katetetambaiari poisami Pue Ala i lalu katuwomi.
51001011	Merapingkai i Pue Ala bona Napakaroho lalumi hai ope-ope kuasaNa moula kamarohoNa au mahile ntepuu, bona mantaha liliukau i hinangkana au morumpakau.
51001012	Mekakaengkai bona matana liliu lalumi manguli ngkaya kamaroana i Umanta, lawi Iami au mampopewalikau anaNa, alana hintotokau molambi kirami hihimbela hai ope-ope taunaNa i lalu poparentaNa au mabaa.
51001013	Ia mokabahamoke hangko i kuasa au makaindi, hai Napopewalimoke taunaNa i lalu poparentana AnaNa au Napokaahi.
51001014	AnaNa iti au mewali pahuruna watanta, bona teampungi dosanta.
51001015	Pue Ala, bara taita. Agayana ane taisa poantiNa hai kuasana Yesu, taisa wori poantiNa hai kuasaNa Pue Ala. Yesu iti taimba nodo AnaNa au Towutu, lawi meliu kuasaNa hangko i ope-ope au napopewali Pue Ala.
51001016	Lawi Iami au napopatoa Pue Ala mampopewali hinangkana au ara, maroa au i suruga hai au i dunia, maroa au raita hai au bara raita, tepesua ope-ope au makuasa hai au moparenta. Hinangkana Napopewali hai kuasaNa moula peundeaNa.
51001017	Hangko damani hinangkana ara, aminami ara Yesu. Hai ope-ope au ara, Nakadipura hai kuasaNa.
51001018	Ikita au mepoinalai i Kerisitu rapandiri nodo wataNa, hai Kerisitu iami waanta. Nodo waa iami au moparentai wata, Kerisitu iami au moparentai ope-ope tauna au mepoinalai Iria. Hai Ia au moweike katuwo au wou, lawi Iami au Towutu, lempona, au nguru-nguruna tuwo hule hangko i kapate. Ido hai Ia mewali patoana hinangka au ara.
51001019	Ane taisa Anana Pue Ala, taisa wori Pue Ala, lawi Pue Ala mopakanoto bona ope-ope au ara Iria ara wori i AnaNa, ido hai bara ara kamakuraNa.
51001020	Pue Ala motudu AnaNa bona mate i kau mombehape, bona ope-ope au ara rapahintuwu hule hai Ia, maroa au i dunia maroa au i suruga. Kapatena Yesu i kau mombehape mopahintuwu hinangkana hai Pue Ala.
51001021	Hangkoya halalu, karaokau hangko i Pue Ala. Nipoiwali lawi kadake lalumi hai babehiami.
51001022	Agayana ide-ide, anti kapatena AnaNa, mohintuwumokau hai Pue Ala, hai Ia mopamalelahamokau duuna barapi ara kamasalami ba kamakurami i peitaNa.
51001023	Mewali halalu, mepoinalai liliumokau, mantahakau, hai ineehe nipogiangaa tauna mopakanawokau. Nipakaroho peulami i paturo au nihadimi. Inee nikabaha peharungami i apa au nadandiakau Pue Ala i lalu Ngkora Marasa. Ngkora Marasa iti rabambarimi i humalele dunia. Hai iko wori, mewalina hawina Pue au mopahawe Ngkora Marasa iti.
51001024	Ide-ide halalu, matana mpuuna mohalea kapari anti pobagongku motulungikau. Lawi ara mani kapari au hangangaa morumpana anti pobagongku i Kerisitu, hai kapari au kuhumba ide-ide, kuhumba anti pobagongku motulungi ope-ope tauna au mepoinalai i Kerisitu. Ikita ope-ope au mepoinalai i Kerisitu peisa rapandiri nodo wataNa.
51001025	Pue Ala moangkana mewali hawinda ope-ope tauna au mepoinalai Iria, bona kupahawe ope-ope NgkoraNa irikamu au barakau to Yahudi.
51001026	Pue Ala mampeinao mopahawe i taunaNa noumba kamaroana tunggaiaNa irikamu au barakau to Yahudi. TunggaiaNa iti iami bona Kerisitu maida i lalumi, bona manoto kamolambimi katuwo au merae hihimbela hai Pue Ala. I atunami parena tunggaiana Pue Ala iti tewuniangi i manusia. Agayana ide-ide rapatongawami i ope-ope tauna au mewalihe kiraNa.
51001028	Mewali, kibambari i ope-ope tauna kana i Kerisitu, moula kanotona lalungki. Kiweihe lolita hai kipaturohe, hai kininihe ope-ope, bona ane hawengkai i lindona Pue Ala, peisahe kianti ope-ope Iria hai bara ara kamakuranda, lawi mohintuwumohe hai Kerisitu.
51001029	Idomi hai madotana mobago. Kupari-pari mopaliliu pobagongku moula karoho au kuhumba hangko i Kerisitu, lawi mahile mpuu kuasaNa i lalu katuwongku.
51002001	Kupeinao mouliangaakau noumba kamantimina pobagongku i ope-ope tauna au bara manina moisa, tepesua ikamu au i kota Kolose hai ihira au i kota Laodikia.
51002002	Tunggaiaku ide, bona maroho lalumi ope-ope hai mombepokaahikau, alana mohintuwukau hadua hai hadua. Peundeaku, bona tongawa i lalumi tunggaiana Pue Ala au tewuniangi hangkoya hai bara bata-bata lalumi; tunggaiaNa iti bona niisa Kerisitu.
51002003	Lawi Kerisitu iti au mopakanoto lalunta bona taisa ope-ope tunggaiana Pue Ala irikita.
51002004	Ope-ope ide kuuliangaakau, bona datikau rapakanawo tauna au moakalangikau hai lolitanda.
51002005	Lawi nauri karaona hangko irikamu, agayana i lalungku ara mpuuna hihimbela hai ikamu. Matana mpuuna mohadi kamarohona pohintuwumi hai pepoinalaimi i Kerisitu.
51002006	Ido hai halalu, anti kanidokona Kerisitu Yesu mewali Ampumi, babehiami alo-alona hangangaa moula peundeaNa, lawi mohintuwumokau hai Ia.
51002007	Mewali, hangangaa nipakaroho hai nipatetida lalumi Iria. Nipakaroho pepoinalaimi, nodo au roomi rapaturoakau. Hai niuli liliu ngkaya kamaroana i Pue Ala.
51002008	Maroa-roakau, bona dati ara tauna au mopakanawokau hai mopari-parikau meula i paturo agama au sala hai au bara mobundu. Lawi paturonda iti iami paturo au mesupa pea hangko i pekiri manusia hai rapaturokau moula ada hai atura au mokanai pea dunia ide. Paturonda iti mosisala hai paturo au tou au mampopatoa Kerisitu.
51002009	Mewali, ineekau rapakanawo, lawi i Kerisitu au mewali manusia tahumba ope-ope kuasana hai poantina Pue Ala; bara ara kamakurana.
51002010	Mewali, ane mohintuwukau hai Kerisitu, handami. Barapi ara kamakurami, lawi ope-ope au ara i Kerisitu ara wori irikamu, hai Ia au meliu kuasaNa hangko i ope-ope au makuasa hai au moparenta.
51002011	Anti pohintuwumi hai Kerisitu, ratilemokau. Karatilemi iti, barari petile au nababehi manusia, agayana petile au nababehi Kerisitu i lalumi. Lempona, Ia mokabahamokau hangko i kuasa dosa au i lalumi.
51002012	I tempomi rariu i lalu hangana Kerisitu, ikamu nodo tauna au mate hai au ratawu hihimbela hai Kerisitu, lawi nikabahami katuwomi hai babehiami au hangkoya. Hai i karariumi iti, ikamu mewali nodo tauna au rapatuwo hule hihimbela hai Ia, lawi molambimokau katuwo au wou anti pohintuwumi hai Yesu hai pepoinalaimi i kuasana Pue Ala au mopatuwo hule Yesu hangko i kapate.
51002013	Hangkoya kadami mani mepoinalai i Kerisitu, nodo manikau tauna au mate, lawi moliungikau hawana Pue Ala, hai barakau ratile i lalumi. Agayana nauri hangkoya nodokau tauna au mate, ide-ide anti pohintuwumi hai Kerisitu, Ia mopatuwo hulemokau hihimbela hai Ia, hai moampungi ope-ope dosami.
51002014	Katouana, masalamoke ope-ope pane hintotoke rahuku hai ragaa hangko i Pue Ala, lawi moliungike aturaNa. Agayana anti kapatena Yesu i kau mombehape, Pue Ala moumpahi ope-ope peliunginta, hai Nakabahamoke hangko i atura au taliungi iti, alana barapoke molambi pehuku.
51002015	I kapatena Kerisitu i kau mombehape, Pue Ala monangi ope-ope tokadake hai ope-ope au makuasa bona kaNananginda raita i humalele dunia.
51002016	Halalu, arahe tauna au mampeinao mopari-parikau moula ada agamanda. Ihira mosalaikau lawi barakau mampeulai palianda i paande hai i paenu. Rasalaikau lawi barakau moula ada alo mahile agama Yahudi, nodo alo mahile wula wou hai palia mobago i alo penombaa. Ineehe nipoinalai tauna iti,
51002017	lawi bara nodo tunggaiana Pue Ala kana i ope-ope ada hai atura iti. Pue Ala mowei atura iti hangkoya nodo pandiri irikita kana apa au ina mewali, hai ope-ope atura iti napabukeimi Kerisitu.
51002018	Mewali, ane ara tauna au mosalaikau lawi bara nipeulai paturonda, ineehe nipoinalai. Tauna iti mampemahilehe, rauli ara kapandenda hangko i apa au ratudungiahe malaeka. Rauli barakau ina nadoko Pue Ala ane barakau mengkaiwoi hai menomba i malaeka. Ineehe nipogiangaa tauna iti mosalaikau. Bara ara kuasanda mopagurukau, lawi paturonda iti mesuwu hangko i lalunda haduduanda au mokanai pea dunia ide.
51002019	Tauna iti barapohe moula paturo au mampopatoa Kerisitu. Katouana Kerisitu iti au taimba waanta. Ikita ope-ope au mepoinalai i Kerisitu rapandiri nodo watana Kerisitu. Nodo waa iami au mokuasai wata hai hinangka au ara i wata rapopombedai, Kerisitu mopahintuwumoke hai moninike bona kamaroho-rohoa peulanta Iria moula peundeana Pue Ala.
51002020	Ikita au mepoinalai i Kerisitu peisa rapandiri nodo tauna au mate hihimbela hai Kerisitu. Lawi anti pohintuwuta hai Ia, tekabahamoke hangko i ada hai atura au i dunia ide. Barapoke mampeulai ada hai atura iti bona mewalike manoto i peitana Pue Ala. Mewali, ane matekau hihimbela hai Kerisitu, ineemi nipengkorui atura au ngkaya pakana iti, nodo tauna au bara mani moisa Kerisitu.
51002021	Inee nipeulai atura au manguli: "Inee nikingki ide!" "Inee niande iti!" "Inee nipetobo ide hai iti!"
51002022	Atura au nodo bara moanti katuwo maroa irikita, lawi atura iti kana pea i paande hai anu-anu au peisa ope; hampalai pea rapake hai kahopoana ratende. Atura iti mesuwu hangko i hawa hai paturo manusia.
51002023	Ane raita tauna, atura iti raimba maroa, lawi tauna au moula atura iti, moagamahe, mengkaiwoihe, hai mampopeahi-ahihe watanda moula ada agamanda. Agayana atura iti bara mobundu, lawi tauna au moula atura iti moula peahe peundeana lalunda au kadake.
51003001	Ikamu nodo tauna au rapatuwo hule hihimbela hai Kerisitu. Ido hai hangangaa nihaoki apa au i suruga, i kaaraana Kerisitu au mohuda tanda i koanana Pue Ala.
51003002	Lempona, hangangaa nipekiri katuwomi au mohintuwu hai Kerisitu au i suruga. Inee nipekiri pea katuwomi au i dunia ide.
51003003	Lawi ikita nodo tauna au mate hihimbela hai Ia. Hai tahumba katuwo au wou hangko i Kerisitu, au maida hihimbela hai Pue Ala i suruga. Kerisitu iti au moweike katuwo au wou. Ide-ide, bara mani taita, agayana ane hawe hule deade, Ia ina motudungiake kuasaNa hai peawana tuwoNa. Hai ikita halalu, ina rapomahile worike hihimbela hai Ia.
51003005	Mewali, anti kamatenta hihimbela hai Kerisitu, takabahami babehianta hai katuwonta au hangkoya. Ineekau mebualosi, ineekau mobabehi sala ba babehia au bara hintoto. Ineekau mohaoki au kadake, ineekau mampokaelu anuna rangami. Lawi hema au mobabehi iti, nodo peahe tauna au menomba i anitu.
51003006	Hai Pue Ala batena ina mampokarumpu tauna au moliungi hawaNa iti.
51003007	Hangkoya, kadami mani mengkoru i Pue Ala, batena nodo babehiami.
51003008	Agayana ide-ide, hangangaa nikabaha ope-ope babehia au kadake. Ineekau rumpu, ineekau mepailalu, ineekau mekahihi. Ineekau mepodongkoa ba mohowara lololita au merikai.
51003009	Ineekau modongko i rangami. Nikabaha ope-ope babehia au nodo, lawi tekabahamoke hangko i katuwonta hai babehianta au hangkoya au tapeulai kadanta mani mepoinalai i Pue Yesu.
51003010	Hai ide-ide mohumbamoke katuwo au wou, lawi Pue Ala mampopewalimoke manusia au wou. Ia mopawou liliu lalunta bona mampeulaike babehiaNa, hai bona moisake apa au tou kana Iria.
51003011	Mewali, anti kaNapopewalinta manusia au wou, Pue Ala barapi mampopontani to Yahudi hai tauna au barahe to Yahudi, lawi i peitaNa himbela pea tauna au ratile hai tauna au bara ratile. Ia bara mampopontani tauna au mosikola hai au bara mosikola, tuana ba hawi. Kerisitu iami au tepaiyoro. Ia au tuwo i lalunta ope-ope.
51003012	Pue Ala mampokaahikau hai mopileimokau mewali kiraNa au malelaha. Ido hai hangangaa mombetulungikau, hangangaa maroa lalumi hadua hai hadua, mengkaiwoikau, nipamaalusu poantimi, hai sabarakau i rangami.
51003013	Inee nipailalu salana rangami. Niampungi rangami au masala irikamu. Nodo Pue moampungi salanta, ikita wori hangangaa moampungi ranganta au masala irikita.
51003014	Au paraluu ntepuu, hangangaa mombepokaahikau, lawi ane mombepokaahikau, ikamu ina mohintuwukau hai bara ara kamakurami.
51003015	Pue Ala mokakiomokau hai mampopewalikau hawata-wata anti pohintuwumi hai Kerisitu. Mewali, nipakaroho liliu kahintuwumi hai katindana lalumi au hangko i Kerisitu. Hai niuli liliu ngkaya kamaroana i Pue Ala.
51003016	Hangangaa nipailalu liliu Ngkorana Kerisitu. Mombepakaroho mpolalumokau hai mombepaturokau moula sukana kanotona lalumi. Mamponanikau masmur, nani petoya hai nani ntanina au naweikau Inao Malelaha. Hangko i lalumi mpuu, monanikau manguli ngkaya kamaroana i Pue Ala.
51003017	Apa pea au nibabehi ba au nipololita, hangangaa nibabehi hai nipololita hintoto hai poantinda tauna au meula i Pue Yesu. Hai niuli ngkaya kamaroana i Pue Ala Umanta i lalu hangana Pue Yesu.
51003018	Ikamu towawine au motambimi, mengkorukau i tobalilomi, itimi au hintoto i tauna au meula i Pue.
51003019	Hai ikamu wori tobalilo au motambimi, hangangaa nipokakaya towawinemi. Ineekau makasara irihira.
51003020	Anangkoi, hangangaa nipeulai ope-ope hawana tosaemi, lawi iti au naunde Pue Ala.
51003021	Hai ikamu au rapouma, inee nibelai laluna anami bona dati masusa lalunda.
51003022	Halalu au hawi tuwomi, nipeulai liliu ope-ope hawana ampumi au i dunia ide. Inee nipeulai hawanda anti kamampeinaomi raita hai ratoya tauna. Nipeulai hawanda hangko i kabulana lalumi, nodo pengkorumi i Pue.
51003023	Bago apa pea au ratuduakau, nipobago hangko i lalumi mpuu. Nipobago bago iti nodokau mobago i Pue, bara pea i manusia.
51003024	Hai nipailalu lolita ide: Pue ina moweikau saromi moula apa au Nadandi i ope-ope tauna au Napoana. Kerisitu iami Ampumi, hai ikamu iami hawiNa.
51003025	Hema pea au mobabehi dake ina mohumba wori hurungina au kadake, lawi Pue bara mampopontani tauna.
51004001	Ikamu au rapoampu, niwei hawimi apa au maroa hai au hintoto, lawi niisa kaarana Ampumi i suruga.
51004002	Mekakae liliukau, hai i lalu pekakaemi hangangaa mainga-ingakau hai niuli liliu ngkaya kamaroana i Pue Ala.
51004003	Hai nipekakaengaa woringkai, bona Pue Ala mobungkahiangkai rara mopahawe NgkoraNa au mampololita tunggaiaNa au napabukei Kerisitu. Hangkoya tunggaiaNa iti tewuniangi mani, agayana ide-ide iko au mopahawe bambari kana i Kerisitu. Ido hai ratarunggumona.
51004004	Nipekakaengaa wongkoya, bona kubuku mopakanoto bambari kana i Kerisitu moula kahihintotoana.
51004005	Ane nipogaloahe tauna au barake hampepepoinalai, niparesa hampai lalumi bona nipopobundu maroa katepakami mopahaweahe rara mepoinalai i Pue.
51004006	Ane molololitakau hihimbela hai ihira, nipamaalusu lolitami bona nianti katuwo maroa irihira. Hai nipekiri maroa apa au nipahaweahe bona niisa rara mohanai pampekunenda.
51004007	Kutudumi halalunta Tikikus lao irikamu, bona ia mouliangaakau apa au mewali iriko inde. Tikikus iti iami halalunta au tapokaahi hai rangangku hampopobago au mampopolumao liliu bagona Pue.
51004008	Kutudumi lao mosondakikau bona niisa noumba katuwongki hai bona maroho lalumi.
51004009	Hihimbela hai Tikikus, kutudu worimi Onesimus, halalumi hambomboeami au tapokaahi, hai ia mepoinalai liliu i Pue. Ihira rodua ina mouliangaakau ope-ope au mewali inde.
51004010	Aristarkus, au hihimbela hai iko i lalu tarunggu, mopakatu tabeana irikamu. Markus halaluna Baranaba, mopakatu wori tabeana. (Nikatuinao apa au kuperapi hangkoya bona ane hawe Markus deade, nitarima i lalu soumi!)
51004011	Tabea wori hangko i Yesu, au rahanga wori Yustus. Hangko i ope-ope to Yahudi, au talu pearaihe ide au mobago hihimbela hai iko mampopolumao bago poparentana Pue Ala. Hai ihira au mopakaroho lalungku.
51004012	Tabea wori hangko i Epafras, hawina Kerisitu Yesu au hambomboeami. Ia mampekakaengaa liliukau, bona maroho peangkami hai manoto pepoinalaimi moula ope-ope peundeana Pue Ala bona datikau masala.
51004013	Kusabiki kamadotana i lalu pobagona irikamu au ara i Kolose hawe-hawe wori i halalunta au i Laodikia hai Hierapolis.
51004014	Tabea wori hangko i Dokter Lukasi au tapokaahi, hai hangko i Demas.
51004015	Nipahawea wongkamia tabeangki i halalumi hampepepoinalai au i kota Laodikia. Tabeangki i Nimpa hai i to Sarani au menomba i lalu souna.
51004016	Ane roomi nibasa sura ide, kuperapi bona nipakatuahe to Sarani au i Laodikia bona rabasa wori i olonda. Hai surangku au kupakatuahe to Laodikia, nibasa wori i olomi.
51004017	Nipahawe i Arkipus bona ia moparoo bagona au nawei Pue!
51004018	Tabea hangko iriko, Paulu. Kahopoa sura ide kuuki hai tayengku. Nikatuinao wongkoya i tempoku mani i lalu tarunggu ide. Pue mowatikau.
52001001	Sura ide hangko irikami au talu: Paulu, Silas hai Timotiu. Kipakatu hawe i halalungki hampepepoinalai i Tesalonika au menomba i Pue Ala Umanta hai i Pue Yesu Kerisitu! Mekakaengkai i Pue Ala bona Nawatikau i sukana kabulana laluNa hai Naweikau roa ngkatuwo.
52001002	Halalu, barangkai oha-oha manguli ngkaya kamaroana i Pue Ala anti kaikamuna.
52001003	Ane mekakaengkai i Pue Ala Umanta, kikatuinao liliu pobagomi i Pue anti pepoinalaimi, kikatuinao petulungimi i rangami anti kamaahimi, hai kikatuinao kamantahami i lalu kapari anti peharungami i kahawena hule Yesu Kerisitu Amputa.
52001004	Kiisa halalu, Pue Ala mampokakayakau hai Napileimokau mewali taunaNa.
52001005	Kiisa iti, lawi bara lolita pea au kipahawe irikamu. Ngkora Marasari au kipahaweakau hangko i kuasana Inao Malelaha. Hai kipoinalai mpuu katouna Ngkora Marasa iti. Niisa noumba babehiangki i tempoki mani hihimbela hai ikamu. Babehiangki mopakanoto irikamu katouna bambari au kianti.
52001006	Hai ikamu halalu, kanihadina Ngkora Marasa iti, nipeulaimi babehiangki hai babehiana Pue Yesu. Lawi nauri rumihi karapopeahi-ahimi, matana liliu lalumi motarima Ngkora Marasa. Kamatanami iti naweikau Inao Malelaha.
52001007	Mewali, ide-ide babehiami rapeulai ope-ope halalumi hampepepoinalai i tampo Makedonia hai Akaya.
52001008	Lawi mepongka hangko irikamu, Ngkorana Pue rabambari i humalele Makedonia hai Akaya. I raoa hangko indo, pepoinalaimi i Pue Ala iumba-umba pea rapololita. Mewali, i ope-ope boea au kikalaongi, ampu boea inditi moisa noumba kanitarimangki. Ikita barapi paraluu mopahawe ba apa-apa, lawi tauna iti mohadimohe bambari au manguli noumba kanikabahana menomba i anitu, katebalikina lalumi hai pengkorumi i Pue Ala au manoto hai au tuwo liliu.
52001010	Tauna iti mampololita worihe noumba kanipegiana kahawena Anana Pue Ala hangko i suruga. Iami Yesu au napatuwo hule Pue Ala hangko i kapate. Yesumi au mohoremake hangko i karumpuna Pue Ala au ina morumpa tauna au barahe mepoinalai Iria.
52002001	Niisato halalu, bara mbero-mbero wowengki mosondakikau i boeami.
52002002	Hangko damaningkai hawe i boeami, rapopeahi-ahingkai hai rakakabosaingkai i kota Pilipi. Niisa amimi tuntukana halalu! Hai nauringkai raewa tauna bosa i boeami, Pue Ala mopakaroho lalungki bona barangkai langa mopaliliu pobagongki mopahawe Ngkora Marasa au hangko i Pue Ala irikamu.
52002003	Barakau kiwawaha mampeulai paturo au sala. Bara wori ara tunggaiana lalungki au kadake, hai barangkai mampeinao mopakanawo ba hema pea.
52002004	Bara woringkai mololita bona kipakatana pea lalunda tauna, agayana mopahawengkai apa au mopakatana laluna Pue Ala, lawi Ia au moparesa lalungki hai au mopakanoto kaikamina au hintoto moanti Ngkora Marasa.
52002005	Bona niisa halalu, barangkai mopahawe apa au momi i humengki. Bara kiwuniangi tunggaiaki au kadake bona kilambi ba apa-apa hangko irikamu. Pue Ala sabingki!
52002006	Bara woringkai mampopetoya irikamu ba i tauna ntanina. Katouana, barangkai masala ane merapingkai ba apa-apa irikamu halalu, lawi ikami ide surona mpuungkai Kerisitu.
52002007	Agayana bara turu inaongki mobabehi nodo. I tempoki hihimbela hai ikamu, maalusu poantiki, nodo hadua ina au mokadipura anana.
52002008	Kipahaweakau Ngkora Marasa hangko i Pue Ala. Hai i raoa hangko indo, anti kamaahingki irikamu, mia-mia kitulungikau, maroa tuwo maningkai ba matemongkai.
52002009	Halalu, manoto nikatuinao mpuu noumba kamawowengki mobago hangkoya. Mabaa ba kaindi mohaoki liliungkai paandeki, bona datikau kipakapari tangangki mopaturoakau Ngkora Marasa au hangko i Pue Ala.
52002010	Niisa kamanotona babehiangki irikamu au mepoinalai i Pue Yesu. Manoto babehiangki, bara ara kamasalangki. Ikamu au mewali sabingki hihimbela hai Pue Ala.
52002011	Niisami pekadipurangki irikamu ope-ope, nodo hadua uma au mokadipura anana. Kipakaroho lalumi hai kiweikau lolita,
52002012	bona babehiami moula peundeana Pue Ala. Lawi Pue Ala mokakiokau mewali taunaNa i lalu poparentaNa bona molambikau kirami i lalu peawana tuwoNa.
52002013	Ara mani hampaka au morua lalungki manguli liliu ngkaya kamaroana i Pue Ala. Ngkorana Pue au nihadi hangko irikami, bara nitarima nodo lolita au hangko i manusia pea. Agayana nitarima i katou-touana nodo bambari hangko i Pue Ala. Hai ide-ide, Ngkorana Pue Ala iti mokale liliu i lalumi, lawi mepoinalaimokau i Pue Yesu.
52002014	Kiisa iti, halalu, lawi apa au mewali i to Sarani au menomba i Pue Ala i tampo Yudea mewali wori irikamu. Nodo halalunta hampepepoinalai i tampo Yudea rapopeahi-ahihe hangka to Yahudinda, ikamu wori rapopeahi-ahikau hambomboeami.
52002015	Hangkoya to Yahudi iti mopapatehe nabi-nabi, hai i tempo ide mopapatehe Pue Yesu duuna ikami wori rapopeahi-ahi to Yahudi iti. Barahe napokatana Pue Ala, hai mewalimohe iwalinda ope-ope tauna.
52002016	Lawi mohomboki liliuhe rarangki bona dati kipahawe bambari i tauna au barahe to Yahudi au peisa mohoremahe hangko i huku dosanda. Mewali, anti ope-ope babehianda au kadake, melumbu mpuumi dosanda, hai molambihe karumpuna Pue Ala.
52002017	Halalu, hangko i pogaanta au sangka ide, mabila mpuungkai irikamu. Kehapirike mogaa i mata, ikamu ara liliu i lalungki. Anti kamabilangki, kihaoki mpuu rara bona laongkai mesonda irikamu.
52002018	Arami tunggaiaki lao mosondakikau. Iko Paulu, bahangkiami belana kutunggai lao irikamu, agayana Datu Tokadake mohomboki liliuna.
52002019	Kipeinao mpuu mosondakikau, lawi ane hawe deade Amputa Pue Yesu hai moguluke i lindoNa, ikamumi au mewali wua pobagongki au kipokatana. I tempo iti ina mahile ntepuu kamatanana lalungki anti kaikamuna.
52002020	Batena ikamu au kipomahile hai au kipokatana!
52003001	Kahopoana, barapi kibuku motaha kamabilangki. Ido hai kiuli, agina mepegiangkai i kota Atena, hai halalunta Timotiu kitudu lao irikamu halalungki i Tesalonika. Timotiu iti, rangangki i lalu bagona Pue Ala, lawi ia wori mopahawe Ngkora Marasa kana i Kerisitu. Mewali kitudumi Timotiu lao irikamu, kiuliangaa: "Oyo peami lao mosondakihe halalunta i Tesalonika, hai nupakaroho pepoinalainda."
52003003	Kiuliangaa nodo, bona dati ara hadua au mousuli hangko i pepoinalaina anti kapari au morumpakau. Lawi niisato halalu, kapari au morumpake ide moula tunggaiana Pue Ala.
52003004	Tangangki mani hihimbela hai ikamu hangkoya, kiuli amimi kaina rapopeahi-ahinta tauna. Hai ide-ide tongawami pewalina.
52003005	Ido hai kutudu Timotiu lao irikamu, bona kuisa noumba pepoinalaimi, lawi barapi kubuku motaha kamabilangku. Hai langana, datikau nakelo Datu Tokadake duuna napakanawokau hai barapi mobundu bagongki moanti Ngkora Marasa irikamu.
52003006	Mewali, ide-ide, Timotiu mesulemi inde, hai napahaweamongkai bambari au mopakatana lalungki. Nauli: "To Tesalonika iti, maroho mpuu pepoinalainda hai kamaahinda. Mabila worihe irikita, hai ikita ara liliu i lalunda. Nodo katapeinaona mampohidupaahe, ihira wori mampeinao mampohidupaake."
52003007	Kakihadina bambari au naanti Timotiu, tepalindomongkai halalu. Nauri rapopeahi-ahingkai hai molambingkai kapari inde, tepalindo lalungki mohadi kamarohona pepoinalaimi.
52003008	Mewali, matana lalungki, lawi maroho pepoinalaimi i Pue Yesu.
52003009	Rumihi kamatanangki anti kaikamuna, halalu. Mewali, apa au peisa kihurungia Pue Ala hangko i ope-ope katana au Naweingkai ide? Bara ara ntanina, batena pea kiuli ngkaya kamaroana i lalu pekakaengki i Pue Ala Umanta.
52003010	Wengi-wengina hai alo-alona merapingkai i Pue Ala hangko i lalungki bona peisa mbulikau kisondaki, bona kipahandai apa au makura mani i pepoinalaimi.
52003011	I lalu pekakaengki kiuli: "Pue Ala Umangki! Ampuki Pue Yesu! Kiperapi bona Nubungkahiangkai rara bona kibuku mampohidupaahe halalungki i Tesalonika.
52003012	Kiperapi bona katetetambaia ahinda, alanda mombepokaahi mpuuhe hadua hai hadua, hai mampokaahihe ope-ope tauna, nodo kamaahingki irihira.
52003013	Pue, kiperapi bona Nupakaroho lalunda, bona malelahahe hai bara ara kamasalanda i lindoMu ane hawe hule Pue Yesu hai ope-ope taunaNa au malelaha. Amin."
52004001	Mewali halalu, kiperapi bona nipeulai ope-ope hawa au nihadimi hangko irikami, bona babehiami moula peundeana Pue Ala. Katouana, ide-ide maroami babehiami. Agayana anti kuasa au naweingkai Pue Yesu, kiperapi hai kipari-pariakau bona nitambai mbuli kamaroana babehiami.
52004002	Niisami paturo au kipahaweakau hai kuasana Pue Yesu.
52004003	Ide peundeana Pue Ala, bona malelaha katuwonta, hai ineekau mokara-kara.
52004004	Ikamu tobalilo, hangangaa mohintuwukau hai towawinemi moula rara au maroa i peitana Pue Ala hai i peitana manusia.
52004005	Ineekau naanti peundeana lalumi au kadake, nodo au biasa mewali i tauna au barahe moisa Pue Ala.
52004006	I babehia tobalilo hai towawine, inee nibabehi sala. Hangkoya kipakanotoamokau pehukuna Pue Ala i tauna au mobabehi nodo.
52004007	Lawi apa tunggaiana Pue Ala mokakioke halalu? Barake Nakakio bona mobabehike sala agayana Nakakioke bona malelaha tuwonta.
52004008	Ido hai ane ara tauna au mosapuaka paturo ide, barari manusia au nasapuaka, Pue Alari au nasapuaka! Tunggaiana Pue Ala moweike Inao Malelaha, bona malelaha katuwonta.
52004009	Kaliliuana halalu, ara paturo au manguli hangangaa mampokaahike halalunta hampepepoinalai. Katouana barapi paraluu kiukiakau paturo iti, lawi Pue Ala mopaturomokau bona mombepokaahikau hadua hai hadua.
52004010	Katouana, maahimokau i ope-ope halalumi hampepepoinalai i Makedonia. Agayana kiperapi mpuu halalu, bona babehiami iti nitambai mbuli.
52004011	Nipari-pari mohintuwu hai rangami. Nipopolumao maroa bagomi haduduami, inee nipesuangi urusiana rangami. Mobagokau mohaoki paandemi, nodo au kipaturoamokau hangkoya.
52004012	Ane nodo nibabehi, barapokau ina merapi-rapi i rangami. Hai tauna au barahe mepoinalai i Pue Yesu ina moadaikau.
52004013	Halalu, tunggaiana lalungki bona niisa mpuu apa au ina mewali i ranganta au mate, bona dati masusa ntepuu lalumi nodohe tauna au bara ara peharunganda i Pue Ala.
52004014	Mepoinalaimoke i Pue Yesu au mate hai tuwo hule. Mewali ope-ope tauna au mate hai au mepoinalai Iria ina tuwo hule worihe. Ane hawe mbuli Pue Yesu, Pue Ala ina moanti hule tauna iti hihimbela hai Ia.
52004015	Idemi paturo au kitarima hangko i Pue Yesu: ane hawe hule Pue, ikita au tuwo mani, barake moiyoru hangko i ranganta au mate.
52004016	Lawi ane mendaulu mai Pue Yesu hangko i suruga, ina tahadi pekakiona tadulakonda malaeka hai pomoni tatamburuna Pue Ala. Hai i tempo iti, ina tuwo hulehe ope-ope tomate au mepoinalai i Kerisitu.
52004017	Hai roo indo, ikita au tuwo mani ina Naore hihimbela hai ihira lao i lalu gawu mampohidupaa Pue Yesu i wongko langi. Hai ina maidake hihimbela hai Pue duuna kamahae-haea.
52004018	Mewali halalu, hangko i bambari ide, hangangaa mombepalindoke hadua hai hadua.
52005001	Halalu ope-ope, bara paraluu kiukiakau kaimpirana mpuu alo kahawena hule Pue.
52005002	Lawi niisa halalu: alo kahawena hule Pue ina hawe nodo topanangka i tanga kaindi; ina tingkara ope-ope tauna i dunia.
52005003	Ane hawe tempona, tauna au barahe moisa Pue Ala ina manguli: "Maroa mpuu katuwonta, bara ara kalanganta." Agayana i tempo itiri, ina hawe kapari mahile au unga pea morumpahe, nodo pantodihana hadua towawine au ina moana. Bara mpuu ara raranda mokaraohi pehukuna Pue Ala.
52005004	Agayana ikamu, halalu, niisa Pue Ala, hai barapokau ara i lalu kakaindiana. Mewali, ane hawe alo kahawena hule Pue Yesu, barakau ina tingkara nodo tauna au nakahawei topanangka.
52005005	Ikamu ope-ope ara i lalu kamabaana. Lempona, mobabehikau apa au maroa nodo au rababehi tauna i kamabaana; barake mobabehi dake nodo au rababehi tauna i lalu kakaindiana.
52005006	Mewali, ineeke lera, ineeke leta mposo nodo tauna au bara mani moisa Pue Ala. Mainga-ingake, hai hangangaa tapakanoto pekirinta.
52005007	Lawi tauna au ara i lalu kakaindiana, maturu peahe hai malangu-languhe, hai bara manoto pekirinda.
52005008	Agayana ikita ide, tuwoke i lalu kamabaana. Ido hai hangangaa tapakanoto pekirinta. Hangangaa tapakaroho mpuu pepoinalainta i Pue Ala hai kamaahinta i ranganta, bona marohoke nodo hadua surodado au mebadu besi. Hangangaa tapakaroho peharunganta i kaNaweinta Pue Ala katuwo maroa i alo pobotusi, bona marohoke nodo hadua surodado au mesongko besi.
52005009	Pue Ala ina moweike katuwo maroa. Taisa iti lawi barake Napilei bona molambike karumpuNa. Napileirike bona molambike katuwo maroa lawi Pue Yesu Kerisitu mohompo dosanta.
52005010	Yesu Kerisitu mate mopahuruke, bona ane hawe deade, ina tuwoke hihimbela hai Ia. Kehapirike mate ba tuwo mani i tempo iti, ina tuwoke hihimbela hai Ia.
52005011	Idomi hai halalu, hangangaa mombepaturokau hai mombepakaroho mpolalukau nodo au nibabehi ide-ide.
52005012	Halalu, kiperapi bona nibilahe tauna au mobago mantimi i lalu bagona Pue i olomi, lawi ihira au napilei Pue bona moninikau hai mopaturokau.
52005013	Nibilahe, nipengkoruihe, hai nipokaahihe anti pobagonda. Mohintuwukau hadua hai hadua.
52005014	Halalu, kiperapi wori bona niweihe lolita i rangami au lohe mobago. Nipalindohe au masusa lalunda. Nipakarohohe au malede pepoinalainda. Hangangaa sabarakau i ope-ope tauna.
52005015	Ane ara au mobabehi dake irikita, inee tahurungi. Agina tababehi liliu au maroa i ranganta hai i ope-ope tauna.
52005016	Anti pohintuwuta hai Yesu Kerisitu, hangangaa matana liliuke, mekakae liliuke hai manguli liliu worike ngkaya kamaroana i Pue Ala kehapiri ba apa au mewali, lawi itimi peundeana Pue Ala irikita.
52005019	Inee niewa pobagona Inao Malelaha.
52005020	Inee nisapuaka lolitana Inaona Pue Ala au rapahawe suroNa.
52005021	Niparesa maroa ope-ope lolita bona niisa ba hangko i Pue Ala mpuu ba bara. Nikingkimi apa au maroa.
52005022	Nikaraohi ope-ope babehia au kadake.
52005023	Mekakaengkai i Pue Ala au moweike roa ngkatuwo, kiuli: "Pue Ala! Kiperapi bona Nupakanoto babehianda to Tesalonika, duuna malelaha katuwonda. Nuporangaihe i lalu katuwonda, maroa lalunda ba inaonda ba watanda, bona dati ara kamasalanda i kahaweNa hule Ampuki Yesu Kerisitu." Nodomi pekakaengki.
52005024	Pue Ala mokakioke bona malelaha katuwonta. Mewali, Ia pea au ina mobabehi hinangkana iti, lawi apa au Nadandi batena mewali.
52005025	Halalu, kiperapi bona nipekakaengaa woringkai.
52005026	Nipahaweangkai tabeangki hai kamaahingki i ope-ope halalunta hampepepoinalai.
52005027	Hai kuasa au naweina Pue Yesu, kuuliangaakau bona sura ide rabasa i lindonda ope-ope halalunta hampepepoinalai au arahe inditi.
52005028	Amputa Yesu Kerisitu mowatikau ope-ope.
53001001	Sura ide hangko irikami au talu: Paulu, Silas hai Timotiu. Kipakatu irikamu halalungki hampepepoinalai i boea Tesalonika au menombakau i Pue Ala Umanta hai i Pue Yesu Kerisitu! Mekakaengkai i Pue Ala Umanta hai i Pue Yesu Kerisitu bona Nawatikau i sukana kabulana laluNa hai Naweikau roa ngkatuwo.
53001003	Halalu, barangkai oha-oha manguli ngkaya kamaroana i Pue Ala anti kaikamuna. Hai hintoto mpuu kibabehi nodo, lawi kamaroho-rohoami pepoinalaimi i Pue Yesu, hai katetetambaiami ahimi i ope-ope rangami.
53001004	Ido hai i boea ntanina kitoyakau i halalunta hampepepoinalai. Anti kamatanangki, ido hai kiuliangaahe: "To Tesalonika iti, naurihe rapopeahi-ahi hai narumpa kapari, batena mepoinalai liliuhe i Pue Yesu."
53001005	Mewali, anti kamarohona pepoinalaimi, tongawa kamanotona pobotusina Pue Ala. Moula pobotusiNa, ikamu ina mewali taunaNa i lalu poparentaNa lawi mantahakau i lalu kapari au morumpakau anti peulami i Pue Ala.
53001006	Pue Ala mobabehi apa au manoto hai batena mohurungi babehianda tauna au mampopeahi-ahikau.
53001007	Hai Ia ina mokabahakau hangko i kaparimi, nodo wori ikami. Hinangkana iti ina Nababehi i kahawena hule Pue Yesu au ina mendaulu mai hangko i suruga hai malaekaNa au makuasa hai api au rore ntepuu.
53001008	Hai Iami au ina mohukuhe tauna au bara moisa Pue Ala hai au bara mounde mampeulai Ngkora Marasa au mopahawe kahemana Yesu Amputa.
53001009	Tauna au barahe mepoinalai ina molambi pehuku au bara mokahopoa, hai ina ratendehe karao hangko i Pue, alana barapohe moita kamakuasaNa hai peawaNa au mahile.
53001010	Ope-ope iti ina mewali i kahawena hule Pue Yesu. I tempo iti, ope-ope taunaNa ina mopakahile hangaNa, hai ope-ope tauna au mepoinalai Iria ina manguli: "Tongawa mpuu peawaNa!" Hai ikamu wori halalu, batena nipomahile Pue Yesu i alo iti, lawi nipoinalaimi bambari au kipahaweakau.
53001011	Idomi hai kipekakaengaa liliukau halalu. I pekakaengki kiuli node: "O Pue Ala Umangki! Kiperapi bona Nupopewali tunggaiaMu i lalu katuwonda to Tesalonika duuna Nuimbahe tauna au hintoto rauli taunaMu, lawi Nupileimohe. Kiperapi bona anti kuasaMu, Nupopewali ope-ope tunggaianda au maroa, hai Nupahandai hinangkana au rapobago anti pepoinalainda i Pue Yesu."
53001012	Tunggaiaki mekakae, bona anti babehiami au maroa hangana Yesu Amputa rapakahile, hai bona ikamu wori ina napomahile Pue Yesu. Ope-ope iti hangangaa mewali anti kabulana laluna Pue Ala Umanta hai Pue Yesu Kerisitu.
53002001	Kaliliuana halalu, kipeinao kiuliangaakau hantepo rontepo lolita kana i apa au ina mewali ane hawe hule Amputa Yesu Kerisitu i tempota ikita ope-ope Nagulu hihimbela hai Ia. Arahe tauna au mouliangaakau hawemi alona kahawena hule Pue. Agayana bara tou lolitanda. I olonda tauna iti, arahe au mouli Inao Malelaha au mampopaisaahe nodo. Ara worihe au mouli kaarana sura hangko iriko au mopakanoto kahawenami alona Pue. Agayana kiperapi mpuu halalu, ineekau langa ba wuli lalumi, lawi bara tou bambari iti.
53002003	Kehapiri ba noumba lolitanda rangami, ineekau rapakanawo. Lawi hangko damani hawe alo iti, au rompaka ide hangangaa mewali hampai: bosa tauna hangangaa moewa Pue Ala, hai hangangaa hawe hadua tauna au rahanga Manusia au Kadake. Manusia au Kadake iti iami iwalina Pue Ala. Ia ina mampemahile hai mengkabatu, mengkaiwongko hangko i ope-ope au rapenombai i dunia. Hai ia ina bai ntepuu mohuda i lalu Souna Pue Ala mouli kaiana Pue Ala. Mewali, manoto mpuu ia ina ratende i lalu naraka.
53002005	Nikatuinao mpuu halalu, kupaturoamokau ope-ope ide hangkoya i tempoku hihimbela hai ikamu.
53002006	Ane ide-ide, bara mani hawe Manusia au Kadake iti, lawi ara mani au mohomboki ia. Agayana, ane hawe tempona au napakanoto Pue Ala, Manusia au Kadake iti ina hawe. (Manotomi nikatuinao mpuu apa au mohomboki iti.)
53002007	Hai tempo ide, kuasana au kadake mobago ngkandii-ndii i dunia. Agayana ia bara mani hawe, lawi ara mani au mohohomboki. Mewali, ane teweiha topehomboki iti, hangko ina haweri Manusia au Kadake. Agayana ane hawe Pue Yesu hai kuasaNa au meawa, ina ope kuasana Manusia au Kadake iti, lawi ia ina napapate Pue Yesu hai inaoNa au natawueka hangko i humeNa.
53002009	Manusia au Kadake iti ina hawe hai kuasana Datu Tokadake, hai kuasa iti ina napake mobabehi ngkaya pakana tanda kuasa au mepakanawo.
53002010	Ope-ope akalana au kadake ina napake mopakanawohe tauna au tepakanoto rahuku. Ina marugihe, lawi barahe mau mampoinalai Ngkorana Pue au peisa mohoremahe hangko i huku dosanda.
53002011	Ido hai Pue Ala mopawulihe alana mepoinalaihe i lolita au mepakanawo au naanti Manusia au Kadake.
53002012	Kahopoana, Pue Ala ina mohuku ope-ope tauna au mounde mobabehi dosa hai au barahe mampoinalai NgkoraNa au manoto.
53002013	Mewali, halalu au napokaahi Pue, hintoto mpuu kiuli liliu ngkaya kamaroana i Pue Ala anti kaikamuna. Lawi Pue Ala mopileikau hangko i nguru-nguruna bona tehoremakau hangko i huku dosami anti pepoinalaimi i bambari au tou. Napileimokau bona Nahoremakau anti kuasana Inao Malelaha au mampopewalikau taunana Pue Ala au malelaha.
53002014	Ia mokakiomokau i tempomi mampehadingi Ngkora Marasa au kipahaweakau bona molambikau kirami i peawana tuwona Amputa Yesu Kerisitu.
53002015	Mewali halalu, nipakaroho pepoinalaimi, nikingki mpuu hinangkana au kipaturoakau, maroa au kiuliangaakau ba au kiukiakau i lalu surangki.
53002016	Pue Ala motudungiake ahiNa, hai Napakaroho lalunta duuna kamahae-haea, hai Naweike peharunga au maroa anti kabulana laluNa. Ido hai mekakaengkai i Amputa Yesu Kerisitu hai Pue Ala Umanta bona Napakaroho hai Napatetida lalumi, bona maroa ope-ope lolitami hai babehiami.
53003001	Mewali, kaliliuana halalu, kiperapi bona nipekakaengaa woringkai. Nguru-nguruna, merapikau i Pue Ala bona kabosa-bosaa tauna ina mampehadingi hai motarima Ngkorana Pue, nodo au mewali irikamu hangkoya.
53003002	Niperapi wori bona Pue Ala mokabahangkai hangko i tauna au kadake hai au mepopeahi-ahi, lawi bara ope-ope tauna mepoinalai.
53003003	Pue Yesu bara mokabaha pekadipuraNa irikamu. Ia ina mopakaroho lalumi hai mampeparaikau hangko i Datu Tokadake.
53003004	Mewali, anti pekadipurana Pue irikamu, ido hai kiisa mpuu kanipeulaina apa au kipaturoakau, hai kiisa wori paturo iti ina nipeulai liliu.
53003005	Kipekakaengaakau bona Pue Yesu moninikau duuna niisa mpuu ahina Pue Ala irikamu, hai bona mantahakau i lalu kapari, nodo kamantahana Kerisitu.
53003006	Halalu, hai kuasa au naweingkai Pue Yesu Kerisitu, kipohawaakau: ineehe nipohintuwua halalumi hampepepoinalai au lohehe mobago hai au bara mampeulai atura au nitarima hangko irikami.
53003007	Niisa mpuu halalu babehiangki, barangkai lohe mobago i tempoki hihimbela hai ikamu hangkoya. Babehiangki iti au hangangaa nipeulai.
53003008	Barangkai maande paande au bara kiholo. Mabaa ba kaindi mobago mantimingkai dati kipamapari katuwomi.
53003009	Katouana, barangkai masala ane merapingkai irikamu. Agayana kiunde kipopaitaakau pandiri au maroa au peisa niula.
53003010	I tempoki mani hihimbela hai ikamu hangkoya, arami hawa au kiwoliakau, kiuli: tauna au lohe mobago, inee rawei paande.
53003011	Tunggaiaki pane kiuli nodo, lawi kihadi bambari au mouli kaaranda tauna i olomi au lohe mobago. Mampesuaki liliuhe urusianda ranganda, hai bara mpuuhe mounde mobago.
53003012	Mewali, hai kuasa au naweingkai Pue Yesu Kerisitu, kipohawaa tauna iti hai kihuweki lalunda bona madotahe mobago mohaoki paandenda.
53003013	Hai ineeke oha-oha mobabehi apa au maroa.
53003014	Ane pandirina, ara tauna au bara raunde mampeulai apa au kiuki i lalu sura ide, nipailaluhe. Ineehe nipogaloa, bona maeahe.
53003015	Agayana ineehe niimba iwalimi. Hangangaa niimbahe nodo halalumi hai niwei wohiraya lolita.
53003016	Batena Pue au peisa moweike roa ngkatuwo. Ido hai mekakaengkai i Pue bona alo-alona Naweikau katinda lalu i paka-pakana. Pue mamporangaikau ope-ope.
53003017	Tabea hangko iriko, Paulu. Kahopoana sura ide kuuki hai tayengku. Idemi lenggena ukingku i lalu ope-ope surangku, bona niisa mpuu kaikona au mouki sura ide.
53003018	Amputa Yesu Kerisitu mowatikau ope-ope.
54001001	Sura ide hangko iriko Paulu, surona Kerisitu Yesu. Iko mewali suroNa moula hawana Pue Ala au mohoremake hangko i huku dosanta, hai moula hawana Kerisitu Yesu au mewali peharunganta.
54001002	Sura ide kupakatu irio Timotiu au kupoana lawi himbela pepoinalainta. Mekakaena i Pue Ala Umanta hai i Kerisitu Yesu Amputa bona Nawatiko, hai Natudungiako ahiNa, hai Naweiko roa ngkatuwo.
54001003	Kuperapi bona oyo maida liliu i Epesu nodo au kuuli hangkoya i peangkaku mai inde i Makedonia. Lawi inditi arahe bahangkia tauna au moanti paturo au sala, hai oyo hangangaa mokontohe bona ineehe moanti liliu paturo au mepakanawo.
54001004	Nukontohe bona ineehe mopailalu liliu lolita au bara tou hai tuntukana pemuleanda au bara ara kahopoana. Lawi tauna au mopailalu liliuhe lolita hai tuntukana iti mombehehe peahe, barahe mampeulai tunggaiana Pue Ala au taisa hangko i pepoinalainta Iria.
54001005	Tunggaiana paturongku ide, bona ikita ope-ope mombepokaahike. Hangangaa mombepokaahike hangko i lalunta au malelaha, hangko i kabulana lalunta hai hangko i kamarohona pepoinalainta i Pue Ala.
54001006	Arahe bahangkia tauna au barapi mampeulai rara ide. Morara ntanihe hangko i rara au manoto, hai mampombehanaingi liliuhe lolita au bara mobundu.
54001007	Mampeinaohe mewali guru Aturana Musa, agayana barahe moisa lempona apa au rapaturo. Rauli, mapandehe mopakanoto lempona Aturana Musa, agayana katouana barahe moisa tunggaiana.
54001008	Taisa mpuu kamaroana Aturana Musa, asala tapake hintoto hai tunggaiana.
54001009	Hangangaa takatuinao tunggaiana Aturana Musa bona tou katapopobunduna. Aturana Musa bara mokambaroa tauna au manoto babehianda. Tunggaiana, bona mokonto tauna au moliungi atura poparenta, tauna au meewa, tauna au barahe mengkoru i Pue Ala, tauna au madosa, tauna au barahe mopailalu agama, tauna au mohaoki pea peundeana lalunda i dunia ide, tauna au mopapate inanda ba umanda, hai topepapate au ntanina.
54001010	Tunggaiana Aturana Musa bona mokonto tauna au mebualosi hai tauna au mobabehi sala nodo au rababehi tobalilo hore tobalilo ba towawine hore towawine. Au rakontoa worihe, tauna au motawani rangana bona rapohawi, tauna au modongko, tauna au mosabiki dongko, hai ope-ope tauna au mobabehi apa au bara hintoto hai paturo au tou.
54001011	Paturo au tou talambi i lalu Ngkora Marasa au hangko i Pue Ala au mahile tuwoNa hai au hintoto ratoya. Ngkora Marasa iti napoinalaiana Pue Ala bona kubambari i ope-ope tauna.
54001012	Kuuli ngkaya kamaroana i Amputa Kerisitu Yesu, lawi Naweina karoho, Napoinalaiana mampopolumao bagoNa, hai Naangkana mewali topobagoNa.
54001013	Hangkoya kupapakoi Yesu hai kupopeahi-ahi mpuu tauna au mepoinalai Iria. Agayana nauri nodo, Ia mampokaahi mpuuna, lawi i tempo iti bara manina mepoinalai Iria hai bara mani kuisa lempona apa au kubabehi.
54001014	Agayana nauri mahile mpuu dosangku, melumbu mani kamahilena ahina Pue Ala. Ia motulungina i sukana kabulana laluNa, alana kupoinalai hai kupokaahi Kerisitu Yesu.
54001015	Manoto mpuu lolita au manguli: "Kerisitu Yesu mai i dunia bona mohorema tomadosa hangko i huku dosanda." Tou mpuu lolita iti hai hintoto tapoinalai. Hai hangko i ope-ope tomadosa, ikomi ide au melumbu dosangku.
54001016	Nauri nodo, mia-mia ahina Pue Ala iriko, bona i lalu katuwongku au melumbu kamadosangku ide, tongawa kangkalangana kasabarana Yesu Kerisitu. Mewali, i lalu katuwongku ide, tongawa mpuumi ahina Pue, alana iko mewali pandiri i ope-ope tauna bona mepoinalai worihe i Yesu hai molambihe katuwo maroa au bara mokahopoa.
54001017	Hintoto mpuu tabila hai tatoya Pue Ala, Datunta au moparenta duuna kamahae-haea, au bara ara kapatena, au bara raita, hai au bara ara kasimbelana. Hintoto tabila hai tapakahile hangaNa duuna kamahae-haea.
54001018	Timotiu, anangku! Nupeulai paturongku au kuwoliako ide. Nukatuinao lolitanda tauna au motadulakoiko i lalu pepoinalaimu, au mopakaroho lalumu hai au mopaturoko. Nupailalu paturonda iti, bona maroho pampopolumaomu bago au nukingki nodo hadua surodado au keate mombeala.
54001019	Mantahako i lalu pepoinalaimu, hai nubabehi liliu babehia au maroa hangko i kabulana lalumu. Ara bahangkia tauna au mosapuaka ope-ope paturo ide, alana marugi pepoinalainda.
54001020	Arahe rodua au marugi pepoinalainda iami Himeneus hai Aleksander. Au rodua iti kuhuhuhe i kuasana Datu Tokadake bona molambihe pehuku datihe mopakoi kuasana Pue Ala.
54002001	Nguru-nguruna, kuperapi mpuu bona ope-ope tauna au mepoinalai i Pue Yesu moore pekakaenda, pamperapinda hai poulinda ngkaya kamaroana i Pue Ala. Hangangaa tapekakaengaahe ope-ope tauna,
54002002	ope-ope datu hai ope-ope topoparenta. Hangangaa tapekakaengaahe topoparenta, bona maroa katuwonta hai bara ara tauna au mampopeahi-ahike, bona peisake menomba i Pue Ala hai mobabehi liliuke babehia au hintoto rabila ranganta.
54002003	Maroa ane mekakaeke nodo, lawi iti au naunde Pue Ala au mohoremake hangko i huku dosanta.
54002004	Lawi peundeaNa bona ope-ope tauna tehorema hangko i huku dosanda, hai moisa paturo au tou.
54002005	Hadua pea Pue Ala, hai hadua wori Topetanga-tangai au mopahintuwu Pue Ala hai manusia. Topetanga-tangai iti, manusia wori, iami Kerisitu Yesu.
54002006	Ia mohuhu wataNa rapapate mohuru dosanda ope-ope tauna. Iti Nababehi i tempo au napakanoto Pue Ala, bona tongawa irikita peundeana Pue Ala mohorema ope-ope tauna hangko i huku dosanda.
54002007	Ido hai naangkamona Pue Ala mewali suroNa. Ia motuduna mopahawe bambari iti i tauna au barahe to Yahudi. Natuduna mopaguruhe paturo au tou, bona mepoinalaihe i Yesu. Tou mpuu au kuuli ide, barana modongko.
54002008	Peundeaku bona ane mamingguke ba iumba pea, tobalilo hangangaa mekakae. Hai ane mekakaehe, hangangaa malelaha lalunda, hai barahe peisa mosisala ba masodo.
54002009	Nodo wori towawine. Towawine hangangaa mopake hampi au hintoto, moula ada au maroa. Ineehe mobubungai hampinda bona ratoyahe ranganda, ineehe mampopengaa-ngaa weluanda, ineehe mopake bulawa ba mutiara hai hampi-hampi au masuli.
54002010	Aginami towawine ratoya anti babehianda au maroa, nodo au hintoto i towawine au mengkoru i Pue Ala.
54002011	Towawine hangangaa mandii mampehadingi paturo hangko i lalunda au mengkaiwoi.
54002012	Bara kupaliu towawine mopaturo tobalilo ba moparentaihe. Hangangaa mandii-ndii peahe mampehadingi.
54002013	Lawi au nguru-nguruna napopewali Pue Ala, iami Adama, hangko Hewari.
54002014	Bara Adama au naakalangi Datu Tokadake, agayana Hewari au naakalangi, alana moliungi parentana Pue Ala.
54002015	Ido hai towawine hangangaa mantodiha kapari i poananda. Agayana nauri nodo, molambi worihe katuwo maroa ane mepoinalai liliuhe i Pue, mampokakaya liliuhe ranganda, hai malelaha tuwonda moula ada au maroa.
54003001	Tou mpuu lolita au manguli node: tauna au mampeinaohe motadulakoi to Sarani mohaoki bago au maroa.
54003002	Ido hai hadua tadulakonda to Sarani hangangaa au bara ara kamasalana. Hangangaa hadua pea towawinena, hai hangangaa nabuku morempeki peundeana laluna au kadake. Hangangaa manoto laluna hai maroa adana. Hangangaa matana ane motorare. Hangangaa naisa mepaturo.
54003003	Bara peisa au malangu-langu ba au paka mobungka. Hangangaa au maalusu poantina, au mohintuwu hai rangana, hai au bara mohaoki pea doi.
54003004	Hangangaa naisa mokadipura maroa tauna au maida i lalu souna, hai anana hangangaa mengkoruhe i tosaenda hai mebilahe.
54003005	Lawi ane ara hadua tauna au bara naisa mokadipura tauna i lalu souna, bara wori nabuku mokadipura halaluna hampepepoinalai.
54003006	Ane ara hadua tauna au hangko mepoinalai i Pue Yesu, ia bara peisa raangka mewali tadulakonda to Sarani, dati mampemahile, alana molambi pehuku nodo au rahukua Datu Tokadake.
54003007	Kaliliuana, hadua tauna au motadulakoi to Sarani hangangaa au bara ara kamasalana i peitanda tauna au barahe to Sarani. Lawi ane ia nakelo Datu Tokadake alana manawo, kahopoana ina rakakabosai tauna.
54003008	Poantinda tauna au rapilei medurei i lalu bagona Pue hangangaa nodo wori. Hangangaa manoto babehianda hai au hintoto rabila. Bara peisa au mobatantimalihe ba au malangu-languhe ba au mohaoki peahe doi.
54003009	Hangangaa motarima mpuuhe paturo au napahaweake Pue Ala, hai mampeulaihe paturo iti hangko i kamalelahana lalunda.
54003010	Ane ara hadua tauna au mampeinao mewali topobago au medurei i lalu bagona Pue, niparesa hampai babehiana, hai ane bara masala, hangko peisari raangka mewali topobago.
54003011	Nodo wori towawinenda, hangangaa manoto babehianda hai au hintoto rabila. Bara hintoto ane moanti-antihe lolita. Hangangaa moisahe morempeki peundeana lalunda au kadake, hai hangangaa rapoinalai i paka-pakana.
54003012	Topobago au medurei i lalu bagona Pue, hangangaa hadua pea towawinena, hai hangangaa moisahe mokadipura maroa ananda hihimbela hai tauna au maida i lalu sounda.
54003013	Ane maroa pokingkinda bagona Pue, ina rabilahe tauna, hai ina tetambai kapebainda mopahawe pepoinalainda i Kerisitu Yesu.
54003014	Timotiu, ara mpuu tunggaiaku lao mosondakiko. Agayana nauri nodo, kuukiako sura ide,
54003015	bona ane rapana mahae manina hangko hawe, nuisa babehia au hintoto i ope-ope taunana Pue Ala. Lawi ikita ide, menombake i Pue Ala au tuwo duuna kamahae-haea. Ikita au mokingki paturo au tou au hangko i Pue Ala. Maroho mpuu pepoinalainta i paturo iti, hai takampai paturo iti bona dati ara au mobaliki.
54003016	Maroa ntepuu paturo au tapeulai anti pengkoruta i Pue Ala. Hangkoya paturo iti bara raisa tauna, agayana ide-ide natudungiaamoke Pue Ala. Lawi idemi au tapoinalai: Kerisitu iami au mewali manusia, au napakanoto Inao Malelaha, hai au raita malaeka. BambariNa rapahawe i tauna au bara manihe moisa Pue Ala, hai Ia rapoinalai tauna i humalele dunia, hai naore Pue Ala lao i suruga i lalu peawaNa.
54004001	Inao Malelaha manguli i kanoto-notoana: i alo au ina hawe, arahe tauna au ina mousuli hangko i pepoinalainda i paturo au tou. Ina mengkoruhe i kuasa au menawo-nawo hai mampeulaihe paturo au hangko i seta.
54004002	Paturo iti rapahawe tauna au mepakanawo. Lolitanda bara himbela hai babehianda. Makaindi lalunda; barapi raisa maea ane mobabehihe babehia au kadake.
54004003	Mopaturohe tauna bona ineehe motambi hai inee maande apa au rapalia. Katouana ope-ope paande iti napopewali Pue Ala bona raande tauna au mepoinalai i Kerisitu hai au moisahe paturo au tou. Peisa taande hai tauli ngkaya kamaroana i Pue Ala.
54004004	Lawi maroami ope-ope au napopewali Pue Ala, bara ara au rapalia ane tatarima hai tauli ngkaya kamaroana i Pue Ala.
54004005	Moula Ngkorana Pue Ala, ope-ope peisa taande, hai tapekakaengaa wori bona Nawatiake.
54004006	Ane nupaturo ope-ope ide i halalunta hampepepoinalai, ina mewaliko topobagona Kerisitu Yesu au maroa. Hai ina maroho mpuu lalumu anti Ngkorana Pue Ala au tapoinalai hai paturo au maroa au mahaemi nupeulai.
54004007	Inee nutende tempomu moparesa lolita au bara tou hai au moanti peake moula peundeana lalunta au kadake. Agina nupakaroho lalumu mengkoru i Pue Ala.
54004008	Lawi ane tapakaroho watanta, haodi pea pobunduana. Agayana ane tapakaroho lalunta mengkoru i Pue Ala, ngkaya pobunduana, lawi pengkoruta i Pue Ala moanti pewati i katuwonta maroa ide-ide maroa i alo au ina mai.
54004009	Tou mpuu lolita ide. Hangangaa tapoinalai mpuu.
54004010	Idomi hai mobagoke mantimi, lawi mepoinalaike i Pue Ala au tuwo duuna kamahae-haea hai au mohorema ope-ope tauna, pelumbunami tauna au mepoinalai.
54004011	Ope-ope au kuuliangaako ide, nupaturoahe hai nuhawaahe bona rapeulai.
54004012	Nauri mangura maniko, hintotoko rabila tauna. Hangangaa mewaliko pandiri i halalunta hampepepoinalai i lalu pololitamu, babehiamu, kamaahimu i rangamu, pepoinalaimu i Pue, hai katuwomu au malelaha.
54004013	Hangko damanina hawe, hangangaa nubasa liliu Sura Malelaha i halalunta hampepepoinalai. Hangangaa nupakaroho liliu lalunda hai nupaturohe.
54004014	Inee nukabaha bagomu au hangangaa nupopolumao moula kapande au naweiko Inao Malelaha. Oyo rawei kapande iti i temponda tadulakonda to Sarani moona tayenda i tanoanamu mopahawe lolita hangko i Pue Ala kana irio.
54004015	Ope-ope bagomu hangangaa nupopolumao hangko i lalumu mpuu, bona tongawa i ope-ope tauna kamaroa-roaami pobagomu i Pue.
54004016	Nukampai babehiamu, hai nukampai wori paturomu. Nupobago liliu ope-ope ide, bona molambiko katuwo maroa, nodo worihe tauna au mampehadingi paturomu.
54005001	Ane nupaturo hadua tobalilo au matinuwu hangko irio, ineeko makasara. Agina nupamaalusu lolitamu mokambaroa; nuimba mpuu umamu. Anantomoane, nuimbahe halalumu.
54005002	Towawine au matinuwu hangko irio nuimbahe inamu, hai towawine au mangura hangko irio nuimbahe adimu; nupamaroa mpuu ope-ope babehiamu irihira.
54005003	Ane arahe towawine au bemba, au meahi-ahi mpuu tuwonda, hangangaa tabila hai takadipura wohiraya.
54005004	Agayana ane tobemba au ara anana ba ampuna, anana hai ampuna iti hangangaa nupaturohe kana i rara mokadipura tinanda bona mohurungihe kamaroana tosaenda. Lawi iti au mopamatana laluna Pue Ala.
54005005	Ane ara tobemba au meahi-ahi mpuu tuwona, lempona tuwo sadudua, bara ara au mokadipura. Batena mepoinalai pea i Pue Ala, hangaloa hambengia mekakae i Pue Ala.
54005006	Agayana tobemba au mohaoki peahe katana-tana, nuimbahe mate i lalu pepoinalainda, naurihe tuwo mani.
54005007	Nupahaweahe paturongku ide i halalunta hampepepoinalai, bona bara masala babehianda.
54005008	Lawi ane ara hadua tauna au manguli maroa pepoinalaina i Pue Ala, agayana bara mokadipura halaluna hai tinana, babehiana iti mosapuaka pepoinalaina. Melumbu kakadakena hangko i tauna au bara mepoinalai i Pue Ala.
54005009	Tobemba au peisa rapopesua hanganda i lalu sura tobemba bona ratulungi hangka topepoinalainda, batena pea tauna au node: tinuwunda bara makura hangko i ini pulona parena hai au hambela pea motambi.
54005010	Hangangaa au manoto babehianda, pandirina: mokadipura maroahe ananda, matanahe motarima torare i sounda, motulungihe halalunda hampepepoinalai, mokadipurahe tauna au i lalu kapari, hai mobabehihe hinangkana bago au maroa.
54005011	Ane tobemba au mangura, inee rauki hanganda i lalu sura tobemba. Lawi ane ara mani peundeana lalunda motambi, batenda ina motambi. Kahopoana masalahe lawi moliungihe dandinda i Kerisitu kadandapi ina motambi.
54005013	Mewali, ane mangura manihe, inee rauki hanganda i lalu sura tobemba. Lawi biasana lohehe mampopolumao bagonda au hintoto i lindona Pue, hai mesonda-sonda liliuhe i sounda ranganda. Hai bara iti peari, agayana moanti-anti worihe lolita i ranganda. Raunde peami mampesuaki urusiana ranganda, hai mopahawe liliuhe lolita au bara totona rahowara.
54005014	Ido hai kuuli, tobemba au mangura mani, agina motambi hulehe, moanahe, hai mokadipura maroahe tauna au i lalu sounda, bona dati ara raranda iwalinta mokakabosaike au meula i Kerisitu.
54005015	Lawi arahe tobemba au barapi mampeulai peundeana Kerisitu, mampeulairihe peundeana Datu Tokadake.
54005016	Ane arahe to Sarani au ara tinanda au bemba, agina ihira au mokadipurahe. Bara maroa ane ope-ope halalunta hampepepoinalai hangangaa mokadipura tobemba iti. Lawi halalunta hampepepoinalai hangangaa mokadipura tobemba au meahi-ahi mpuu tuwonda au barapohe ara mokadipura.
54005017	Tadulakonda to Sarani au maroa petadulakoinda, hintoto mpuuhe rawei peadai au rombela hangko i tauna ntanina, pelumbunami tadulako au mepaturo hai au mopahawe Ngkorana Pue.
54005018	Lawi i lalu Sura Malelaha teuki node: "Inee raboke hume japi ane tanganda rapopobago." Hai teuki wori: "Topobago hangangaa rawei saronda."
54005019	Ane ara hadua tadulakonda to Sarani au rasalai tauna, inee liliu nutarima pesalainda. Ane ara rodua ba talu tauna au mosabiki katouna kamasalana, hangko peisari nutarima.
54005020	Ane ara mpuu salana, nukambaroa i lindonda ope-ope halalunta hampepepoinalai, bona langahe mampeulai babehiana.
54005021	Kuwei mpuuko lolita ide Timotiu, bona nupeulai ope-ope hawangku ide, hai ineeko mampopontani tauna. Pue Ala hai Kerisitu Yesu hai malaekaNa au tepilei mampetiroke.
54005022	Ineeko hoholiga moangka tauna mewali tadulakonda to Sarani, bona dati oyo au mohuru ane mobabehihe dosa. Nuparesa hampai babehianda, hangko nudampari tayemu i waanda bona nuangkahe mewali tadulakonda to Sarani. Maroa-roako bona manoto liliu babehiamu.
54005023	Ineeko maenu owai au bula pea. Agina nugalo haodi hai anggoro, lawi kuisa doko mahai taimu.
54005024	Arahe tauna, au kehapiri bara mani rapohuda-hudaa kara-karanda, tongawami kamadosanda. Ara worihe tauna au bara mani taisa dosanda. Ane roo rapohuda-hudaa kara-karanda, hangko taisari.
54005025	Nodo wori, arahe tauna au manoto mpuu kamaroana babehianda. Hai ara worihe tauna au bara raisa ranganda babehianda au maroa, agayana i alo au ina mai babehianda au maroa iti ina raisa tauna, lawi babehianda au maroa bara peisa tewuniangi.
54006001	Ane halalunta hampepepoinalai au hawi tuwonda, nupaturohe bona mobilahe hai mampeulaihe ampunda i hinangkana, bona dati ara hadua tauna au mopakoi hangana Pue Ala ba mosapuaka paturonta.
54006002	Ane to Sarani ampunda, bara hintoto ane hadua hawi manguli node: "Bara paraluu kupeulai hawana, lawi iami halalungku i lalu hangana Pue." Agina napamaroari kanapopolumaona bagona ampuna, lawi ampuna au napobagoa iti iami halaluna hampepepoinalai au napokaahi. Nupaturohe tauna hai nupakaroho lalunda hai ope-ope au kuuli ide.
54006003	Arahe au moanti paturo au mosisala hai paturonta. Barahe mampoinalai paturo au tou hangko i Amputa, Pue Yesu Kerisitu. Barahe mampoinalai lolita au mopaturoke bona mengkoruke i Pue Ala.
54006004	Tauna iti mengkamapande peahe, barahe moisa apa-apa. Peundeanda, bona mombehehe liliuhe hai mohaoki peahe posisisala i lolita. Anti paturonda iti, ido hai bosa tauna mahinahe, mobungka-bungkahe, mekakabosaihe, mesalaihe,
54006005	hai mombehehe hai ranganda. Pekirinda tauna iti barapi maroa, barahe moisa paturo au tou. Rauli, peisahe molambi rasi hangko i poagamanda.
54006006	Katouana, poagamanta moanti rasi au mahile, asala tapohandaka apa au ara irikita.
54006007	Lawi i kahaweanta i dunia ide, bara ara au taanti mai. Nodo wori i pesuleanta, bara ara au ina taanti mesule.
54006008	Mewali, ane arami paandeta hai pehampita, handami.
54006009	Agayana meahi-ahi katuwonda tauna au mampeinaohe mewali pebuku. Mamurahe tekelo mobabehi dosa; teheahe hai ngkaya peundeana lalunda au kadake. Peundeana lalunda iti bara mobundu, moanti peahe i kamarugi. Kahopoana, tauna au mampeinaohe mewali topebuku manawohe i lalu dosa, alana molambi mpuuhe rugi.
54006010	Lawi ane mampokaeluke doi, itimi au mopaara ngkaya pakana babehia au kadake. Ara mpuu tauna au mohaoki liliuhe doi, alana mehupehe hangko i pepoinalainda, hai narumpahe mampopengaa kapari.
54006011	Agayana oyo Timotiu, hawinamoko Pue Ala. Nupakarao tuwomu hangko i ope-ope babehia au nodo. Nupari-pari mampeulai babehia au manoto. Mengkoruko i Pue Ala. Nupakaroho pepoinalaimu i Kerisitu hai kamaahimu i rangamu. Mantahako i lalu kapari. Nupamaalusu poantimu i rangamu.
54006012	Inee nukabaha peulami i pepoinalainta, hai nupakaroho pepoinalaimu moula rara ngkatuwo au maroa duuna kamahae-haea. Lawi itimi tunggaiana Pue Ala mokakioko mewali topeguruNa, bona molambiko katuwo maroa. Ia mokakioko mewali topeguruNa, hai i lindonda tauna bosa nupakanotomi pepoinalaimu i Pue Yesu.
54006013	Mewali, idemi paturongku irio Timotiu. Kuweiko lolita i lindona Pue Ala au mopatuwo hinangkana, hai i lindona Kerisitu Yesu au mopahawe notoNa i Pontiu Pilatu.
54006014	Kuweiko lolita bona nupeulai ope-ope hawa ide dati ara kamasalamu duuna hawe hule Amputa Yesu Kerisitu
54006015	i tempona au napakanoto Pue Ala moula peundeaNa. Batena pea Ia au makuasa hai au hintoto ratoya. Iami Datu hangko i ope-ope datu, Pue hangko i ope-ope pue.
54006016	Batena pea Ia au bara ara kapateana. Ia maida i lalu kamabaana au meawa ntepuu. Bara ara hadua au peisa mohungkuki ba moita Ia, lawi Ia bara raita. Batena pea Ia au hintoto rabila hai au hintoto moparenta duuna kamahae-haea. Amin.
54006017	Ane tauna au pebuku i lalu dunia ide, nupaturohe bona ineehe mampemahile hai ineehe meharunga i anu-anu dunia, lawi anu-anu dunia peisa marugi. Agina mepoinalaihe i Pue Ala au moweike ope-ope pewati au bara ara hokana. Iami au tapokatana.
54006018	Nuweihe lolita bona manoto liliu babehianda, motulungihe ranganda, matanahe mowei ba apa-apa i ranganda, hai maroa lalunda.
54006019	Lawi ane nodo babehianda, peisa tauli: morampuhe anu-anu au maroa i lalu suruga, au peisa rapoinalai i alo pobotusi, bona molambihe katuwo au maroa mpuu.
54006020	Timotiu, Pue Ala mampoinalaiako moanti paturo au manoto. Mewali, nukingki maroa paturo iti, bona dati ara au mobaliki. Nukaraohihe tauna au moanti lolita au bara ara tunggaiana hai tauna au moewako hai paturonda au bara manoto. Rauli, ara kapandenda, agayana bara tou.
54006021	Katouana tauna au mampeulai paturonda iti, mehupemohe hangko i pepoinalainda i Yesu. Pue mowatikau ope-ope.
55001001	Sura ide au hangko iriko Paulu, kupakatu hawe irio Timotiu, anangku au kupokaahi. Moula peundeana Pue Ala, Naangkamona mewali surona Kerisitu Yesu, bona moantina Ngkora Marasa i ope-ope tauna. I lalu Ngkora Marasa iti, Pue Ala modandi node: hema au mepoinalai i Kerisitu Yesu, batena molambi katuwo maroa au bara mokahopoa. Mekakaena i Pue Ala Umanta hai i Amputa Kerisitu Yesu, kuperapi bona Nawatiko, hai Napatongawaako ahiNa, hai Naweiko roa ngkatuwo.
55001003	Nguru-nguruna, kuuli ngkaya kamaroana i Pue Ala au kupenombai hangko i kabulana lalungku, nodo penombanda toiyorungku hangkoya. Manguli liliuna ngkaya kamaroana i Pue Ala anti kaoyona Timotiu. Kukabelai liliuko i lalu pekakaengku, maroa mabaa ba kaindi.
55001004	Kukatinao poleleana owai matamu i pogaanta. Mabilana irio, ido hai kupeinaoko kuita, bona handa kamatanangku.
55001005	Kuuli ngkaya kamaroana i Pue Ala, lawi kuisa pepoinalaimu i Pue Yesu hangko i lalumu mpuu. Nguru-nguruna totuamu Lois hai inamu Eunike mepoinalaihe i Yesu. Hai kuisa pepoinalaimu batena ina moula pepoinalainda inamu hai totuamu.
55001006	Mewali, Timotiu! Kupopaingaako bago au naweiko Pue Ala hangkoya, i tempona kuona tayengku i tanoanamu moangkako mewali tadulakonda to Sarani. Ido hai kuperapi bona nupakaroho mpuu lalumu, bona nupopolumao liliu bagomu iti.
55001007	Ineeko langa mampopolumao bagomu, lawi ane langake, kalanga iti bara hangko i Pue Ala. Lawi Pue Ala moweike Inao Malelaha, bona molambike karoho mampopolumao bago au Naweike, mampokaahike ranganta hai morempekike peundeana watanta.
55001008	Ido hai kuweiko lolita bona ineeko maea mewali sabina Pue Yesu, hai inee woriko maea manguli kaikona rangamu nauri ratarungguna. Iko ide ratarungguna lawi mopahawena Ngkorana Pue. Mewali oyo wori hangangaa masilolonga mohalea kapari anti pobagomu moanti Ngkora Marasa. Pue Ala au moweiko roho mohalea kapari iti.
55001009	Ia mohoremamoke hangko i huku dosanta hai mokakioke mewali taunaNa au malelaha. Barake Nahorema hai Nakakio Pue Ala anti babehianta au maroa. Iti Nababehi anti kabulana laluNa moula tunggaiaNa. Lawi hangko damani dunia ide rapopewali, arami tunggaiana Pue Ala mopahintuwuke hai Kerisitu Yesu anti kabulana laluNa.
55001010	Hai ide-ide, Napatongawaa mpuumoke kabulana laluNa, lawi hawemi Kerisitu Yesu au mohoremake hangko i huku dosanta. Yesu monangi kapate. Lempona: kehapirike mate, ane mepoinalaike i Ngkora Marasa, Yesu ina mopatuwo huleke hai Naweike katuwo au bara ara kahopoana.
55001011	Ido hai Naangkamona Pue Ala mewali surona Pue Yesu, bona iko mopahawe Ngkora Marasa ide i tauna hai mopaguruhe bona mepoinalaihe i Yesu.
55001012	Mewali, anti pobagongku moanti Ngkora Marasa iti, ido hai molambina kapari duuna ratarungguna. Agayana nauri nodo, barana maea. Lawi kuisa kahemana au kupoinalai, hai kupoinalai kaIana au ina mokadipurana, hai batena manoto i lalungku kamakuasaNa mokadipurana duuna hawe i alo pobotusi kahopoa dunia.
55001013	Timotiu! Kupopaingaako paturo au nuhadimi hangko iriko. Paturo au tou iti hangangaa nupeulai. Inee nukabaha pepoinalaimu i Kerisitu Yesu. Hangangaa nupokaahi hangka rangamu anti pohintuwumu hai Yesu.
55001014	Pue Ala mampoinalaiake moanti paturo au tou. Mewali, anti kuasana Inao Malelaha au maida i lalunta, nukampai maroa paturo iti; inee nupogiangaa tauna ntanina mobaliki.
55001015	Nuisa mpuu, hangko i ope-ope to Sarani i propinsi Asia, ina barapi ara au hihimbela hai iko. Himadangkuhe mopalehimona, tepesua Figelus hai Hermogenes.
55001016	Agayana ane Onesiporus, bosami belana mopalindona. Lawi nauri ratarungguna, bara maea mesonda iriko. Kahawena inde i Roma, napari-pari mohaokina, duuna napohidupaana. Hai nuisa kangkayana petulungina iriko hangkoya tangangku i Epesu. Mekakaena i Pue, kuperapi bona Nawati ope-ope halaluna Onesiporus, hai bona ahiNa Napatongawa i Onesiporus i alo pobotusi kahopoa dunia.
55002001	Mewali, Timotiu anangku! Nupakaroho mpuu lalumu hangko i karoho au tahumba hangko i Kerisitu Yesu moula kabulana laluna Pue Ala.
55002002	Hangkoya nuhadi mpuumi ope-ope paturongku, hai bosa wori tauna au mosabiki hai mampehadingi paturongku iti. Mewali, paturo iti hangangaa nupahawea worihe tauna au peisa rapoinalai hai au moisa mopaguru tauna ntanina.
55002003	Hangangaa masilolonga woriko mohalea kapari hihimbela hai iko, anti pobagomu i Kerisitu Yesu. Tauna au mampopolumao bagona Pue peisa rapandiri nodo hadua surodado. Hadua surodado hangangaa mampeulai liliu hawana tadulakona. Kehapiri molambi kapari, bara mengkaroo. Hai bara wori mokadipura liliu urusiana haduduana, lawi mampeinao mopakatana laluna tadulakona.
55002005	Nodo wori, tauna au mampopolumao bagona Pue peisa rapandiri nodo hadua tauna au mombembeta i hambua wadi. Ia hangangaa mampeulai atura-atura powadi, lawi ane bara napeulai, bara ina molambi parasee.
55002006	Hai tauna au mampopolumao bagona Pue peisa rapandiri nodo hadua topobonde. Ane ia madota mobago, batena ia au nguru-nguruna moande wua tuda-tudana.
55002007	Nupailalu paturongku ide, lawi Pue ina mopakanoto lalumu bona nuisa ope-ope.
55002008	Haleamide kapari, hai nukatuinao Yesu Kerisitu, Datu Topehompo, pemuleana Datu Daudi, au tuwo hule hangko i kapate. Itimi ihi Ngkora Marasa au kuanti.
55002009	Anti kakupahawena Ngkora Marasa, ido hai narumpana kapari, duuna rahiluna inde i lalu tarunggu nodo hadua tauna au kadake. Agayana Ngkorana Pue Ala bara tehilu.
55002010	Ido hai kubuku mohalea ope-ope kapari ide. Nauri rapopeahi-ahina, kubambari liliu Ngkorana Pue Ala, bona tauna au Napilei ina mampehadingi hai mampoinalai Ngkora Marasa iti duunda molambi katuwo maroa hai katuwo au merae au bara mokahopoa anti pohintuwunda hai Kerisitu Yesu.
55002011	Nuhaleami kapari, lawi tou mpuu lolita kana i Yesu au manguli: Ane mateke hihimbela hai Ia, ina tuwo worike hihimbela hai Ia.
55002012	Ane sabarake mohalea kapari anti peulanta Iria, ina moparenta worike hihimbela hai Ia. Agayana ane tasapuaka peulanta Iria, ina Nasapuaka wori kaikitana taunaNa.
55002013	Kehapiri takabaha pepoinalainta Iria, Ia ina mopabukei liliu ope-ope dandiNa irikita, lawi nodomi poantiNa au bara peisa tebaliki.
55002014	Timotiu! Ope-ope au kuuli ide hangangaa Nupopaingaahe. Weihe lolita i lindona Pue Ala bona ineehe mampombehanaingi rara agama. Lawi pombembehanai iti bara mobundu i lalu katuwonta, agayana mopakarugi pea pepoinalainda tauna au mampehadingi.
55002015	Agayana oyo Timotiu, nupahawe paturo au tou i kanoto-notoana. Nupakaroho mpuu pampopolumaomu bago iti, datiko maea. Ane nubabehi nodo, Pue Ala ina mampokatana bagomu hai moimbako nodo topobagoNa au maroa.
55002016	Ineehe nupohintuwua tauna au moanti lolita au bara mobundu. Lawi paturonda iti bara moanti tauna i katuwo au malelaha, agayana moantirihe karao hangko i Pue Ala.
55002017	Paturo iti nodo haki au melelehi hai au mopakadake katuwonda tauna bosa. Himeneus hai Filetus, ihira iti au moanti paturo au kadake.
55002018	Mehupehe hangko i paturo au tou, rauli liumi pearonda ope-ope tauna au mate. Paturonda au sala iti mopawuli peahe bahangkia tauna, alana barapi mobundu pepoinalainda.
55002019	Agayana nauri nodo, Ngkorana Pue Ala batena tou hai batena rapoinalai. Ngkorana Pue Ala rapandiri nodo hambua watu au bara peisa rakakalea. I lalu Ngkorana Pue Ala teuki node: "Pue moisa hema au Napilei mewali anaNa," hai, "Hema-hema au mopangaku kaYesuna Ampunda, hangangaa mokabahahe babehianda au kadake."
55002020	I lalu sou au mahile, ara ngkaya pakana parewa. Ara parewa au maroa, pandirina ara au rababehi hangko i bulawa hai salaka. Ara wori au rababehi hangko i kau ba tampo polo. Au maroa, rapake i kahawena torare au rabila. Au bara maroa, rapake alo-alona.
55002021	Mewali, ane takabaha babehianta au kadake, ikita mewali nodo parewa au maroa, au rapake mobila torare. Lempona, mewalike topobago au malelaha hai au mobundu i Pue, hai masilolonga mpuuke mampopolumao hinangkana bago au maroa.
55002022	Ido hai kuweiko lolita, Timotiu, inee nupeulai peundeana lalumu nodo au biasa i tauna au mangura mani. Nupari-pari mampeulai babehia au naunde Pue. Nupakaroho pepoinalaimu i Pue hai kamaahimu i rangamu. Mohintuwuko hai ope-ope tauna au mekakaehe i Pue hangko i kabulana lalunda.
55002023	Arahe tauna au mampombehanaingi liliu paturo au bara mobundu, agayana bara mani manoto i lalunda paturo au tou. Inee nupesuaki pombembehanainda iti, lawi nuisa paturo iti mopaara pea posisala.
55002024	Hai bara hintoto ane ikita au mewali hawina Pue bara mohintuwu hai ranganta. Hangangaa tapamaalusu poantita i ope-ope tauna. Hangangaa mapandeke mepaturo, hai sabarake.
55002025	Ane arahe tauna au moewake, hangangaa tapamaalusu lolitanta mokambaroahe, babila naweihe Pue katepaka menoso hangko i peewanda. Lawi ane menosohe, ina moisahe paturo au tou duuna manoto lalunda hai tekabahahe hangko i kuasana Datu Tokadake au mopari-parihe mampeulai peundeana.
55003001	Bona nuisa, i alo-alo au ina mai, masusa katuwonta i dunia, lawi kadake mpuu babehiana manusia.
55003002	Bosa tauna ina mampokakaya pea watanda, mampeinaohe mewali topebuku, mampopetoyahe, mampemahilehe, hai mopakoihe ranganda. Barahe mengkoru i tosaenda, barahe moisa manguli ngkaya kamaroana i Pue Ala, barahe meula Iria,
55003003	barahe maahi, hai barahe mohintuwu. Mokakabosai liliuhe ranganda, barahe morempeki peundeana watanda, masekehe, hai mokahihihe apa pea au maroa.
55003004	Mopakanawohe ranganda, bara karao pampekirinda, hai mengkaiwongkohe. Barahe mampeulai peundeana Pue Ala, mampeulai peahe peundeana watanda.
55003005	Ane babehianda raita ranganda, mampeulai mpuuhe atura-atura agama nodohe tauna au mengkoru i Pue Ala, agayana rasapuaka peari kuasana Pue Ala au peisa mobaliki lalunda. Ineehe nupogaloa tauna au nodo babehianda.
55003006	Arahe au moanti paturo au sala i sounda ranganda, hai mopakanawohe towawine au malede, bona towawine iti mampoinalai paturonda. Towawine iti, ngkaya ntepuu dosanda, hai ngkaya pakana peundeana lalunda au mokuasaihe.
55003007	Raunde mampehadingi liliu paturo, agayana barahe moisa i lalunda paturo au manoto au hangko i Pue Ala.
55003008	Guru au mepakanawo iti, kadake pekirinda, hai pepoinalainda barapi ara, alana Pue Ala mosapuakahe. Ihira moewa paturo au tou, nodo Yanes hai Yambres au moewa nabi Musa i tampo Masiri hangkoya.
55003009	Yanes hai Yambres iti, bara rabuku moewa kuasana Pue Ala au ara i Musa. Apa au mewali irihira, ina mewali wori i guru au mepakanawo i tempo ide. Bara rabuku moewa paturo au tou, lawi kantulinda batena raisa ope-ope tauna.
55003010	Agayana oyo Timotiu, lawi mahaemoko kuporanga, nuisa mpuumi paturongku hai babehiangku hai tunggaiana lalungku. Nuita mpuumi pepoinalaingku, kasabarangku, kamaahingku, hai kamantahaku i lalu kapari.
55003011	Nuita mpuu kamantahaku i pepopeahi-ahi hai kapari au morumpana i kota Antiokia, i Ikonium hai i Listra. Rumihi mpuu kapari iti! Agayana Pue mokabahana hangko i hinangkana iti.
55003012	Taisami: ope-ope tauna au meula i Kerisitu Yesu hai au mengkoru i Pue Ala batena ina rapopeahi-ahi.
55003013	Agayana tauna au kadake hai au modongko, ina tetambai kakadakena babehianda. Mopakanawohe ranganda hai paturonda au sala, agayana tepakanawo worihe.
55003014	Agayana oyo Timotiu, hangangaa nukingki liliu paturo au roomoko rapaturoa hai au nupoinalaimi. Hai nuisa katouna paturo iti, lawi nuisa kahemanda au mopaguruko.
55003015	Hai hangko i kaanangkoimu, nuisami apa au teuki i lalu Sura Malelaha. Sura Malelaha iti au peisa mopakanoto lalunta duuna mepoinalaike i Kerisitu Yesu hai tehoremake hangko i huku dosanta.
55003016	Ope-ope au teuki i lalu Sura Malelaha, rauki moula kamanotona Pue Ala, hai mobundu irikita bona peisake mopahawe paturo au tou, moewa paturo au sala, mopakaroa babehia au kadake, hai mopaguru tauna bona manoto babehianda.
55003017	Anti Sura Malelaha, handa karaparewainda ope-ope tauna au mengkoru i Pue Ala bona mampopolumaohe hinangka bago au maroa.
55004001	Timotiu! Paturongku ide kupahawe hangko i lalungku mpuu. Ane Pue Yesu hawe hule i dunia ide, Ia ina moparenta nodo hadua Datu, hai mampohuda-hudaa kara-karanda ope-ope tauna, maroa au tuwo mani, maroa au matemi. Ido hai i lindona Pue Ala hai Kerisitu Yesu kuweiko lolita ide:
55004002	Nupahawe liliu Ngkorana Pue Ala. Hangangaa masilolonga mpuuko mopahawe NgkoraNa i tempo au maroa ba i tempo au mapari. Nukambaroahe au moanti paturo au sala, nukontohe au kadake babehianda, hai nupakaroho lalunda halalumu hampepepoinalai bona maroa babehianda. Hangangaa sabara liliuko mopaguruhe.
55004003	Lawi i alo-alo au ina mai, tauna barapohe ina mounde mampehadingi paturo au tou. Ina mohaokihe guru-guru au mopaturohe lolita au mopakatana pea lalunda, bona peisahe mampeulai apa peundeana lalunda.
55004004	Mengkantulihe ane mohadihe paturo au tou, hai matanahe ane mampehadingi peahe paturo au rapapatunda.
55004005	Ido hai kuweiko lolita Timotiu bona nurempeki liliu peundeana lalumu. Mantahako mohalea kapari. Nupahawe liliu Ngkora Marasa i tauna au bara manihe mohadi. Nupahopo maroa ope-ope bago au naweiko Pue.
55004006	Kuweiko paturongku ide, lawi kuisa barapona mahae i dunia ide; ina hawe alongku. Hai ane rapapatena deade, kupaisare katuwongku ide i Pue Ala nodo popenombaku Iria.
55004007	Kupeulai maroami rara au napakanotoana Pue. Kupahopomi bagongku. Bara tebali pepoinalaingku duuna i kahopoana.
55004008	Mewali ide-ide, tepasilolongami hurungina penangingku i suruga, lawi kupeulaimi peundeana Pue. Hurungina penangingku iti ina Naweina Pue i alo pobotusi kahopoa dunia i tempona mampohuda-hudaa kara-karanda ope-ope tauna i kanoto-notoana. Hai bara iko pea au molambi parasee iti. Ina Nawei worihe i ope-ope tauna au mampokakaya Pue hai au mampegia kahaweNa hule.
55004009	Timotiu, kuperapi bona holigako mai nusondakina.
55004010	Lawi ina barapi ara au mamporangaina inde. Napalehimona Demas, lawi laomi i Tesalonika mohaoki katuwona i dunia ide. Ane Kreskes, lao i Galatia. Titu lao i Dalmatia.
55004011	Batena pea Lukasi au hihimbela hai iko. Ane maiko deade, nuropoliu Markus nuporanga mai inde, lawi ia peisa motulungina i lalu bagongku.
55004012	Tikikus kutudu lao i Epesu.
55004013	Kuperapi wori bona nuantiana mai badungku au makumba lawi kupalehi i kota Troas i souna Karpus. Nuanti wori mai surangku au inditi. Au kuparaluu mpuu, sura au rababehi hangko i koli.
55004014	Mainga-ingako i Aleksander, topobabehi parewa hangko i tambaga, lawi Ia moewa mpuuke bona dati ara tauna au mampoinalai paturonta. Ngkaya babehiana au kadake iriko. Babehiana iti ina nahurungi Pue.
55004016	Nguru-nguruna i karapohuda-hudaana kara-karangku hangkoya, barapi ara hadua au motulungina. Ope-opehe mopalehina. Mekakaena i Pue bona dati Nahurungi babehianda iti.
55004017	Agayana nauri bara ara rangangku au mamporangaina, Pue mamporangai liliuna. Ia moweina karoho mopahopo bagongku mopahawe Ngkora Marasa, bona ope-ope tauna au barahe to Yahudi peisa mohadi bambari iti. Kahopoana, Ia mokabahana hangko i tayenda au mampeinaohe mopapatena.
55004018	Hai ide-ide batengku nakabaha Pue hangko i ope-ope au kadake, hai Naantina mesua i lalu poparentaNa i suruga au bara ara kamakurana. Tapakahilemi hangaNa duuna kamahae-haea. Amin!
55004019	Nupahawe tabeangku i Priska hai Akwila, hai i halaluna, Onesiporus.
55004020	Erastus, ara mani i kota Korintu. Tropimus, kupalehi i Miletus lawi mahai.
55004021	Nupari-pari mai hangko damani hawe tempo makuli! Ngkaya tabea hangko i Ebulus, Pudes, Linus hai Klaudia, hai hangko i ope-ope halalunta hampepepoinalai au ara inde.
55004022	Timotiu, Pue mamporangaiko. Hai Pue mowatikau ope-ope
56001001	Sura ide hangko iriko Paulu, hawina Pue Ala hai surona Yesu Kerisitu. Pue Ala moangkana mewali suroNa, hai Natuduna mopakaroho pepoinalainda tauna au Napilei. Natudu worina mopaguruahe paturo au tou, lawi ane tapeulai paturo au tou iti, ina mengkoruke i Pue Ala,
56001002	duuna molambike katuwo maroa au bara mokahopoa nodo au Nadandiake. Lawi hangko damani dunia ide Napopewali, Nadandiamoke kaina molambita katuwo maroa, hai Pue Ala bara modongko.
56001003	Mewali, i tempo au Napakanoto, Ia mampopaisaa mpuumoke rara molambi katuwo maroa, lawi Natuduhe suroNa mopahawe NgkoraNa. Hai ikomi ide hadua au mopahawe NgkoraNa iti, moula hawana Pue Ala, au mohoremake hangko i huku dosanta.
56001004	Sura ide kupakatu irio Titu, au kupoana, lawi hampepepoinalaike. Mekakaena i Pue Ala Umanta hai i Kerisitu Yesu Datu Topehoremanta, bona Nawatiko, hai Naweiko roa ngkatuwo.
56001005	Kupopaida liliuko i Kreta, bona oyo au mourusi pobagonta au bara mani roo. Mewali, nodo au roomoko kuhawaa, hangangaa nuangka tauna i ope-ope boea au peisa motadulakoi to Sarani inditi.
56001006	Hai tauna au raangka mewali tadulakonda to Sarani, hangangaa tauna au bara ara kamasalana, au hadua pea towawinena; anana hangangaa mepoinalai wori i Kerisitu, hai barahe au makasara hai au mearoha.
56001007	Tauna au motadulakoi to Sarani, ihira au mokadipura bagona Pue Ala. Ido hai hangangaa nuangka tauna au bara ara kamasalana, au bara mampemahile ba au paka rumpu, au bara malangu-langu ba au mobungka-bungka liliu ba au mohaoki pea doi.
56001008	Tauna au nuangka motadulakoi to Sarani, hangangaa tauna au moisa motarima torare, maroa liliu babehiana, naisa mangkadipura, manoto laluna, malelaha katuwona, hai au nabuku morempeki peundeana laluna au kadake.
56001009	Hangangaa maroho pepoinalaina i paturo au tou, nodo au roomi tatarima, bona naisa rara mopaguru tauna i paturo au tou iti hai mopakaroho lalunda, hai bara wori langa mokambaroa salanda au moewa paturonta.
56001010	Tunggaiaku mopaturoko nodo, lawi bosahe tauna au moewa paturonta, pelumbunami ihira au mampeulai ada petile Aturana Musa. Mearohahe, hai mopakanawohe ranganda hai paturo au bara mobundu.
56001011	Tauna iti hangangaa rakonto, ineehe nupaliu mepaturo! Lawi bosa tauna rapawuli anti pepaturonda au bara hintoto. Hai tunggaianda mepaturo, bona molambi peahe doi. Bara maroa babehianda au nodo.
56001012	Hangkoya ara hadua nabi au meula i agamanda to Kreta au manguli node: "To Kreta, ope-opehe modongko, nodohe dike maila, mehiorohe hai lohehe mobago."
56001013	Tou mpuu! Ido hai hangangaa nuwei mpuuhe lolita i to Kreta au arahe inditi, bona mepoinalai liliuhe i paturo au tou.
56001014	Weihe lolita bona inee rapoinalai lolitanda to Yahudi au moula pea parenta-parenta au hangko i manusia au mosapuaka paturo au tou.
56001015	Tauna au malelaha lalunda, bara ara palianda. Agayana tauna au kadake lalunda hai au barahe mepoinalai, bara ara au malelaha, lawi motengko mpuumi pekirinda, hai kadake babehianda, duuna barapi raisa kamasalanda.
56001016	Rauli, moisahe Pue Ala, agayana modongko peahe, lawi babehianda bara mampeulai apa au rauli. Kadake mpuu babehianda. Barahe peisa rapohawaa, hai bara rabuku mobabehi apa au maroa.
56002001	Agayana oyo Titu, hangangaa nupaturohe au mepoinalai i Pue Yesu bona babehianda hintoto hai paturo au tou.
56002002	Ane totosae tobalilo, hangangaa nupaturohe bona manoto lalunda, bona babehianda nodo tosae au hintoto rabila, hai bona moisahe morempeki peundeana lalunda au kadake. Pepoinalainda i Pue Yesu hangangaa maroho mpuu. Hangangaa maahihe i ranganda hangko i lalunda, hai hangangaa mantahahe i lalu kapari.
56002003	Nodo worihe totosae towawine, nupaturohe bona babehianda hintoto hai tauna au mengkoru i Pue Ala; ineehe mokakabosai ranganda, hai ineehe paka maenu au melangui. Hangangaa mopaguru liliuhe ranganda bona maroa babehianda.
56002004	Ane nodo babehianda, totosae towawine iti peisamohe mopaguru towawine au mangura manihe bona moisa worihe mampokakaya tobalilonda hai ananda,
56002005	morempekihe peundeana lalunda, malelaha katuwonda, mokadipura maroahe ananda hai sounda, maroa lalunda, hai mengkoruhe i tobalilonda. Ane nodo poantinda, ina bara ara tauna au mopakoi Ngkorana Pue Ala.
56002006	Nodo worihe tobalilo au mangura mani, nupaturohe bona moisahe morempeki ope-ope peundeana lalunda au kadake.
56002007	Hai oyo Titu, hangangaa mewaliko pandiri i ope-ope au nubabehi. Ane mepaturoko, mepaturoko hangko i lalumu mpuu, hai hangangaa manoto babehiamu bona hintotoko rabila tauna.
56002008	Pololitamu hangangaa au manoto liliu hai au bara ara kamasalana. Ane nodo babehiamu, ina maea hulehe tauna au barahe hihimbela hai ikita, lawi bara ara lolitanda au kadake au peisake rakakabosaia.
56002009	Ane tauna au hawi katuwona, nupaturohe bona mengkoruhe i ampunda i paka-pakana, hai mobabehi liliuhe peundeana ampunda. Ineehe mehahanai,
56002010	hai ineehe mopanangka anu-anuna ampunda. Hangangaa rapamaroa-roa liliu babehianda, bona mewalihe tauna au peisa rapoinalai ampunda. Lawi ane nodo babehianda, ope-ope tauna ina motoya paturonta au manguli kaPue Alana au mohoremake hangko i huku dosanta.
56002011	Titu, hangangaa nupaturohe i babehia au hintoto, lawi Pue Ala mobungkahimi rara i ope-ope tauna, bona tehoremake hangko i huku dosanta. Iti Nababehi hangko i kabulana laluNa.
56002012	Anti kabulana laluNa, Napaturoke bona mokabahake babehianta au moula pea peundeana lalunta au kadake hai au bara hintoto hai peundeaNa. Napaturoke bona tapakanoto lalunta, tapamaroa babehianta, hai mengkoruke Iria tanganta mani tuwo i dunia ide.
56002013	Lawi ide-ide, tapegia mani Alo Mahile au rumihi kamaroana hai au mewali peharunganta. I tempo iti, ope-ope tauna ina moita kuasana Pue Ala au mahile tuwoNa hai Datu Topehoremanta, iami Yesu Kerisitu.
56002014	Yesu iti au mokira wataNa rapapate mohuru dosanta, bona Nakabahake hangko i ope-ope babehianta au kadake, hai Napopewalike taunaNa au malelaha hai au madota mobabehi apa au maroa.
56002015	Mewali, Titu, ope-ope ide hangangaa nupaturoahe. Nupakaroho lalunda hai nuweihe lolita. Ineeko maea, lawi raweimoko kuasa mopaguruhe. Hangangaa rabilako tauna. Ineehe nupogiangaa ba hema pea mopakoiko.
56003001	Nupopaingaahe to Sarani au ara inditi bona mengkoruhe i topoparenta hai i totosae boea. Hangangaa mampeulaihe hawanda topoparenta hai mampopolumaohe ope-ope bago au maroa.
56003002	Ineehe mombekakabosai, ineehe mombembehanai. Agina rapamaalusu babehianda, hai mengkaiwoi liliuhe i ope-ope tauna.
56003003	Lawi hangkoya, makaindi mani lalunta, bara taisa rara au manoto lao i Pue Ala, taliungi AturaNa. Katuwonta hangkoya, mampeulai peake peundeana lalunta au kadake hai katana dunia au mepakanawo. Kadake lalunta, mahinake i ranganta, hai mombekahihi peake.
56003004	Agayana nauri nodo kakadakena babehianta, Pue Ala mia-mia mampokakayake hai Napopaitaamoke kamaroana laluNa i kaNahoremanta hangko i huku dosanta.
56003005	Moapa hai Nahoremake hangko i huku dosanta? Ba Nahoremake lawi manoto babehianta? Bara. Nahoremake anti kamaahina laluNa. Yesu Kerisitu mate mohuru dosanta, mewali Datu Topehoremanta. Ido hai pane Pue Ala moweike Inao Malelaha au mokale i lalunta. Anti kuasana Inao Malelaha iti, Nabahoimoke hangko i dosanta, Napopewalike anaNa haduduaNa, hai Naweike katuwo au wou.
56003007	Tunggaiana Pue Ala mobabehi nodo irikita, bona hangko i kabulana laluNa, Naimbamoke tauna au manoto, bona molambike katuwo maroa au bara mokahopoa, nodo au Nadandi i ope-ope tauna au Napoana.
56003008	Tou mpuu lolitangku inona. Ido hai kuperapi bona nupakanoto paturo ide i ope-ope tauna au mepoinalaihe i Pue Ala, bona mobabehi liliuhe apa au maroa. Paturo ide iami paturo au maroa, hai au mobundu i manusia.
56003009	Agayana ara worihe tauna au mombehehe hai mampombehanaingi atura agama Yahudi ba tuntukana pemuleanda. Nupakarao ope-ope iti. Nupalehi peamohe i pombembehanainda au bara mobundu hai au bara moanti pewati i tauna.
56003010	Ane ara tauna au mopaara posisala i halalunta hampepepoinalai, nukontohe hambela ba rombela. Ane bara liliu rakabaha, ineemohe nupogaloa hai ineemohe nupaliu mopaguru tauna bosa.
56003011	Lawi nuisa mpuu: tauna au nodo, raoaka mehupe hangko i paturo au tou. Anti dosanda au raoaka iti, mohuku mpuumohe watanda haduduanda.
56003012	Ane hawe Artemas ba Tikikus au kutudu lao irikamu, nupari-pari mampohidupaana i boea Nikopolis, lawi tunggaiaku maida liliu inditi i tempo makuli.
56003013	Ane Senas, guru Aturana Musa iti, hai Apolo, kuperapi bona nipopeangka maroahe, bona dati ara kamakuranda i lalu polumaonda.
56003014	Halalunta hampepepoinalai hangangaa mampopolumao liliuhe bago au maroa, bona molambihe apa au raparaluu alo-alona, hai bona mobundu katuwonda.
56003015	Ngkaya tabea hangko i ope-ope rangangku au arahe inde. Nupahawea woringkai tabeangki i halalunta hampepepoinalai inditi. Pue mowatikau ope-ope.
57001001	Sura ide hangko iriko Paulu, au ratarungguna anti pobagongku mopahawe bambari kana i Kerisitu Yesu, hai hangko i Timotiu, halalunta hampepepoinalai. Kipakatu sura ide irio Pilemo, halalungki hampopobago au kipokaahi.
57001002	Kipakatu wori i Apia, inangki au kipokaahi, hai i Arkipus, halalungki au hampopobago, hai i ope-ope to Sarani au mogulu i soumi.
57001003	Ngkaya tabea: kiharunga Pue Ala Umanta hai Pue Yesu Kerisitu ina mowatikau hangko i kabulana laluNa hai moweikau roa ngkatuwo.
57001004	I lalu pekakaengku, kukabelai liliuko halalu, hai kuuli ngkaya kamaroana i Pue Ala.
57001005	Lawi kuhadimi bambari au mopahawe noumba kamarohona pepoinalaimu i Pue Yesu hai kamahilena ahimu i ope-ope to Sarani.
57001006	Mekakaena bona hangko i pohalalunta i lalu hangana Pue Yesu ina tetambai kamapandeta moisa ope-ope pewati au maroa au tahumba anti pohintuwuta hai Kerisitu.
57001007	Matana mpuuna hai tepalindo lalungku anti kamahilena ahimu iti, lawi oyo au mopakaroho lalunda ope-ope tauna au mepoinalai i Pue Yesu.
57001008	Halalungku Pilemo! Katouana, peisako kuparentai mobabehi apa au hintoto, lawi naweina Kerisitu kuasa iti.
57001009	Agayana kukatuinao kamahilena ahimu, ido hai barako kuparentai. Kupahawe pea pamperapiku irio. Iko ide Paulu, hadua tosae au tangangku ratarunggu anti pobagongku i Kerisitu Yesu,
57001010	hai kuperapi bona nutarima maroa woya ide anangku, Onesimus. Kupoanami, lawi tangangku ratarunggu inde, iko au mopaguru bona mepoinalai i Pue Yesu. Mewali, iko au napouma i lalu pepoinalaina.
57001011	Ane hangkoya, ia bara mobundu irio Pilemo. Agayana ide-ide, mobundu mpuu irio, hai bara pea irio, agayana iriko wori.
57001012	Mewali ide-ide, anangku au kupokaahi ide, kutudu mesule hule irio.
57001013	Ane moula pea peundeaku, kutaha mani inde hihimbela hai iko, lawi kuimbami pahurumu au motulungina tangangku ratarunggu anti pobagongku moanti Ngkora Marasa.
57001014	Agayana bara turu inaongku motaha inde ane bara mani himbela pekirinta. Peundeaku bona apa au nubabehi, nubabehi mpuu hangko i lalumu. Barako kupari-paria mampeulai peundeaku.
57001015	Hai pogaami au sangka ide naporara Pue bona ia peisa mesule irio duuna kamahae-haea.
57001016	Hai Onesimus iti, barapi nuimba nodo hawimu lawi melumbu tuwona hangko i kahawina. Ide-ide hangangaa nuimba nodo halalumu hampepepoinalai au nupokaahi. Ane kupokaahi ia, pelumbunami oyo. Hangangaa nupokaahi lawi iami hangka manusiamu hai halalumu i lalu Pue Yesu.
57001017	Mewali, ane nuimbana rangamu au hampepepoinalai, kuperapi bona nutarima hule Onesimus nodo kanutarimangku.
57001018	Ane ara salana ba indana irio, iko au mohalea.
57001019	Au kuuki ide, kuuki hai tayengku: iko Paulu ina mobayari ope-ope indana. (Barako paraluu kupopaingaa kaikona au mopahaweako Ngkora Marasa. Mewali, anti kamolambimu katuwo maroa, moinda woriko iriko.)
57001020	Anti pohintuwuta hai Pue, kuperapi bona nupeulai wongkoya pamperapiku ide. Anti pohalalunta i lalu Kerisitu, nudoko hulemi Onesimus, bona matana lalungku.
57001021	Poukingku sura ide, kuharunga bona nubabehi apa au kuperapi. Hai kupoinalai batena ina melumbu au nubabehi hangko i apa au kuperapi.
57001022	Hai kuperapi wori bona nupasilolongaana paturuangku i soumu, lawi kuharunga Pue Ala ina mohanai pekakaemi, bona tekabahana hangko i tarunggu ide, alana peisakau kusondaki.
57001023	Epafras, au ara hihimbela hai iko i lalu tarunggu anti pobagona mopahawe bambari kana i Kerisitu Yesu, mopakatu wori tabeana.
57001024	Tabea wori hangko i halalungkuhe au hampopobago, iami Markus, Aristarkus, Demas hai Lukasi.
57001025	Amputa Yesu Kerisitu mowatikau ope-ope.
58001001	Hangkoya, bosa belana Pue Ala mongkora i toiyorunta. LolitaNa rapahawe nabi-nabi, hai ngkaya pakana rara Napake mopaturohe.
58001002	Agayana ide-ide i tempo kahopoa dunia, lolitana Pue Ala napahaweake AnaNa haduduaNa. Hai AnaNa iti Napopatoa mampopewali langi hai dunia. Iami au Napakanoto Pue Ala molambi hinangkana au ara.
58001003	Ia au motudungiake peawana tuwona Pue Ala. PoantiNa hai kuasaNa himbela hai poantina hai kuasana Pue Ala. Ia au mokadipura hinangkana au ara hai lolitaNa au makuasa. Ia au mohuhu wataNa rapapate bona mobahoi manusia hangko i dosanda. Hai roo indo, mengkaoremi lao i suruga mohuda tanda i koanana Pue Ala i lalu poparentaNa.
58001004	Ia molambi kuasa hai pebila au meliu hangko i ope-ope malaeka, lawi meliu katebilana hangaNa au nawei Pue Ala Iria pane hanga au raweihe malaeka.
58001005	Lolita ide bara hambela napahawe Pue Ala i malaeka: "Oyomi AnaNgku, Alo ide KupoanaKo." Hai Pue Ala bara wori mololita i hadua malaeka node: "Iko NapoumaNa, hai Ia Kupoana." Au Natunggai lolita iti iami Anana Pue Ala.
58001006	Hai i kanatuduna Pue Ala AnaNa au towutu mai i dunia, node lolitaNa: "Ope-ope malaekaNgku hangangaa menomba Iria."
58001007	Hai idemi au napahawe Pue Ala kana i malaeka: "Pue Ala mopakanoto bagona malaekaNa. Malaeka iti topekadipuraNa au rapandiri nodo himburu hai rore api."
58001008	Agayana Pue Ala mouliangaa AnaNa node: "O Pue Ala! Oyomi datu duuna kamahae-haea. Oyo moparenta i kanoto-notoana.
58001009	Nuunde babehia au manoto, hai Nukahihi babehia au motengko. Idomi hai KupileiKo hai KubilaKo, Ikomi AmpuMu, Pue Ala. KuweiKo pebila au meliu hangko i rangaMu. Anti kaKubilaMu, KubumbuhiKo hai lana wongi, bona matana laluMu."
58001010	Nauli wori Pue Ala i AnaNa: "O Pue, hangko i nguru-nguruna, Oyomi au mampopewali dunia ide, hai langi wori napopewali tayeMu.
58001011	Ope-ope iti batena ina magero. Agayana Oyo, baraKo mobali. Langi hai dunia ide ina magero nodo hampi au hae.
58001012	Hambela tempo ina Nulomu hai Nutende. Ina Nupahuru hai dunia au wou. Agayana Oyo, bara ara katebaliaMu, hai tuwoMu bara mokahopoa."
58001013	Hai ara wori hambua lolita au bara hambela napahawe Pue Ala i malaeka, lawi lolita ide Napahawe pea i AnaNa, Nauli: "MohudamoKo tanda i koanaNgku, duuna Kupopengkoruhe ope-ope iwaliMu Irio."
58001014	Mewali apa au taisa kana i ope-ope malaeka? Ihirami mobago nodo topekadipurana Pue Ala au Natuduhe motulungi tauna au ina molambi katuwo maroa au bara mokahopoa.
58002001	Mewali, ido hai hangangaa tapamaroa-roa mpuu kamampeulainta bambari au tahadimi bona datike mopalehi pepoinalainta.
58002002	Lawi bara ara katebaliana Aturana Pue Ala au rapahawe malaeka i toiyorunta hangkoya. Ane tauna au barahe moula ba mampoinalai Atura iti molambi pehuku moula babehianda,
58002003	apa mani pehukuna Pue Ala i tauna au bara mopailalu bambari kana i katuwo maroa. Lawi Anana Pue Ala au nguru-nguruna mopahawe bambari iti, ido hai meliu kamaroana pane apa au rapahawe malaeka hangkoya. Mewali, ane bara tapailalu bambari kana i katuwo maroa, batena barake tekabaha hangko i huku! Pue Yesu mpuumi au nguru-nguruna mopahawe bambari iti. Hai tauna au mohadi lolitana Yesu hangkoya mopakanotoake katouna bambari iti.
58002004	Hai Pue Ala mopakaroho mbuli posabikinda, lawi Naweihe kuasa mobabehi ngkaya pakana tanda kuasa hai tanda au metingkarai. Hai Ia mowei worihe kapande au montani-ntani hangko i Inao Malelaha moula peundeaNa.
58002005	Barari malaeka au ina molambi kuasa hangko i Pue Ala bona moparenta dunia wou au ina mai au tapololita ide-ide.
58002006	Manusiari au ina molambi kuasa iti. Iti tepakanoto i lalu Sura Malelaha au manguli node: "O Pue Ala, apa woya pae manusia pane Nukatuinao? Apa pae ana manusia pane Nukadipura?
58002007	I tempo au sosoe, Nupopewali i woi hangko i malaeka. Roo indo, Nupomahile hai Nuwei pohudaa au meawa hai au tebila.
58002008	Nupopengkoru hinangkana Iria." Mewali, au tabasa inona: Pue Ala mowei kuasa i manusia bona moparenta hinangkana. Lempona, bara ara hampaka au bara nakuasai manusia. Hai ide-ide, bara mani taita hinangkana au ara i lalu kuasa manusia.
58002009	Agayana taitami Yesu. TangaNa mani tuwo i dunia ide, kamahilena tuwoNa Napaiwoi pane malaeka. Lawi anti kabulana laluna Pue Ala irikita, Napakanoto bona Yesu rapapate mewali pahuruna watanda ope-ope tauna. Hai anti kaNahuhuna wataNa rapapate, ide-ide Ia rapomahile hai rawei pohudaa au meawa hai au tebila.
58002010	Pue Ala mampopewali hinangkana, hai ope-ope au ara moula pobotusiNa. TunggaiaNa bona bosa tauna au Napopewalihe anaNa hai Napomahilehe. Ido hai Pue Ala mopakanoto bona Yesu molambi kapari duuna mate. Hintoto mpuu pobotusina Pue Ala iti, lawi hangko i kapari au nahumba Yesu, Yesu mewali Topehompo au bara ara kamakuraNa. Ia au mobungkahi rara au tapoliungi bona talambi katuwo maroa.
58002011	Yesu mopamalelahamoke hangko i dosanta. Ia au mopamalelahake, hai ikita au Napamalelaha, hadua pea Umanta. Ido hai Yesu bara maea mouli kaNapohalalunta.
58002012	Nauli Yesu i Pue Ala node: "Kupomahile hangaMu i halaluNgku. I pogulua taunaMu, monaniNa motoyaKo."
58002013	Nauli mbuli Yesu: "PeharungaNgku, Pue Ala pea." Hai hambela mbuli Yesu manguli: "IdemoNa, hihimbela hai anana Pue Ala au NaweimoNa."
58002014	Tauna au napoanahe Pue Ala, iami manusia au hangangaa mate. Ido hai Yesu mewali wori manusia hai tuwo nodo manusia, bona anti kapateNa Ia mogero kuasana Datu Tokadake au moparenta i paidaa tomate.
58002015	Kapatena Yesu naporara Pue Ala mokabahake hangko i kapate. Lawi hangkoya, tuwoke nodo hawi. Ikita rapandiri nodo hawina Datu Tokadake lawi tapokalanga kapate.
58002016	Mewali, taisa ntepuu: barari malaeka au Natulungi Pue Yesu, ikitari pemuleana Burahima au Natulungi.
58002017	Ido hai Yesu hangangaa mewali manusia au himbela hai ikita halaluNa i paka-pakana bona Ia mewali Tadulako Menombata au Mahile. Maahi mpuu laluNa hai Ia mampopolumao liliu bagoNa i Pue Ala bona mohuru dosanda tauna bosa.
58002018	Yesu molambi kapari i tempoNa rakelo, ido hai peisa motulungi tauna au rakelo, lawi Ia rakelo wori.
58003001	Halalu au mewali taunana Pue Ala au Nakakio mesua i suruga! Nipailalu kahemana Yesu. Iami Surona Pue Ala hai Tadulako Menombata Mahile au tapoinalai.
58003002	Yesu mampopolumao liliu bagoNa au natudua Pue Ala. Nodo wori, Musa hangkoya mampopolumao liliu bagona mokadipura souna Pue Ala; lempona, mokadipura taunana Pue Ala.
58003003	Agayana hintoto mpuu Yesu molambi pebila au meliu hangko i Musa, lawi hadua tauna au moaro sou hangangaa meliu karabilana hangko i sou au naaro.
58003004	Ope-ope sou, batena ara au mobabehi. Agayana au mobabehi hinangkana, batena pea Pue Ala.
58003005	Musa mampopolumao liliu bagona mokadipura taunana Pue Ala, nodo hadua topobago au mampopolumao liliu bagona i lalu souna ampuna. Hai apa au nababehi Musa iti, motudungiake apa au ina mewali i popahawena Ngkora Marasa.
58003006	Agayana Kerisitu, bara pea topobago. Iami Anana mpuu Pue Ala au mampopolumao liliu bagoNa nodo hadua tadulako au mokadipura ope-ope ihi souna Pue Ala. Ihi souna Pue Ala iti, himbela hai ikita ide halalu, asala maroho liliu pepoinalainta hai meharunga liliuke i Pue Yesu duuna i kahopoana.
58003007	Mewali, halalu, hangangaa nipehadingi maroa paturona Inao Malelaha au teuki i lalu Sura Malelaha node: "Alo ide, ane nihadi wotuna Pue Ala,
58003008	inee nipamatua lalumi nodo toiyorumi hangkoya au naanti nabi Musa mopalehi tampo Masiri. Toiyorumi iti mosapuaka Pue Ala i temponda mampetandaka kasabaraNa i pada wungi.
58003009	Nauli Pue Ala: 'Toiyorumi mampetandaka hai mouji kasabaraNgku. Nauri moitahe tanda kuasa au Kubabehiahe i lalu iba pulona parena, mesapuaka peahe Iriko.
58003010	Ido hai rumpu laluNgku i tauna iti, lawi matua lalunda, hai barahe mau moula peundeaKu.
58003011	RumpuNa, hai Kusumpa, Kuuli: Barahe peisa mesua i tampo au ina Kuweihe. Barahe peisa molambi pengkarooangaa hihimbela hai Iko.' "
58003012	Halalu, nipamaroa-roa, bona datikau ara au nodo kakadakena lalumi. Inee mewali nodo tauna iti au mopalehi pepoinalainta i Pue Ala au tuwo!
58003013	Agina mombepakaroho mpolalukau alo-alona, datikau ara au napakanawo dosa duuna matua lalumi. Mombepakaroho mpolalukau tangami mani tuwo i tempo au rahanga "alo ide," lempona, i tempomi mani ara katepakami.
58003014	Lawi ikita ide mohintuwu hai Kerisitu, asala apa au tapoinalai hangko i nguru-nguruna takingki liliu hangko i lalunta au bara bata-bata duuna i kahopoana.
58003015	Inee naliu inaonta apa au tabasa inona au teuki node: "Alo ide, ane nihadi wotuna Pue Ala, inee nipamatua lalumi nodo toiyorumi hangkoya."
58003016	Lawi ane to Yahudi au naanti nabi Musa mopalehi tampo Masiri hangkoya, mohadi mpuuhe wotuna Pue Ala, agayana kahopoana rasapuaka.
58003017	Ido hai Pue Ala mokarumpuihe i lalu iba pulona parena. Matemohe ope-ope i pada wungi anti dosanda.
58003018	To Yahudi iti au natunggai Pue Ala i lalu sumpaNa au node: "Barahe peisa molambi pengkarooangaa hihimbela hai Iko." Barahe Napaliu molambi pengkarooangaa iti, lawi barahe moula hawaNa.
58003019	Mewali, taisa: barahe peisa molambi pengkarooangaa hihimbela hai Pue Ala lawi barahe mepoinalai.
58004001	Mewali, ara mani dandina Pue Ala irikita bona peisake molambi pengkarooangaa hihimbela hai Ia. Ido hai hangangaa mainga-inga mpuuke, bona dati ara hadua hangko i olonta au bara molambi apa au Nadandi iti.
58004002	Lawi ikita ide, rapahawea worimoke Ngkora Marasa, nodo to Yahudi hangkoya. Agayana Ngkora Marasa iti bara moanti pewati irihira, lawi rahadi mbero pea, barahe mepoinalai.
58004003	Batena pea ikita au mepoinalai au molambi pengkarooangaa hihimbela hai Pue Ala. Ane tauna au bara mepoinalai, barahe molambi apa au Nadandi. Taisa iti hangko i Ngkorana Pue Ala inona au manguli: "RumpuNa, hai Kusumpa, Kuuli: Barahe peisa molambi pengkarooangaa hihimbela hai Iko." Ihira bara molambi pengkarooangaa, agayana nauri nodo, batena mpuu ara pengkarooangaa hihimbela hai Pue Ala au Napasilolonga hangkoya i pewaliana dunia. Lawi i lalu ini alona Pue Ala mampopewali langi hai dunia, hai i alo kapituna mengkaroomi.
58004004	Ara teuki i lalu Sura Malelaha au mokabelai alo kapituna node: "I alo kapituna, Pue Ala mengkaroo hangko i ope-ope bagoNa."
58004005	Hai idemi Ngkorana Pue Ala au tahadi inona: "Bara mpuuhe peisa molambi pengkarooangaa hihimbela hai Iko."
58004006	Ihira au nguru-nguruna mohadi Ngkora Marasa, barahe molambi pengkarooangaa hihimbela hai Pue Ala, lawi barahe moula hawaNa. Agayana tunggaiana Pue Ala, hangangaa ara tauna au molambi pengkarooangaa iti.
58004007	Ido hai Pue Ala mopakanoto hangalo au ntanina bona manusia peisa molambi pengkarooangaa hihimbela hai Ia. Alo au Napakanoto iami alo ide halalu, lawi alo ide tahadimi Ngkora Marasa hangko i Pue Ala. Bahangkia atuna parena roo nabi Musa, Datu Daudi mouki Ngkorana Pue Ala au tahadi inona au manguli: "Alo ide, ane nihadi wotuna Pue Ala, inee nipamatua lalumi."
58004008	Hangkoya, Yosua moantihe to Yahudi mesua i tampo Kanaa au nadandiahe Pue Ala. Agayana bara iti pea au rauli pengkarooangaa hihimbela hai Pue Ala. Ane keiti pea au rauli pengkarooangaa hihimbela hai Pue Ala, moapari pane ara lolitana Pue Ala au mokabelai alo ntanina?
58004009	Mewali, ara mani katepaka i taunana Pue Ala bona molambi pengkarooangaa hihimbela hai Ia. Pengkarooangaa iti, nodo pengkarooangaana Pue Ala i alo kapituna.
58004010	Lawi ane mengkarooke hihimbela hai Pue Ala, lempona, takabahami peharunganta i pobagonta haduduanta hai meharunga peake i Pue Ala. Pengkarooangaa iti rapandiri node: nodo Pue Ala mengkaroo hangko i bagoNa i alo kapituna, mengkaroo worike hangko i bagonta.
58004011	Mewali halalu, hangangaa tapari-pari molambi pengkarooangaa hihimbela hai Pue Ala, bona datike ara au mousuli hangko i pepoinalainta, nodo to Yahudi hangkoya au bara moula hawaNa.
58004012	Lawi Ngkorana Pue Ala iami lolita au tuwo hai au makuasa. Meliu kamataruna hangko i piho au momata mpotimali. Hamata piho peisa metohu duuna hawe i leho-leho buu hai ati buu. Nodo wori NgkoraNa Pue Ala metohu duuna hawe i lalunta hai i tanoananta. Hai NgkoraNa iti Napake Pue Ala moparesa pekirinta hai tunggaiana lalunta.
58004013	Bara ara hampaka au tewuni i peitaNa. Hinangkana au ara tongawa hai mabaa Iria. Hai Iria hangangaa tapangaku ope-ope babehianta.
58004014	Mewali, ara irikita hadua Tadulako Menomba Mahile au meliu mpuu kamahilena tuwoNa: iami Yesu Anana Pue Ala. Ia mengkaore lao i suruga hai mesua i lindona Pue Ala mewali Tadulako Menombata Mahile au mamperuruike. Ido hai hangangaa tapakaroho pepoinalainta hai tapangaku liliu kaYesuna Amputa.
58004015	Lawi Tadulako Menombata au Mahile moisa kamaledenta. Naisa mpuu, lawi Ia rakelo worimi i hinangkana nodo ikita, agayana Ia bara madosa.
58004016	Ido hai halalu, ineemoke langa. Hangangaa baimoke mohungkuki Pue Ala anti kaYesuna au mewali Tadulako Menombata au Mahile. Maimoke mohungkuki Pue Ala i pohudaaNa au i suruga, bona tahadi ahiNa irikita, hai Natulungike hangko i kabulana laluNa i tempona au taparaluu.
58005001	Ope-ope Tadulako Menomba Mahile rapilei hangko i manusia, hai raangka mampopolumao bagona Pue Ala. Tadulako Menomba Mahile iami hadua tadulako agama au lao i lindona Pue Ala moanti kara-karanda tauna bosa. Bagona, mosambale binata mohuru dosanda tauna bosa hai mohuhu popenomba au ntanina i Pue Ala.
58005002	Tadulako Menomba Mahile, manusia wori, hai batena ngkaya wori kamaledena. Ido hai moisa mopamaalusu babehiana mokadipura tauna au bara mani manoto lalunda hai au bara mani moisa rara au tou.
58005003	Anti kamaledena, Tadulako Menomba Mahile bara pea mohuhu popenomba mohuru dosanda tauna bosa, agayana popenomba iti mohuru wori dosana haduduana.
58005004	Hai bara ara tauna au moangka watana haduduana mewali Tadulako Menomba Mahile. Tauna au mewali Tadulako Menomba Mahile, naangka pea Pue Ala au mokakio i bago iti, nodo au mewali hangkoya i Haruni.
58005005	Nodo wori Kerisitu, bara mengkaiwongko, hai bara moangka wataNa haduduaNa mewali Tadulako Menomba Mahile. Pue Alari au moangka, Nauliangaa: "Oyomi AnaNgku, Alo ide KupoanaKo."
58005006	Hai i lalu Sura Malelaha, nauli wori Pue Ala i AnaNa: "Oyomi tadulako menomba duuna kamahae-haea. PobagoMu nodo pobagona Melkisedek hangkoya."
58005007	I tempona mani Yesu tuwo i lalu dunia ide, Ia meraroa hai moteria, mekakae hai mohowara pamperapiNa i Pue Ala. Naisa kamakuasana Pue Ala mokabaha hangko i kapate, agayana bara Nahaoki peundeaNa haduduaNa, batena mengkoru i peundeana Pue Ala. Ido hai Pue Ala mohadi pamperapiNa.
58005008	Nauri Iami Anana Pue Ala, molambi wori kapari, hai i lalu kapari iti, Ia mampegurui rara mengkoru i Pue Ala nodo manusia.
58005009	Hai anti pengkoruNa, Yesu mewali Topehompo au bara ara kamakuraNa, hai Ia au mowei katuwo maroa au bara mokahopoa i ope-ope tauna au mengkoru Iria.
58005010	Hai Pue Ala moangka Ia mewali Tadulako Menomba Mahile nodo Melkisedek hangkoya.
58005011	Halalu, katouana, ngkaya mani au kupeinao kuuliangaakau kana i Yesu hai Melkisedek, agayana mapari mopakanotoakau ope-ope iti, lawi nodokau tauna au mengkantuli. Bara niunde mohadi paturongku.
58005012	Mahaemokau meula i Pue Yesu. Katouana hangangaa mewalikau guru i Ngkorana Pue. Agayana mampopepaguru manikau i tauna ntanina, lawi bara manikau moisa patoana paturo agama Sarani. Mogalori paturo au mamura, bara mani nipeulai maroa, apa mani paturo au mapari! Nodokau analei: bara mani nibuku maande paande au matua, mentomi manikau.
58005013	Tauna au mentomi, analei manihe. Lempona, bara mani manoto lalunda mampopontani apa au tou hai apa au sala.
58005014	Paande au matua, kiranda tauna au mahile; lempona, tauna au moisa hai mampeulaihe paturo au tou duuna manoto lalunda. Raisa mampopontani babehia au maroa hai babehia au kadake.
58006001	Mewali, halalu, agina barapokau kipagurua patoana paturo agama Sarani. Hangangaa kipahaweakau paturo kaliliuana bona manoto lalumi hai pekirimi. Inee tahuhuleki paturo au nguru-nguruna. Tauna au hangko mewali to Sarani hangangaa rapaturo bona menosohe hangko i babehianda au kadake hai mepoinalaihe i Pue Ala.
58006002	Hangangaa rapaturohe bona mampoperiu i lalu hangana Pue Yesu, hai bona raisa raranda tadulako agama moona tayenda i tanoananda mowatihe. Hangangaa rapaturo worihe apa au ina mewali i alo au ina mai: Pue Ala ina mopatuwo hule tauna au mate, hai mohuku tauna au kadake babehianda duuna kamahae-haea. Ope-ope paturo iti, batena tou hai maroa.
58006003	Agayana inee tahuhuleki paturo au nguru-nguruna iti. Agina tapololita paturo kaliliuana, ane napatepaka manike Pue Ala.
58006004	Lawi tauna au raoaka mousuli hangko i pepoinalainda, barapohe peisa ranini hule bona menosohe hangko i dosanda. Lawi hangkoya, maidahe i lalu kamabaana, matana lalunda modoko pewatina Pue Ala, hai lalunda nakuasai Inao Malelaha;
58006005	moisa mpuuhe kamaroana Ngkorana Pue Ala hai kuasana Pue Ala au ina tongawa i alo-alo au ina mai.
58006006	Mewali ane roo indo, raoaka mousuli hangko i pepoinalainda, barapohe peisa ranini hule bona menosohe hangko i dosanda. Anti posapuakanda Pue Yesu, nodo peahe tauna au mopaku hule Anana Pue Ala hai mokakabosai wataNa i lindonda tauna bosa.
58006007	Tampo au paka naudahi hai au nakatuwoi tuda-tuda au mobundu i topobonde, tampo iti au nawati Pue Ala.
58006008	Agayana ane tampo iti nakatuwoi pea dana hai dui, bara ara pobunduana. Ina napaharara Pue Ala, hai kahopoana ope rahuwe.
58006009	Agayana ikamu halalu au kipokaahi, nauri nodo lolitangki, kiisa barakau nodo tampo au napaharara Pue Ala. Kiisa kaarana wuami au meliu kamaroana, itimi pepoinalaimi hai babehiami au hintoto i tauna au molambi katuwo maroa hangko i Pue Ala.
58006010	Pue Ala batena manoto. Bara ina naliu inaoNa bagomi au nipobago hangko i lalumi au buke ahi. Manoto nipokaahi Pue Ala, lawi bosa belana motulungikau halalumi hampepepoinalai, maroa i tempo au liu, maroa ide-ide.
58006011	Agayana kiperapi mpuu halalu, bona nipari-pari mopaliliu babehia au nodo duuna i kahopoana, bona nihumba mpuu apa au niharunga hangko i Pue Ala.
58006012	Ineekau ara au lohe moula peundeana Pue Ala. Peulaimide pandirinda tauna au mepoinalai i Pue Ala hai au sabarahe mampegia apa au Nadandiahe.
58006013	Pandirina, hangkoya Pue Ala mopahawe dandiNa i Burahima. Bara ara au meliu kamahilena tuwona hangko i Pue Ala, ido hai Pue Ala mosumpa mokabelai wataNa haduduaNa, Nauli:
58006014	"Ina Kupopewali apa au Kudandiako ide: Ina Kuwatiko hai Kupangkaya pemuleamu duuna bosa mpuuhe."
58006015	Burahima mepoinalai liliu i Pue Ala duuna molambi apa au Nadandia.
58006016	Ane pandirina ara hadua tauna au mosumpa, ia mokabelai apa au meliu kamahilena tuwona hangko iria. Sumpana iti mopakaroho lolitana dati ara au bai mosapuaka.
58006017	Nodo wori Pue Ala: i popahaweNa dandiNa i Burahima hai i pemuleana, Napeinao mopakaroho lalunda bona raisa kadana mobali tunggaiaNa irihira. Ido hai Napakaroho mbuli dandiNa hai posumpaNa.
58006018	Ane Pue Ala mopahawe dandiNa, bara dongkona. Nodo wori ane Pue Ala mohowara sumpaNa, bara dongkona. Lolita au rompaka iti bara ara katebaliana. Pue Ala modandi hai mosumpa bona maroho lalunta. Hai ikita ide, mopalehimoke katuwonta hai dosanta hangkoya bona tapegia apa au Nadandiake, lawi meharungake i Pue Ala au mohoremake hangko i huku dosanta.
58006019	Peharunganta ide nodo besi popotahana kapala tahi au mopatetida tanoananta bona dati marugi pepoinalainta. I lalu Bambaru Penombaa au naaro nabi Musa hangkoya, ara rindi bana au mohomboki rara manusia bona datihe mesua i lalu Lincu au Meliu Kamalelahana. Agayana ikita, bara ara au mohomboki raranta hawe i lindona Pue Ala.
58006020	Barake langa hawe i lindoNa, lawi Yesu moiyorumi mesua inditi, mobungkahiake raranta bona tapeulai. Yesu au mewali Tadulako Menombata au Mahile duuna kamahae-haea, nodo Melkisedek hangkoya.
58007001	Melkisedek iti, iami datu i kota Salem hangkoya hai ia wori hadua tadulako menomba au mampopolumao bago penomba i Pue Ala au makuasa i hinangkana. I pesulena Burahima hangko i pombealaa monangi bahangkia datu, Melkisedek mai mampohidupaa hai mowati.
58007002	Roo indo, Burahima mokira-kira anu-anuna au nahumba i lalu pombeala, hai mowei hangkira hampulo i Melkisedek. Hangana Melkisedek, lempona: "Datu au manoto." Anti kaiana datu i Salem, rahanga wori: "Datu au moanti roa ngkatuwo," lawi lempona hangana Salem: roa ngkatuwo.
58007003	Ane tabasa tuntukana, bara ara au motuntu kana i umana ba inana ba pemuleana. Bara ara au teuki kana i pepongkana tuwona ba kahopoana tuwona. Peisa tauli: Melkisedek iti himbela hai Anana Pue Ala, lawi ia mewali tadulako menomba duuna kamahae-haea.
58007004	Mewali, i tuntukana iti taita kamahilena tuwona Melkisedek. Ane Burahima, mahile mpuu wori tuwona, lawi ia au rapouma ope-ope to Yahudi. Agayana nauri nodo, Burahima mobila Melkisedek hai mowei iria hangkira hampulo hangko i anu-anuna au nahumba i lalu pombeala.
58007005	Moula atura agama Yahudi, ope-ope to Yahudi hangangaa mowei hangkira hampulo hangko i polambianda i pemuleana Lewi au mewalihe tadulako menomba. Nauri pemuleana Burahima ope-ope, tadulako menomba mampesingarai ada iti i halalunda.
58007006	Melkisedek, bara pemuleana Lewi. Agayana nauri nodo, molambi hangkira hampulo hangko i Burahima. Hai nauri Burahima molambi dandina Pue Ala, bara Burahima au mowati Melkisedek, agayana batenari Melkisedek au mowati Burahima.
58007007	Hai taisa ntepuu: tauna au rawati tepaiwoi tuwona hangko i topewati. Mewali, meliu kamahilena tuwona Melkisedek hangko i Burahima.
58007008	Nodo wori, meliu kamahilena tuwona Melkisedek pane pemuleana Lewi au mewalihe tadulako menomba. Tadulako menomba iti, molambi mpuuhe hangkira hampulo hangko i ranganda. Agayana batena mate worihe nodo manusia biasa. Melkisedek molambi hangkira hampulo hangko i Burahima, agayana bara ara teuki i lalu Sura Malelaha kana i kapatena. Mewali, tongawa ia tuwo liliu.
58007009	Pemuleana Lewi au mewalihe tadulako menomba molambi mpuuhe hangkira hampulo hangko i ranganda. Agayana peisa tauli: pemuleana Lewi mowei hangkira hampulo i Melkisedek i tempona nabayari Burahima.
58007010	Lawi Lewi iti, ampuna Burahima i karolapina. I kamaina Melkisedek mampohidupaa Burahima, Lewi bara mani rapoanaka; ara mani i lalu watana Burahima. Mewali, ane Burahima mobayari i Melkisedek, manoto Lewi hai pemuleana tepaiwoi katuwonda hangko i Melkisedek.
58007011	I kanaweina Pue Ala AturaNa i to Yahudi, Ia moangka pemuleana Lewi Napopewalihe tadulako menomba au mampohawaa tauna bosa moula AturaNa iti. Agayana tauna bara mewali manoto i peitana Pue Ala anti pobagonda tadulako menomba iti. Ido hai hangangaa hawe hadua tadulako menomba au ntanina nodo Melkisedek, bara pea pemuleana Lewi nodo Haruni.
58007012	Mewali, ane pemuleana Lewi au mewalihe tadulako menomba rapahuru hai hadua tadulako menomba au ntanina, Aturana Musa hangangaa rapahuru wori.
58007013	Au ratunggai ide, bara tauna hangko i pemuleana Lewi, agayana hangko i pemuleana au ntanina au bara hambela mampopolumao bagona tadulako menomba.
58007014	Lempona, Amputa Pue Yesu rapoanaka hangko i pemuleana Yahuda, bara hangko i pemuleana Lewi. Hai i lalu atura tadulako menomba au nauki Musa, bara ara au teuki kana i tinana Yahuda.
58007015	Tongawa pemuleana Lewi hangangaa rapahuru i lalu pobagonda nodo tadulako menomba, lawi hawemi Tadulako Menombata au Mahile nodo Melkisedek. Ia bara hangko i pemuleana Lewi.
58007016	Hai Ia bara mewali tadulako menomba moula atura au mopakanoto tinana toiyoruna. Ia mewali tadulako menomba moula kuasaNa hai katuwoNa au bara mokahopoa.
58007017	Lawi i lalu Sura Malelaha, teuki node: "Oyomi tadulako menomba duuna kamahae-haea. PobagoMu nodo pobagona Melkisedek."
58007018	Aturana Musa rakabahami lawi ngkaya kamakurana hai barapi mobundu.
58007019	Lawi Atura iti bara moanti tauna i Pue Ala; lempona, barake mewali manoto i peitana Pue Ala anti peulanta i Aturana Musa. Ido hai atura iti rapahuru hai rara au meliu kamaroana. Ane tapeulai rara iti, tongawa irikita ina mohintuwuke hai Pue Ala.
58007020	Meliu hangko iti, Yesu mewali tadulako menomba moula sumpana Pue Ala. Ane tadulako menomba au ntanina, barahe raangka mewali tadulako menomba moula sumpa.
58007021	Agayana i karaangkana Yesu mewali tadulako menomba, Pue Ala mosumpa, Nauli: "Ikomi ide Pue Ala au mosumpa, hai bara ina Kubaliki lolitaNgku: Oyomi tadulako menomba duuna kamahae-haea."
58007022	Mewali, anti posumpana Pue Ala, Yesu mopakaroho dandiNa au mopahintuwuke hai Pue Ala, hai meliu kamaroana dandi iti hangko i dandi au nguru-nguruna au napaara Pue Ala i to Yahudi.
58007023	Ara mbuli hampaka: ane pemuleana Lewi au mewali tadulako menomba, bosahe, lawi tauna biasahe au hangangaa mate. Bara rabuku mopaliliu pobagonda duuna kamahae-haea. Mewali ane mate hadua, napahuru tohaduana.
58007024	Agayana pohudaana Yesu nodo tadulako menomba bara tebali hai bara melimba i tohaduana, lawi Ia tuwo liliu.
58007025	Ido hai Nabuku mokabahake hangko i huku dosanta hai moweike katuwo maroa au bara ara kamakurana, asala mohungkukike Pue Ala i lalu hangaNa. Lawi Ia au tuwo liliu hai mamperurui liliuke i lindona Pue Ala.
58007026	Mewali, Yesu iami Tadulako Menombata Mahile au peisa motulungike. Malelaha tuwoNa, bara ara salaNa ba kamakuraNa. Nauri mewali manusia, Ia bara madosa nodo manusia. Ia raangkami i hambua pohudaa au meliu kamapangkana hangko i ope-ope au i langi.
58007027	Ane Tadulako Menomba Mahile au ntanina, barahe nodo. Alo-alona tadulako menomba iti hangangaa mohuhuhe popenombanda, nguru-nguruna popenomba au mohuru dosanda haduduanda, hai roo indo popenomba au mohuru dosanda tauna bosa. Agayana Yesu hambela pea mohuhu popenombaNa i Pue Ala. Iti Nababehi i tempona mohuhu wataNa haduduaNa bona rapapate. PopenombaNa iti Nahuhu hambela pea; barapi hangangaa rahuleki duuna kamahae-haea.
58007028	Tauna au mewali Tadulako Menomba Mahile moula Aturana Musa, tauna au malede, lawi manusia biasahe. Agayana roo Aturana Musa iti, Pue Ala mohowara sumpaNa, hai moula sumpaNa iti, Naangkami AnaNa au haduduaNa mewali Tadulako Menomba Mahile. Hai AnaNa iti mewali Topehompo au bara ara kamakuraNa hai au tuwo liliu duuna kamahae-haea.
58008001	Idemi patoana paturongki: ara mpuu Tadulako Menombata Mahile au mohuda tanda i koanana pohudaana Pue Ala i suruga.
58008002	Ia mampopolumao bagoNa nodo Tadulako Menomba Mahile i lalu sou au malelaha. Sou penombaa iti bara raaro tauna nodo Bambaru Penombaa au naaro Musa hangkoya, agayana naaro Pue Ala haduduaNa.
58008003	Ope-ope Tadulako Menomba Mahile raangka bona mohuhu binata hai popenombanda au ntanina i Pue Ala. Nodo wori, Yesu Tadulako Menombata au Mahile hangangaa mohuhu popenombaNa i Pue Ala, itimi wataNa haduduaNa.
58008004	Ane rapana Yesu ara mani i dunia, Ia bara mewali tadulako menomba, lawi arahe tadulako menomba au mohuhu popenombanda i Pue Ala moula Aturana Musa.
58008005	Tadulako menomba iti mobagohe i lalu sou penombaa au i dunia ide. Sou penombaa iti mewali nodo pandiri irikita kana i apa au ara i suruga. Ido hai hangko damani nabi Musa moaro Bambaru Penombaa hangkoya, Pue Ala mouliangaa node: "Nukatuinao! Ope-ope iti hangangaa nubabehi moula apa au ratudungiako i wongko bulu!"
58008006	Agayana meliu kamaroana pobagona Yesu hangko i pobagonda tadulako menomba au i dunia ide, lawi Yesu mewali topetanga-tangai au mopahawe dandina Pue Ala au meliu kamaroana hangko i dandina Pue Ala au napahawe nabi Musa. Hai melumbu mpuu kamaroana apa au tatarima hangko i dandina Pue Ala au wou.
58008007	Ane rapana bara ara kamakurana Aturana Musa, kebarapi paraluu tahaoki rara au ntanina mohintuwu hai Pue Ala.
58008008	Agayana Pue Ala molambi kanawoanda taunaNa, hai Nauliangaahe node: "Pehadingi! Hambela tempo ina Kupaara dandi au wou i to Yahudi, maroa au maida i tampo Isaraeli, maroa au maida i tampo Yahuda.
58008009	DandiKu au wou, bara ina nodo dandiKu au Kupaara i toiyorunda hangkoya i kaKunininda mesuwu hangko i tampo Masiri. Lawi barahe mampeulai apa au teuki i dandiKu au nguru-nguruna, alana barapohe Kukadipura.
58008010	Mewali, idemi dandiKu au ina Kupaara hai to Isaraeli i alo au ina mai: HawaNgku ina Kuwoli i lalu pekirinda hai Kuuki i lalunda. Iko ina mewali Ampunda, hai ihira ina mewali taunaNgku au bosa.
58008011	I tempo iti, barapohe paraluu mopaturo halalunda ba hangka ranganda bona ihira moisaNa. Lawi ihira ope-ope ina moisaNa, maroa au koi tuwona ba au mahile tuwona.
58008012	I tempo iti, ina Kuampungi mpuu salanda, hai barapi ina Kukatuinao dosanda."
58008013	Mewali, halalu, i lalu Ngkorana Pue inona, Pue Ala mampololita kana i dandiNa au wou, hai moula lolitaNa, dandiNa au nguru-nguruna hangangaa rapahuru lawi haemi. Mewali, dandiNa au hae iti barapi rapake, batena ratende hai rapahuru hai au wou.
58009001	I lalu dandina Pue Ala au napahawe Musa i to Yahudi hangkoya, ara ada penomba, hai ara wori sou penombaanda au rababehi tauna.
58009002	Sou penombaanda iti, rahanga Bambaru Penombaa. I lalu sou iti, ara rombua lincu. Lincu au nguru-nguruna rahanga Lincu Malelaha. I lalu lincu iti, ara paidaa hulo, meja paidaa roti, hai roti au rapopenomba i Pue Ala.
58009003	I olona lincu au rombua ara hantau bana au mewali rindi ntanga. I lalu rindi ntanga iti, ara lincu karombuana au rahanga Lincu au Meliu Kamalelahana.
58009004	I lincu iti, ara meja pointua dupa au rababehi hangko i bulawa, hai ara wori hambua peti au rahanga Peti Podandi. Humalele peti iti ralapisi hai bulawa, maroa i raoana hai i laluna. I lalu peti iti, ara kawali bulawa au raihii paande au rahanga manna, ara laina Haruni au motumbe, hai ara wori rombua watu au rapoukii hawa hampulo au hangko i Pue Ala.
58009005	I wongko peti iti, ara rombua watutauna au nodo malaeka lenggena, au rahanga kerub. Kapinda kerub teona mobobongi petukona peti, hai hangko i kerub iti, tongawa peawana Pue Ala. Petuko iti rahanga Petuko Pohompo Dosa. Agayana ope-ope iti barapi peisa tatuntu hai taparesa inde.
58009006	Nodomi karaatorona Bambaru Penombaa hangkoya. Alo-alona tadulako menomba mesua i lincu au nguru-nguruna mampopolumao bagonda.
58009007	Agayana au peisa mesua i lincu karombuana, batena pea Tadulako Menomba Mahile. Hai ia bara peisa mesua morombela. Hangangaa mesua hambela pea i lalu hampare, hai ane mesua, hangangaa moanti wahe. Wahe iti, iami wahe binata au nahuhu i Pue Ala, pahuruna salana haduduana hai salanda tauna bosa au bara raoaka.
58009008	Kana i ada penomba iti, Inao Malelaha mopaguruke node: ane ara mani lincu au nguru-nguruna, manusia bara mani rapaliu mesua i lalu Lincu au Meliu Kamalelahana bona mohungkuki Pue Ala.
58009009	Ope-ope iti mewali ngkora pandiri irikita au tuwo ide-ide. Lempona: bara peisa tapamalelaha lalunta i peitana Pue Ala i pohuhunta binata hai popenomba ntanina Iria.
58009010	Lawi ada iti mokanai pea watanta, nodo ada hai palia i paande hai paenu, hai bahangkia pakana ada periu agama. Pue Ala mowei ada iti i taunaNa bona rapeulai tanganda mampegia dandiNa au wou.
58009011	Agayana ide-ide, hawemi Kerisitu mewali Tadulako Menomba Mahile au moanti katuwo maroa au tahumba ide-ide. Ia mesua i lalu Bambaru Penombaa i suruga au meliu kamaroana hai au meliu kamalelahana hangko i Bambaru Penombaa au naaro Musa hangkoya. Lawi sou penombaa au napesuangi Kerisitu, bara rababehi tauna; lempona bara hangko i dunia ide.
58009012	I tempoNa mesua i lalu Bambaru Penombaa, Ia liliu lao i lalu Lincu au Meliu Kamalelahana molindo Pue Ala. Hai wahe au Naanti mesua, bara wahe towau balilo ba wahe ana japi, agayana waheNari haduduaNa. PesuaNa iti, hambela pea, hai barapi paraluu rahuleki, lawi anti waheNa au Naanti, Ia mohuru dosanta duuna kamahae-haea.
58009013	Moula Aturana Musa, ane arahe tauna au masala moula atura agama, towau balilo ba japi balilo hangangaa rasambale, hai wahena rahimpeaahe. Hai nodo wori, hambaa ana japi hangangaa rahuwe duuna mewali awu, hai awuna hangangaa rahawukaahe. Mewali, ane wahe hai awu iti peisa rapake mobahoi tauna au masala moula atura agama au mokanai pea watanta,
58009014	pelumbunami wahena Kerisitu! Anti kuasana Inao Malelaha au tuwo duuna kamahae-haea, Kerisitu mohuhu wataNa haduduaNa i Pue Ala bona rapapate nodo popenomba au bara ara kamakurana. WaheNa iti mobahoi lalunta hangko i hinangkana babehianta au moantike i kapate, bona peisake menomba i Pue Ala au tuwo.
58009015	Anti popenombaNa au bara ara kamakuraNa, Kerisitu mewali topetanga-tangai au mopahawe dandi wou au mopahintuwu manusia hai Pue Ala. Iti Nababehi bona ope-ope tauna au nakakio Pue Ala molambi pewati au bara mokahopoa moula apa au nadandiahe Pue Ala i anaNa. Lawi i tempona mani ara dandi au nguru-nguruna au napahawe Musa, manusia moliungi Aturana Pue Ala. Ido hai Kerisitu mate mohompo peliunginda iti.
58009016	Ane pandirina ara hadua tosae au mampeinao mokira-kira anu-anuna i anana, ia hangangaa mobabehi mpuu sura peawili au mopakanoto pokirana anu-anuna. Agayana sura peawili iti bara mani peisa rapake ane bara mani manoto kapatena topeawili.
58009017	Lawi ihina sura peawili iti bara peisa rapopobundu ane tuwo mani topeawili. Ane matemi topeawili, hangko peisari rapopobundu.
58009018	Nodo wori, hangangaa ara kapate au mopakaroho dandina Pue Ala au napahawe nabi Musa. Kapate iti rapatongawa i wahena binata au raanti. Node tuntukana:
58009019	Karoona Musa mopahawe hinangkana parenta au ara i lalu Aturana Pue Ala i ope-ope to Yahudi, naalami wahe ana japi hai wahe towau balilo nagalo hai owai. Roo indo, naala worimi hehi hisop au raboke hai wulu dimba au malei, naeme i lalu wahe, hai nahimpeka i Sura Aturana Pue Ala hai i tauna bosa.
58009020	Tangana Musa mobabehi iti, nauli: "Idemi wahe au mopakaroho dandina Pue Ala irikamu, hai hangangaa nipeulai dandiNa iti."
58009021	Nodo wori, Musa mohimpeka wahe i Bambaru Penombaa hai i hinangkana parewa au rapake menomba i Pue Ala.
58009022	Katouana moula Aturana Musa, paka-pakana hangangaa rabahoi hai wahe. Ane bara ara wahe hangko i kapate, bara teampungi dosanta.
58009023	Ane Bambaru Penombaa au i dunia ide hai anu-anu au ara i laluna, ope-ope iti mewali nodo pandiri irikita kana apa au ara i suruga. Bambaru au i dunia ide hangangaa rabahoi hai wahe binata au rapopenomba i Pue Ala. Agayana ane sou penombaa au i suruga, hangangaa ara popenomba au meliu kamaroana.
58009024	Lawi sou penombaa au napesuangi Kerisitu, bara sou au rababehi tauna. Sou penombaa iti iami suruga. Hai Kerisitu mesua mpuu i suruga. Ide-ide, arami i lindona Pue Ala mamperuruike.
58009025	Ane Tadulako Menomba Mahile agama Yahudi, pare-parena mesua i lalu Lincu au Meliu Kamalelahana moanti wahe binata, bara wahena haduduana. Agayana Kerisitu, bara bosa belana mohuhu wataNa i Pue Ala.
58009026	Lawi ane rapana nodo, kebosa belana Ia hangangaa mantodiha kapari duuna mate mepongka hangko i pewaliana dunia hangkoya. Mewali, ide-ide i tempo kahopoa dunia, Ia mai hambela pea i dunia bona moumpahi dosa manusia i pohuhuNa wataNa rapapate.
58009027	Moula tunggaiana Pue Ala, hambela manusia hangangaa mate, hai roo indo hangangaa rabotusi kara-karanda.
58009028	Nodo wori, hambela pea Kerisitu mohuhu wataNa i Pue Ala bona mohalea dosanda tauna bosa. Hai hambela tempo, Ia ina mai i karombelana i dunia ide. Ane mai mbuli, barapi ina mohalea dosanta. I tempo iti, Ia ina moanti katuwo maroa i tauna au mampegia kahaweNa.
58010001	Aturana Pue Ala au napahawe Musa mewali nodo pandiri irikita kana i apa au ina mai. Hangko i Atura iti, bara mani taisa katuwo maroa au tahumba hangko i Kerisitu. Taita pea mewao-wao, bara lenggena ntepuu. Moula Aturana Musa iti, pare-parena tauna au mampeinao mohungkuki Pue Ala hangangaa moanti liliu popenombanda au himbela pea, agayana barahe peisa mewali manoto i peitana Pue Ala anti poantinda popenombanda.
58010002	Ane rapana tauna iti tebahoi mpuu hangko i dosanda, kebarapohe ina moanti popenombanda, lawi ina raisa dosanda teampungi duuna kamahae-haea hai barapi ina mapari pekirinda anti kamadosanda.
58010003	Agayana bara nodo. Hangko i popenombanda au raanti pare-parena, rakatuinao liliu kamadosanda.
58010004	Lawi wahe japi hai wahe towau bara peisa moumpahi dosa.
58010005	Ido hai pane i kahawena Kerisitu i dunia ide, Ia mouliangaa Pue Ala node: "Bara Nuperapi popenomba, hai bara Nuunde popenomba au rahuwe ba binata au rasambale bona mohuru dosa tauna, agayana wataNgku haduduaNgku au Nupasilolonga bona mewali popenomba Irio au Nupokatana.
58010007	Ido hai kuuli: idemoNa Pue Ala, maiNa mobabehi peundeaMu, nodo au teuki i lalu Sura Malelaha kana i wataNgku."
58010008	Nguru-nguruna nauli Kerisitu node: "Pue Ala bara mamperapi popenomba, hai bara Naunde popenomba au rahuwe ba binata au rasambale bona mohuru dosa." (Nauri popenomba iti hangangaa rahuhu moula Aturana Pue Ala au nauki Musa, bara Naunde).
58010009	Roo indo, Nauli mbuli: "IdemoNa Pue Ala, maiNa mobabehi peundeaMu." Ada au hangkoya barapi Napeulai, lawi ara tunggaiana Pue Ala au wou, itiri au Napeulai.
58010010	Yesu Kerisitu mobabehi mpuumi peundeana Pue Ala: wataNa haduduaNa hambela pea Napopenomba i Pue Ala. Hai hangko i popenombaNa iti, Napamalelahamoke duuna kamahae-haea.
58010011	Alo-alona ope-ope tadulako menomba agama Yahudi meangkahe mampopolumao bagonda, hai mohuhu liliuhe popenombanda au himbela pea au bara peisa moumpahi dosa.
58010012	Agayana Kerisitu, hambela pea mokira wataNa rapapate mohuru dosa manusia, hai popenombaNa iti barapi hangangaa rahuleki duuna kamahae-haea. Karoona mohuhu popenombaNa, mengkaoremi lao i suruga hai mohuda tanda i koanana Pue Ala.
58010013	Ide-ide Kerisitu mampegia tempona Pue Ala mampopengkoru ope-ope iwaliNa Iria.
58010014	Mewali, anti kapateNa au hambela pea, Napakanotoke i peitana Pue Ala duuna kamahae-haea. Au Natunggai ide, ikita ope-ope au tanganta Napamalelaha.
58010015	Mewali, barapi paraluu tahaoki popenomba au ntanina bona mohuru dosanta. Popenombana Yesu handami. Hai paturo ide napakanoto wori Inao Malelaha. I lalu Sura Malelaha, Nauliangaake node:
58010016	Nauli Pue Ala: "Idemi dandiKu au wou au ina Kubabehi hai ihira i alo-alo au ina mai. HawaNgku ina Kuwoli i lalunda hai Kuuki i lalu pekirinda."
58010017	Roo indo, Nauli wori: "Dosanda hai salanda barapi ina Kukatuinao."
58010018	Mewali, ane teampungi mpuu dosanta hai salanta, barapi hangangaa taanti popenomba ntanina au mohuru dosanta.
58010019	Halalu! Ane Tadulako Menomba Mahile hangkoya, peisahe mesua i lalu Lincu au Meliu Kamalelahana lawi moantihe wahe binata. Nodo wori ikita: anti wahena Yesu i kapateNa, barapoke langa mohungkuki Pue Ala, baimoke hawe i lindoNa.
58010020	Ane maike mohungkuki Pue Ala, tapolumaongi rara au wou. Rara iti au Nabungkahiake Yesu bona moantike i katuwo maroa. I lalu sou penombaa to Yahudi hangkoya, rindi bana mohomboki rara tauna bosa mesua i lalu Lincu au Meliu Kamalelahana. Agayana ikita, barapi ara au mohomboki raranta mohungkuki Pue Ala, lawi Yesu mobungkahiake rara i tempona mohuhu wataNa rapapate.
58010021	Yesumi au mewali Tadulako Menombata Mahile au mokadipura souna Pue Ala. Souna Pue Ala iti, lempona ikita ide.
58010022	Lalunta Napamalelaha hai waheNa bona taisa kadanapi ara kanawoanta. Watanta rariu hai owai tanda kaNabahointa hangko i dosanta. Ido hai kuhuweki lalumi halalu bona maike mohungkuki Pue Ala hangko i lalunta mpuu hai hangko i pepoinalainta au maroho.
58010023	Hangangaa meharunga liliuke i Yesu, hai ineeke langa mopangaku kaiana Amputa, lawi Pue Ala mopabukei liliu dandiNa irikita.
58010024	Hangangaa mombekakamatake hai mombehuweki mpolaluke bona mombepokaahike hangko i lalunta mpuu hai mobabehi liliuke apa au maroa.
58010025	Arahe ranganta au barapi mogulu sambela. Inee tababehi nodo. Hangangaa mogulu liliuke hai mombepakaroho mpolaluke, pelumbunami i tempo ide, lawi taisa barapi mahae ina hawe Pue.
58010026	Inee nikabaha pepoinalaimi halalu. Lawi ane tahadi hai taisa Ngkora Marasa au hangko i Pue, hai roo indo taoaka mobabehi liliu dosa, barapi ara popenomba ntanina au peisa mohuru dosanta.
58010027	Ane nodo babehianta, batena langake mampegia kanapohuda-hudaana Pue Ala kara-karanta, lawi rumihi pehukuNa i tauna au meewa Iria. PehukuNa iti nodo api au rore ntepuu.
58010028	Hangkoya ane ara hadua tauna au mosapuaka Aturana Musa hai arahe rodua ba talu tauna au mosabiki katouna kamasalana, bara ara ampungiana, batena rahuku mate.
58010029	Ane tauna au mosapuaka Aturana Musa rahuku nodo, pelumbunami tauna au mokabaha pepoinalainda i Yesu! Tauna iti moihe-ihekihe Anana Pue Ala, lawi rauli bara ara pobunduana wahena Yesu au mopakaroho dandina Pue Ala hai au mopamalelahahe. Mopakoimohe Inao Malelaha au naweike Pue Ala hangko i kabulana laluNa. Manoto ina meliu karumihina pehukuna Pue Ala i tauna au nodo babehianda.
58010030	Mewali, inee mpuu takabaha pepoinalainta halalu, lawi taisa Pue Ala au manguli: "Iko au mehurungi, Iko au mehuku." Hai teuki wori: "Pue ina mampohuda-hudaa kara-karanda taunaNa."
58010031	Langa ntepuuke, ane nodo pesapuakanta hai manawoke i lalu tayena Pue Ala au tuwo.
58010032	Nikatuinao halalu noumba katuwomi hangkoya i tempomi hangko mepoinalai i Pue Yesu. I tempo iti, narumpakau ngkaya kapari anti peulami i Pue. Agayana nauri nodo, barakau mousuli, batena maroho liliu pepoinalaimi.
58010033	Hambela-hambela rakakabosaikau hai rapopeahi-ahikau i lindonda tauna bosa; hambela-hambela motulungi worikau rangami au rapopeahi-ahihe nodo.
58010034	Maahi lalumi i tauna au ratarunggu anti peulanda i Pue Yesu. Ane anu-anumi rarampaki, bara nipailalu. Matana mpuukau, lawi niisa kaarana au rapasilolongaakau i suruga au meliu kamaroana hai au bara mokahopoa.
58010035	I tempo iti halalu, maroho mpuu pepoinalaimi i Pue. Mewali, inee mpuu nikabaha pepoinalaimi iti, lawi ane mepoinalai liliukau, ina mahile hurungina au nihumba.
58010036	Kehapiri ba apa au mewali, hangangaa mantahake. Nipeulai liliu peundeana Pue Ala hai ina molambikau apa au Nadandiakau.
58010037	Barapi mahae, ina tepabukei Ngkorana Pue Ala au manguli: "Au ina mai batena mai, KahaweNa bara ina molia-lia.
58010038	Tauna au manoto i peitaNgku ina molambihe katuwo maroa hangko i pepoinalainda. Agayana ane arahe au mousuli hangko i pepoinalainda, barahe Kupokatana."
58010039	Agayana ikita ide halalu, barake tauna au mousuli hangko i pepoinalainta hai au rahuku. Ikita ide, tauna au mepoinalai hai au molambi katuwo maroa.
58011001	Au rauli pepoinalai, lempona: apa au taharunga i Pue Ala, taisa batena ina mewali. Kehapiri bara mani taita apa au tapegia, manoto i lalunta ina mewali.
58011002	Anti pepoinalainda tauna hangkoya, napokatanahe Pue Ala.
58011003	Anti pepoinalainta, taisa langi hai dunia Napopewali Pue Ala moula pea hawaNa. Mewali, ope-ope au taita, Nababehi hangko i apa au bara raita.
58011004	Anti pepoinalaina Habeli, ia mohuhu popenombana i Pue Ala au meliu kamaroana hangko i popenombana Kai, wutuna. Taisami kaarana pepoinalaina, lawi matana laluna Pue Ala modoko popenombana. Hai anti pepoinalaina, Habeli naimba Pue Ala tauna au manoto. Ide-ide matemi, agayana nodo pea mololita mani, lawi anti pepoinalaina ia mewali pandiri irikita au tuwo ide-ide.
58011005	Anti pepoinalaina Heno, ia bara mate. Ia raore hangko i dunia ide i tempona mani tuwo. Bara ara au molambi watana, lawi Pue Ala moangka hangko i dunia ide. I lalu Sura Malelaha teuki: hangko damani Heno raangka, ia napokatana Pue Ala.
58011006	Mewali taisa mpuu: bara ara tauna au napokatana Pue Ala ane bara mepoinalai Iria. Lawi tauna au mohungkuki Pue Ala hangangaa moisa i lalunda: Pue Ala batena ara, hai batena ina mowei hurungina au maroa i ope-ope tauna au tou-tou mohaoki Ia.
58011007	Anti pepoinalaina Noho, ia mengkoru i hawana Pue Ala. Pue Ala mouliangaa kaina arana owai meumbala au molaboa dunia. Mewali, kehapiri bara mani naita pewalina, napeulaimi hawana Pue Ala hai nababehi duanga mahile bona ia hai towawinena hai anana bara mate maliso. Anti pepoinalaina, ope-ope tauna i dunia rahuku, agayana ia Naimba manoto i peitana Pue Ala.
58011008	Anti pepoinalaina Burahima, ia mampeulai hawana Pue Ala. Pue Ala mokakio hai Natudu lao i tampo au karao, Nauliangaa: "Tampo au Kutudungiako ina mewali kiramu hai kiranda pemuleamu." Mewali, kehapiri bara naisa iumba kalaoana, meangkami lao moula hawana Pue Ala.
58011009	Kahawena i tampo iti, ia mepoinalai liliu i dandina Pue Ala au manguli tampo iti ina mewali kirana hai kiranda pemuleana. Nodo wori Isaki, anana, hai Yako, ampuna, modoko dandina Pue Ala iti. Agayana kehapiri tampo iti hangangaa mewali mpuu kiranda moula dandina Pue Ala, maidahe i tampo iti nodo pea torare. Bara ara sounda haduduanda, maida peahe i lalu bambaru.
58011010	Nodo worimi paidaana Burahima, lawi mampegia hambua kota au maroho watu pohudaana, au napopewali hai au naaro mpuu Pue Ala.
58011011	Anti pepoinalainda Burahima hai Sara, peisahe moana, nauri saemi Burahima hai towawinena lalo. Iti mewali lawi manoto i laluna Burahima kaina napabukeina Pue Ala dandiNa.
58011012	I tempo iti watana Burahima nodomi au mate lawi saemi. Agayana nauri nodo, anti pepoinalaina, Burahima mopaara bosa pemuleana au bara peisa teimba kabosanda. Kabosanda nodo kangkayana betue i langi hai wungi i wiwi ntahi.
58011013	Ope-ope tauna iti mepoinalai liliuhe i dandina Pue Ala duuna i kapatenda, agayana bara manihe mohumba apa au nadandiahe Pue Ala. Peisa tauli: moita ngkarao peahe pewalina. Raisa mahae mani hangko mewaliri. Agayana nauri nodo, bara bata-bata lalunda i dandina Pue Ala. Matana mpuuhe mampegia pewalina, ido hai rauli: tuwohe i dunia ide nodo pea torare ba topolilo.
58011014	Hangko i lolitanda tauna au mololita nodo, taisa apa au rahaoki. Au rahaoki iami tampo au peisa mewali tamponda haduduanda.
58011015	Bara tampo au rapalehi hangkoya au rahaoki. Lawi ane rapana tampo iti au rahaoki, keara mpuu katepakanda mesule inditi.
58011016	Agayana tampo au rahaoki, iami suruga au meliu kamaroana. Ido hai Pue Ala mopasilolongaamohe paidaanda i suruga, hai Ia bara maea rahanga Ampunda.
58011017	Anti pepoinalaina Burahima, i tempona napetandaka Pue Ala, ia lao mohuhu Isaki anana nodo popenombana. Nguru-nguruna, Pue Ala manguli iria: "Hangko i anamu iti, ina molambiko bosa pemuleamu moula apa au Kudandiako." Agayana nauri nodo, masilolonga mpuu Burahima mohuhu anana au haduduana bona rasambale.
58011019	Lawi i tempo iti nauli laluna Burahima, makuasa mpuu Pue Ala mopatuwo hule Isaki hangko i kapate. Hai peisa tauli: Ia mohumba hule anana hangko i kapate.
58011020	Anti pepoinalaina Isaki, ia mowati Yako hai Esau, hai mopahawe apa au ina mewali irihira i alo-alo au ina mai.
58011021	Anti pepoinalaina Yako, i tempona ina mate, ia mowati ananahe Yusupu au rodua, hai menomba i Pue Ala tangana mopaisare waana i wuntu laina.
58011022	Anti pepoinalaina Yusupu, i tempona ina mate, mopahawe mpuu kaina padunda pemuleana to Isaraeli hangko i tampo Masiri. Hai ia meawili, nauli: "Ane padukau hangko i tampo Masiri, hangangaa nianti buungku."
58011023	Anti pepoinalainda tosaena Musa, Musa rawuni duuna tinuwuna talu wulana. Raita tosaena kamakarana, hai barahe langa moliungi hawana datunda to Masiri.
58011024	Anti pepoinalaina Musa, i temponami mahile, bara naunde rakabelai ampuna datunda to Masiri.
58011025	Bara naunde tuwo matana-tana i lalu dosa au hampalai pea, agayana nauli laluna agina molambi kapari hihimbela hai taunana Pue Ala au bosa.
58011026	Naunde Musa rakakabosai anti pepoinalaina i Datu Topehompo au ina mai pane molambi peawana datu i tampo Masiri. Lawi ia meharunga liliu i Pue Ala bona nahumba hurungina au mahile i alo pobotusi.
58011027	Anti pepoinalaina, Musa mopalehi tampo Masiri, bara napokalanga karumpuna datunda to Masiri. Mantaha i lalu kapari, lawi naitami Pue Ala au bara raita.
58011028	Anti pepoinalaina, nababehimi ada alo Posusa Pasa, hai natudumohe to Yahudi mohimpeka wahe i baba sounda bona ane moliu malaeka au mepapate, ananda au towutu bara ina rapapate hihimbela hai ananda to Masiri au towutu.
58011029	Anti pepoinalainda to Yahudi hangkoya, mowetahe Tahi Malei nodo peahe molumao i lorena. Agayana tanganda mani to Masiri mowulaihe moweta tahi iti, matemohe maliso.
58011030	Anti pepoinalainda, to Yahudi motoleliki bente boea Yeriko i lalu pitu alona duuna magero bentenda.
58011031	Anti pepoinalaina Rahab, ia bara rapapate hihimbela hai tauna au hambomboeana au barahe mengkoru i Pue Ala. Rahab iti, hadua towawine au bara hintoto babehiana. Agayana i temponda bahangkia surodado to Yahudi lao mampendenga boea Yeriko, napotorarehe i souna, hai natulungihe.
58011032	Ngkaya mani au peisa kuuliangaakau, agayana barapi handa tempoku motuntu kana irihira ope-ope. Bara manikau kutuntua Gideo, Barak, Simson, Yepta, Daudi, Samueli hai nabi-nabi ntanina.
58011033	Anti pepoinalainda, mampopengkoruhe datu, moparentahe i kanoto-notoana, molambihe au nadandiahe Pue Ala, motukohe nganga singa,
58011034	barahe mate i lalu api au rore ntepuu, tekabahahe hangko i tauna au mampeinao mopapate, maledehe, agayana mewalihe maroho ntepuu, pebaihe mombeala, hai monangihe surodado iwalinda.
58011035	Anti pepoinalainda, arahe towawine au molambi hule ananda au mate, rapatuwoa hulehe. Agayana ara worihe au rapopeahi-ahi anti pepoinalainda duunda mate. Raunde rapapate pane mosapuakahe Pue Ala, lawi mampeinaohe rapatuwo hule bona molambihe katuwo au meliu kamaroana.
58011036	Arahe au rakakabosai hai rakandangi, ara worihe au rataka hai ratarunggu.
58011037	Arahe au rawatui duunda mate, au rabohoki hai garagaji, hai au rapapate hai piho. Arahe au meahi-ahi mpuu katuwonda. Hampinda batena pearai koli dimba hai koli towau. Rapopeahi-ahihe hai rapapahaihe.
58011038	Melangkahe lao i pada wungi hai i tongku-tongkuna, maidahe i lia watu. Katouana, tauna au nodo kamaroana lalunda, barahe hintoto maida i dunia ide.
58011039	Anti pepoinalainda, ope-ope tauna iti napokatanahe Pue Ala. Agayana bara manihe mohumba apa au Nadandiahe.
58011040	Bara mani rahumba, lawi Pue Ala mopasilolongaake au meliu kamaroana, bona i tempona ikita ara hihimbela hai ihira, ina Nawei worihe katuwo maroa au bara ara kamakurana.
58012001	Halalu! Peisa tauli: ope-ope tauna au maroho pepoinalainda hangkoya motolelikike hai mosabiki katuwonta. Ido hai kuhuweki lalumi bona tatende ope-ope au doko mohomboki raranta meula i Pue. Ikita ide nodo tauna au momberiri. Hangangaa tatende dosanta au mopamantimike hai mantahake moula rara au napakanotoake Pue Ala.
58012002	Au hangangaa tapaiyoru iami Yesu au mobungkahi rara pepoinalainta hai au mopahandai pepoinalainta. Yesu mantaha liliu i lalu kapari duuna mate i kau mombehape. KapateNa iti mepakaea ntepuu. Agayana nauri nodo, bara Napailalu, Nahuhu pea wataNa rapaku i kau, lawi Napeinao molambi katana au ina Nahumba i bokona. Ide-ide mohudami tanda i koanana pohudaana Pue Ala i suruga.
58012003	Mapari ntepuu laluna Yesu molindo tauna kadake au mosapuaka, hai kahopoana ia rapapate. Mewali halalu, hangangaa nipekiri noumba kamantahana Yesu i lalu kapari bona datikau malede hai masusa lalumi.
58012004	Lawi ikamu wori raewa tauna au kadake, agayana i lalu pombealami moewa dosa, bara manikau rapapate nodo Yesu.
58012005	Hai hangangaa nikatuinao paturona Ngkorana Pue au mopaturokau nodo hadua uma mopaturo anana, nauli: "Anangku, nipailalu maroa paturona Pue, hai inee masusa lalumu ane Nakambaroako.
58012006	Lawi Pue Ala mokambaroa ope-ope tauna au Napokaahi, hai mokarumpui ope-ope tauna au Napoana."
58012007	Hangangaa mantahakau i lalu kapari, niimba pea paturo ba pekambaroa hangko i Umami au i suruga. Pue Ala mopaturokau nodo hadua uma mopaturo hai mokambaroa anana. Lawi bara ara anangkoi au bara nakambaroa umana.
58012008	Ope-ope tauna au napoana Pue Ala, batena Nakambaroa. Mewali, ane rapana barakau nakambaroa Pue Ala, lempona bara mpuukau anaNa.
58012009	Ikita ope-ope rakambaroamoke umanta i dunia, hai tabilahe. Apa mani Umanta au Ampuna inaonta. Ane Nakambaroake, hangangaa tapengkorui mpuu bona molambike katuwo maroa.
58012010	Tosaenta i dunia mopaturoke bahangkia pea parena kamahaena. Paturonda iti, ara hokana, lawi raweike lolita moula apa au maroa i peitanda. Agayana Pue Ala mopaturoke bona molambike apa au maroa, bona malelahake nodo Ia.
58012011	Tanganta rapaturo ba rakambaroa, barake matana, mapari lalunta. Agayana roo indo, ane tapeulai paturo iti, maroami katuwonta, hai manotomi babehianta.
58012012	Ido hai ineekau mampomalea. Nipakaroho pepoinalaimi au malede.
58012013	Hangangaa nipakanoto peulami i Pue, bona ane ara mani rangami au bata-bata lalunda, barahe ina manawo, kamaroho-rohoa peari pepoinalainda.
58012014	Hangangaa mohintuwukau hai ope-ope tauna. Nipari-pari bona malelaha tuwomi, lawi tauna au bara malelaha tuwona bara ina moita Pue.
58012015	Mainga-ingakau dati ara rangami au mousuli hangko i Pue Ala hai mosapuaka ahiNa. Maroa-roakau datihe ara tauna au hawe i olomi nodo hehi au ara rasuna, hai kahopoana mopakarugi pohintuwumi alana bosa tauna teanti i lalu dosa.
58012016	Nipamaroa-roa babehiami bona datikau ara au mebualosi ba mobabehi sala. Ineekau ara au bara meula i peundeana Pue Ala nodo Esau hangkoya, lawi ia bara moholoi pewatina Pue Ala hangko i katowutuna. Katowutuna au nahumba hangko i umana, napobaluri i adina, naintolohi pea hai paande hantabo.
58012017	Niisa mpuu tuntukana iti. Roo indo, napeinao molambi pewati iti hangko i umana, agayana barapi rawei. Nauri moteria mamperapi pewati iti, barapi ara rara mopakaroa kanawoana.
58012018	Hangkoya, Pue Ala mongkora i to Yahudi hangko i Bulu Sinai i kaNaweinda AturaNa. Bulu iti, bulu biasa au peisa rapetobo. Tanganda to Yahudi molindo bulu iti, moitamohe api au rore ntepuu, rambu, gawu au makaindi, hai himburu kebuu.
58012019	Mohadimohe pomoni au mahile nodo pomoni tatamburu hai ara wori hambua wotu au mololita irihira masisimbuku. I temponda mohadi lolitaNa, langamohe, rauli: "Kiperapi bona wotu iti ineemi mololita irikami, lawi kipokalanga wokamia."
58012020	Langa mpuuhe mohadi parenta au napahawe wotu iti, lawi nauli Pue Ala: "Hema pea au moiho bulu ide hangangaa rawatui duuna mate, maroa binata ba tauna."
58012021	Apa au ralindo to Yahudi iti mewulungai mpuu. Mogalori Musa, nauli wori: "Langana hai moradana."
58012022	Agayana ikamu halalu, barakau mohungkuki bulu au nodo. Molindokau Bulu Sion hai kota Yerusale au i suruga, au napaidai Pue Ala au tuwo. Molindokau malaeka i sabuna au moguluhe i lalu katana-tana.
58012023	Molindokau poguluanda anana Pue Ala au towutu au teuki hanganda i lalu suruga. Molindokau Pue Ala au mampohuda-hudaa kara-karanda ope-ope tauna. Molindokau tanoananda tauna au manoto babehianda hangkoya hai au rapamalelaha i peitana Pue Ala.
58012024	Molindokau Yesu, topetanga-tangainta au mopakaroho dandina Pue Ala au wou au mopahintuwu manusia hai Pue Ala. I tempona Yesu rapapate, moilimi waheNa. Hai meliu kamaroana waheNa iti hangko i wahena Habeli hangkoya.
58012025	Ido hai hangangaa nipamaroa-roa peulami i Pue, lawi ide-ide Pue Ala au mololita irikamu! To Yahudi hangkoya, barahe mampoinalai lolitana Pue Ala au mongkora irihira i Bulu Sinai, hai batenda rahuku. Apa mani ikita au mohadi lolitana Pue Ala au mongkora irikita hangko i suruga. Ane tasapuaka NgkoraNa, batena barake tekabaha hangko i pehukuNa.
58012026	I tempona Pue Ala mongkora i to Yahudi i Bulu Sinai, wotuNa mokalea dunia. Agayana ide-ide, ara dandiNa au manguli: "Hambela mani ina Kukalea dunia ide duuna magero. Hai bara pea dunia au Kukalea, agayana langi wori."
58012027	NgkoraNa au manguli "hambela mani", lempona: Pue Ala ina mokalea hai mogero dunia au Napopewali ide, lawi dunia ide bara mantaha duuna kamahae-haea. Mewali, i alo au ina mai, Pue Ala ina mogero hinangkana, bona apa au bara peisa rakalea, iti pearai au tetida.
58012028	Mewali, halalu, anti kamolambita kiranta i lalu poparentana Pue Ala au bara peisa rakalea, ido hai hangangaa tauli ngkaya kamaroana i Pue Ala, hai hangangaa menomba mpuuke Iria moula peundeaNa. Hangangaa tabila hai tapengkorui mpuu,
58012029	lawi Pue Ala au tapenombai nodo api au mepapumpu.
58013001	Mombepokaahi liliukau hadua hai hadua nodo halalunta i lalu hangana Pue.
58013002	Hangangaa nipopehupehe tauna au moliu i soumi, lawi bara niisa ba taunahe ba malaekarihe. Lawi arahe au mampopehupe tauna au moliu i sounda, rapehangu manusia biasa, mole malaekari!
58013003	Hangangaa nikatuinao rangami au i lalu tarunggu. Hangangaa nihalea kamaparinda nodo worikau ratarunggu hihimbela hai ihira. Hai nitulungihe tauna au rapopeahi-ahi anti pepoinalainda. Hangangaa nihalea kamaparinda nodo worikau au rapopeahi-ahi hihimbela hai ihira.
58013004	Ope-ope tauna hangangaa mampeulai ada posamboko. Inee niliungi. Lawi tauna au mebualosi hai au mobabehi sala, batenda ina nahuku Pue Ala.
58013005	Inee worikau mohaoki liliu doi. Nipokatana apa au ara irikamu. Lawi ara lolitana Pue Ala au manguli: "Barako Kupalehi, hai barako Kukabaha."
58013006	Ido hai maroho lalunta, hai tauli: "Pue motulungina, barana langa. Bara kupokalanga apa au rababehiana tauna."
58013007	Hangangaa nikatuinao liliuhe tadulakomi hangkoya au mopahaweakau Ngkorana Pue Ala. Nipepekiri noumba kamaroana babehianda hai nipeulai pepoinalainda.
58013008	Yesu Kerisitu bara mobali; Ia himbela pea hangkoya, ide-ide, hai duuna kamahae-haea.
58013009	Mewali ineekau mampeulai paturo wou au mepakanawo hai au mosisala hai pepoinalainta, nodo ada hai palia i paande. Ane agamanda to Yahudi, ngkaya ada kana i paande au rapeulai, agayana ada iti bara moanti katuwo maroa i tauna. Aginami tapakaroho lalunta hangko i kabulana laluna Pue Ala, lawi iti au moanti katuwo maroa irikita.
58013010	Ara irikita au meliu kamaroana hangko i ada agama Yahudi. Ane ikita ide, arami popenombata au mohompo salanta, hai tadulako menomba au mampeulai ada agama Yahudi bara molambi kiranda hangko i popenombata iti.
58013011	Hangkoya ane hambaa binata rasambale mohuru dosa, wahena naanti Tadulako Menomba Mahile i lalu Lincu au Meliu Kamalelahana, agayana watana raanti lao i raoa kota hai rahuwe duuna mewali awu.
58013012	Nodo binata iti rahuwe i raoa kota, Yesu wori raanti lao i raoa baba bente kota hai rapapate i raoa kota, bona waheNa mopamalelaha tauna bosa.
58013013	Mewali halalu, nodo Yesu lao i raoa kota bona rakakabosai tauna, ikita wori hangangaa mokabaha hinangkana au hangko i dunia ide, hai meula peake i Yesu, kehapirike rakakabosai.
58013014	Lawi i lalu dunia ide, bara ara paidaanta au mantaha liliu. Mohaokike paidaa au ina mai.
58013015	Mewali, halalu, anti kanatanga-tangainta Yesu, maimoke mohuhu liliu popenombata i Pue Ala. Popenombata iti, lempona petoyanta au mopakahile hangaNa.
58013016	Inee takabaha babehianta au maroa. Hangangaa motulungike ranganta, lawi itimi popenombata au napokatana Pue Ala.
58013017	Nipeulaimi hawanda tadulakomi hai nipengkoruihe. Lawi ihira au mokadipura katuwona inaomi, hai au hangangaa mohanaihe Pue Ala kana i pobagonda. Nipeulai hawanda bona matanahe mobago. Ane bara nipeulai hawanda, ina masusa lalunda hai ikamu bara ina molambi pewati.
58013018	Kiperapi bona nipekakaengaa liliungkai. Kiisa kabulana lalungki, lawi i paka-pakana kipeinao mobabehi liliu au manoto.
58013019	Hai iko, kuperapi mpuu bona nipekakaengaa wongkoya, bona holigana mesule mampohidupaakau.
58013020	Hangko i wahena Amputa Yesu au rapapate, Pue Ala mopakaroho dandiNa au mopahintuwuke hai Ia duuna kamahae-haea. Hai Pue Ala mopatuwo hule Yesu hangko i kapate, hai Naangka mewali Toporewu au meliu kamaroana, hai ikita ide dimbaNa. Ido hai mekakaena i Pue Ala, pesupaana roa ngkatuwo,
58013021	kuperapi bona handa kaNaparewaimi i hinangkana au maroa bona peisakau mobabehi peundeaNa. Kuperapi bona anti pohintuwuta hai Yesu Kerisitu, Pue Ala mobago i lalunta duuna ikita ide Napokatana mpuu. Tatoyami Pue Yesu duuna kamahae-haea. Amin.
58013022	Halalu, kuperapi bona nipehadingi mpuu paturongku ide, lawi surangku ide sosoe pea.
58013023	Bona niisa wori: halalunta Timotiu rakabahami hangko i tarunggu. Ane polo hawe inde, kuporanga lao mosondakikau.
58013024	Nipahaweangkai tabeangki i ope-ope tadulakomi hai i ope-ope to Sarani au ara inditi. Ngkaya tabea hangko i halalumi au hangko i Italia.
58013025	Pue mowatikau ope-ope.
59001001	Sura ide au hangko iriko, Yakobu, hawina Pue Ala hai hawina Pue Yesu Kerisitu, kupakatuahe to Isaraeli au hampulo hai rontina au mahawu i humalele dunia. Ngkaya tabea!
59001002	Halalungku ope-ope! Ane narumpake mampopengaa kapari hai pekelo, inee koi inaonta. Aginari tapokatana.
59001003	Lawi taisa: ane mepoinalai liliuke i Pue i lalu kapari, ina mantahake.
59001004	Hai hangangaa mantaha liliuke duuna i kahopoana, bona maroho mpuu pepoinalainta hai bara ara kamasalanta ba kamakuranta.
59001005	Ane arakau au bara moisa rara mokadipura katuwomi, agina niperapi kanoto lalu hangko i Pue Ala, hai batena Naweikau. Lawi apa au nawei Pue Ala, Nawei i ope-ope tauna hangko i kabulana laluNa, bara Nawei ngkahunda-hunda.
59001006	Agayana ane merapike i Pue Ala, hangangaa mepoinalai mpuuke. Bara peisa bata-bata lalunta. Lawi hadua tauna au bata-bata laluna, peisa rapandiri nodo balumba tahi au nawui himburu node hou node mai.
59001007	Lawi tauna au nodo, morompenga lalunda, bara tetida katuwonda. Ido hai barahe peisa moharunga apa pea hangko i Pue.
59001009	Halalungku hampepepoinalai! To Sarani au meahi-ahi tuwonda, hangangaa matanahe, lawi nauri nodo tuwonda, batena napaiwongkohe Pue Ala.
59001010	Nodo wori to Sarani au pebuku, hangangaa matanahe, lawi Pue Ala ina mopaiwoi tuwonda. Lawi tauna au pebuku peisa rapandiri nodo bunga hehi: hampalai pea katuwonda.
59001011	Lawi ane bunga hehi iti nasimbaki alo au makere, liliu malau, alana mauru bungana, barapi makara. Nodo wori tauna au pebuku: ina matehe tanganda mourusi peawanda.
59001012	Morasihe tauna au mantaha i lalu kapari hai pampetandaka. Lawi ane mantahahe, ina molambihe katuwo maroa au nadandi Pue Ala i tauna au mampokakaya Ia.
59001013	Ane arake au rakelo bona mobabehi dake, ineeri tapehangu pekelo iti hangko i Pue Ala. Lawi Pue Ala bara peisa rakelo bona mobabehi dake, hai bara worike napetandaka Pue Ala bona mobabehike dake.
59001014	Agayana ope-ope tauna tekelo i temponda nadii peundeana lalunda au kadake.
59001015	Ane mampeulaike peundeana lalunta, batena mobabehike dosa. Hai ane iti au tababehi liliu, kahopoana ina naantike i kapate.
59001016	Halalungku au kupokaahi! Ineekau rapakanawo!
59001017	Ope-ope au maroa hai au bara ara kamakurana tahumba hangko i Pue Ala. Iami au mampopewali ope-ope au mewangka i langi. Ope-ope au mewangka iti, ara katebaliana. Agayana Pue Ala, bara ara katebaliaNa, hai Iria bara wori ara kamakaindi.
59001018	Pue Ala mopahaweake NgkoraNa au tou, hai anti NgkoraNa iti, Napopewalimoke anaNa. Iti Nababehi moula peundeaNa haduduaNa, bona hangko i ope-ope au Napopewali, ikita au Napokatana mpuu.
59001019	Halalungku au kupokaahi! Nipailalu maroa lolita ide: ikita ope-ope hangangaa sabara mampehadingi lolitanda tauna ntanina, inee humpe-humpe mololita hai inee holiga rumpu.
59001020	Lawi tauna au rumpu, barahe peisa moula peundeana Pue Ala.
59001021	Ido hai hangangaa nikabaha ope-ope babehia au kedai hai babehia au kadake au rapobiasa tauna i dunia ide. Hangangaa mengkaiwoikau mampehadingi Ngkora au nahawuka Pue Ala i lalumi, lawi Ngkora iti au makuasa mohoremakau hangko i huku dosami.
59001022	Mewali, ane nihadi Ngkorana Pue, hangangaa nipeulai. Inee pea nipehadingi mbero. Lawi ane nodo, nipakanawo watami haduduami.
59001023	Tauna au mampehadingi Ngkorana Pue hai bara rapeulai, ihira peisa rapandiri nodo hadua tauna au mampeita lenggena i pampewaoa.
59001024	Karoona mampeita lenggena, padu hai barapi nakatuinao ba noumba lenggena.
59001025	Ido hai hangangaa nipailalu maroa Ngkorana Pue Ala hai nipeulai liliu. Lawi Ngkorana Pue bara ara kamakurana, hai ara kuasana mokabahake hangko i dosa. Mewali, inee nipehadingi pea NgkoraNa hai naliuri inaomi. Hangangaa nipeulai NgkoraNa, lawi ope-ope tauna au mobabehi nodo, batena nawatihe Pue Ala i ope-ope au rababehi.
59001026	Ane ara hadua tauna au mouli kaiana au moagama ntepuu agayana bara naisa motaha dilana bona maroa polololitana, ia mopakanawo watana haduduana. Poagamana iti bara ara pobunduana.
59001027	Ane mampeinaoke mewali tauna au moagama mpuu hai au bara ara kamakurana ba kamasalana i peitana Pue Ala Umanta, idemi au hangangaa tababehi: motulungike anangkoi au ilu hai tobemba au meahi-ahi tuwonda, hai ineeke moula babehianda tauna au bara moisa Pue Ala.
59002001	Halalungku ope-ope! Amputa, Pue Yesu Kerisitu, meawa mpuu tuwoNa. Mewali, ane mepoinalai mpuukau i Pue Yesu, ineekau mampopontani tauna.
59002002	Ane rapana ara rodua tauna au hawe i pogulu-guluanta, hadua mesisikale bulawa hai mehampi au makara, hai au hadua meahi-ahi tuwona hai mehampi au magenta-genta.
59002003	Ane melumbu pebilami i tauna au makara hampina, pane niuliangaa: "Maike mohuda i pohudaa au maroa inde," agayana i tauna au meahi-ahi tuwona niuli: "Meangkamoko inditi," ba niuliangaa: "Mohudamoko i lanta,"
59002004	lempona, mampopontanikau hangka rangami, hai mampelenggekau tauna moula tunggaiami au kadake.
59002005	Halalungku au kupokaahi! Pehadingi maroa: tauna au meahi-ahi tuwonda i dunia ide napilei Pue Ala bona mewalihe pebuku i pepoinalainda. Ihira ina molambi pewati i lalu poparentaNa moula dandina Pue Ala i tauna au mampokakaya Ia.
59002006	Agayana ane nodo polololitami i torarenta, nikakabosaimi rangami au meahi-ahi tuwona! Katouana, tauna au pebuku itihe au moewakau hai moantikau i lindona topoparenta.
59002007	Ihirami au mopakoi hangana Pue Yesu au tebila hai au mewali Amputa.
59002008	Hangangaa maroa babehiami asala nipeulai hawana Datunta au tabasa i lalu Sura Malelaha au manguli: "Nipokaahi rangami nodo pampokaahimi watami haduduami."
59002009	Agayana ane mampopontanikau tauna moula tuwonda ba lenggenda, madosamokau. Tongawami kamadosami, lawi moliungimokau Aturana Pue Ala.
59002010	Ane rapana ara hadua tauna au moula ope-ope parenta au teuki i lalu Aturana Pue Ala, agayana ara hampaka pea au naliungi, batena masala, hai batena Napahimbela hai tauna au moliungi ope-ope parenta iti.
59002011	Lawi nauli Pue Ala: "Inee mebualosi." Hai Nauli wori: "Inee mepapate." Mewali, kehapirikau bara mebualosi, agayana ane mepapatekau, moliungi manikau Aturana Pue Ala.
59002012	Ido hai hangangaa nipamaroa-roa polololitami hai babehiami. Lawi kara-karanta ina rapohuda-hudaa moula Aturana Pue Ala au mokabahake hangko i huku dosanta.
59002013	Lawi hema au bara ara ahina i rangana ina rahuku, hai i karahukuna iti, bara ara ahina Pue Ala iria. Agayana tauna au maahi i rangana, Pue Ala ina motudungia ahiNa iria i alo pobotusi.
59002014	Halalungku ope-ope! Apami bunduna ane tauli mepoinalaike i Pue, agayana babehianta bara moula peundeaNa. Ane nodo pepoinalainta, barake ina tekabaha hangko i huku dosanta.
59002015	Pandirina, ara hadua halalunta au moparaluu pehampi, hai bara wori handa paandena alo-alona.
59002016	Noumba ane niuliangaa node: "Maroa-roako i rara! Kuharunga molambiko badu au maroa hai maandeko hawe mabuhu!" Agayana ane bara niwei apa au naparaluu, apami bunduna?
59002017	Nodo wori hai pepoinalainta. Ane tauli mepoinalaike i Pue, agayana babehianta bara moula peundeaNa, lempona mbero-mbero pea pepoinalainta. Peisa wori rauli mate pepoinalainta.
59002018	Manoto arami au ina manguli node: "Hadua tauna meharunga i pepoinalaina, hai tohaduana meharunga i babehiana au maroa." Agayana iko manguli: ane bara maroa babehiamu, bara ina kuita pepoinalaimu iti. Hangko i babehiangku au maroa, ina kupopaitaa woriko pepoinalaingku i Pue.
59002019	Ba nipoinalai kahaduduana pea Pue Ala? Tou mpuu diti. Agayana ane noiti pea, bara handa! Lawi mogalorihe seta, mampoinalai worihe kahaduduana pea Pue Ala. Ido hai moradahe anti kalanganda.
59002020	Ba tontulikau? Ba niuli handami pepoinalaimi i Pue Ala nauri bara ara babehiami au maroa? Ane nodo pepoinalaimi, bara ara pobunduana!
59002021	Hangangaa nikatuinao tuntukana Burahima: ia naimba Pue Ala tauna au manoto anti kamaroana babehiana, lawi ia mampopenomba Isaki anana i Pue Ala i wongko watu pointua popenomba.
59002022	I tuntukana iti, tongawami pepoinalaina Burahima hangko i babehiana. Mewali, anti babehiana au maroa, bara ara kamakurana pepoinalaina.
59002023	Ido hai tepabukei apa au teuki i lalu Sura Malelaha au manguli: "Burahima mepoinalai i Pue Ala, ido hai naimba Pue Ala tauna au manoto." Mewali, Burahima rauli himadana Pue Ala.
59002024	Taisami tauna au maroa babehianda naimba Pue Ala manoto i peitaNa, agayana tauna au mepoinalai pea bara Naimba manoto i peitana.
59002025	Nodo wori tuntukana Rahab hangkoya, hadua towawine au bara maroa adana. Bahangkia surodado to Yahudi ratudu lao mampendenga boeanda iwalinda. Rahab iti au mampopehupehe i souna hai motulungihe i kapadunda moula rara au ntanina. Anti babehiana au maroa, ido hai naimbami Pue Ala tauna au manoto.
59002026	Mewali, ane ara hadua tauna au barapi moinao, taulimi mate. Nodo wori, ane pepoinalainta i Pue bara tongawa i babehianta, lempona matemi pepoinalainta, bara ara pobunduana.
59003001	Halalungku ope-ope! Ineekau bosa au mampeinao mewali guru agama i to Sarani. Lawi taisami halalu, ikita au mewali guru agama hangangaa mampeulai peundeana Pue Ala, hai ane masalake ina melumbu pehukuNa irikita pane pehukuNa i tauna ntani.
59003002	Ikita ope-ope, madahake mobabehi sala. Agayana ane rapana arahe tauna au bara mobabehi sala i polololitanda, ihira au malelaha tuwonda hai au peisa mokuasai ope-ope peundeana lalunda.
59003003	I dunia ide, au kokoi peisa mokuasai au mahile. Pandirina peisake mohamai dara bona mampeulai peundeata. Mewali, ane tapake hama au koi pea, peisake mokuasai dara au mahile.
59003004	Nodo wori kapala tahi. Kehapiri ara hambua kapala au mahile au nawui himburu kebuu, agayana kapala tahi iti peisa napopolumao topoanti iumba pea peundeana, lawi ia mopake peguli au kokoi.
59003005	Nodo wori dila manusia. Nauri kokoi pea, agayana peisa tapake mampemahile i polololitanta kana i paka-pakana au mahile. Api au kokoi peisa moande pandulu au maemba.
59003006	Nodo wori lolita au tapahawe hai dilanta. Lolitanta iti nodo api, lawi peisa tapake mobabehi dake. I watanta ide, dilanta au mopaara hinangkana dosa au mopakedai humalele watanta. Lolita au tapahawe hai dilanta peisa rapandiri nodo api hangko i naraka au mopakarugi ope-ope katuwonta.
59003007	Ope-ope binata au maila, nodo tadasi, binata au mendele hai ikane i lalu owai, peisa rapakanondo, hai ara tauna au mopakanondohe.
59003008	Agayana bara ara hadua tauna au peisa mopakanondo dila manusia! Dila manusia kadake mpuu, hai bara peisa rakuasai. Lolita au tapahawe hai dilanta nodo petilo ile au moipo.
59003009	Dilanta peisa tapake motoya Pue Ala Umanta. Agayana peisa wori tapake mopakoi ranganta au napopewali Pue Ala moula wataNa haduduaNa.
59003010	Hangko i humena hadua tauna, mesuwu lolita petoya hai lolita petunda-tunda. Halalungku ope-ope! Katouana, bara peisa nodo!
59003011	Ane rapana ara hambua owai au tumbu, peisa pae mesupa owai au matawaa hai mesupa wori owai au mapai? Bara!
59003012	Kau taipa bara mowua gambu. Hai kau gambu bara mowua taipa. Tibubu au kebure bara mopaara owai au matawaa. Nodo wori halalu, bara hintoto ane tapake dilanta mohowara apa au maroa hai mohowara mbuli apa au kadake.
59003013	Ane ara tauna i olomi au maroa pekirinda hai au manoto lalunda, iti hangangaa rapatongawa i babehianda au maroa au mesuwu hangko i lalunda au mengkaiwoi moula apa au hintoto i tauna au manoto lalunda.
59003014	Agayana ane ara i lalumi au mahina i rangami hai au mampeinao mopaiyoru watami haduduami, ineekau mampemahile hai inee nipehangu ikamumi tauna au manoto lalumi. Lawi babehia iti mosisala hai paturo au tou.
59003015	Kanoto lalu au nodo, bara hangko i Pue Ala, agayana hangko i ada dunia au kadake, hangko i peundeana lalunta hai hangko i seta!
59003016	Lawi ane arahe tauna au mahina hai au mohaoki pea apa au raunde haduduanda, batena ina ara pobungka-bungka hai mampopengaa babehia au kadake.
59003017	Agayana tauna au molambihe kanoto lalu hangko i Pue Ala, node babehianda: malelaha lalunda, raunde mohintuwu hai ranganda, maalusu poantinda, moulahe peundeanda ranganda hai paka motulungihe tauna. Maroa babehianda, barahe mampopontani tauna hai poantinda moula kabulana lalunda.
59003018	Tauna au mohaoki pohintuwu, babehianda moula mpuu peundeana Pue Ala.
59004001	Halalu, moaparikau pane mobungka-bungka hai mombehahanai? Iti mewali lawi moulakau peundeami au kadake au mombeala liliu i lalumi.
59004002	Apa au niunde, bara nihumba. Ido hai mepapatekau. Mahinakau i poanuna rangami, agayana apa au nipokaelu iti, bara nihumba. Mewali, mombehahanai hai mobungka-bungka peakau. Katouana, bara nihumba au nihaoki, lawi bara niperapi i Pue Ala.
59004003	Kehapiri niperapi, bara ina nilambi, lawi bara maroa tunggaiami. Lawi apa au niperapi iti, nipeinao nipake mopabukei pea peundeana lalumi haduduami.
59004004	Halalu, bara hintoto ane mopalehike Amputa hai moulake babehia au kadake i dunia ide. Niisa mpuu halalu, ane mampeulaike babehia au kadake i dunia ide, batena mewalike iwalina Pue Ala. Hambela mani kuuli: hema au mounde babehia au kadake i dunia ide, iami iwalina Pue Ala!
59004005	Inee nipehangu bara ara tunggaiana au teuki i lalu Sura Malelaha node: i watanta ide, Pue Ala moweike inaonta, hai inaonta iti mampeinao mobabehi apa au kadake.
59004006	Agayana melumbu petulungina Pue Ala au Naweike hangko i kabulana laluNa pane kamahinana lalunta. Ido hai ara au teuki i lalu Sura Malelaha node: "Pue Ala moewa tauna au mampemahilehe, agayana tauna au mengkaiwoi, Natulungihe anti kabulana laluNa."
59004007	Ido hai kuweikau lolita: mengkorumokau i Pue Ala. Niewa mpuu Datu Tokadake, hai ia ina meloho hangko irikamu.
59004008	Hangangaa nihungkuki Pue Ala, bona Ia wori ina hungku irikamu. Ane ara dosami, iti hangangaa nipangaku hai nikabaha. Ane morompenga lalumi, hangangaa nipamalelaha lalumi.
59004009	Moteriamokau anti kamadosami. Hangangaa nipenosoi babehiami au kadake. Ane niisa kaarana dosami, bara maroa ane nipokatana, hangangaa nipenosoi hangko i kamasusana lalumi,
59004010	hai mengkaiwoikau i lindona Pue. Ane nodo, Ia ina mopakahilekau.
59004011	Halalu, ineekau mombekakabosai. Ane ara hadua tauna au mokakabosai rangana ba mosasalai halaluna, lempona mokakabosai hai mosalai wori Aturana Pue Ala. Tauna au mokakabosai halaluna, bara moula Aturana Pue. Anti babehiana au sala iti, ia peisa rapandiri nodo hadua topobotusi au mampohuda-hudaa Aturana Pue Ala.
59004012	Katouana ara hadua pea au hintoto mowei atura i manusia hai au mewali topobotusi, iami Pue Ala. Ara kuasaNa mohukuke ba mokabahake hangko i huku dosanta. Mewali hema irikamu au bai mokakabosai rangami?
59004013	Idemi paturongku irikamu au mampemahile hai au manguli node: "Alo ide ba kahalo, ina meangkangkai lao i hambua kota. Ina maidangkai inditi hampare kamahaena mobalu-balu alana molambingkai rasi au ngkaya."
59004014	Katouana bara niisa apa au ina mewali kahalo! Noumba katuwomi? Katuwomi nodo pea rambu; sangka pea raita, hai roo indo, matanta!
59004015	Katouana hangangaa niuli node: "Ane napokana Pue, ina tuwongkai hai ina kibabehi nodo hai node."
59004016	Agayana bara nodo polololitami. Mampemahilekau hai mengkaiwongkokau. Ope-ope babehiami au nodo, masala mpuu.
59004017	Mewali, hema au moisa mobabehi apa au maroa agayana bara nababehi, tauna iti batena madosa.
59005001	Idemi paturongku i tauna au pebuku. Aginami moteriakau, lawi ina narumpakau kapari.
59005002	Matantami peawami. Hampimi natatami alimpepi.
59005003	Bulawa hai salakami tagarami. Tagarana iti mopakanoto kamasalami mampopobundu kapebukumi. Ido hai ina rahuku mpuukau. Ikamu ina mewali nodo tauna au naande api. Morampukau anu-anu i dunia, agayana barapi mahae ina hawe kahopoa dunia ide!
59005004	Tauna au mobago i bondemi, barahe nibayari saronda. Nipehadingi peraroanda! Topobago au mepare i bondemi, mekakaehe merapi tulungi, hai pekakaenda nahadimi Pue Ala au makuasa.
59005005	I dunia ide, tuwokau nodo tuana. Mohaoki peakau kamatanami. Ikamu nodo binata au mopakarudu watanda haduduanda duuna hawe temponda rasambale!
59005006	Arahe tauna au manoto au barakau moewa. Agayana nauri nodo, nisalai hai nipapatehe.
59005007	Idomi halalu, hai hangangaa sabarakau duuna Pue hawe hule. Nipeita noumba kasabaranda topobonde mampegia powuana tuda-tudanda. Sabarahe mampegia uda i temponda mantuda hawe i powuana.
59005008	Nodo wori ikamu, hangangaa sabarakau. Hangangaa nipatetida lalumi, lawi barapi mahae ina hawe mpuu Amputa.
59005009	Halalu, ineekau mohume-hume hai mombesasalai, bona datikau narumpa pehuku. Lawi ara hadua topobotusi au i lindo baba; barapi mahae ina hawe!
59005010	Halalungku ope-ope! Nikatuinaomi nabi hangkoya au moanti Ngkorana Pue. Sabarahe hai mantahahe mantodiha kapari. Aginami tapeulai kasabaranda.
59005011	Lawi hema pae au tauli morasi? Au morasi iami tauna au mantaha i lalu kapari. Niisa mpuu tuntukana Ayubi au mantaha mpuu i lalu kapari. Hai niisa i kahopoana, ia nawati Pue Ala. Lawi maroa laluna Pue Ala, hai maahi mpuu.
59005012	Halalungku ope-ope! Hangko i ope-ope paturongku, idemi au paraluu mpuu: ineekau mosumpa mokabelai langi ba dunia ba apa pea au ntanina. Ane tunggaiami manguli io, hangangaa niuli "Io." Ane tunggaiami manguli bara, hangangaa niuli "Bara," bona datikau narumpa pehuku.
59005013	Ane ara i olomi au molambi kapari, agina mekakae. Ane ara au matana, agina monani motoya Pue Ala.
59005014	Ane ara au mahai, agina nikakio tadulakonda to Sarani, bona tadulako itihe peisa mampekakaengaa hai morirohi watana hai lana wongi i lalu hangana Pue.
59005015	Ane mekakaehe hangko i pepoinalainda, hangangaa maoha tomahai iti. Pue Ala ina mopakaoha watana, hai ane ara dosana, hangangaa ina Naampungi wori.
59005016	Ido hai hangangaa mopangakukau salami i hangka rangami, hai mombepekakaengaakau bona maohakau. Pemoso mpuu pekakaenda tauna au manoto babehianda.
59005017	Nikatuinao tuntukana nabi Elia hangkoya. Nabi Elia iti, tauna biasa nodo wori ikita. Ia mekakae hangko i laluna mpuu bona dati keuda. Bara mpuu keuda i lalu talu parena hai ini wulana.
59005018	Roo indo, ia mekakae mbuli alana langi mopaara uda, hai mowuami tuda-tuda.
59005019	Halalungku ope-ope! Ane ara i olomi hadua au morara ntani hangko i paturo au tou, hai ara wori hadua au monini mesule i Pue,
59005020	nikatuinaomi lolitangku ide: hema au moanti hule hadua tauna au madosa hangko i babehiana au masala, iami tauna au maroa laluna, lawi anti petulungina, rangana iti nahorema hangko i kapate, hai dosana au ngkaya teampungi.
60001001	Sura ide hangko iriko, Peturu, surona Yesu Kerisitu. Sura ide kupakatu irikamu halalungku au napileimokau Pue Ala, hai au mahawukau i propinsi Pontus, Galatia, Kapadokia, Asia hai Bitinia, hai au maidakau nodo topolilo i olonda tauna au barahe moisa Pue Ala.
60001002	Ikamu napilei Pue Ala Umanta lawi nodomi tunggaiaNa hangko i nguru-nguruna. Ia mopileikau, hai anti pobagona Inao Malelaha, mewalimokau kiraNa, bona mengkorukau i Yesu Kerisitu hai Napamalelahakau hai waheNa. Ngkaya tabea! Kuharunga Pue Ala ina moweikau ngkaya pewati hai roa ngkatuwo.
60001003	Motoyamoke Pue Ala, Umana Amputa Yesu Kerisitu! Anti kamahilena ahiNa, Naweimoke katuwo au wou, hai katuwo au wou iti tahumba hangko i katuwona hule Yesu Kerisitu. Ido hai maroho peharunganta.
60001004	Taharunga kaina molambita pewati au napasilolonga Pue Ala i ope-ope anaNa. Pewati iti bara peisa marugi ba mewali kadake ba tebali, lawi Napasilolongaamoke i suruga.
60001005	Hai anti pepoinalaimi, Pue Ala mamperuruikau hai kuasana hangko i ope-ope dake bona molambikau katuwo maroa au ina Naweikau i alo kahopoana.
60001006	Ido hai hangangaa matana liliukau. Ide-ide masusa lalumi lawi ara ngkaya pakana kapari au morumpakau. Agayana nauri nodo, hangangaa nipamatana lalumi, lawi kaparimi iti hampalai pea.
60001007	Narumpakau kapari bona ane mantahakau ina tongawa mpuu kamarohona pepoinalaimi. Ane bulawa rawoli i api, tongawa taisa ba bulawa ba bara. Agayana melumbu kamasulina pepoinalaimi pane bulawa, lawi bulawa bara mantaha duuna kamahae-haea. Bulawa hangangaa raparesa i lalu api. Nodo wori pepoinalaimi hangangaa raparesa i tempomi narumpa kapari. Mewali ane maroho mpuu pepoinalaimi, ikamu ina ratoya, rabila hai rapakahile i kahaweNa hule Yesu Kerisitu i dunia.
60001008	Hangkoya, bara niita Yesu Kerisitu. Agayana nauri nodo, nipokakayami. Hai ide-ide, bara mani niita Yesu, agayana nauri nodo, nipoinalaimi. Ido hai matana lalumi, hai rumihi kamatanami iti, melumbu pane apa au peisa rapololita.
60001009	Matanamokau, lawi nihumbami wuana pepoinalaimi, iami tanoanami au Nahorema hangko i huku dosami.
60001010	KaNahoremami iti rapahawe ami nabi-nabi hangkoya. Mopahawe mpuuhe noumba Pue Ala motudungia ahiNa irikamu hai mohoremakau hangko i huku dosami. Anti peninina Inaona Kerisitu au ara i lalunda, Pue Ala mampopaisaahe noumba karumihina kapari au hangangaa morumpa watana Kerisitu, hai Napahawea worihe noumba kamahilena tuwoNa ane liu kapari iti. Agayana nabi-nabi hangkoya, barahe moisa noumba ope-ope iti ina mewali. Ido hai raparesa ntepuu, lawi rapeinao moisa kaimpirana hawe hai noumba pewalina.
60001012	Hai Pue Ala mampopaisaahe nabi-nabi hangkoya kadanda mopahawe bambari kana i watanda haduduanda. Ikamuri au ratunggai. Hai ide-ide, apa au rapahawe nabi-nabi hangkoya, rapahawemi i kanoto-notoana irikamu, lawi aramohe tauna au mopahaweakau Ngkora Marasa hai kuasana Inao Malelaha au hangko i Pue Ala. Mogalori malaeka, mampeinao worihe moisa kana i katuwo maroa au nihumba iti.
60001013	Mewali, halalu, anti kamarohona peharungami, ido hai kuuliangaakau: nipakanoto lalumi, nirempeki peundeana lalumi au kadake, hai nipakaroho peharungami i pewati au ina raweikau ane hawe hule Yesu Kerisitu.
60001014	Napoanamokau Pue Ala, ido hai hangangaa nipeulai hawaNa. Ineekau moula peundeami haduduami nodo hangkoya i tempomi mani tuwo i lalu kakaindiana.
60001015	Hangangaa malelahakau i hinangka babehiami, lawi nakakiomokau Pue Ala au malelaha tuwoNa. Iami au mokakiokau bona niula babehiaNa.
60001016	Lawi ara teuki hangkoya i lalu Ngkorana Pue Ala au manguli: "Hangangaa malelaha tuwomi, lawi Iko ide malelahaNa."
60001017	Halalu, i dunia ide nodokau topolilo. Hai ane mekakaekau i Pue Ala, niuli kaIana Umami. Ido hai hangangaa mengkorukau i Pue Ala tangami mani maida i dunia ide. Lawi Pue Ala au nipouma, iami Tadulakomi au mobotusi kara-karanda ope-ope tauna moula babehianda. Ia bara mampopontani tauna.
60001018	Mengkorukau i Pue Ala, lawi niisa noumba popobayarina Pue Ala au mokabahakau hangko i tuwomi hangkoya au bara mobundu. Tuwomi iti iami sosorami hangko i toiyorumi. Agayana Pue Ala mokabahamokau hangko i tuwomi au hangkoya iti, hai pobayariNa bara anu-anu au bara mantaha duuna kamahae-haea nodo bulawa ba salaka,
60001019	agayana au meliu kamasulina, iami wahena Kerisitu. Kerisitu iti nodo hambaa ana dimba au bara ara hakina ba kamakurana. Iami au rasambale mewali pahuruna watami.
60001020	Hangko damani dunia rapopewali, Yesumi au napakanoto Pue Ala mewali Topehompo. Ide-ide i tempo kahopoa dunia, Ia hawemi bona mohuru dosami.
60001021	Anti kahaweNa, ido hai mepoinalaikau i Pue Ala. Pue Ala mopatuwo hule hangko i kapate hai mowei katuwo mahile Iria, alana mepoinalaikau hai meharungakau i Pue Ala.
60001022	Ide-ide, mampeulaikau paturo au tou duuna malelaha tuwomi bona mampokaahikau halalumi hampepepoinalai i katou-touana. Ido hai kuweikau lolita bona mombepokaahikau hadua hai hadua hangko i lalumi mpuu.
60001023	Lawi molambimokau katuwo au wou, hai katuwo au wou iti bara hangko i manusia au ina mate. Katuwo iti naweikau Pue Ala au bara ara kahopoana. Molambikau katuwo au wou lawi mepoinalaimokau i Ngkorana Pue Ala au tuwo hai au bara mokahopoa.
60001024	Ara teuki i lalu Sura Malelaha au manguli: "Katuwona manusia nodo hehi, kamakarana manusia nodo bunga hehi. Hehi batena mewali malau, hai bungana ina maoru,
60001025	agayana Ngkorana Pue Ala ina mantaha duuna kamahae-haea." Ngkorana Pue Ala iti, iami Ngkora Marasa au rapahaweamokau.
60002001	Mewali, halalu, anti kamolambimi katuwo au wou, hangangaa nikabaha hinangkana babehiami au kadake hai ope-ope lolita au mepakanawo. Ineekau mengka-mengka, ineekau mahina, ineekau mopapakoi rangami.
60002002	Nodo hadua analei au hangko mesupa mampeinao mentomi irinana, ikamu wori hangangaa mampeinao mohaoki paandena tanoanami, iami Ngkorana Pue Ala. Hangangaa nipailalu Ngkorana Pue bona kamaroho-rohoa hai kamanoto-notoa lalumi alana molambikau katuwo au wou.
60002003	Inee nikabaha peulami i Ngkorana Pue Ala, lawi tongawami kamaroana laluNa irikamu.
60002004	Pue Yesu peisa rapandiri nodo hambua watu au tuwo. Watu iti ratende tauna, lawi rauli bara mobundu. Agayana i peitana Pue Ala, watu itiri au mobundu mpuu, hai Pue Ala mopilei watu iti mewali watu pohudaa sou. Hai ikamu, halalu au mepoinalai i Pue Yesu, maimokau i Pue
60002005	bona Napopewalikau nodo watu au tuwo au rapake moaro sou penombaa i Pue Ala. Napopewali worikau nodo tadulako menomba au malelaha. Nodo tadulako menomba mohuhu popenombanda i Pue Ala, ikamu wori hangangaa mohuhu katuwomi i Pue Ala. Itimi au mewali popenombami Iria, hai popenombami batena mopakatana laluna Pue Ala anti kanatanga-tangainta Yesu Kerisitu.
60002006	I lalu Sura Malelaha hangkoya, Datu Topehompo rapandiri nodo hambua watu pohudaa sou. Nauli Pue Ala: "Peita! Kupileimi hambua watu au masuli, Kuwoli i Bulu Sion, Kupopewali watu pohudaa sou. Hema-hema au mepoinalai Iria, peharunganda ina tepabukei."
60002007	Datu Topehompo rapandiri nodo watu au masuli holona irikamu au mepoinalai Iria. Agayana tauna au bara mepoinalai Iria batena rahuku, alana tepabukei apa au teuki i lalu Sura Malelaha hangkoya au manguli: "Watu au ratende topoaro sou, watu itimi au mewali pohudaa sou." Hai
60002008	"Watu iti au mewali katehubeanda, hai moantihe manawo." Tehubehe, lawi barahe mampoinalai Ngkorana Pue Ala. Iti mewali moula apa au napakanotoamohe Pue Ala.
60002009	Agayana ikamu, halalu, napileimokau Pue Ala au mampopewalikau nodo tadulako menomba au mampopolumaohe bago penomba i Datunta. Napatanikau mewali kiraNa hai taunaNa au malelaha. Pue Ala mopileikau hai mokakiokau hangko i kakaindiana mesua i lalu kamabaaNa au merae ntepuu bona nipahawe babehiaNa au maroa i ope-ope tauna.
60002010	Hangkoya, barakau taunaNa, agayana ide-ide mewalimokau taunaNa. Hangkoya, barakau moisa ahiNa, agayana ide-ide niisami ahiNa irikamu.
60002011	Halalu au kupokaahi! Ikita i lalu dunia ide, nodoke torare ba topolilo, lawi maidake i olonda tauna au barahe mepoinalai i Pue Ala. Ido hai kuweikau lolita: ineekau moula peundeana lalumi au kadake, lawi peundeana lalumi au kadake iti moewa tunggaiami mengkoru i Pue Ala.
60002012	Arahe tauna au bara moisa Pue Ala au mopakoikau hai mosalaikau. Ido hai hangangaa nipamaroa-roa babehiami, bona kamaroana babehiami ina tongawa irihira. Kahopoana, ihira ina mopangaku kamaroana babehiami, alana motoyahe Pue Ala i alo kahaweNa.
60002013	Mengkorukau i ope-ope topoparenta au napakanoto manusia, lawi nodomi peundeana Pue Ala. Mengkorukau i datu mahile, lawi iami au i wongko.
60002014	Mengkorukau i gubernur, lawi iami au natudu datu mohuku tauna au kadake babehianda hai motoya tauna au maroa babehianda.
60002015	Hangangaa nibabehi nodo, lawi itimi peundeana Pue bona hangko i kamaroana babehiami, tauna au bara moisa Pue barapohe bai mosalaikau.
60002016	Katouana, ikita to Sarani, barapoke napohawi dosa. Lempona, barapi hangangaa tapeulai peundeana lalunta au kadake, lawi Pue Ala mokabahamoke hangko i kuasa dosa. Tekabahamoke, agayana inee niporara mobabehi au kadake. Agina moulakau peundeana Pue Ala, lawi hawiNa mpuukau.
60002017	Niadaihe ope-ope tauna. Nipokaahi halalumi hampepepoinalai, nipengkorui Pue Ala, hai nibila datumi.
60002018	Ikamu au hawi tuwomi, nipengkorui hai nibila ampumi. Ane maroa ampumi hai maalusu babehianda, nipengkoruihe. Kehapiri maseke ampumi, hangangaa nipengkoruihe.
60002019	Ane arakau au rapopeahi-ahi ampumi kehapiri bara ara salami, agina mantahakau mohalea kapari iti anti pokatuinaomi peundeana Pue Ala. Ane nibabehi nodo, ina nawatikau Pue Ala.
60002020	Ba ina natoyakau Pue Ala ane mantahakau mohalea kapari au nihumba anti kamasalami? Bara. Agayana ane molambikau kapari anti babehiami au maroa hai mantahakau mohalea kapari iti, batena napokatanakau Pue Ala.
60002021	Idomi pongkana pane nakakiokau Pue Ala, bona maroa babehiami kehapirikau rapopeahi-ahi. Lawi Kerisitu mohalea kapari anti kaikamuna, hai Ia mewali pandiri irikamu bona nipeulai poantiNa.
60002022	Ia bara hambela mobabehi dosa ba modongko.
60002023	Nauri rakakabosai, bara mehurungi. Nauri rapopeahi-ahi, bara mepopalanga. Ia mopaisare pea tuwoNa i Pue Ala, Topobotusi au manoto.
60002024	Yesu mohalea huku dosanta i wataNa haduduaNa i karapapateNa i kau mombehape, bona tekabahake hangko i kamakuasana dosa hai tuwoke moula peundeana Pue Ala. KapateNa iti moanti katuwo maroa irikita.
60002025	Hangkoya nodokau dimba au puha. Agayana ide-ide mesulekau i hadua Toporewu au mokadipura inaomi.
60003001	Nodo wori ikamu towawine, hangangaa mengkorukau i tobalilomi, bona ane arahe tobalilomi au bara mepoinalai i Ngkorana Pue Ala, babehiami iti ina mobaliki lalunda duunda mepoinalai. Barahe paraluu niuliangaa ba apa-apa,
60003002	lawi ane moitahe babehiami au malelaha hai pengkorumi, iti au ina moantihe mepoinalai i Pue.
60003003	Ane mampeinaokau mewali towawine au makara, inee nihaoki kamakara au i raoa pea, nodo mobubungai weluami ba mopamakara watami hai bulawa hai hampi au masuli holona.
60003004	Pongkana kamakarami mesupa hangko i lalumi. Hangangaa maalusu babehiami hai lolitami. Itimi kamakara au bara ara katebaliana. Iti au masuli holona i peitana Pue Ala.
60003005	Lawi nodo wori poantinda towawine hangkoya au malelaha hai au meharungahe i Pue Ala. Towawine iti mewalihe makara lawi mengkoruhe i tobalilonda.
60003006	Pandirina, Sara moula hawana Burahima tobalilona, hai Burahima iti nauli ampuna. Hai ikamu halalu, peisakau rauli anana Sara asala nipeulai babehiana au maroa hai barakau langa i apa pea.
60003007	Nodo wori ikamu tobalilo, hangangaa mohintuwukau hai towawinemi, hai hangangaa nipekiri noumba rarami motulungihe, lawi kamarohonda bara nodo kamarohomi. Agayana nauri nodo, towawinemi batena himbela hai ikamu i peitana Pue Ala, lawi Pue Ala mowei worihe katuwo au bara mokahopoa himbela hai ikamu. Ido hai hangangaa nibilahe moula apa au hintoto. Lawi ane barakau mohintuwu hai towawinemi, ina tehomboki pekakaemi.
60003008	Kahopoana, ikamu ope-ope hangangaa mohintuwukau, hangangaa hampepekirikau, hangangaa mombepokaahikau nodo topohalalu. Hangangaa maroa lalumi hai mengkaiwoikau.
60003009	Ane ara tauna au mobabehi dake irikamu, inee nihurungi kakadakena. Ane rakakabosaikau, ineehe nikakabosai. Agina babehianda au kadake iti nihurungi hai pekakae au mamperapiahe pewati hangko i Pue Ala. Lawi Pue Ala mokakiokau mewali taunaNa bona molambikau pewati hangko Iria.
60003010	I lalu Sura Malelaha teuki node: "Hema au mohaoki katana hai roa ngkatuwo, ia hangangaa mokampai polololitana, bona dati mekakabosai ba mepodongkoa.
60003011	Ia hangangaa mokabaha babehiana au kadake hai nababehi apa au maroa. Hangangaa napari-pari mohintuwu hai rangana.
60003012	Lawi Pue Ala mokampaihe ope-ope tauna au moula peundeaNa, hai Ia mampehadingi pekakaenda. Agayana Pue Ala moewa ope-ope tauna au kadake babehianda."
60003013	Hema pae au ina mobabehi dake irikamu ane nibabehi liliu babehia au maroa?
60003014	Agayana ane rapana molambikau kapari hangko i babehiami au manoto, morasi peakau! Mewali, ane arahe tauna au mampopalangakau, ineehe nipokalanga hai inee karao inaomi.
60003015	Agina nipaisare katuwomi i Kerisitu, hai nipangaku kaIana pea Ampumi. Nipasilolonga amimi pehanami i tauna au mekune irikamu kana i peharungami i Pue Ala. Agayana ane nihanaihe, hangangaa nipamaalusu lolitami hangko i lalumi au mengkaiwoi.
60003016	Hai inee nibabehi sala, bona ane arahe tauna au mopapakoi babehiami au maroa i peitana Kerisitu, ina maeahe.
60003017	Ane peundeana Pue Ala bona molambike kapari, agintami molambi kapari anti babehianta au maroa pane molambike kapari anti babehianta au kadake.
60003018	Lawi ara wori hadua au molambi kapari, iami Kerisitu. Ia hambela pea mokira wataNa rapapate bona mohalea dosa manusia. Ia au bara ara salaNa mopahuruke au masala, bona moantike i Pue Ala. Ia rapapate, agayana rapatuwo hule anti kuasana Inao Malelaha.
60003019	Hai anti kuasana Inao Malelaha, Ia laomi mopahawe bambari hangko i Pue Ala i tanoananda tomate au ratarunggu.
60003020	Ihira iti ratarunggu anti pesapuakanda i Pue Ala hangkoya i tempona mani tuwo Noho. Tongawami kasabarana Pue Ala, lawi Ia mampegia katebalikina lalunda tangana Noho mobabehi duanga mahile. Agayana kahopoana, Pue Ala mogero dunia hai owai. Ualu peahe tauna au mesua i lalu duanga mahile hai au Nahorema hangko i kapate.
60003021	KaNahoremanda hangko i owai au molaboa dunia peisa rapopandiri ada periu to Sarani ide-ide, lawi ada iti moanti katuwo maroa irikamu. Agayana ane tababehi ada iti, bara peake mobahoi watanta. Ara tunggaiata au melumbu hangko iti. Ada iti taimba pamperapita i Pue Ala bona Nabahoi lalunta hangko i dosa. Hai anti katuwona hule Yesu Kerisitu, Nabahoi mpuumoke hangko i dosanta.
60003022	Hai karoona rapatuwo hule, Yesu mengkaoremi lao i suruga, hai mohuda tanda i koanana Pue Ala. Ope-ope malaeka hai au makuasa hai au moparenta, ope-opehe rapopengkoru Iria.
60004001	Mewali, Kerisitu molambi mpuu kapari tangana mani tuwo i dunia ide. Ido hai ikamu wori hangangaa mopakaroho lalumi bona masilolongakau mohalea kapari nodo Ia. Lawi hema au mohalea kapari au nodo, barapi ina mobabehi liliu dosa.
60004002	Mewali, i lalu katuwomi i dunia ide, inee nipeulai peundeana lalumi au kadake. Hangangaa moulakau peundeana Pue Ala.
60004003	Lawi mahae gaga nibabehi nodo au rababehi tauna au bara moisa Pue. I tempo iti, bara maroa tuwomi, moulakau peundeana lalumi au kadake, maenukau duuna malangu-langukau, mosusa liliukau, masilakakau, hai menombakau i anitu au bara hintoto rapenombai.
60004004	Agayana ide-ide, tingkaramohe rangami au hangkoya lawi barapohe niporangai mobabehi hinangka babehia au kadake. Ido hai rakakabosaimokau.
60004005	Agayana hambela tempo tauna iti hangangaa mohanai Pue Ala kana i babehianda au kadake. Lawi Pue Ala ina mampohuda-hudaa kara-karanda ope-ope tauna, maroa au tuwo mani ba au mate.
60004006	Ido hai Ngkora Marasa rabambaria worihe tauna au mate, bona karoonda molambi kapate nodo manusia, molambi worihe katuwo maroa moula peundeana Pue Ala.
60004007	Halalu, kahopoa dunia ide ina hawe hai ope-ope ihina ina matanta. Ido hai hangangaa mainga-ingakau hai nipakanoto lalumi, bona peisakau mekakae.
60004008	Au melumbu hangko i hinangkana, iami pombepokaahimi hadua hai hadua. Hangangaa mombepokaahikau hangko i lalumi mpuu, lawi ane nibabehi nodo, hangangaa nibuku wori moampungi salanda rangami.
60004009	Hangangaa matana lalumi mombesondaki, hai ineekau mohume-hume ane ara toraremi.
60004010	Ikita ope-ope molambi kapande au montani-ntani moula apa au naweike Pue Ala. Hangangaa tapake kapande iti bona motulungike ranganta. Hangangaa tapopolumao maroa bago au naweike Pue Ala hangko i kabulana laluNa.
60004011	Hema au motuntu, hangangaa mopahawe apa au natarima hangko i Pue Ala. Hema au motulungi rangana, hangangaa motulungihe hangko i karoho au nalambi hangko i Pue Ala. Hangangaa nibabehi nodo, bona i hinangkana au mewali, Pue Ala rapomahile i lalu hangana Yesu Kerisitu, lawi Ia au makuasa hai au hintoto rapomahile duuna kamahae-haea! Amin.
60004012	Halalu au kupokaahi! Inee nipotingkara kapari au morumpakau. Kapari iti peisa rapandiri nodo api, lawi napake Pue Ala mampetandaka kamarohona pepoinalaimi. Agayana inee nipehangu kapari au morumpakau iti melumbu hangko i apa au biasana.
60004013	Aginari nipokatana, lawi molambimokau kirami i lalu kapari au morumpa Kerisitu. Ido hai halalu, ane hawe tempona Kerisitu mopatongawa peawana tuwoNa i ope-ope tauna, ina matana mpuukau.
60004014	Morasikau, halalu, ane rakakabosaikau anti peulami i Kerisitu, lawi Inao Malelaha au meawa au hangko i Pue Ala maida liliu i lalumi.
60004015	Agayana inee mpuukau ara hadua i olomi au molambi kapari lawi mepapate ba manangka ba mobabehi au kadake ba mampesuaki liliu urusianda rangana.
60004016	Agayana ane rapopeahi-ahikau anti katoSaranimi, inee nipokaea. Niuli ngkaya kamaroana i Pue Ala lawi ikamu au rauli topeulana Kerisitu.
60004017	Hawemi tempona Pue Ala ina mampohuda-hudaa kara-karanda ope-ope tauna. Hai ikita au Napoana, batena iyoruke Napohuda-hudaa kara-karanta. Mewali ane kara-karanta au iyoru Napohuda-hudaa, manoto ina melumbu pehukuNa i tauna au barahe mepoinalai i Ngkora Marasa au hangko Iria.
60004018	I lalu Sura Malelaha teuki node: "Mogalori tauna au manoto babehianda, hangangaa mantodihahe kapari, hangko molambirihe katuwo maroa. Apa mani tauna au kadake hai au bara mengkoru i Pue Ala!"
60004019	Ido hai, halalu, ane arakau au molambi kapari moula peundeana Pue Ala, nipaisare katuwomi i Pue Ala au mampopewali hinangkana, hai hangangaa nibabehi liliu babehia au maroa. Hai Pue Ala ina mopabukei ope-ope dandiNa irikita.
60005001	Ara wori pamperapiku irikamu au mewali tadulako agama. Kuukiakau ide lawi iko wori motadulakoi to Sarani, hai kusabikimi kapari au morumpa Kerisitu hangkoya. Hai ane hawe Kerisitu i lalu peawana tuwoNa au ina rapatongawa i ope-ope tauna, ina molambi worina kirangku i lalu peawana tuwoNa iti.
60005002	Kuperapi bona nikadipura maroa halalumi hampepepoinalai i Pue Ala au ara i olomi. Lawi ihira iti nodo dimba au napoinalaiakau Pue Ala mamporewuhe. Niporewuhe hangko i kamaluluna lalumi moula peundeana Pue Ala; inee nipobago iti nodokau au rapasimbukua. Tulungihe hangko i kabulana lalumi. Ineekau mohahaoki pea saromi.
60005003	Ineehe nipohawaa tauna au rapoinalaiakau nodo hadua topoparenta mampohawaa taunana. Aginami ikamu mewali pandiri irihira
60005004	bona ane hawe Toporewunta au mahile tuwoNa, ina Naweikau hambua songko datu au mengkila-ngkila liliu hai au bara mokahopoa.
60005005	Nodo wori ikamu au mangura mani, hangangaa mengkorukau i tosae. Ope-opekau hangangaa mengkaiwoi hai mombetulungi. Lawi: "Pue Ala moewahe tauna au mampemahile, agayana Natulungihe tauna au mengkaiwoi."
60005006	Ido hai halalu, mengkaiwoimokau, hai mengkorukau i Pue Ala au makuasa, bona Napaiwongkokau ane hawe tempona.
60005007	Nipaisare ope-ope kalangami Iria, lawi Ia au mokadipurakau.
60005008	Hangangaa masilolongakau hai mainga-ingakau! Lawi Datu Tokadake au mewali iwalimi molulumao nodo hambaa singa au mohahaoki paandena. Hangko pelolonato, melangaki.
60005009	Hangangaa niewa mpuu hangko i pepoinalaimi au maroho. Lawi niisa: halalumi hampepepoinalai i humalele dunia molambi worihe kapari nodo au nihumba.
60005010	Hai ane liu kapari au hampalai iti, Pue Ala ina mopahandai apa au makura irikamu. Lempona, Ia ina mopakaroho pepoinalaimi, mopakanoto tuwomi hai mopatetida lalumi. Lawi Pue Ala iami pongkana ope-ope ahi. Ia mokakiokau mewali anaNa, bona anti pohintuwumi hai Kerisitu, ina molambikau kirami i lalu kamahilena tuwoNa au bara mokahopoa.
60005011	Tetoyami Pue Ala lawi Ia au makuasa duuna kamahae-haea. Amin!
60005012	Surangku au sosoe ide kuuki hai petulungina Silwanus, halalunta hampepepoinalai i Pue Yesu, hai kuisa ia ina mantaha liliu i lalu pepoinalaina. Inona kupahaweakau i kanoto-notoana noumba ahina Pue Ala irikita bona maroho lalumi. Hangangaa tetida liliukau i ahiNa iti.
60005013	Tabea hangko i halalumi hampepepoinalai au ara inde i kota Babilon au napilei worihe Pue Ala nodo ikamu. Anangku Markus, mopakatu wori tabeana.
60005014	Mombetabe-tabemokau hadua hai hadua hangko i kamahilena ahimi i hangka to Saranimi. Kuperapi i Pue Ala bona ikamu ope-ope Nawei roa ngkatuwo anti pohintuwumi hai Kerisitu.
61001001	Sura ide au hangko iriko, Simo Peturu, hawina hai surona Yesu Kerisitu, kupakatu irikamu halalu au barakau to Yahudi au mepoinalai i Yesu Kerisitu. Yesu Kerisitu iami Pue Ala au mohoremake hangko i huku dosanta. Anti babehiaNa au manoto, Napopewalimokau taunaNa au mepoinalai Iria, nodo wori ikami.
61001002	Ngkaya tabea! Mekakaena i Pue Ala bona tetambai pewati hai roa ngkatuwo au Naweikau, lawi niisami Pue Ala hai Yesu Amputa.
61001003	Mahile mpuu kuasana Pue Ala. Hangko i kuasaNa, Naweimoke hinangka au taparaluu bona maroa katuwonta hai maroho peulanta Iria. Naweimoke ope-ope iti, lawi moisamoke Pue Ala au mokakioke mewali anaNa anti peawana tuwoNa hai kamaroana laluNa.
61001004	Hangko i peawana tuwoNa hai kamaroana laluNa, Naweimoke dandiNa au maroa ntepuu. TunggaiaNa moweikau dandiNa iti, bona moulakau poantina Pue Ala hai bona datikau moula peundeana lalumi au kadake au mopakarugi tauna au bara moisa Pue Ala.
61001005	Nodomi kamaroana Pue Ala irikamu halalu. Ido hai hangangaa nipari-pari motambai pepoinalaimi hai babehiami au maroa. Hai babehiami au maroa iti, nitambai wori hai kanoto lalu.
61001006	Kanoto lalu iti hangangaa nitambai liliu duuna nibuku morempeki peundeana lalumi, mantahakau i lalu kasusa, mengkorukau i Pue Ala,
61001007	hai mampokaahikau halalumi hampepepoinalai. Hai kamaahimi iti hangangaa nitambai mbuli duuna nipokaahi ope-ope tauna.
61001008	Ane nitambai liliu babehiami au nodo, ina mobundu mpuu katuwomi, lawi niisami Amputa Yesu Kerisitu hai maroho peulami Iria.
61001009	Agayana tauna au bara mobabehi nodo, nodohe tobilo ba tauna au bara maroa petotokinda. Bara karao pampekirinda lawi barahe mokatuinao noumba kaNabahoinda hangko i dosanda.
61001010	Mewali halalu, Napileimokau Pue Ala hai Nakakiomokau mewali taunaNa. Ido hai hangangaa nipari-pari moula Pue Ala, bona tongawa kaNapileimi hai kaNakakiomi. Lawi ane nitambai pepoinalaimi hai babehia au kuuli inona, batena barakau ina manawo,
61001011	hai i alo au ina mai, Pue Ala ina mobungkahiakau baba suruga, hai ina Nadokokau mesua i lalu poparentana Amputa Yesu Kerisitu au mohoremake hangko i huku dosanta. PoparentaNa iti bara ara kahopoana.
61001012	Mewali halalu, nauri niisa ope-ope ide, hai nauri maroho peulami i paturo au tou, agayana barana ina mokabaha mampopaingaakau paturo ide.
61001013	Lawi kuisami barapi mahae ina hawe alongku, nodo au nauliangaana Amputa Yesu Kerisitu. Mewali, tangangku mani tuwo, hangangaa kupopaingaa liliukau ope-ope ide.
61001015	Ido hai kupari-pari mopaturokau bona ane matena deade, ina nikatuinao liliu ope-ope paturongku ide.
61001016	Kipaturoakau kamahilena kuasana Amputa Yesu Kerisitu hai kaina haweNa hule i dunia. Au kipaturoakau ide, bara lolita au rababehi pea. Kiisa apa au kipaturoakau, lawi kisabiki mata peawana tuwona Yesu.
61001017	Lawi hangkoya ikami ara hihimbela hai Ia i wongko bulu i tempona napopeawa hai nabila Pue Ala UmaNa au mahile tuwoNa. I tempo iti, nauli Pue Ala: "Ia idemi AnaNgku au Kupokakaya hai Kupokatana."
61001018	Ikami au mohadi wotuNa au hangko i suruga i tempoki ara hihimbela hai Yesu i wongko bulu au malelaha.
61001019	Mewali, anti kakiitana ope-ope iti, ido hai maroho mpuu pepoinalaingki i lolitanda nabi-nabi hangkoya. Hangangaa nipailalu lolitanda nabi-nabi, lawi lolitanda iti nodo hulo au mewangka i lalu kakaindiana. Lolitanda nabi iti hangangaa nipailalu liliu duuna Pue Yesu hawe hule i dunia ide. Kahawena hule Yesu peisa rapandiri nodo pesupana alo ba nodo Betue i Mata Alo au mewangka i lalumi.
61001020	Agayana, ara au hangangaa nikatuinao mpuu: bara ara hadua tauna au peisa mopakanoto lempona Ngkorana Pue Ala moula peundeana haduduana.
61001021	Lawi Ngkorana Pue au rapahawe nabi-nabi hangkoya bara moula peundeana manusia. Nabi iti mohowara Ngkorana Pue Ala anti peninina Inao Malelaha.
61002001	Agayana hangkoya arahe nabi au mepakanawo i olonda tauna au meula i Pue Ala. Nodo wori ide-ide, batena arahe i olomi guru agama au mepakanawo. Mopahawehe paturo au bara tou au mopakanawo tauna, hai mosapuakahe Amputa au mohompo dosanda. Anti pesapuakanda iti, mopakanawohe watanda haduduanda. Barapi mahae, ina molambihe pehuku.
61002002	Agayana kehapiri nodo, bosa tauna ina moulahe babehianda au masala, alanda tauna ntanina ina mopakoi paturona Yesu au tou.
61002003	Guru au mepakanawo iti mohaoki peahe doi, hai anti poantinda, ihira ina mopahaweakau lolita au rababehi haduduanda, bona molambihe rasi hangko irikamu. Agayana ara pehuku au mahaemi napasilolongaahe Pue Ala, hai karahukunda iti ina holiga mewali.
61002004	Mogalorihe malaeka au madosa hangkoya, barahe nakabaha Pue Ala hangko i karahukunda. Malaeka iti batenda Natende i lalu naraka hai Nataha i lalu kalolu tampo au makaindi duuna hawe alo pobotusi.
61002005	Nodo wori manusia au kadake hangkoya, barahe nakabaha Pue Ala hangko i karahukunda. Dunia au hangkoya Nagero hai owai, alana matehe ope-ope tauna au mesapuaka. Batena pea nabi Noho hai pitu tinana au Natulungi au barahe mate, lawi Noho iti mopahawe lolitana Pue Ala i ope-ope tauna bona mopakanotoahe rara moula peundeaNa.
61002006	Nodo wori Pue Ala mohuku ampu boea Sodomo hai Gumora hangkoya lawi masalahe. Boeanda Nagero hai api, bona kaNahukuna kota iti mewali pandiri i tauna au barahe mengkoru Iria.
61002007	Agayana ara hadua tauna au rahanga Lot au natulungi Pue Ala. Lot iti Napopesuwu hampai hangko i kota Sodomo, lawi iami tauna au manoto laluna. I tempona Lot maida i kota iti, masusa mpuu laluna moita babehianda ampu boea au kadake hai au bara manoto.
61002008	I tempo iti, karao mpuu inaona, lawi ia tauna au manoto, agayana alo-alona naita hai nahadi babehianda au kadake.
61002009	Mewali, hangko i ope-ope pandiri au kupahawe inona, tongawami kuasana Pue Ala motulungi tauna au menomba Iria datihe napakanawo pekelo. Hai tongawa wori kuasaNa mohuku ope-ope tauna au kadake au Nataha duuna hawe alo pobotusi.
61002010	Mantimi mpuu pehukuNa Pue Ala i tauna au raoaka moula peundeana lalunda au kadake hai au mopakoi kuasaNa. Ane guru agama au mepakanawo iti, baihe mampemahile, hai barahe langa mopakoi apa au merae i suruga.
61002011	Mogalorihe malaeka au melumbu kamakuasanda hangko i guru iti, barahe bai mopapakoi ba mosalai apa au merae iti i lindona Pue Ala.
61002012	Guru au mepakanawo iti, bara manoto pekirinda. Mopakoihe apa au makuasa hai au bara raisa. Babehianda nodo pea binata au bara ara pekirinda. Ihira nodo binata maila au rapoanaka bona rapakala hai rapapatehe. Nodo karapapatenda binata, ihira ina nahuku Pue Ala anti babehianda au kadake.
61002013	Ina narumpahe pehuku au hintoto hai babehianda. Babehianda tauna iti mepakaea mpuu. Mogalori i pualo, raunde mobabehi dake moula peundeana lalunda haduduanda. Ane maandehe hihimbela hai ikamu i posusami, mehiorohe moula peundeana lalunda. Ido hai ikamu wori rakakabosai tauna ntanina.
61002014	Ane mototokihe towawine, liliu rapokaelu, lawi raunde peami mobabehi sala. Barahe baha mobabehi dosa. Ane ara tauna au malede pepoinalainda, raopahe hai rapakanawo. Tauna au mepakanawo iti, mampokaelu liliuhe anuna ranganda. Hararahe.
61002015	Mehupemohe hangko i rara au tou, hai moulahe rara au kadake. Moulahe rara au naporarai Bileam anana Beor hangkoya, lawi Bileam mohaoki doi au nahumba hangko i babehiana au kadake.
61002016	Bileam iti iami nabina Pue Ala, hai Pue Ala mowei kuasa i kalidena bona nabuku mololita nodo manusia. Anti babehiana Bileam au sala, kalide iti mokambaroa, alana barapi mewali tunggaiana au ntuli.
61002017	Ane guru au mepakanawo iti, napasilolongaamohe Pue Ala paidaa au meruu kamakaindina. Ihira peisa rapandiri nodo tibubu au bangi, hai nodo gawu au nawui himburu mahile agayana bara mopaara uda.
61002018	Mampemahilehe mololita kana i ope-ope babehianda, agayana lolitanda iti bara mobundu. Anti lolitanda au motoya pea babehianda au moula peundeana lalunda au kadake, mopakanawohe tauna au hangko mopalehihe ranganda au kadake babehianda.
61002019	Rauli guru iti: "Ane nipeulai paturongki, ina tekabahakau hangko i atura, hai peisa mpuukau mobabehi apa peundeami." Mole ihirari au tuwo nodo hawi, lawi nakuasaihe peundeana lalunda au kadake, hai hema au nakuasai peundeana laluna, iami au napohawi peundeana laluna iti.
61002020	Meahi-ahi mpuuhe tauna iti. Nguru-nguruna moisahe Amputa Yesu Kerisitu duuna tekabahahe hangko i babehia au kadake i dunia ide, agayana roo indo mesule hulehe i babehianda au kadake duuna moulahe babehia iti. Kahopoana rumihi kamaruginda hangko i nguru-nguruna.
61002021	Aginami barahe moisa rara au tou, pane moisahe rara au tou agayana barahe moula hawana Pue Ala au rapahaweamohe.
61002022	Ara ngkora pandiri au manguli node: "Dike maande hule bolana, hai boe au radoi lao mentumba hule i reta." Lolita ide mokanai tauna iti inona, lawi tauna iti mesule hulehe i babehianda au kadake au rapalehimi hangkoya.
61003001	Halalungku au kupokaahi! Idemi surangku au karombelana irikamu. I lalu surangku au rorombua ide, kuhuweki lalumi hai kupopaingaakau paturo au tou bona malelaha pekirimi.
61003002	Tunggaiaku bona nikatuinao apa au rapahawe nabi au malelaha hangkoya, hai bona nikatuinao wori hawana Amputa Pue Yesu au mohoremamoke hangko i huku dosanta. HawaNa iti nihadi hangko irikami suroNa.
61003003	Ara au hangangaa nikatuinao mpuu: i alo-alo au ina mai i kahopoa dunia, ina hawehe tauna au nakuasai peundeana lalunda au kadake. Tauna iti ina mokakabosaikau,
61003004	rauli: "Yesu modandi kaina hawena hule. Agayana iumbami? Bara kipoinalai, lawi matemohe toiyorunta hangkoya hai mepongka hangko i pewaliana dunia duuna ide-ide, bara ara katebaliana dunia ide."
61003005	Tauna au mololita nodo, raoaka motuko pekirinda. Bara raunde mokatuinao noumba Pue Ala mampopewali langi hai dunia hangkoya hangko i lolitaNa. Dunia ide Napopewali hangko i owai, hai tampo au bangi i dunia ide mesuwu hangko i owai.
61003006	Hai owai napake wori Pue Ala mogero dunia ide.
61003007	Langi hai dunia au ara ide-ide nakadipura Pue Ala hai lolitaNa duuna i alo pobotusi. I tempo iti, langi hai dunia ide ina Nagero Pue Ala hai api, hai ope-ope tauna au bara mengkoru Iria ina Nahuku.
61003008	Arahe tauna au manguli: "Mahae gaga kahawena hule Pue Yesu." Agayana, ikamu halalungku au kupokaahi, hampaka ide inee mpuu naliu inaomi: i lalu peitana Pue, hasabu parena himbela pea hai hangalo, hai hangalo himbela pea hai hasabu parena. Pue bara mokaweweangi popabukeina dandiNa. Anti kasabaraNa irikamu, ido hai bara mani hawe ide-ide. Bara naunde Pue ane ara hadua tauna au rahuku. PeundeaNa bona ope-ope tauna menoso hangko i dosanda.
61003010	Agayana batena ina hawe mpuu Pue! Hai i kahaweNa iti, ina tingkara mpuuhe tauna, nodo i kahawena hadua topanangka. I alo iti, ina rahadi hambua pomoni au melangaki, hai i tempo iti pea, ina magero langi. Hinangkana au ara ina naande api, hai dunia ide hihimbela hai ihina ina pumpu.
61003011	Mewali, halalu, ane nodo kamagerona hinangkana au ara, noumbamoke ikita ide? Hangangaa tapamalelaha babehianta hai mengkoruke i Pue Ala.
61003012	Lawi ikita ide mampegiake alo pobotusina Pue Ala. Agina tapamaroa-roa peulanta i Pue Ala bona holiga hawe Alo iti. I alo iti, langi ina naande api, hai hinangkana au ara ina magonu anti kamamuna.
61003013	Agayana ikita mampegia apa au nadandiake Pue Ala, iami langi au wou hai dunia au wou, au rapaidai tauna au manoto.
61003014	Mewali halalu au kupokaahi, tangami mampegia alo iti, nipari-pari meula i Pue, bona maroa pohintuwumi hai Ia, hai bona dati ara kamasalami ba kamaeami ane hawekau i lindona Pue Ala.
61003015	Hangangaa takatuinao apa tunggaiana kasabarana Pue. Ope-ope tauna naweihe Pue Ala katepaka bona tekabahahe hangko i huku dosanda. Paturo ide naukia worikau hadua halalunta au tapokaahi iami Paulu. Hai apa au nauki Paulu i lalu surana moula kanoto lalu au nawei Pue iria.
61003016	I lalu ope-ope surana teuki paturo nodo au kupahaweakau inona, agayana ara paturona Paulu au mapari raisa. Hai paturo iti ragoli-goli pea tauna au bara manoto pekirinda hai au bara maroho pepoinalainda. Nodo wori, tauna iti mogoli-golihe ihi Sura Malelaha au ntanina. Hangko i babehianda, molambihe pehukuna Pue Ala.
61003017	Agayana ikamu, halalu au kupokaahi, niisato ope-ope iti. Mewali, mainga-ingakau i guru agama au mepakanawohe, datikau raanti i lalu kamasalanda duuna manawokau hangko i peangkami au maroho.
61003018	Hangko i kabulana laluna Amputa Yesu Kerisitu hai kanoto lalu au Naweikau, hangangaa nipakaroho peulami Iria au mohoremake hangko i huku dosanta. Tatoyami mepongka ide-ide duuna kamahae-haea. Amin.
62001001	Ihi sura ide mampololita Ngkora au mopaara katuwo. Ngkora iti, arami hangko i nguru-nguruna, kihadimi, kiita matami, kisabikimi hai kipetobomi.
62001002	Au mopaara katuwo iti hawemi i dunia ide, hai kiitami. Ido hai kipakanotoamokau kahemaNa. Kisabiki kaIana au mopaara katuwo maroa au bara mokahopoa. Ia au ara hihimbela hai Pue Ala Umanta, hai au hawemi irikami.
62001003	Apa au kiita hai kihadimi, iti au kipahaweakau, bona mohintuwukau hihimbela hai ikami i lalu pohintuwuta hai Pue Ala Umanta hai Yesu Kerisitu AnaNa.
62001004	Kiukiakau ide, bona rumihi kamatananta.
62001005	Idemi bambari au kihadi hangko i Yesu hai au kipahaweakau: Pue Ala iami pewangka. Iria bara ara kamakaindina.
62001006	Ane tauli mohintuwuke hai Pue Ala, agayana katouana tuwoke i lalu kamakaindina, modongkomoke hai barake mampeulai paturo au tou.
62001007	Ane tuwoke i lalu kamabaana, nodo Pue Ala ara i lalu kamabaana, mohintuwuke hadua hai hadua, hai Pue Ala mobahoimoke hangko i ope-ope dosanta anti wahena Yesu AnaNa au rapapate mewali pahuruna watanta.
62001008	Ane tauli bara ara dosanta, modongkomoke hai bara tapailalu paturo au tou.
62001009	Ane tapangaku dosanta, Pue Ala mopabukei dandiNa irikita, hai Nababehiake apa au manoto: Ia moampungi hinangkana dosanta, hai Nabahoi lalunta hangko i hinangka au kadake.
62001010	Ane tauli barake madosa, mampopodongkomoke Pue Ala, hai bara tapailalu NgkoraNa.
62002001	Anangku, ido hai kuuki ide, bona ineekau mobabehi dosa. Agayana ane ara au mobabehi dosa, ara hadua au mewali topetanga-tangainta i lindona Pue Ala Umanta, iami Yesu Kerisitu au manoto.
62002002	Hai Iami au mate mewali pahuruna watanta bona Pue Ala moampungi dosanta. Hai bara pea dosanta au Nahuru, agayana dosanda wori tauna i humalele dunia.
62002003	Ane tapeulai hawana Pue Ala, iti au mopakanoto mpuu kataisana Pue Ala.
62002004	Tauna au manguli: "Kuisami Pue Ala," agayana barahe mampeulai hawaNa, modongkomohe hai barahe mopailalu paturo au tou.
62002005	Tauna au moula lolitana Pue Ala, ihira au tou-tou mampokaahi Pue Ala. Iti au mopatongawa pohintuwuta hai Pue Ala.
62002006	Hema-hema au manguli mohintuwuhe hai Pue Ala, babehianda hangangaa nodo babehiana Kerisitu.
62002007	Halalu au kupokaahi, hawa au kuukiakau ide, bara hawa au wou. Hawa ide, mahaemi rapahawe irikamu hangko i nguru-nguruna. Hawa ide iami bambari au mahae nihadi au mopaturokau bona mombepokaahikau hadua hai hadua.
62002008	Agayana nauri nodo, batena kuukiakau hawa ide nodo hawa au wou, lawi tongawami katouna hawa ide i lalu katuwona Yesu hai i lalu katuwomi. Lawi kamakaindi ina tuna, hai kamabaa au tou mepongka mewangka.
62002009	Tauna au mouli tuwohe i lalu kamabaana, agayana mokahihihe halalunda, batena tuwo manihe i lalu kakaindiana.
62002010	Tauna au mampokaahi halalunda, tuwohe i lalu kamabaana, hai bara ara au mopakanawohe.
62002011	Tauna au mokahihi halalunda, batena tuwo manihe i kakaindiana hai bara raisa iumba kalaoanda, lawi kakaindiana iti mopabilohe.
62002012	Anangku, kuukiakau sura ide, lawi teampungimi dosami anti kaPue Yesuna.
62002013	Uma-uma, kuukiakau sura ide, lawi niisami Hadua au ara hangko i nguru-nguruna. Ope-ope anantomoane hai anantowawine, kuukiakau sura ide, lawi ninangimi Datu Tokadake.
62002014	Kuuki irikamu anangku, lawi niisami Umanta. Kuuki irikamu uma-uma, lawi niisami Hadua au ara hangko i nguru-nguruna. Kuuki irikamu anantomoane hai anantowawine, lawi marohomi pepoinalaimi, nipailalu liliu Ngkorana Pue Ala, hai ninangimi Datu Tokadake.
62002015	Ineekau mampomahile apa au ara i dunia ide. Hema au mampomahile anu-anu dunia ide, barahe mampokaahi Pue Ala Umanta.
62002016	Lawi ope-ope au ara i lalu dunia ide, iami peundeana lalunta au kadake, apa au taita hai tapokaelu, hai apa au mopaara pampemahilenta; ope-ope iti bara hangko i Umanta, batena hangko i dunia.
62002017	Hai dunia ide ina magero hihimbela hai hinangka ihina au naunde manusia. Agayana tauna au moula peundeana Pue Ala batena tuwo duuna kamahae-haea.
62002018	Anangku, barapi mahae ina hawe kahopoa dunia. Hai ina hawe hadua au rauli Iwalina Kerisitu, nodo au paka rapaturoakau. Hai ide-ide hawemohe bosa tauna au mampoiwali Kerisitu. Ido hai tongawa mpuu kaina hawena kahopoa dunia.
62002019	Iwalina Kerisitu iti ara i olonta hangkoya, agayana katouana barahe ranganta. Ido hai padumohe mopatani hangko irikita. Ane rapana tou-tou ranganta mpuuhe, ketuwo liliuhe hihimbela hai ikita. Agayana megaakimohe hangko irikita, ido hai manoto kadanda mpuu huba hadua au hihimbela hai ikita.
62002020	Agayana ikamu halalu, nitarimami Inao Malelaha au hangko i Kerisitu. Ido hai pane niisami ope-ope paturo au tou.
62002021	Mewali, tunggaiaku moukiakau sura ide bara anti kadana niisa paturo au tou. Kuukiakau sura ide, lawi niisami paturo au tou, hai niisa worimi kadana ara paturo au bara tou au hangko i Pue Ala au manoto.
62002022	Hema au modongko? Au modongkohe iami tauna au mosapuaka kaYesuna Datu Topehompo. Ihirami iwalina Kerisitu, lawi mosapuakahe Pue Ala Umanta hai Yesu AnaNa.
62002023	Tauna au mosapuaka Anana Pue Ala, bara ara pohintuwunda hai Pue Ala Umanta. Tauna au mopangaku kaYesuna Anana Pue Ala, mohintuwu worihe hai Pue Ala Umanta.
62002024	Mewali, halalu, bambari au nihadi hangko i nguru-nguruna, iti au hangangaa nipailalu liliu. Ane nipailalu liliu bambari iti, ina mohintuwukau hai Pue Ala Umanta hai Yesu AnaNa.
62002025	Hai idemi dandiNa irikita: katuwo maroa au bara mokahopoa.
62002026	Kuukiakau sura ide kana i tauna au mampeinao mopakanawokau.
62002027	Agayana halalu, nitarimami Inao Malelaha au hangko i Kerisitu, hai Inao iti ara liliu i lalumi. Barapokau paraluu rapaguru tauna ntanina, lawi Inao Malelaha iti au mopagurukau i hinangkana. Manotomi ope-ope paturoNa, bara dongko. Mewali, mohintuwu liliumokau hai Kerisitu moula apa au Napaturoakau.
62002028	Kaliliuana anangku, hangangaa mohintuwu liliuke hai Kerisitu, bona ane hawe hule deade, baike mampombelindoa, hai barapoke maea Nakahawei.
62002029	Niisa mpuu, halalu, Kerisitu mobabehi liliu peundeana Pue Ala. Ido hai niisa wori: ope-ope tauna au mobabehi liliu peundeana Pue Ala, napoanahe Pue Ala.
62003001	Mahile mpuu ahina Pue Ala Umanta irikita, ido hai Naimbamoke anaNa, hai ikita tou-tou AnaNa mpuuke Pue Ala. Tauna au bara mepoinalai i Yesu bara moisa kaikitana anana Pue Ala, lawi barahe moisa Pue Ala.
62003002	Halalu au kupokaahi! Ide-ide, ananamoke Pue Ala. Bara mani taisa noumba kamaroana katuwonta i alo au ina mai, lawi bara manike rapopaisaa. Agayana au taisa: ane hawe hule Kerisitu, ikita ina mewali nodo Ia, lawi ina moita mpuuke noumba lenggeNa au katou-touana.
62003003	Hai ope-ope tauna au meharunga nodo i Kerisitu ina mopakaraohe hinangka dosa hangko i watanda bona malelaha tuwonda nodo kamalelahana Kerisitu.
62003004	Ope-ope tauna au mobabehi dosa moliungihe hawana Pue Ala. Lawi au rauli dosa iami poliunginta hawana Pue Ala.
62003005	Hai niisa mpuu halalu, tunggaiana Yesu hawe i dunia ide bona mai moingihi dosa manusia. Agayana Ia haduduaNa, bara ara dosaNa.
62003006	Mewali, ope-ope tauna au mohintuwu hai Ia, barapohe mobabehi liliu dosa. Ope-ope tauna au mobabehi liliu dosa, bara mpuuhe huba hambela moita ba moisa Yesu.
62003007	Anangku, inee mpuuhe nipogiangaa tauna mopakanawokau. Tauna au mobabehi peundeana Pue Ala, ihira au manoto nodo kamanotona Yesu.
62003008	Tauna au mobabehi liliu dosa, napoanahe Datu Tokadake. Lawi Datu Tokadake iami au madosa hangko i nguru-nguruna. Idemi tunggaiana Anana Pue Ala hawe i dunia, bona mogero bagona Datu Tokadake.
62003009	Ope-ope tauna au napoana Pue Ala, barapohe mobabehi liliu dosa, lawi poantina Pue Ala ara liliu i lalunda. Barapohe mobabehi liliu dosa, lawi napoanamohe Pue Ala.
62003010	Idemi au mopatongawa kahemana au napoana Pue Ala hai kahemana au napoana Datu Tokadake: ope-ope tauna au bara mobabehi apa au manoto, barahe napoana Pue Ala. Nodo wori, ope-ope tauna au bara mampokaahi halalunda, bara worihe napoana Pue Ala.
62003011	Idemi bambari au nihadi hangko i nguru-nguruna: hangangaa mombepokaahike hadua hai hadua.
62003012	Ineeke mampeulai babehiana Kai hangkoya. Kai iti napoana Datu Tokadake, alana mopapate adina. Moapari pane ia mopapate adina? Lawi kadake babehiana, moleri manoto babehiana adina.
62003013	Mewali halalu, ineekau tingkara ane tauna au bara mepoinalai i Yesu mokahihikau.
62003014	Ane tapokaahi halalunta, taisa katekabahanta hangko i kapate hai molambike katuwo maroa au bara mokahopoa. Tauna au bara mampokaahi halalunda, bara manihe tekabaha hangko i kapate.
62003015	Hema au mokahihi halaluna, ia nodo topepapate. Hai niisa mpuu halalu: bara ara topepapate au molambi katuwo maroa au bara mokahopoa.
62003016	Ide au mopatongawaake apa au rauli ahi: Yesu mohuhumi tuwoNa bona ikita molambi katuwo maroa. Mewali, ikita wori hangangaa mohuhu tuwonta bona motulungi halalunta.
62003017	Pandirina, ara hadua tauna au maroa tuwona. Ia moita halaluna au meahi-ahi tuwona. Noumba ane tauna iti mampokabohiri apa au naparaluu halaluna? Ane nodo, bara ara ahina Pue Ala i laluna tauna iti.
62003018	Anangku, inee peake maahi i lolitanta. Hangangaa tapatongawa kamaahinta i babehianta, lawi itimi ahi au tou.
62003019	Ane mampokaahike halalunta, manoto taisa kaikitana anana Pue Ala, alana tinda lalunta mohungkuki Ia.
62003020	Ane bara tinda lalunta anti kataisana salanta, ineeke langa, lawi naisa Pue Ala ope-ope tuwonta, hai ahiNa irikita melumbu hangko i lalunta au mosalaike.
62003021	Mewali, halalu au kupokaahi, ane barapoke nasalai lalunta, baimoke mohungkuki Pue Ala,
62003022	hai apa au taperapi Iria batena Naweike, lawi mampeulaike hawaNa hai mobabehike apa au mopamatana laluNa.
62003023	Idemi hawaNa irikita: hangangaa mepoinalaike i Yesu Kerisitu Anana, hai hangangaa mombepokaahike hadua hai hadua. Iti au napaturoake Pue Yesu.
62003024	Tauna au moula hawana Pue Ala, mohintuwu liliuhe hai Ia, hai Ia mohintuwu hai ihira. Iti taisa, lawi Pue Ala moweike InaoNa.
62004001	Halalu au kupokaahi! Inee mpuuhe nipoinalai ope-ope tauna au mouli kaarana Inaona Pue Ala irihira. Nipeita maroahe hampai, ba tou-tou mpuuhe hangko i Pue Ala ba bara. Lawi iumba pea, arahe nabi au mepawuli.
62004002	Ide au mopakanotoake hema au nakuasai Inaona Pue Ala: ope-ope tauna au mopangaku kaYesuna Datu Topehompo au mewali manusia, tauna iti napoanamohe Pue Ala.
62004003	Ope-ope tauna au bara mopangaku Yesu, barahe napoana Pue Ala. Tauna iti nakuasaihe inao au hangko i Iwalina Kerisitu. Nihadimi paturo au manguli kaina hawena Iwalina Kerisitu, hai ide-ide arami i lalu dunia.
62004004	Agayana ikamu anangku, napoanamokau Pue Ala, hai ninangimohe nabi au mepawuli iti, lawi melumbu kuasaNa Inao au ara i lalumi hangko i inao au ara i lalunda, lawi barahe mepoinalai i Pue.
62004005	Nabi au mepawuli iti, hangko i dunia au kadake ide. Ido hai paturonda mesupa wori hangko i dunia au kadake. Hai tauna au barahe mepoinalai i Pue, ihira au mampehadingi hai mampeulai paturonda.
62004006	Agayana ikita halalu, napoanamoke Pue Ala. Hai tauna au moisa Pue Ala, ihira au mampehadingi hai mampeulai paturongki. Tauna au barahe napoana Pue Ala, barahe mampeulai paturongki. Iti au mopakanotoake kahemana au nakuasai Inaona Pue Ala au mopahawe paturo au tou hai kahemana au nakuasai inao au mepawuli.
62004007	Halalu au kupokaahi! Mombepokaahimoke hadua hai hadua, lawi ahi mepongka hangko i Pue Ala. Ope-ope tauna au mampokaahi ranganda, ihira au napoana Pue Ala hai au moisa Pue Ala.
62004008	Tauna au barahe mampokaahi ranganda, bara manihe moisa Pue Ala, lawi Pue Ala iami ahi.
62004009	Hai idemi rarana Pue Ala mopatongawa ahiNa irikita: AnaNa au HaduduaNa Natudu mai i dunia, bona ikita molambi katuwo hangko Iria.
62004010	Idemi au rauli ahi: bara ikita au nguru-nguruna mampokaahi Pue Ala, agayana Pue Alari au nguru-nguruna mampokaahike, alana motudu mai AnaNa mewali pahuruna watanta bona teampungi dosanta.
62004011	Halalu au kupokaahi, nodomi kamahilena ahina Pue Ala irikita! Ido hai hangangaa mombepokaahi worike hadua hai hadua.
62004012	Bara mani ara hadua au moita Pue Ala. Agayana nauri nodo, ane mombepokaahike hadua hai hadua, Pue Ala mohintuwu liliu hai ikita, hai tetambai ahiNa i lalu katuwonta duuna barapi ara kamakurana.
62004013	Mohintuwumoke hai Pue Ala, hai Pue Ala mohintuwu hai ikita. Iti taisa lawi Naweike InaoNa au malelaha.
62004014	Ikami au mewali suroNa, kiitami Anana Pue Ala, hai kisabikimi kaIana au natudu mai Pue Ala Umanta mewali Datu Topehorema i tauna i dunia.
62004015	Hema au mopangaku kaYesuna Anana Pue Ala, Pue Ala mohintuwu hai ia, hai ia mohintuwu hai Pue Ala.
62004016	Ido hai taisa hai tapoinalai ahina Pue Ala irikita. Pue Ala iami ahi. Mewali, hema au mampokaahi liliu halaluna, iami au mohintuwu hai Pue Ala, hai Pue Ala mohintuwu hai ia.
62004017	Ane mampokaahike halalunta moula peundeana Pue Ala, barake langa mampombelindoa Pue Ala i alo pobotusi kahopoa dunia. Ina baike mampombelindoa Pue Ala, lawi apa au kibabehi i lalu dunia ide moula apa au nababehi Kerisitu.
62004018	Ane taisa mpuu ahina Pue Ala irikita hai tapokaahi halalunta, barapoke langa i Pue Ala. Anti ahina Pue Ala au bara ara kamakurana, ido hai barapoke langa. Ane tapokalanga mani kaina nahukunta Pue Ala, lempona, bara manike moisa ahiNa irikita.
62004019	Ikita mampokaahi Pue Ala hai halalunta, lawi Pue Ala au nguru-nguruna mampokaahike.
62004020	Hema au manguli: "Kupokaahi Pue Ala," agayana mokahihi halaluna, modongkomi. Lawi ane ia bara mampokaahi halaluna au naita, apa mani Pue Ala au bara naita.
62004021	Mewali, idemi hawana Kerisitu irikita: hema au mampokaahi Pue Ala, hangangaa mampokaahi wori halaluna.
62005001	Ope-ope tauna au mampoinalai kaYesuna Datu Topehompo, ihira au napoana Pue Ala. Hai hema au mampokaahi Pue Ala Umanta, batena mampokaahi wori ope-ope tauna au napoana Pue Ala.
62005002	Ane tapokaahi Pue Ala hai tapeulai hawaNa, lempona mampokaahi worike tauna au napoanahe Pue Ala.
62005003	Lawi ane tapokaahi Pue Ala, lempona mampeulaike hawaNa. Hai hawaNa iti, bara mapari tapeulai.
62005004	Lawi ope-ope tauna au napoana Pue Ala monangihe hinangkana au kadake i dunia ide. Anti pepoinalainta, monangike hinangkana au kadake.
62005005	Hema au monangi hinangkana au kadake i dunia ide? Batena pea tauna au mampoinalai kaYesuna Anana Pue Ala.
62005006	Yesu Kerisitu iami Anana Pue Ala au mai i dunia. Iami au rariu hai au rapapate. Mewali, kamaiNa i dunia ide, bara pea rariu, agayana rapapate wori. Hai Inao Malelaha mopakanoto kaYesuna Anana Pue Ala, hai apa au nauli Inao Malelaha iti, batena mpuu tou.
62005007	Mewali, ara talu pakana au mopakanotoake kaYesuna Anana Pue Ala: Inao Malelaha, owai au rariua hai waheNa Yesu i kapateNa. Au talu pakana iti himbela tunggaiana: mopakanotoake kaIana AnaNa Pue Ala.
62005009	Mewali ane tapoinalai sabinda tauna, apa mani sabina Pue Ala. Lawi Pue Ala mosabiki AnaNa haduduaNa.
62005010	Tauna au mepoinalai i Anana Pue Ala moisahe i lalunda katouna sabina Pue Ala. Hema-hema au bara mampoinalai Pue Ala, mampopodongkomohe Pue Ala, lawi barahe mampoinalai sabina Pue Ala au mampololita kana i AnaNa.
62005011	Idemi sabina Pue Ala: Ia moweike katuwo maroa au bara mokahopoa, hai katuwo iti talambi anti pohintuwuta hai AnaNa.
62005012	Hema-hema au mohintuwu hai AnaNa, molambihe katuwo maroa. Hema-hema au bara mohintuwu hai Anana Pue Ala, barahe molambi katuwo maroa.
62005013	Sura ide kuuki irikamu au mepoinalai i Anana Pue Ala bona niisa mpuu kamolambimimi katuwo maroa au bara mokahopoa.
62005014	Hangangaa baike mekakae i Pue Ala, lawi taisa kaina Nahadina pamperapita, asala pamperapita moula peundeaNa.
62005015	Hai ane taisa kaNahadina pamperapita, taisa wori kamolambita apa au taperapi Iria.
62005016	Ane niita hadua halalumi au mobabehi dosa au bara moanti i kapate, hangangaa nipekakaengaa woya bona Pue Ala mowei katuwo. Au kutunggai ide iami tauna au mobabehihe dosa au barahe moanti i kapate. Agayana ara wori dosa au moanti tauna i kapate, hai barakau kutudu mampekakaengaahe au mobabehi dosa iti.
62005017	Ope-ope babehia au kadake, batena dosa. Agayana ara dosa au barake moanti mate.
62005018	Au taisa: ope-ope tauna au napoana Pue Ala, barahe mobabehi liliu dosa, lawi nakampaihe Anana Pue Ala, ido hai barahe peisa napopoapa Datu Tokadake.
62005019	Au taisa: ikita ide napoanamoke Pue Ala, hai ope-ope dunia ide nakuasai Datu Tokadake.
62005020	Au taisa: hawemi Anana Pue Ala i dunia, hai Ia au moweike kanoto lalu bona moisake Pue Ala au tou. Mohintuwumoke hai Pue Ala au tou anti pohintuwuta hai Yesu Kerisitu AnaNa. Iami Pue Ala au tou. Hangko Iria tahumbami katuwo maroa au bara mokahopoa.
62005021	Anangku, menomba peamokau i Pue Ala, ineemokau menomba i apa pea au ara i dunia ide.
63001001	Sura ide au hangko iriko Tosaenda to Sarani, kupakatu irio, ina au napileiko Pue Ala, hai i ope-opehe anamu au kupokaahi mpuu. Bara iko pea au mampokaahikau, agayana ope-ope worihe tauna au moisa paturo au tou mampokaahikau.
63001002	Kipokaahikau lawi mampoinalaike paturo au tou, hai paturo au tou iti takingki duuna kamahae-haea.
63001003	Pue Ala Umanta hai Yesu Kerisitu AnaNa mowatike hangko i kabulana laluNa, motudungiake ahiNa, hai moweike roa ngkatuwo. Ope-ope iti Nawei irikita au mepoinalai i paturo au tou hai au maahi lalunta.
63001004	Matana mpuu lalungku lawi kupohidupaamohe bahangkia anamu inde, hai babehianda moula paturo au tou, nodo au nahawaake Pue Ala Umanta.
63001005	Mewali, kuperapi irio, ina, bona mombepokaahike hadua hai hadua. Au kuuki ide, bara hawa au wou. Hawa ide iami hawa au tahadimi hangko i nguru-nguruna.
63001006	Idemi au rauli ahi: mampeulaike hawana Pue Ala. Hai ide hawaNa au nihadi hangko i nguru-nguruna: hangangaa mombepokaahike.
63001007	I humalele dunia ara bosa topeakalangi au moanti paturo au mepawuli. Barahe mampoinalai kaYesuna Datu Topehompo au mewali manusia. Tauna au nodo, topodongkohe hai iwalinahe Kerisitu.
63001008	Ido hai hangangaa mainga-ingakau, lawi ane nikabaha pepoinalaimi i Pue Yesu, bara ara bunduna pobagongki moanti Ngkora Marasa irikamu. Hangangaa mepoinalai liliukau i Pue, bona i alo pobotusi kahopoa dunia ina nihumba hinangka hurungina pepoinalaimi.
63001009	Ope-ope tauna au morara ntani hangko i paturo au tou hai barahe moula paturona Kerisitu, tauna iti barahe mohintuwu hai Pue Ala. Tauna au moula liliu paturona Kerisitu, ihirami au mohintuwu hai Pue Ala Umanta hai Yesu AnaNa.
63001010	Mewali, ane ara guru agama au hawe i boeami au moanti paturo au mosisala hai paturo ide, ineehe nidoko hai ineehe nitarima i lalu soumi.
63001011	Lawi hema pea au modokohe, motulungi worihe i lalu pobagonda au kadake iti.
63001012	Ngkaya mani au kupeinao kupahaweakau, agayana bara kuunde mouki ope-ope i lalu sura ide. Lawi tunggaiaku ina laokau kusondaki, hai ope-ope iti ina kupahaweakau, bona rumihi kamatananta.
63001013	Ngkaya tabea hangko i ope-ope anana halalumu au inde au napilei Pue Ala.
64001001	Sura ide au hangko iriko, Tosaenda to Sarani, kupakatu irio Gayu, rangangku au kupokaahi mpuu.
64001002	Halalungku! Mekakaena bona maroa-roako hai bona molambiko roa ngkatuwo i hinangkana au nubabehi. Kuisami kamaroana tanoanamu, hai kuperapi bona maroa-roa wori watamu.
64001003	Matana mpuu lalungku, lawi arahe bahangkia halalunta hampepepoinalai au hawe inde moanti bambari kana irio, rauli: mepoinalai liliuko i paturo au tou, hai babehiamu moula wori paturo iti.
64001004	Melumbu mpuu kamatanangku ane kuhadi bambari au manguli anangku moula liliu paturo au tou.
64001005	Halalungku! Matanana lawi motulungi liliuko halalunta au mehupe i boeamu. Mogalori tauna au bara mani nuisa, nutulungi worihe.
64001006	Arahe au mai inde mopahawe kana i ahimu i ope-ope halalunta hampepepoinalai. Mewali, kuharunga ina nupopeangka maroahe moula rara au mopakatana laluna Pue Ala, bona peisahe mopaliliu polumaonda.
64001007	Lawi halalunta iti, mampopolumaohe bagona Pue Yesu. Hai barahe molambi apa-apa hangko i tauna au bara mepoinalai i Pue.
64001008	Mewali, hintoto mpuu ane tatulungihe, lawi ane tababehi nodo, lempona mobago sambelake i lalu pobagonda moanti bambari au tou.
64001009	Ara hambua surangku au kupakatuahe ope-ope halalunta hampepepoinalai inditi. Agayana Diotrepes bara mopailalu lolitangki, lawi au naisa pea, mampemahile.
64001010	Mewali, ane hawena deade, ina kupakanotoako babehiana au kadake. Ia mosalai liliungkai agayana bara tou pesalaina. Hai bara iti pea au nababehi. Ane halalunta au moanti Ngkora Marasa mehupehe i boeami, barahe natarima, hai nakonto worihe tauna au mounde motarima. Hai hema-hema au mounde motarima topoanti Ngkora, napopelohohe hangko i jumaa.
64001011	Halalungku! Ineeko mampeulai apa au kadake. Nupeulaimi apa au maroa. Tauna au mobabehi roa, napoanahe Pue Ala. Tauna au mobabehi dake, bara manihe moisa Pue Ala.
64001012	Ane Demetrius, ia ratoya ope-ope tauna. Hai hintoto mpuu ratoya, lawi babehiana moula paturo au tou. Kitoya wori, hai nuisa katouna petoyangki.
64001013	Ngkaya mani au kupeinao kupahaweako, agayana bara kuunde mouki ope-ope i lalu sura ide.
64001014	Lawi kuharunga barapi mahae ina mohidupa mbulike, bona ara katepakanta mololita sambela.
64001015	Mekakaena bona molambiko roa ngkatuwo. Ngkaya tabea hangko i ope-ope himadamu inde. Nupahawea wongkoya tabeangku i ope-ope rangangku au arahe inditi.
65001001	Sura ide hangko iriko Yudasi, hawina Yesu Kerisitu hai halaluna Yakobu. Kupakatu sura ide irikamu halalu au nakakio Pue Ala Umanta mewali taunaNa. Pue Ala mampokaahikau, hai Yesu Kerisitu ina mokampai liliukau duuna i kahaweNa hule.
65001002	Kuperapi bona tetambai kamaahina hai pewatina Pue Ala irikamu hai bona Naweikau roa ngkatuwo.
65001003	Halalu au kupokaahi! Nguru-nguruna kekuukiakau sura ide bona kupahaweakau kana i katuwo maroa au tahumba sambela hangko i Pue Ala. Agayana ide-ide, tediimi lalungku mobaliki tunggaiaku au nguru-nguruna. Ide-ide kuukiakau sura ide bona nipakaroho pepoinalaimi i paturo au tou hai bona niewa liliuhe tauna au moanti paturo au masala. Lawi Pue Ala mopahawe paturo au tou irikita ope-ope au mewali kiraNa bona iti au tapoinalai, hai paturo iti bara peisa rabaliki.
65001004	Kuuli ope-ope ide lawi arahe guru agama au mesua i olomi au moanti paturo au masala. Rauli tauna iti, kaihirana halalunta hampepepoinalai, agayana katouana barahe mengkoru i Pue Ala. Rauli tauna iti, peisa mpuuke mopabukei peundeana lalunta au kadake, lawi maahi laluna Pue Ala. Kadake mpuu paturonda iti, lawi mobalikihe paturo au tou kana i kabulana laluna Pue Ala, hai mosapuakahe Datunta hai Amputa, iami Yesu Kerisitu. Ia pea au hintoto tapengkorui. Guru au mepakanawohe iti, ina rahuku, lawi hangkoya ara mpuuhe nabi au mampololita kana i pehukunda au napakanotoahe Pue Ala.
65001005	Mewali, halalu, katouana niisa mpuu ope-ope au kuuliangaakau ide. Agayana nauri nodo, kupeinao kupopaingaakau noumba pehukuna Pue Ala i tauna au kadake babehianda. Hangkoya Pue Ala mokabaha to Yahudi au bosa hangko i tampo Masiri. Agayana roo indo, arahe au bara mepoinalai Iria. Mewali tauna iti Napapatehe i pada wungi.
65001006	Nikatuinao wori malaeka au maida i suruga hangkoya. Hantangahe moliungi tampana kuasanda, hai mopalehihe paidaanda. Malaeka iti nahiluhe Pue Ala hai rante au bara ara kamabotuna, hai Natahahe i lalu paidaa au makaindi, hai ina Nataha liliuhe duuna hawe tempona hinangkana kara-karanda Napohuda-hudaa i alo pobotusi au mewulungai.
65001007	Nikatuinao wori kota Sodomo hai Gumora hangkoya hai boea ntanina au hungku. Ampu boea iti mobabehihe nodo au rababehi malaeka au kupololita inona. Mebualosihe, mobabehihe sala hai ngkaya babehianda au merikai, duuna boeanda rahuwe. Pehukuna Pue Ala i to Sodomo hai to Gumora iti mewali pandiri i ope-ope tauna, hai peisa rapandiri nodo api naraka au bara ara kahopoana au mohuku ope-ope tauna au kadake babehianda.
65001008	Mewali, nauri nodo pehukuna Pue Ala hangkoya i tauna au kadake babehianda, batena kadake liliu pea babehianda tauna au mepakanawo ide-ide. Topangipi-ngipi itihe, tedii lalunda i paturo au masala, ido hai mopakedai peahe watanda hai babehianda au kadake. Mosapuakahe kuasana Pue Ala, hai mopakoihe ope-ope au makuasa i suruga.
65001009	Mogalori Mikael au motadulakoi ope-ope malaeka, bara bai mopakoi Datu Tokadake. I kapatena nabi Musa, mombehahanaihe kana i watana Musa ba hema au ina mangala. Mikael bara bai mopapakoi Datu Tokadake hangko i kuasana haduduana, agayana nauliangaa pea: "Pue haduduaNa ina mampokarumpuko!"
65001010	Agayana guru au mepakanawo iti, mopapakoihe au makuasa au bara raisa. Au raisa pea, babehia au nodo binata au bara ara pekirinda. Hai anti babehianda au nodo, ido hai ina molambihe pehuku.
65001011	Marugihe! Moula peahe rara au naporarai Kai hangkoya. Mampeulaihe babehiana Bileam, lawi naurihe moisa kamasalana babehianda, batena iti au rababehi liliu, lawi mohaoki peahe doi. Moewahe Pue Ala nodo Kora hangkoya, hai batena ina nahuku mate worihe Pue Ala nodo Kora.
65001012	I pogulu-guluami, guru au mepakanawo iti maandehe hihimbela hai ikamu nodo rangami, agayana mepakaea mpuu babehianda. Ane moguluhe hihimbela hai ikamu, mehioro mpuuhe hai mampekiri peahe watanda. Ihira nodo gawu au nawui himburu agayana bara mopaara uda. Ihira nodo kau au bara maroa: ane hawe tempona mowua, bara ara wuana. Ido hai rawuka peami alana bangi.
65001013	Ihira nodo balumba tahi au moanti ngkaya pupu, lawi tongawa babehianda au mepakaea pea. Ihira nodo betue au bara manoto polumaona. Rauli, moantihe kamabaa, agayana mepakanawo peahe! Pue Ala mopasilolongaahe paidaa au meruu kamakaindina. Ina maidahe inditi duuna kamahae-haea.
65001014	Ara lolitana Heno hangkoya au mampololita pehukuna Pue Ala i guru au mepakanawohe i tempo ide. Heno iti iami pemuleana Adama kapituna lapina. Nauli node: "Tou-tou Pue ina mai hihimbela hai malaekaNa au malelaha au bahangkia sabuna kabosanda.
65001015	Ia ina mai mampohuda-hudaa kara-karanda ope-ope tauna, hai Ia ina mohuku ope-ope tauna au mosapuaka kuasaNa anti babehianda au kadake. Ope-ope tauna au bara mengkoru Iria ina Nahuku, hai ope-ope lolitanda au mopapakoi Ia ina Nahurungiahe."
65001016	Guru au mepakanawo iti mohume-hume liliuhe hai mekakabosaihe. Moula peahe peundeana lalunda au kadake. Anti ope-ope babehianda, mampemahilehe, hai moore-orehe ranganda lawi mampeinaohe mangala lalunda bona mohumbahe rasi.
65001017	Agayana ikamu halalungku au kupokaahi, hangangaa nikatuinao apa au rauli surona Amputa Yesu Kerisitu hangkoya.
65001018	Au paka rauliangaakau iami: i alo-alo au ina hawe hangko damani alo pobotusi kahopoa dunia, arahe tauna au ina mampopowadi-wadi pepoinalainta. Moula peahe peundeana lalunda au kadake, hai barahe mengkoru i Pue Ala.
65001019	Tauna au nodo mopaarahe posisisala i ranganda. Barahe nakuasai Inao Malelaha, nakuasai peari peundeana lalunda.
65001020	Agayana ikamu halalungku au kupokaahi! Hangangaa mombepakaroho mpolalukau bona maroho pepoinalaimi, lawi paturo au tapoinalai ide malelaha mpuu. Mekakae liliukau moula peninina Inao Malelaha.
65001021	Pue Ala mampokaahikau. Mewali, nipamaroa-roa mpuu babehiami bona tuwo liliukau i lalu ahiNa iti. Hai mampegiakau pewati au ina naweike Amputa Yesu Kerisitu i kahaweNa hule. Au ina Naweike iami katuwo maroa au bara mokahopoa.
65001022	Ane arahe tauna au bata-bata mani pepoinalainda, nipokaahi wohiraya.
65001023	Ane arahe au mehupe hangko i pepoinalainda, ninini hulehe bona molambihe katuwo maroa. Ane nibabehi nodo, ihira ina tehorema hangko i pehuku nodo tauna au rahore hangko i api. Agayana ara worihe tauna au rumihi kamadosanda, au moula peahe peundeana lalunda au kadake. Nipokaahi wohiraya, agayana maroa-roakau bona datikau teanti-anti i lalu dosanda. Nipokaahihe tauna au madosa, agayana nikahihi dosanda. Dosanda iti niimba nodo hampi au kedai.
65001024	Toyami Pue Ala lawi Ia au makuasa mokampaikau bona datikau manawo, hai Ia ina mokadipura liliukau duuna meangkakau i lindoNa i lalu peawaNa hai barapi ara kamasalami hai matana lalumi.
65001025	Pue Ala, au bara ara kasimbelana, Ia au mohoremake hangko i huku dosanta anti kanapahurunta Yesu Kerisitu Amputa. Tapakahile hangaNa lawi Ia pea au meawa, au mahile tuwoNa, au makuasa hai au merae, mepongka hangkoya, duuna ide-ide, hai duuna kamahae-haea. Amin!
66001001	Ihi sura ide mopahawe apa au natudungia Yesu Kerisitu. Pue Ala motudu Yesu Kerisitu mopahawe irikita hawiNa apa au ina holiga mewali. Yesu motudu malaekaNa lao motudungia ope-ope iti iriko Yohane, hawiNa.
66001002	Ikomi au mouki hinangka au kuita iti, bona kupahaweakau Ngkorana Pue Ala hai apa au natudungiana Yesu Kerisitu.
66001003	Morasihe tauna au mobasa lolita ide, hai morasi worihe au mampehadingi hai mampeulai apa au teuki i lalu sura ide, lawi barapi mahae ope-ope ide hangangaa mewali.
66001004	Sura ide au hangko iriko, Yohane, kupakatuahe to Sarani au maida i pitu mbuana kota au i propinsi Asia. Pue Ala ina mowatikau i sukana kabulana laluNa hai ina Naweikau roa ngkatuwo. Pewati ide nilambi hangko i Pue Ala au ara nguru-nguruna, hai au ara ide-ide, hai au ara duuna kamahae-haea. Hai pewati ide nilambi hangko i Inaona Pue Ala au pitu au ara i lindo pohudaana Pue Ala,
66001005	hai hangko i Yesu Kerisitu au nguru-nguruna tuwo hule hangko i kapate. Yesu Kerisitu iami Sabi au manguli liliu apa au tou, hai iami Tadulako au moparentai ope-ope datu i dunia. Yesu mampokakayake, hai Ia mokira wataNa rapapate bona Nakabahake hangko i huku dosanta,
66001006	hai Napopewalike taunaNa i lalu poparentaNa. Napopewalimoke tadulako menomba au mampopolumao bago penomba i Pue Ala, UmaNa. Yesu Kerisitumi au mahile tuwoNa hai au makuasa duuna kamahae-haea. Amin!
66001007	Peita! Ora mai i lalu gawu! Ope-ope tauna ina moita Ia, hawe-hawe i tauna au motambuku hangkoya. Hai ope-ope tauna i dunia ina moteriahi. Nodo mpuumi! Amin!
66001008	Nauli Pue Ala: "Ikomi ide Alpa hai Omega. Ikomi au nguru-nguruna hai au kahopoana. AraNa hangko i nguru-nguruna, araNa ide-ide, hai batena ara liliuNa duuna kamahae-haea. Melumbu kuasaNgku hangko i ope-opena."
66001009	Iko ide Yohane, halalumi i lalu hangana Yesu. Himbela karapopeahi-ahinta anti peulanta i Yesu, hai himbela katalambina kiranta i lalu poparentana Pue Ala, hai himbela wori kamantahata mohalea pepopeahi-ahi iti. Ane iko ide, ratendena i lewuto au rahanga Patmos lawi mopahawena Ngkorana Pue Ala hai mosabikina kaYesuna au kupenombai.
66001010	I Alona Pue nakuasaina Inao Malelaha, hai kuhadimi wotu tauna i taleungku. Rumihi mpuu wotu iti, nodo pomoni tatamburu.
66001011	Nauliangaana node: "Apa au nuita, nuukimi i sura hai nupakatuahe to Sarani au maida i kota au pitu ide: Epesu, Smirna, Pergamus, Tiatira, Sardis, Filadelfia hai Laodikia."
66001012	Membalilina i taleungku bona kuita hema au mololita iriko, hai kuita pambolia hulo au pitu mbuana au rababehi hangko i bulawa.
66001013	I olo pambolia hulo iti, kuita hadua tauna au lenggeNa nodo Ana Manusia. Kamandoena hampiNa hawe i bitiNa hai pondaNa nawewehi hai pampou bulawa.
66001014	WaaNa hai weluaNa bula meningki nodo kakawu. MataNa mewangka nodo rore api.
66001015	BitiNa mengkila-ngkila nodo suasa au hangko rahowu i lalu rore api. WotuNa nodo rumuku au mogumuru.
66001016	Taye koanaNa mokingki pitu oguna betue, hai hangko i ngangaNa mesuwu hamata piho au mataru au momata mpontimali. LindoNa mewangka nodo pewangka alo.
66001017	KakuitaNa, liliuna madungka tepalumba i bitiNa, nodona tauna au mate. Hangko inditi, Ia moona taye koanaNa i watangku hai Nauliangaana: "Ineeko langa. Ikomi ide au pepongkana hai au kahopoana.
66001018	Ikomi au tuwo. MateNa hangkoya, agayana tuwo huleNa, hai ina tuwo liliuNa. Iko au mokingki pegili baba kapatea hai baba paidaa tomate.
66001019	Mewali, nuukimi apa au nuita inona, apa au mewali i tempo ide, hai apa au ina mewali.
66001020	Ane pitu oguna betue au nuita i taye koanaNgku hai pambolia hulo bulawa au pitu mbuana, bara mani nuisa lempona. Mewali, ina Kupakanotoako: betue au pitu oguna, lempona malaeka au mokadipura to Sarani au maida i kota au pitu mbuana. Hai pambolia hulo au pitu mbuana, lempona to Sarani i kota au pitu mbuana."
66002001	Nauliangaana Yesu: "Nuukimi lolita ide hawe i malaeka au mokadipura to Sarani i kota Epesu. Idemi lolitana Pue Yesu au mokingki betue au pitu oguna i taye koanaNa hai au molumao i olo pambolia hulo bulawa au pitu mbuana.
66002002	Nauli: Kuisa apa au nibabehi. Madotakau i lalu bagoNgku, hai mantahakau ane rapopeahi-ahikau anti pepoinalaimi Iriko. Kuisa kanikahihinda babehianda tauna au kadake. Arahe au mouli kaihirana suroNgku, agayana bara tou. Niisa podongkonda, lawi bara maroa babehianda.
66002003	Mantahakau i lalu kapari anti pepoinalaimi Iriko, hai bara malede lalumi meula Iriko.
66002004	Agayana ara au Kusalaiakau: barapoNa nipokaahi nodo pepokaahimi au nguru-nguruna.
66002005	Ido hai Kuuliangaakau: nipehadingi! Manawokau i lalu dosa. Mewali, menosomokau! Nibabehimide apa au nibabehi nguru-nguruna. Lawi ane bara nibabehi nodo, i kamaiNgku deade, ina Kuingihi pambolia hulomi hangko i paidaana.
66002006	Agayana ara wori babehiami au maroa, lawi bara niunde babehianda tauna au mampeulai paturona Nikolaus, au Kukahihi wori.
66002007	Hemakau au motalinga, nipehadingi mpuu apa au nauli Inao Malelaha i to Sarani i boea-boeana. Hema au menangi, Kupaliu mpuu maande wuangkau katuwo i Bonde Paradesi i suruga."
66002008	Roo indo, nauli mbulimi Pue Yesu iriko: "Nuukimi lolita ide hawe i malaeka au mokadipura to Sarani i kota Smirna: Idemi lolitana Pue Yesu, au nguru-nguruna hai au kahopoana, au mate agayana tuwo hule.
66002009	Nauli: Kuisa kapari au morumpakau, hai Kuisa kameahi-ahimi, agayana katouana pebukukau i lalu pepoinalaimi. Kuisa noumba karakakabosaimi tauna au manguli katoYahudinda. Agayana katouana, i lalunda barahe to Yahudi; topegurunarihe Datu Tokadake.
66002010	Bona niisa: Datu Tokadake ina motarunggukau hantanga, hai ina nakelo-kelokau bona mousulikau hangko i pepoinalaimi. Ina rapopeahi-ahikau hampulo alona kamahaena. Agayana inee nipokalanga pepopeahi-ahi iti. Hangangaa mantahakau i lalu pepoinalaimi kehapirikau rapapate. Ane nodo nibabehi, ina Kuweikau katuwo maroa au bara mokahopoa, hurungina hangko i penangiami.
66002011	Hemakau au motalinga, nipehadingi mpuu apa au nauli Inao Malelaha i to Sarani i boea-boeana. Hema au menangi, bara mpuuhe ina molambi pehuku i lalu naraka au rahanga kapate karombelana."
66002012	Roo indo, nauli mbuli Pue Yesu iriko: "Nuukimi lolita ide hawe i malaeka au mokadipura to Sarani i kota Pergamus: Idemi lolitana Pue Yesu au mopake piho au momata mpontimali.
66002013	Nauli: Kuisa iumba paidaami. Maidakau i kota pohudaana Datu Tokadake. Agayana nipangaku liliu mpuuNa. I karapapatena sabiNgku Antipa, bara nisapuaka kanipoinalaiNgku. Antipa iti iami sabiNgku au mopangaku liliuNa duuna rapapate i boeami au nakuasai Datu Tokadake.
66002014	Agayana ara bahangkia pakana au Kusalaiakau, lawi arakau hantanga au mampeulai paturona Bileam. Hangkoya Bileam iti mopaguru Balak noumba rara mopakanawo to Isaraeli bona madosahe. Nawawahamohe maande paande au rapopenomba i anitu, hai nawawahahe mobabehi sala.
66002015	Nodo wori, arakau hantanga au mampeulai paturonda topeguruna Nikolau.
66002016	Ido hai Kuuliangaakau, menosomokau hangko i dosami iti! Ane bara, ina laoNa mampombealaahe tauna iti hai piho au mesupa hangko i ngangaNgku.
66002017	Hemakau au motalinga, nipehadingi mpuu apa au nauli Inao Malelaha i to Sarani i boea-boeana. Hema au menangi, ina Kupaliuhe maande manna au tewuni. Ina Kuwei worihe hambua watu au bula. I watu iti teuki hanga au wou, au bara raisa tauna ntanina. Au moisa, batena pea au modoko watu iti."
66002018	Nauli mbuli Pue Yesu iriko: "Nuukimi lolita ide hawe i malaeka au mokadipura to Sarani i kota Tiatira: Idemi lolitana Anana Pue Ala; mataNa mewangka nodo rore api, hai bitiNa mengkila-ngkila nodo suasa au hangko raahaa.
66002019	Nauli: Kuisa apa au nibabehi. Kuisa ahimi hai pepoinalaimi Iriko. Maroa pampopolumaomi bagoNgku. Mantahakau i lalu kapari. Meliu karumihina pobagomi Iriko ide-ide hangko i pobagomi i tempomi nguru-nguruna mepoinalai Iriko.
66002020	Agayana ara mani au Kusalaiakau. Lawi ara hadua towawine au rahanga Isebel, au mouli kaiana hadua nabi, hai nipogiangaa pea mopaguru tauna au mepoinalai Iriko. Towawine iti mopaturohe bona mobabehihe au merikai, hai moandehe paande au rapopenomba i anitu. Bosa hawiNgku napakanawo hai paturona iti.
66002021	Kuweimi katepaka iria bona menoso hangko i dosana, agayana ia bara mau mokabaha babehiana au masala.
66002022	Mewali, ina Kupoparumpaa haki bona napaturua. Batena mantodiha mpuu i paturuana hihimbela hai rangana hampombebualosina. Ane tauna iti barahe mokabaha peulanda i babehiana, ina rumihi mpuu pantodihanda.
66002023	Au meula iria ina Kupapate. Hangko iti, ina tongawa i ope-ope to Sarani kaIkona au moparesa pekiri manusia hai lalu manusia. Ina Kuhurungi ope-ope babehiami.
66002024	Agayana arakau hantanga i Tiatira au bara mampeulai paturo au kadake iti, hai bara niunde mampegurui paturo au rauli pangisana seta au tewuniangi. Mewali Kuuliangaakau, barapi ina Kutambai haleami hai parenta ntanina.
66002025	Nipeulai liliu apa au niisa alaNgku hawe.
66002026	Hema au menangi, hai mobabehi peundeaKu duuna i kahopoana, ina Kuweihe kuasa himbela hai kuasa au Kudoko wori hangko i UmaNgku. Ina Kuweihe kuasa moparentai manusia i humalele dunia. Kamarohona kuasaNgku au Kuweihe iti nodo kamarohona lai besi. Hai kuasa iti, ina Kupakarugi ope-ope iwalinda nodo kori tampo au rapengka.
66002028	Hai ina Kuweihe betue tanda i pembetoa alo.
66002029	Hemakau au motalinga, nipehadingi mpuu apa au nauli Inao Malelaha i to Sarani i boea-boeana."
66003001	Nauli mbuli Pue Yesu iriko: "Nuukimi lolita ide hawe i malaeka au mokadipura to Sarani i kota Sardis: Idemi lolitana Pue Yesu au mokingki Inaona Pue Ala au pitu hai betue au pitu oguna. Nauli: Kuisa apa au nibabehi. Moula lolitana rangami, maroa mpuu katuwomi. Katouana, mate pepoinalaimi!
66003002	Pearomide! Nipakaroho pepoinalaimi au ara mani hangko damanikau mate ope-ope, lawi apa au nibabehi Kuita ope-ope, hai bara mani ara au moleogu i peitana Pue Ala UmaNgku.
66003003	Ido hai Kuuliangaakau: hangangaa nikatuinao paturo au nihadi hai au nitarima hangkoya. Peulaimide apa au rapaturoakau iti, hai menosomokau hangko i dosami. Mainga-ingamokau, lawi ane barakau liliu mearo, ina haweNa mampohidupaakau. Hai kahaweNgku iti nodo kahawena topanangka, lawi bara niisa kaimpirana.
66003004	Agayana ara bahangkia tauna i olomi i Sardis au mokadipura hampinda bona dati napakedai dosa. Ihira ina molumao hihimbela hai Iko, mebadu hai hampi au bula meningki, lawi ihira au hintoto Kuporanga.
66003005	Hema au menangi, ina Kubadui worihe hai hampi au bula. Hanganda bara Kugewo hangko i lalu Sura Ngkatuwo, sura poukia hanganda tauna au molambi katuwo maroa au bara mokahopoa. Hai i lindona UmaNgku hai malaekaNa, Kupangaku kaihirana taunaNgku.
66003006	Hemakau au motalinga, nipehadingi mpuu apa au nauli Inao Malelaha i to Sarani i boea-boeana."
66003007	Nauli mbuli Pue Yesu iriko: "Nuukimi lolita ide hawe i malaeka au mokadipura to Sarani i kota Filadelfia: Idemi lolitana Pue Yesu au malelaha hai au manoto. Iami au mokingki pegili baba i kadatuana Daudi. Ane Ia au mobungkahi baba, bara ara au peisa motuko. Ane Ia au motuko baba, bara ara au peisa mobungkahi.
66003008	Nauli: Kuisa apa au nibabehi. Peita, Kubungkahiakau baba au bara peisa ratuko, lawi nauri haodi pearai kamarohomi, nipeulai lolitaNgku hai bara mpuu nisapuaka kanipoinalaiNgku.
66003009	Arahe tauna au mouli kaihiranda to Yahudi, agayana dongkonda pea. I lalunda, barahe to Yahudi; topegurunarihe Datu Tokadake. Tauna iti, ina Kuanti mai irikamu. Ina molingkuduhe i lindomi, rauliangaakau: 'Pue Yesu mampokaahi mpuukau!'
66003010	Anti kanipeulaina hawaNgku au manguli hangangaa mantahakau, ido hai ina Kupeparaikau hangko i kapari au ina morumpa humalele dunia. Ope-ope tauna au maida i dunia i tempo kapari iti ina rapetandaka.
66003011	Barapi mahae ina haweNa! Hangangaa nikingki maroho-roho paturo au niisa, bona Pue Ala moweikau songko datu anti penangimi. Inee mpuu nidoko tauna au mopakanawokau, alana bara nilambi parasee iti.
66003012	Hema au menangi, ina maidahe i suruga duuna kamahae-haea. Ina kupopewalihe nodo arii i Souna Pue Ala au indora. I watanda ina Kuuki hangana Pue Ala UmaNgku hai hangana kotana Pue Ala. Kota iti iami Yerusale au wou au mendaulu mai hangko i suruga hangko i Pue Ala UmaNgku. Nodo wori ina Kuuki i watanda hangaNgku au wou.
66003013	Hemakau au motalinga, nipehadingi mpuu apa au nauli Inao Malelaha i to Sarani i boea-boeana."
66003014	Nauli mbuli Pue Yesu iriko: "Nuukimi lolita ide hawe i malaeka au mokadipura to Sarani i kota Laodikia: Idemi lolitana Pue Yesu, au rahanga 'Amin.' Iami Sabi au mopahawe liliu apa au tou. Iami Pesupaana ope-ope au napopewali Pue Ala.
66003015	Nauli: Kuisa apa au nibabehi. Barakau malahe, bara worikau mamu. Aginakau malahe ba mamu.
66003016	Agayana mamualo peakau; barakau mamu hai bara worikau malahe. Ido hai ina Kuhoparakakau hangko i lalu ngangaNgku.
66003017	Niuli pebukukau, handa katuwomi, hai barapi ara kamakurami. Agayana, bara niisa kanoumbami! Rumihi tempuu kameahi-ahimi! I lalu pepoinalaimi, meahi-ahikau, bilokau, hai mengkabelakau.
66003018	Ido hai Kuweikau lolita ide: niholomi Iriko bulawa au rapamalelaha hai api, bona pebuku mpuukau. Niholo wori Iriko hampi au bula bona mebadukau hai tetabungi kamaeami. Hai niholo wori Iriko pakuli nipoporirohi matami bona meitakau.
66003019	Ope-ope tauna au Kupokaahi, Kukonto hai Kukambaroa bona moulahe paturoNgku. Ido hai Kuuli, nibaliki lalumi, hai nipenosoimide kamamualomi!
66003020	Nipehadingi! Iko ide, meangkaNa i baba, hai Kutidongko baba iti. Ane ara au mohadi wotuNgku hai nabungkahiaNa, Iko ina mesua i laluna, hai maida hihimbela hai ia. Iko ina maandeNa hihimbela hai ia, hai ia wori ina maande hihimbela hai Iko.
66003021	Hema au menangi, ina Kupopohuda sambela hai Iko i pohudaa kadatuaNgku, lawi menangi woriNa, hai mohudaNa moparenta hihimbela hai UmaNgku i pohudaa kadatuaNa au masuku.
66003022	Hemakau au motalinga, nipehadingi mpuu apa au nauli Inao Malelaha i to Sarani i boea-boeana."
66004001	Roo iti, ara mbuli au rapetudungiana. Kuitami baba au tebungkahi i suruga, hai kuhadimi hambua wotu au mololita nguru-nguruna iriko. Pomonina nodo tatamburu. Nauliangaana: "Maimoko! Ina kutudungiako apa au hangangaa mewali i alo au ina mai."
66004002	I tempo iti wori, nakuasaimona Inaona Pue Ala, hai Naantina lao i suruga. Hawena indora, kuita hambua pohudaa datu, hai ara Hadua au mohuda i pohudaa iti.
66004003	LenggeNa mengkila-ngkila nodo paramata au rauli watu yaspis hai watu sardis. Ara mporagia au motoleliki pohudaa datu iti, nodo watu samrud lenggena.
66004004	Au motoleliki pohudaa iti, iami rompulo hai iba pohudaa ntanina. Pohudaa iti rapohudai rompulo hai iba totosae au mehampi bula hai mesongko bulawa.
66004005	Hangko i pohudaa datu iti, mombehangkemi kila, hai gumpata moperere. I lindona pohudaa iti, ara pitu mbuana hulo au rore. Hulo iti, lempona Inaona Pue Ala au pitu.
66004006	Ara wori i lindona pohudaa iti, lanta au nodo tahi kamaembana, lenggena malino mpuu nodo kaca ba watu au meninto. Pohudaa au masuku iti, natoleliki iba pinatuwo. Ngkaya mpuu matanda. Humalele watanda nakaarai mata, maroa i lindonda maroa i taleunda.
66004007	Pinatuwo au kaisa nodo singa lenggena. Karombaana nodo japi balilo. Lindona pinatuwo au katalu nodo lindo manusia. Kaibana raita nodo tadasingkaya i tempona membaro.
66004008	Pinatuwo au iba iti mokapi ini mbuana, hai humalele watanda momata. Mogalori i woi kapinda, momata wori. Barahe mengkangkaroo mohowara petoyanda. Maroa mabaa ba kaindi, rauli liliu: "Malelaha! Malelaha! Malelaha! Pue Ala iami au mahile kuasaNa hangko i ope-opena, Ia au ara nguru-nguruna, au ara ide-ide, hai au ara duuna kamahae-haea!"
66004009	Pinatuwo itihe manguli ngkaya kamaroana, mobila hai mopakahile hangana Hadua au mohuda i pohudaa datu hai au tuwo duuna kamahae-haea. I popahawenda petoyanda,
66004010	totosae au rompulo hai iba molingkuduhe motumpa i lindona Hadua au mohuda i pohudaa datu hai au tuwo duuna kamahae-haea. Menombamohe Iria, hai songkonda rahuhu Iria i lindona pohudaaNa nodo tanda pebilanda. Roo indo, rauli:
66004011	"Ampuki, Pue Ala! Oyomi au hintoto ratoya hai rabila. Oyo pea au makuasa! Lawi Oyo au mampopewali hinangkana. Anti peundeaMu, Nupopewali hai Nupatuwo hinangkana au ara."
66005001	Hangko indo, kuita mbuli, ara sura au tewilolo i taye koanana Hadua au mohuda i pohudaa datu. Sura iti buke uki mpontimali, rawilolo, hai rapekatandai hai pitu mbuana pene bona dati peisa rabungkahi.
66005002	Kuita ara hadua malaeka au maroho au mololita masisimbuku, nauli: "Hema au hintoto mobungkahi sura ide? Hema au hintoto mobungkahi penena bona sura ide peisa rabasa?"
66005003	Bara mpuu ralambi hadua au peisa mobungkahi sura iti hai mobasa ihina. Mogalo i suruga ba i dunia ba i lapi tampo, bara ara hadua au nabuku.
66005004	Moteriana anti kawiorangku, lawi bara ara hadua au ralambi au hintoto mobungkahi sura iti hai mampeita ihina.
66005005	Roo indo, ara hadua hangko i totosae au rompulo hai iba au mouliangaana: "Ineeko moteria. Lawi ara mpuu au menangi! Hangana: Singa, pemuleana Yahuda, pemuleana Datu Daudi! Ia au peisa mobungkahi penena hai mobungkahi sura iti."
66005006	Roo indo, kuita i olo pohudaa datu hai pinatuwo au iba hai totosae iti, meangkami hambaa Ana Dimba. I wataNa, kuita lari pesambaleaNa. TanduNa pitu mbuana, hai pitu mbuana wori mataNa. MataNa au pitu iti, lempona Inaona Pue Ala au pitu au Natudu lao i humalele dunia.
66005007	Ana Dimba iti molumao mangala sura iti hangko i taye koanana Hadua au mohuda i pohudaa datu.
66005008	KaNaalana sura iti, pinatuwo hai totosae au rompulo hai iba molingkudumohe motumpa i lindona Ana Dimba. Ope-opehe mokingki dunde hai mangko bulawa au buke hai anu-anu mawongi au rauli dupa. Dupa iti, lempona pekakaenda taunana Pue Ala.
66005009	Monani-nanimohe hambua nani au wou, rauli: "Oyomi au hintoto mangala sura iti hai mobungkahi penena lawi rapapatemoKo; Hai waheMu au hangko i kapateMu, Nupopohompomohe tauna i humalele dunia, i ope-ope kadatua, i ope-ope pemulea hai i hinangkana basa. Nuholomohe hai Nuhuhuhe i Pue Ala.
66005010	Nupopewalihe datu hai tadulako menomba au mampopolumao bago penomba i Amputa Pue Ala. Ina moparentahe nodo datu i wongko dunia."
66005011	Roo indo, kuitami hai kuhadi wotunda malaeka au bosa, i sabuna hai i jutana kabosanda. Meangkahe motoleliki pohudaa datu hai pinatuwo hai totosae iti.
66005012	Monanimohe masisimbuku, rauli: "Ana Dimba au rasambale, hintoto mpuu tabila, tatoya, tapakahile hangaNa, tapahawe kamarohoNa, tapolinga peawaNa, takatuinao kamapandeNa, hai tabambari kamakuasaNa!"
66005013	Hangko indo, kuhadi worimi ope-ope au tuwo i suruga, i dunia, i lapi tampo hai i lalu tahi; ope-ope au tuwo monanimohe node: "Hadua au mohuda i pohudaa datu hai Ana Dimba, tatoya, tabila, tapakahile peawaNda hai tapahawe kuasaNda duuna kamahae-haea!"
66005014	Rahanai pinatuwo au iba iti: "Amin!" hai totosae iti motumpamohe menomba.
66006001	Roo indo, kuitami Ana Dimba mobungkahi pene au kaisa hangko i pitu mbuana iti. Kuhadi hambaa hangko i pinatuwo au iba iti mekakio masisimbuku nodo pomoni gumpata, nauli: "Maimoko!"
66006002	Unga pea, kuita hambaa dara au bula. Hai au mesawi i dara iti mokingki pana, hai rawei hambua songko, tanda penangina. Ia laomi nodo hadua topenangi au lao monangi iwalina.
66006003	Roo indo, Ana Dimba iti mobungkahi pene au karombuana, hai kuhadi pinatuwo au karombaana manguli: "Maimoko!"
66006004	Hawe mbulimi dara au hambaana. Dara iti malei ntepuu. Hai au mesawi i dara iti, rawei kuasa mogero pohintuwunda tauna i dunia alana mombepapatehe tauna i humalele dunia. Rawei wori hamata piho au mahile.
66006005	Ana Dimba mobungkahi mbuli pene au katalu, hai kuhadimi pinatuwo au kataluna manguli: "Maimoko!" Kuita mbulimi hambaa dara. Dara iti maeta. Au mesawi i dara iti mokingki hambua popetimba.
66006006	Pesupana dara au maeta iti, ara kuhadi nodo tauna au mololita i olonda pinatuwo au iba au manguli: "Saro hangalo handa pea rapopeholo pare bae hakilo, ba gogoa talu pea kilo. Agayana inee nupakarugi lana saitun hai anggoro."
66006007	Roo iti, Ana Dimba mobungkahimi pene au kaiba, hai kuhadi pinatuwo au kaibana manguli: "Maimoko!"
66006008	Kuita hambaa dara au buga. Hangana tauna au mesawi i dara iti iami "Kapate," hai au meusu i bokona rahanga "Paidaa Tomate." Au rodua iti rawei kuasa mopapate hangkira iba hangko i ope-ope tauna. Arahe au rapapate i lalu pombeala, arahe au mate marimi, arahe au mate narumpa haki au melelehi, hai arahe au rapapate binata au maseke.
66006009	Roo indo, kuita wori Ana Dimba iti mobungkahi pene au kalima. Kuita i woi meja penombaa, arahe tanoana tauna au rapapate lawi mopahawehe Ngkorana Pue Ala hai mopangaku liliuhe kaYesuna Ampunda.
66006010	Mongangahe masisimbuku, rauli: "O Pue au makuasa, Pue au malelaha hai manoto! Hangkia mani kamahaena, hangko Nuhukurihe tauna au kadake au maida i dunia? Kiperapi bona Nuhurungi babehianda au mopapatengkai."
66006011	Ope-opehe rawei badu au bula hahantau. Hai Pue Ala mouliangaahe: "Nipegia hampai, lawi ara mani rangami au hampopobago hai halalumi hampepepoinalai au ina rapapatehe nodo ikamu. Ane handami kabosami au rapapate, hangko Kuhurungirihe iwalimi."
66006012	Roo indo, kuita Ana Dimba iti mobungkahi pene au kaini. Unga pea kelinu mahile, alo mewali maeta nodo buri, hai wula mewali malei nodo wahe.
66006013	Betue iumba-umba pea manawo hangko i langi toa i dunia, nodo kanawonda wuangkau ane nawui himburu kebuu.
66006014	Langi, unga pea tewilolo nodo ale, hai ope-ope bulu hai ope-ope lewuto i tahi, telimbanga hangko i paidaanda.
66006015	I tempo iti, datu-datu i dunia, tuana, tadulako pombeala, topebuku, tauna au makuasa hai ope-ope tauna ntanina, hawe-hawe i tauna biasa hai hawi, mentabungimohe ope-ope i lalu lia ba i kala watu.
66006016	Hai mongangamohe mouliangaa bulu: "Ee Bulu, nutabungimongkai! Ee watu, nulolingimongkai, bona tewuningkai hangko i peitana Hadua au mohuda i pohudaa datu datingkai narumpa karumpuna Ana Dimba au ina mai!"
66006017	Lawi hawemi alo au mewulungai. Mewali i tempo iti, Pue Ala hai Ana Dimba ina mampetudungiahe karumpuNda, hai bara ara hadua tauna au nabuku meangka i lindoNda.
66007001	Hangko indo, kuitahe iba malaeka au meangka i iba huno dunia. Malaeka iti molambihe kuasa hangko i Pue Ala bona mopakarugi dunia hai pepopeahi-ahi, maroa i tahi maroa i lore. Motahahe pewuina himburu hangko i iba huno dunia dati ara himburu au mewui i tahi hai i lore hai i wana. Hai kuita hadua malaeka hawe tanda i pembetoa alo moanti popemere au hangko i Pue Ala au tuwo. Malaeka iti mololitami masisimbuku mouliangaahe malaeka au iba inona, nauli:
66007003	"Inee hampai nipakarugi tahi, lorena hai wana, ane bara mani kiwoli tanda i wingkenda hawina Pue Ala Amputa, datihe narumpa rugi iti."
66007004	Hai ara au mouliangaana kabosanda au rapekatandai: hangatu iba pulona hai iba sabuna. Au rapekatandai iti, hangko i hampulo hai rontina to Isaraeli.
66007005	Hangko i hantina-hantina, hampulo hai rosabu au rapekatandai. Hangko i pemuleana Yahuda, hampulo hai rosabu au rapekatandai. Nodo wori hangko i pemuleana Rube, pemuleana Gadi,
66007006	pemuleana Aser, pemuleana Natali, pemuleana Manase,
66007007	pemuleana Simeo, pemuleana Lewi, pemuleana Isakar,
66007008	pemuleana Sebulo, pemuleana Yusupu, hai hangko i pemuleana Benami. I hantina-hantina iti, hampulo hai rosabu au rapekatandai.
66007009	Roo indo, kuita mbuli manusia au bosa ntepuu; barapi peisa raimba kabosanda. Ihira iti, hangko i humalele dunia, hangko i ope-ope kadatua, ope-ope pemulea hai hinangkana basa. Meangkahe i lindona pohudaa datu hai i lindona Ana Dimba. Mebaduhe hampi au bula, hai mokingkihe tawe handutu au raweweraka liliu nodo tanda pebilanda.
66007010	Mongangamohe masisimbuku, rauli: "Toyami Amputa Pue Ala au mohuda i pohudaa kadatuaNa! Toyami Ana Dimba! Lawi Ia au mohoremake hangko i huku dosanta, hai moweike katuwo maroa."
66007011	Pohudaa datu hai totosae au rompulo hai iba hihimbela hai pinatuwo au iba ratoleliki ope-ope malaeka. Motumpamohe ope-ope i lindo pohudaa iti, hai menombahe i Pue Ala,
66007012	rauli: "Amin! Tatoyami Amputa Pue Ala, Tapomahile hangaNa, Tapahawe kamapandeNa, Tauli ngkaya kamaroana Iria, Tabila, Tabambari kamarohoNa, Takatuinao kamakuasaNa, duuna kamahae-haea! Amin."
66007013	Roo indo, hadua hangko i totosae iti mekune iriko, nauli: "Ane tauna au mebadu bula iti, ba nuisa kahemanda? Ba nuisa hangko iumbahe?"
66007014	Kuhanai: "Barahe kuisa. Uliangaana." Nauliangaana: "Ihira iti, tauna au roohe mamporarai au rauli Tempo Pepopeahi-ahi au Rumihi Ntepuu. Hampinda rabahoi hai wahena Ana Dimba bona mewalihe bula.
66007015	Ido hai meangkahe i lindo pohudaana Pue Ala, hai menombahe alo-alona hai wengi-wengina i lalu Souna Pue Ala. Hai Pue Ala au mohuda i pohudaa kadatuaNa ina mokampaihe.
66007016	Barapohe marimi, barapohe mangkadou, hai barapohe nasimbaki alo au makere,
66007017	lawi Ana Dimba au mohuda i pohudaa datu mamporewuhe. Naninihe lao i owai au mopaara katuwo. Hai Pue Ala moumpahi owai matanda au molelea hangko i matanda."
66008001	Kanabungkahina Ana Dimba pene au kapituna, unga pea mandii i suruga kira-kira hantanga jaa.
66008002	Kuita pitu malaeka au meangka i lindona Pue Ala. Malaeka au pitu iti rawei pitu tatamburu.
66008003	Hangko inditi, hawemi hadua malaeka ntanina au meangka i meja pointua dupa. Malaeka iti moanti hambua tabo pointua dupa au rababehi hangko i bulawa, hai dupa kangkaya rawei bona nahuwe hihimbela hai pekakaenda ope-ope taunana Pue Ala. Dupa iti nahuwe i wongko meja pointua dupa au rababehi hangko i bulawa au ara i lindona pohudaana Pue Ala.
66008004	I kanahuwena dupa iti, mengkaoremi rambuna i lindona Pue Ala hihimbela hai pekakaenda taunana Pue Ala.
66008005	Roo indo, malaeka iti mangalami tabo pointua dupa, napabuke hai api hangko i meja pointua dupa, hai naweduka lao i dunia. Hangko indo, kegumpatami, kekilami, hai kelinumi.
66008006	Malaeka au pitu iti inona, hadua-hadua mokingki tatamburunda au ina ratawue.
66008007	Malaeka au nguru-nguruna motawuemi tatamburuna, hai unga pea ara uda au mowua hangko i langi. Nodo wori, api mogalo hai wahe toami i dunia. Hangkira talu hangko i dunia tehuwemi hawe-hawe i hangkira talu pandulu hai ope-ope hehi au malewau.
66008008	Malaeka karoduana motawuemi tatamburuna, hai kuita au nodo hambua bulu mahile au keapi. Bulu iti rawedukami i lalu tahi alana hangkira talu hangko i owai tahi mobali mewali wahe,
66008009	hai mate hangkira talu hangko i ope-ope au tuwo i lalu tahi, hai tiri hangkira talu hangko i ope-ope kapala au ara i wongko tahi.
66008010	Malaeka au katalu motawuemi tatamburuna, hai unga pea manawo hangko i langi hambua betue mahile au rore nodo hulo. Betue iti monawongi hangkira talu hangko i ulu owai hai owai.
66008011	Hangana betue iti, iami Mapai. Hangkira talu hangko i ope-ope owai mewali mapai, hai bosa tauna mate lawi moenuhe owai au mapai iti.
66008012	Malaeka au kaiba motawuemi tatamburuna, hai unga pea ara au motabungi hangkira talu hangko i alo, wula hai betue, alana hangkira talu hangko i pewangkanda barapi mewangka. Mewali, ane pualo, hangkira talu hangko i pewangkana alo bara mewangka nodo biasa. Nodo wori ane kaindi, hangkira talu hangko i pewangkanda wula hai betue bara mewangka nodo biasa.
66008013	Hangko inditi kuita, ara hambaa tadasingkaya au membaro i raoa. Kuhadimi tadasi iti momoni masisimbuku, nauli: "Meahi-ahi! Meahi-ahi! Ina meahi-ahihe tauna au maida i dunia, lawi ane talu malaeka au kahopoana motawue tatamburunda, ara mani talu pakana pepopeahi-ahi au ina morumpahe."
66009001	Roo indo, malaeka au kalima motawue worimi tatamburuna, hai unga pea kuita hambua betue au manawo hangko i langi toa i dunia. Betue iti rawei pegili au mobungkahi baba kabe ngkapate au bara tehoka kakaladuna.
66009002	Betue iti mobungkahi mpuumi baba kabe ngkapate. Kanabungkahina, mengkaoremi rambu au moramuku, nodo rambu au mesupa hangko i tinewo au rahuwe. Alo hai raoa mewali makaindi nabalungkuhi rambu au hangko i kabe ngkapate.
66009003	Hangko i lalu rambu iti, mesuwumohe kakomba au mendaulu i dunia. Kakomba iti raweihe popehoi au mepapate, nodo pehoina alipaa.
66009004	Kakomba iti, barahe rapaliu mopakarugi hehi ba kau ba tuda-tuda. Au peisa pea rapakarugi, tauna au bara ara pekatandaina Pue Ala i wingkenda.
66009005	Agayana bara worihe rapaliu mopapate manusia. Batena pea rapaliu mampopeahi-ahihe i lalu lima wulana. Kamahaina pehoinda kakomba iti nodo kamahaina pehoi alipaa.
66009006	I lalu lima wulana iti, manusia mohaoki rara bona matehe, agayana barahe peisa mate. Rapeinao mate, agayana bara worihe mate.
66009007	Lenggenda kakomba iti nodo lengge dara au rapesawii surodado lao mombeala. I waanda ara au nodo songko bulawa. Lindonda nodo lindo manusia.
66009008	Wulunda nodo welua towawine, ngihinda nodo ngihi singa.
66009009	Pondanda nabalungkuhi ruke au nodo badu besi. Pomoni kapinda nodo pomoni hangguruma kereta au radii dara lao mombeala.
66009010	Ikunda hai pehoinda nodo iku hai pehoi alipaa. I ikunda iti, ara kuasa mampopeahi-ahihe manusia i lalu lima wulana.
66009011	Ara datunda au moparentaihe. Datunda iti, iami malaeka au mokampai kabe ngkapate. Hangana i lalu basa Yahudi, iami Abadon. I lalu basa Yunani, Apolion. Lempona, Topegero.
66009012	Liumi pepopeahi-ahi au nguru-nguruna. Agayana ara mani rompaka pepopeahi-ahi au ina meusu.
66009013	Roo iti, malaeka au kaini motawuemi tatamburuna. Kuhadi hambua wotu hangko i iba huno meja pointua dupa au rababehi hangko i bulawa au i lindona Pue Ala.
66009014	Nauli wotu iti i malaeka au kaini: "Nukabahamohe malaeka au iba au tehilu i owai Eprat."
66009015	Nakabaha mpuumohe. Malaeka au iba iti rapasilolonga ami bona i pare, i wula, i alo hai i jaa au rapakanotoahe, peisahe mopapate hangkira talu hangko i ope-ope tauna.
66009016	Surodado topodara au meula irihira, rongatu juta kabosanda. Iti kuisa, lawi ara au mouliangaana kabosanda.
66009017	I lalu pampetudungiaNa iriko, kuitahe surodado iti hai dara au rapesawii. Surodado iti, ope-opehe mebadu besi. Badunda malei nodo api, maeta-eta nodo rambu, hai mabada ntepuu nodo watu belerang. Waa daranda nodo waa singa, hai hangko i lalu nganganda mesupa api, rambu hai watu belerang.
66009018	Hangkira talu hangko i manusia rapapatemi hai talu pakana pepopeahi-ahi ide: api, rambu hai watu belerang au mesupa hangko i nganganda dara iti.
66009019	Kamakuasanda dara iti ara i nganganda hai ikunda. I ikunda, ara au nodo waa ile au metilo. Ikunda iti rapake mampopeahi-ahi manusia.
66009020	Agayana pentarana manusia au bara rapapate i pepopeahi-ahi iti, batena barahe menoso hangko i babehianda au kadake. Barahe mau mampenosoi pepapatenda, pedotinda, babehianda au sala hai panangkanda. Bara worihe mokabaha penombanda i seta hai i lengge anitu au rababehi hai tayenda haduduanda. Lengge iti rababehi hangko i bulawa, salaka, tambaga ba hangko i kau. Lengge au rababehi iti, barahe meita, barahe mehadi, bara worihe molumao.
66010001	Roo indo, kuita hadua malaeka au maroho mendaulu hangko i suruga. Malaeka iti nabalungkuhi gawu, hai waana natoleliki mporagia. Lindona mewangka nodo alo, bitina nodo arii au keapi.
66010002	Biti koanana mepangka i tahi, hai biti kabeona mepangka i lore. I tayena ara hambua sura koi au tebungkahi.
66010003	Mongangami malaeka iti nodo pegoa singa. Roo monganga, gumpata au pitu mbuana momoni masisimbuku, mololita nodo manusia.
66010004	Karoonda gumpata iti mololita, ina kuuki lolitanda, agayana unga pea kuhadi hambua wotu hangko i suruga au mouliangaana: "Inee nuuki iti! Hangangaa nuwuni apa au rauli gumpata au pitu inona."
66010005	Roo iti, malaeka au kuita inona, au mepangka i tahi hai i lore, moangkami taye koanana i langi, hai
66010006	mosumpa i lalu hangana Pue Ala au tuwo duuna kamahae-haea, au mampopewali langi, dunia, tahi hai ope-ope ihina. I posumpana, nauli node: "Ane malaeka au kapitu motawue tatamburuna, i tempo iti Pue Ala ina mampopewali tunggaiaNa au mahae tewuniangi moula apa au Nauli hangkoya i nabi-nabi au moanti NgkoraNa. Ina rapaholiga tempona."
66010008	Roo indo, wotu au kuhadi hangko i suruga inona mouliangaa mbulina, nauli: "Laomoko mangala sura au tebungkahi au ara i tayena malaeka au mepangka i tahi hai i lore!"
66010009	Lao mpuumona i malaeka iti, hai kuuliangaa: "Weina sura au koi iti." Nauliangaana: "Alamide hai Nuandemi. Ane i lalu taimu, nuhadi mapai. Agayana ane i ngangamu, momi nodo tinaha."
66010010	Kuala mpuumi sura iti hangko i tayena malaeka hai kuande. I ngangangku, minana momi mpuu nodo tinaha, agayana i lalu taingku mapai.
66010011	Roo indo, nauliangaana: "Hangangaa nupahawe mbuli lolitana Pue Ala. Hangangaa nupahawe kana i datu-datu hai tauna hangko i ngkaya kadatua, ngkaya pemulea hai ngkaya pakana basa."
66011001	Hangko indo, raweina hambua lai au rapake nodo popehoka, hai Pue Ala mouliangaana: "Laomoko mohoka Souna Pue Ala hai meja pointua dupa. Nuimba hangkia kabosanda tauna au menomba inditi.
66011002	Agayana inee Nuhoka tabangaa au ara i raoa Souna Pue Ala. Lawi tabangaa iti, Kupasilolongaahe tauna au bara to Yahudi. Ihira au ina moihe-iheki kota au malelaha i lalu iba pulona hai rombula.
66011003	I tempo iti, ina Kutudu rodua sabiNgku lao moanti NgkoraKu. SabiNgku au rodua iti, hampinda maeta, nodo au rapake tauna au masusa lalunda, hai moantihe NgkoraKu i lalu hasabu rongatu hai ini pulona alona."
66011004	Sabi au rodua iti, rapandiri nodo rompoa kau saitun hai roogu pambolia hulo au meangka i lindona Pue Ala, Ampuna humalele dunia.
66011005	Makuasahe mampopesupa api hangko i lalu nganganda mopapate ba hema pea au mampeinao mobabehi dake irihira. Ido hai liliu mate ope-ope iwalinda au maihe moewa.
66011006	Ara kuasanda motabungi langi bona dati toa uda tanganda mopahawe Ngkorana Pue. Makuasa worihe i ope-ope owai. Owai peisa rapopewali wahe. Ara wori kuasanda mopakasusa dunia hai mampopengaa pepopeahi-ahi, moula peundeanda.
66011007	Ane hopomi bagonda moanti Ngkorana Pue, ina hawe hambaa binata au kadake au moewahe. Ia ina monangihe hai mopapatehe. (Binata au kadake iti iami binata au ina mesuwu hangko i kabe ngkapate au bara tehoka kakaladuna.)
66011008	Karoonda sabi au rodua iti rapapate, watanda rapogiangaa teduli i tanga rara kota au mahile. (Kota au mahile iti, iami kota karapakuana Ampunda au rapandiri nodo kota Sodomo hai tampo Masiri hangkoya, lawi kadake mpuuhe ampu boea iti.)
66011009	Arahe tauna hangko i humalele dunia, hangko i ope-ope kadatua, ope-ope pemulea hai hinangkana basa au moita watanda au teduli iti i tanga rara. I lalu talu alona hantanga, rapalikangaahe nodo lawi bara rakira ratawu.
66011010	Tauna kadake au maida i dunia ina mampokatana kapatenda sabi au rodua iti. Ina mosusahe hai mombeparaseengihe, lawi matehe nabi au rodua iti au mampopeahi-ahihe hangkoya.
66011011	Agayana liumi talu alona hantanga, hawemi inao hangko i Pue Ala au mopatuwohe. Inao iti mesua i lalu watanda sabi au rodua iti, alana tuwo hulehe, mearohe hai meangkahe. Hangko indo, langamohe ope-ope tauna au moita apa au mewali.
66011012	Roo indo, rahadimi hambua wotu hangko i suruga au mololita masisimbuku, mokakiohe au rodua iti, Nauli: "Mengkaoremokau mai!" Teore mpuumohe lao i suruga nabalungkuhi gawu, hai pengkaorenda iti rasabiki ope-ope iwalinda.
66011013	Tempo ido, unga pea kelinu mahile. Hangkira hampulo hangko i kota iti magero, hai anti linu iti, pitu sabuna tauna mate. Langa mpuumohe tauna ntanina, rauli: "Mahile mpuu kuasana Pue Ala au i suruga!"
66011014	Mewali, liumi pepopeahi-ahi au karompakana. Agayana ara mani hampaka pepopeahi-ahi au ina meusu.
66011015	Malaeka au kapituna motawuemi tatamburuna. Hai arahe au monganga-nganga i lalu suruga. Rumihi ponganganda, rauli: "Ide-ide, ope-ope kadatua i dunia mewali poparentana Amputa Pue Ala hai poparentana Datu Topehompo au Napileimi bona moparenta duuna kamahae-haea."
66011016	Ane totosae au rompulo hai iba au mohudahe i pohudaanda i lindona Pue Ala, molingkudumohe motumpa menomba Iria,
66011017	rauli: "Pue Ala, melumbu kamahilena kuasaMu hangko i ope-opena. AraKo nguru-nguruna hai araKo ide-ide. Kiuli ngkaya kamaroana Irio, Pue, anti kamakuasaMu au mahile mpuu, lawi mepongkamoKo moparenta.
66011018	Ope-ope tauna au barahe meula Irio, mohihomohe moewaKo. Agayana hawemi tempona Nupopesupaahe karumpuMu. Hawemi tempona Nubotusi kara-karanda tauna au mate. Hawemi tempona Nuhurungi babehianda taunaMu au maroa: i nabi au moanti NgkoraMu, i tauna au meula Irio, hai i ope-ope tauna au mobilaKo, maroa au mahile tuwonda ba au koi tuwonda. Hawemi tempona Nuhuku tauna au mopakarugi dunia ide."
66011019	Hangko indo, tebungkahimi baba Souna Pue Ala i suruga, hai i lalu SouNa raita Peti Pambolia Podandina Pue Ala. Mobini mpuumi kila, mopereremi gumpata, kelinu, hai toami wua uda au mahile.
66012001	Roo indo, kuita i langi hambua tanda au mewulungai: ara hadua towawine au mampembalungkui alo hai au meangka i wongko wula. I waana ara songko au rababehi hangko i hampulo hai roogu betue.
66012002	Towawine iti tangana mantimi. Ia monganga-ngangami anti kamaparina lawi ina moana.
66012003	Ara mani hambua tanda au raita i suruga. Ara hambaa naga au malei. Naga iti, mahile ntepuu, mowaa pitu mbuana hai motandu hampulo. I ope-ope waana ara songko datu.
66012004	Naga iti mowentokami ikuna, nadii hangkira talu hangko i betue i langi hai natendehe i wongko dunia. Meangkami i lindona towawine au ina moana iti, bona naame Anana au ina mesupa.
66012005	Moana mpuumi towawine iti, hadua tobalilo. Anangkoi iti, Iami au ina moparentai humalele dunia hai rohoNa au nodo kamarohona lai besi. Hai i tempona Anangkoi iti ina naame naga, Ia raalami hai raanti lao i Pue Ala, bona moparenta sambela hai Ia i lalu suruga.
66012006	Roo indo, towawine iti melangkami lao i pada wungi, hai maida i paidaa au napasilolongaa Pue Ala. I paidaa iti, rakadipura i lalu hasabu rongatu hai ini pulona alona kamahaena.
66012007	Hangko inditi, kuita pombeala au mahile i suruga. Tadulako malaeka au rahanga Mikael hai hangka malaekana moewa naga iti. Hai naga iti radurei wori malaekana.
66012008	Agayana naga iti hai surodadona, ranangihe. Ia hai malaekana barapi rapaliu maida i suruga.
66012009	Mewali, naga au mahile iti, ratendemi hangko i suruga hawe i dunia hihimbela hai malaekana. Iami ile au sae, au rahanga Datu Tokadake hai Datu Seta. Ia au mopakanawo tauna au maida i humalele dunia.
66012010	Roo iti, kuhadi hambua wotu i suruga au mololita masisimbuku, nauli: "Hawemi tempona Amputa Pue Ala mowei katuwo maroa i taunaNa, mampopaita kuasaNa, hai mepongka moparenta nodo Datu. Hawemi tempona Datu Topehompo au Napilei Pue Ala ina mopatongawa kamakuasaNa. Lawi Datu Tokadake rapopelohomi hangko i suruga; iami au mosalai liliuhe halalunta hampepepoinalai i lindona Amputa Pue Ala.
66012011	Halalunta au hampepepoinalai iti monangimi Datu Tokadake. Menangihe hai kuasa wahena Ana Dimba au mate mohoremahe hangko i huku dosanda. Menangihe lawi mopangaku liliuhe kaAna Dimbana Ampunda. Menangihe lawi kehapirihe rapopeahi-ahi ba rapapate, batena barahe mousuli hangko i pepoinalainda.
66012012	Ido hai matanamokau, ikamu au maida i suruga. Agayana meahi-ahikau, ikamu au maida i humalele dunia, lawi Datu Tokadake mendaulumi lao irikamu. Rumihi kamasodona, lawi naisa tempona barapi mahae."
66012013	Naisami naga iti karatendenami i dunia, ia mowulai towawine au moana Anangkoi tobalilo iti.
66012014	Agayana towawine iti rawei rombua kapi au mahile, nodo kapi tadasingkaya. Ido hai membaromi lao i pada wungi i paidaa au rapasilolongaa, dati napoapa naga iti. Inditi, ia rakadipura i lalu talu parena hantanga.
66012015	Hangko indo, naga iti mohoparami owai au ngkaya hangko i ngangana mototoi towawine, bona maili.
66012016	Agayana dunia motulungi towawine iti: unga pea tebungkahi nganga dunia moame owai au nahopara naga iti.
66012017	Masodo ntepuu naga i towawine iti. Ido hai laomi mampombealaa pemuleana towawine iti au mampeulai hawana Pue Ala hai au mopangaku kaYesuna Ampunda.
66012018	Naga iti meangka i wiwi ntahi.
66013001	Roo indo, kuita hambaa binata au mesuwu hangko i tahi. Tanduna hampulo mbuana, hai waana pitu oguna. I ope-ope tanduna, ara songko datu, hai i ope-ope waana, teuki hanga-hanga pekakabosai i Pue Ala.
66013002	Binata au kuita iti, lenggena nodo lengge binata macan tutul, agayana bitina nodo biti berua hai humena nodo hume singa. Hai naga mowei binata au kadake iti poparentana, kamarohona hai kuasana au mahile ntepuu.
66013003	I hambua waana au pitu iti, kuita ara nodo bela au ina napomate, agayana maoha. Tauna i humalele dunia, tingkara mpuuhe moita binata au kadake iti, ido hai meulamohe iria.
66013004	Menombamohe i naga, lawi ia au mowei kuasa i binata au kadake. Hai menomba worimohe i binata iti, rauli: "Mahile mpuu kuasana binata! Hema au himbela kamakuasana? Hema au peisa moewa ia?"
66013005	Binata au kadake iti rapalikangaa mohowara lolita au mengkaiwongko hai au mopakoi Pue Ala. Rapogiangaa wori moparenta hai mobabehi peundeana i lalu iba pulona hai rombula kamahaena.
66013006	Ia mopahimbela kuasana hai Pue Ala, hai mopakoi Pue Ala hai paidaaNa i suruga hai ope-ope au maida i suruga.
66013007	Ia rapaliu wori mampombealaahe taunana Pue Ala hai monangihe. Hai ia rapogiangaa mokuasai tauna i humalele dunia, hangko i ope-ope kadatua, ope-ope pemulea hai hinangkana basa.
66013008	Ope-ope tauna au maida i dunia menomba iria. Au bara menomba iria, batena pea tauna au teuki hanganda i lalu Sura Ngkatuwo hangko damani dunia rapopewali. Sura Ngkatuwo iti, iami surana Ana Dimba au rasambale. I lalu sura iti, teuki hanganda tauna au molambi katuwo maroa au bara mokahopoa.
66013009	Mewali, hemakau au motalinga, nipehadingi mpuu lolita ide:
66013010	Tauna au tepakanoto karatawaninda, batenda ina ratawani. Tauna au tepakanoto karapapatenda hai piho, batenda ina rapapate hai piho. Ido hai taunana Pue Ala hangangaa mantaha i lalu kapari hai hangangaa maroho pepoinalainda.
66013011	Roo iti, kuita mbulimi hambaa binata ntanina au hawe hangko i lore. Ara rombua tanduna nodo tandu ana dimba, agayana wotuna nodo wotu naga.
66013012	Hai ope-ope kuasa hangko i binata au hawe nguru-nguruna, napopolumao binata karombaana iti. Binata au karombaana iti mopasimbuku ope-ope tauna au maida i dunia bona menombahe i binata au nguru-nguruna, au rumihi mahaiana agayana maohami.
66013013	Binata au karombaana iti mobabehi ngkaya tanda kuasa. I lindonda tauna bosa, napaarami api au hawe i dunia hangko i langi.
66013014	Tanda kuasa iti, nababehi hangko i kuasana binata au nguru-nguruna. Hai kuasana iti, napakanawomohe tauna au maida i dunia. Natudumohe mampopearo hambua lengge nodo tanda pebilanda i binata au nguru-nguruna. Binata au nguru-nguruna iti iami binata au rabata hai piho agayana tuwo hule.
66013015	Lengge au rababehi iti, himbela hai lengge binata au nguru-nguruna. Binata au karombaana rawei kuasa mowei inao i lengge binata iti alana peisa mololita. Hema pea au bara menomba i lengge binata iti batena rapapate.
66013016	Ope-ope tauna natudu bona motarimahe tanda binata au nguru-nguruna. Tanda iti hangangaa rawoli i taye koananda ba i wingkenda. Mewali, ope-ope tauna, maroa au mahile tuwonda ba au koi tuwonda, au pebuku ba au meahi-ahi tuwonda, au hawi ba au bara hawi tuwonda, ope-opehe napari-pari bona modoko tanda binata iti.
66013017	Bara ara hadua tauna au peisa meholo ba mobalu-balu ane bara ara tanda iti i tayena ba i wingkena. Tanda binata iti, iami hangana binata au nguru-nguruna ba angka au lempona hangana.
66013018	Hangangaa taperapi kanoto lalu hangko i Pue Ala bona taisa lempona lolita ide. Hema au mapande, peisahe moimba hai moisa lempona angka binata iti. Lawi angka iti, iami hangana hadua tauna. Hai angka iti iami ini atuna ini pulona hai ini.
66014001	Roo indo, kuita Ana Dimba meangka i wongko Bulu Sion hihimbela hai topeulaNa au hangatu iba pulona hai iba sabuna. I wingkenda, teuki hangana Ana Dimba hai hangana UmaNa.
66014002	Ara kuhadi pomoni au mahile hangko i suruga, nodo powoo owai au mahile, hai karumihina nodo pomoni gumpata. Pomoni au kuhadi iti, nodo wori pomoni dunde au rakalea tauna.
66014003	Monanimohe hampaka nani au wou i lindo pohudaana Pue Ala hai i lindonda pinatuwo au iba hai totosae au motolelikihe pohudaa kadatua iti. Naninda bara peisa rapegurui tauna ntanina, batena pea au hangatu iba pulona hai iba sabuna iti au moisa. I olonda tauna i dunia, ihira au Nahorema, lawi dosanda nahuru Ana Dimba.
66014004	Malelaha katuwonda hai barahe hambela hampapaturua hai towawine. Iumba kalaoana Ana Dimba, indo wori kalaoanda. Ihira au Napahuru Ana Dimba hangko i olonda ope-ope tauna i dunia. Nodo tauna mohuhu wua au nguru-nguruna hangko i tuda-tudanda i Pue Ala, ihira wori rahuhu nodo popenomba au nguru-nguruna i Pue Ala hai i Ana Dimba.
66014005	Barahe modongko, hai bara wori ara kanawoanda.
66014006	Hai kuita mbuli hadua malaeka ntanina au membaro i laerawa. Malaeka iti moanti Ngkora Marasa au bara ara katebaliana duuna kamahae-haea. Ngkora Marasa iti nabambari i manusia au maida i dunia, i ope-ope kadatua, ope-ope pemulea hai hinangkana basa.
66014007	Malaeka iti mekakio masisimbuku, nauli: "Mengkorumokau i Pue Ala hai nitoyami peawana tuwoNa. Lawi hawemi tempo pehukuaNa. Menombamokau i Pue Ala au mampopewali langi, dunia, tahi hai ope-ope ulu owai."
66014008	Hangko inditi, ara wori malaeka karoduana au meula i malaeka au nguru-nguruna, nauli: "Mageromi! Mageromi kota Babeli au mahile ntepuu! To Babeli iti, mowawahahe tauna i humalele dunia moenu apa au melangui. Lempona, to Babeli mowawaha tauna ntanina bona mampeulai babehianda au bara hintoto."
66014009	Roo indo, malaeka au katalu meula wori i malaeka au rodua, hai mololitami masisimbuku, nauli: "Hema-hema au menomba i binata au kadake hai lenggena binata iti, hai hema-hema au modoko tanda binata iti i wingkenda ba i tayenda,
66014010	tauna iti ina napaenuhe Pue Ala hai paenu au mapai, au pemoso mpuu. Lempona, Pue Ala ina mokarumpui ntepuuhe, bara ara kamaluluna laluNa irihira. Tauna iti ina rapopeahi-ahihe i lalu api au mahile. Malaeka au malelaha hihimbela hai Ana Dimba au i suruga ina mampetiro karapopeahi-ahinda iti.
66014011	Rambu hangko i api au mampopeahi-ahihe ina mengkaore liliu duuna kamahae-haea. Maroa mabaa ba kaindi, tauna iti ina rapopeahi-ahi liliuhe, lawi menombahe i binata au kadake hai i lenggena, hai modokohe tanda hangana binata iti."
66014012	Idomi hai taunana Pue Ala hangangaa mantahahe i lalu kapari, mampeulai liliuhe hawana Pue Ala, hai mepoinalai liliuhe i Yesu.
66014013	Roo iti, kuhadi mbulimi hambua wotu hangko i suruga au manguli: "Ukimi ide: mepongka ide-ide, morasihe topepoinalai i Yesu au mate." Nahanai Inao Malelaha: "Tou mpuu! Lawi tauna iti, batenda ina mengkaroo hangko i pobagonda, hai batenda ina molambi wuana pobagonda."
66014014	Hangko indo, kuitami gawu au bula. Hai i wongko gawu iti, mohudami hadua tauna, lenggeNa nodo Ana Manusia. I waaNa ara songko bulawa, hai i tayeNa, mokingki hamata kandao au mataru.
66014015	Roo indo, ara hadua malaeka ntanina au hawe hangko i Souna Pue Ala. Ia mokakio masisimbuku i tauna au mohuda i wongko gawu iti, nauli: "Nutewokami kandaoMu hai meparemoKo! Lawi hawemi tempona mepare, mangkami ihi dunia."
66014016	Hangko inditi, tauna au mohuda i wongko gawu iti motewoka mpuumi kandaoNa, hai Napeparemi ihi dunia.
66014017	Roo indo, kuitami malaeka ntanina au mesuwu hangko i Souna Pue Ala au i suruga. Nakingki worimi kandao au mataru.
66014018	Hai hawe worimi hadua malaeka au ntanina, iami au mokampai api i meja penombaa. Malaeka iti mokakio masisimbuku i malaeka au mokingki kandau au mataru, nauli: "Nutewokami kandaomu hai nupudukimi wua anggoro au i dunia, lawi mangkami wuana."
66014019	Malaeka iti motewokami kandaona, mopuduki wua anggoro hangko i patoana, hai natende i lalu popiengaa anggoro au mahile. Popiengaa anggoro iti, lempona karumpuna Pue Ala au mokarumpui tauna au kadake.
66014020	Mewali, wua anggoro iti raupi i raoa kota, hai hangko i popiengaa iti, moilimi wahe nodo poilina owai au mahile. Kakaraona poiliana kira-kira talu atuna kilo. Hai ane ara dara au moweta wahe iti, kakaladuna hawe i humena.
66015001	Roo indo, kuita mbulimi i langi hambua tanda au mahile hai au mewulungai: pitu malaeka hai pitu pakana pepopeahi-ahi au kahopoana. Ane hopomi pepopeahi-ahi ide, ina ope karumpuna Pue Ala i tauna i dunia.
66015002	Hai kuita ara au nodo tahi kamaembana, lenggena nodo kaca mogalo api. Hai i wiwi ntahi au nodo kaca iti, kuita bosa tauna meangka. Tauna itihe au monangi binata kadake, lawi barahe menomba iria, barahe menomba i lenggena binata iti, hai barahe modoko angka binata iti au lempona hangana. Tauna au menangi iti, meangkahe i wiwi ntahi au nodo kaca, hai mokingkihe dunde au naweihe Pue Ala.
66015003	Monanimohe, mamponani nanina nabi Musa, hawina Pue Ala hangkoya, hai nani pebilanda i Ana Dimba. Nodemi naninda: "O Pue Ala, mahile hai maroa ntepuu babehiaMu, Melumbu kuasaMu hangko i hinangkana! Ope-ope au Nubabehi, batena manoto hai tou. Oyomi datunda ope-ope tauna i dunia.
66015004	Pue, hema pae au bara meula Irio? Hema pae au bara mopangaku kamasukuna tuwoMu? Lawi Oyo pea au malelaha. Ope-ope tauna batena menomba Irio, Lawi tongawami katouna pobotusiMu i hinangkana."
66015005	Roo iti, kuita tebungkahimi Souna Pue Ala au i suruga, au rahanga Bambaru Penombaa i Pue Ala.
66015006	Hai pitu malaeka au moanti pitu pakana pepopeahi-ahi mesuwumohe hangko i Souna Pue Ala. Hampinda rababehi hangko i bana au bula meningki hai au mengkila-ngkila. Pondanda rawewehi koloro bulawa.
66015007	I pesuwunda malaeka iti, hambaa hangko i pinatuwo au iba moweimohe pitu mbuana pambolia hangko i bulawa au moihi karumpuna Pue Ala au tuwo duuna kamahae-haea.
66015008	I tempo iti wori, Souna Pue Ala i suruga unga pea buke rambu au mesupa hangko i peawana Pue Ala hai hangko i kuasaNa. Bara ara hadua au peisa mesua i lalu, ane bara mani hopo pitu pakana pepopeahi-ahi au raanti malaeka au pitu.
66016001	Kuhadi mbulimi hambua wotu au mololita masisimbuku hangko i lalu Souna Pue Ala i malaeka au pitu, nauli: "Laomokau nibumbuha ihi pambolia karumpuna Pue Ala i wongko dunia!"
66016002	Lao mpuumi malaeka au nguru-nguruna mobumbuha ihi pamboliana i dunia. Unga pea mesupa bihu au meringkui i tauna au ara tanda binata au kadake hai i tauna au menomba i lenggena. Mahai ntepuuhe tauna au narumpa bihu iti.
66016003	Malaeka karoduana mobumbuhami ihi pamboliana i tahi. Owai tahi iti mewali nodo wahe tomate, alana mate ope-ope au tuwo i lalu tahi.
66016004	Malaeka au katalu mobumbuhami ihi pamboliana i ope-ope owai hai i ope-ope ulu owai, alana ope-ope owai iti mewali wahe.
66016005	Roo indo, kuhadi hadua malaeka au makuasa i owai iti au manguli: "Pue Ala au malelaha, au ara ami hangko i nguru-nguruna, hai au ara ide-ide. Tou mpuu pehukuMu ide,
66016006	lawi tauna au i dunia mopapatehe taunaMu au bosa; wahenda nabiMu rabumbuha. Ido hai Nubalimi owai i dunia mewali wahe, hai Nupaenuahe topepapate iti. Hintoto mpuu pehukuMu irihira!"
66016007	Roo indo, kuhadi hambua wotu hangko i meja penombaa au manguli: "O Pue Ala, batena tou hai manoto pehukuMu. Melumbu kuasaMu hangko i hinangkana!"
66016008	Hangko indo, malaeka au kaiba mobumbuhami ihi pamboliana i alo, hai alo rawei kuasa mohuwe manusia hai pewangkana au makere.
66016009	Tehuwehe tauna hangko i kamapanana alo au makere mpuu, pane mopakoimohe Pue Ala, lawi Ia au makuasa i pepopeahi-ahi iti. Barahe menoso hangko i dosanda, hai barahe mopangaku kamahilena tuwona Pue Ala.
66016010	Malaeka au kalima mobumbuhami ihi pamboliana i pohudaa kadatuana binata au kadake iti. I humalele kadatuana, unga pea makaindi, hai tauna mokekimohe dilanda anti kamantodihanda.
66016011	Hangko inditi, mopakoimohe Pue Ala au i suruga anti kamahainda hai bihu iti. Agayana barahe menoso hangko i babehianda au kadake.
66016012	Roo indo, malaeka au kaini mobumbuhami ihi pamboliana i owai mahile au rahanga owai Eprat. Matimi owai iti, alana ara rara au peisa rapoliungi datu hangko i tanda pembetoa alo i temponda mai mombeala.
66016013	Hai kuita hadua seta au kadake ntepuu mesupa hangko i ngangana naga. Au hadua wori mesupa hangko i ngangana binata au kadake, hai au hadua wori mesupa hangko i ngangana nabi au mepawuli. Seta au talu iti nodo seo lenggenda, hai makuasahe mobabehi tanda kuasa. Laomohe seta au talu iti mokakiohe datu hangko i humalele dunia. Rakakiohe mogulu hai mombeala i alo pobotusi kahopoa dunia. I tempo iti, Pue Ala au makuasa ina monangi ope-ope iwaliNa i dunia.
66016015	Nauli Pue Yesu: "Nipehadingi! Unga pea ina haweNa, nodo kahawena topanangka. Morasihe tauna au mainga-inga hai au moanti liliu hampinda. Ane haweNa deade, barahe ina molumao mengkabela hai barahe ina maea, lawi masilolongahe Kukahawei."
66016016	Mewali, datu-datu hai surodadonda hangko i humalele dunia mogulumohe i paidaa au rahanga i lalu basa Yahudi: Harmagedon.
66016017	Roo indo, malaeka au kapituna mobumbuhami ihi pamboliana i laerawa. Hai kuhadi hambua wotu au mololita hangko i pohudaana Pue Ala i lalu Souna Pue Ala i suruga, Nauli masisimbuku: "Hopomi!"
66016018	Hangko inditi, kegumpatami, kekilami, hai kelinumi. Mepongka i pewaliana manusia i dunia duuna ide-ide, bara mani ara linu au nodo kakebuuna.
66016019	Kota au rahanga Babeli mabikami mewali talu gaana, hai mageromi boea-boea i humalele dunia. Pue Ala mohurungi dosanda ampu boea Babeli au mahile. Napaenumohe hai paenu karumpuNa: Nakarumpui ntepuuhe hai bara ara kamaluluna laluNa irihira.
66016020	Unga pea matanta ope-ope lewuto i tahi, hai barapi ara bulu.
66016021	Wua uda au nodo watu kamahilena, manawo hangko i langi monawongi manusia. Ane hambua, kira-kira lima pulona kilo kamantimina. Ido hai tauna mopakoimohe Pue Ala, lawi rumihi mpuu karapopeahi-ahinda iti.
66017001	Roo indo, hadua hangko i malaeka au pitu au mokingki pitu pambolia iti mai iriko, nauliangaana: "Maiko, ina kutudungiaako karahukuna towawine au kadake ntepuu babehiana, au mohuda i owai au ngkaya.
66017002	Datu-datu i dunia mobabehi sala hihimbela hai ia, hai ope-ope tauna au maida i dunia napaenuhe hai paenuna au melangui, lempona: ia mowawahahe mampeulai babehiana au bara hintoto."
66017003	Nakuasaina Inao Malelaha, hai malaeka iti moantina lao i pada wungi. Inditi kuita hadua towawine au mesawi i hambaa binata. Binata au napesawii iti, malei ntepuu, hai i humalele watana teuki lolita pekakabosai i Pue Ala; waana pitu hai tanduna hampulo mbuana.
66017004	Baduna towawine iti malei maleleintoro hai raparewai bulawa hai mutiara hai paramata au masuli holona. Ia mokingki hambua mangko bulawa au buke hai paenu au meringkui. Paenu iti, lempona babehiana au mepakaea hai au bara hintoto.
66017005	I wingkena, teuki hanga au tewuniangi lempona. Node ukina: "Kota Babeli au Mahile, inana ope-ope tauna au kadake babehianda hai pesupaana mampopengaa babehia au bara hintoto i dunia."
66017006	Kuita towawine iti, malangumi moenu wahena taunana Pue Ala. Lempona, ia mopapatehe tauna au mopangaku kaYesuna Ampunda. Tingkara mpuuna moita towawine iti.
66017007	Hangko inditi, malaeka au moantina mouliangaana: "Moapa hai tingkarako? Bara pae nuisa lempona towawine iti hai binata au napesawii? Mewali, ina kupakanotoako lempona. Binata iti, mowaa pitu hai motandu hampulo mbuana.
66017008	Hangkoya tuwo, ide-ide barapi ara, agayana ina mesuwu hule hangko i kabe ngkapate au bara tehoka kakaladuna. Hai roo indo, ina rahuku mate. Tauna au maida i dunia au bara teuki hanganda i lalu Sura Ngkatuwo hangko damani dunia rapopewali, ina tingkarahe moita binata iti. Lawi hangkoya tuwo, ide-ide barapi ara, agayana hambela tempo ina hawe hule.
66017009	Hangangaa tapepekiri maroa bona taisa lempona lolita ide. Waa binata au pitu iti, lempona pitu oguna bulu, pohudaana towawine iti. Hai waa au pitu iti, lempona wori datu au pitu.
66017010	Lima hangko i datu iti, manawomohe. Hadua tangana mani moparenta. Hai hadua bara mani mepongka moparenta. Ane hawe deade, ia ina moparenta agayana sangka pea.
66017011	Hadua hangko i datu au pitu inona ina mai mbuli bona moparenta; iami binata au tuwo hangkoya hai au barapi ara ide-ide. Ia ina mai mbuli mewali datu kaualuna. Agayana kahopoana datu iti batena rahuku duuna kamahae-haea.
66017012	Tandu au hampulo au nuita inona, lempona hampulo datu au bara mani mepongka moparenta. Datu au hampulo iti ina raweihe tempo moparenta hihimbela hai binata iti, agayana poparentanda hajaa pea kamahaena.
66017013	Datu au hampulo iti, hampepekirihe motulungi binata au kadake. Ope-ope kamarohonda hai kamakuasanda ina rawei i binata au kadake.
66017014	Ina mobungkahe mampombealaa Ana Dimba. Agayana Ana Dimba ina monangihe, lawi iami Pue hangko i ope-ope pue hai Datu hangko i ope-ope datu. Ana Dimba iti ina raporangai taunaNa au Nakakio hai au Napilei, hai au meula liliuhe Iria."
66017015	Nauli mbuli malaeka iti iriko: "Owai au nuita inona, au napohudai towawine iti, lempona tauna au hangko i humalele dunia, tauna hangko i ope-ope kadatua hai hinangkana basa.
66017016	Ane hawe tempona, binata hai datu au hampulo iti ina mokahihi towawine au kadake babehiana. Towawine iti ina rahaka hai rapopengkabela. Ontona ina raande, hai au da raande ina rahuwe.
66017017	Hai apa au rababehi iti, batenami tunggaiana Pue Ala. Lawi Pue Ala mampopokale lalunda datu iti bona mampopolumaohe tunggaiaNa. Ido hai datu iti, hampepekirihe mowei kuasa poparentanda i binata, bona tepabukei mpuu apa au napahawe Pue Ala.
66017018	Mewali, towawine au kadake babehiana au nuita iti, lempona kota au mahile au moparentai ope-ope datu i dunia."
66018001	Karoona malaeka iti mololita nodo, kuita mbulimi malaeka au haduana mendaulu hangko i suruga. Mahile kuasana, hai anti pewangkana, humalele dunia mewali mabaa.
66018002	Mongangami ia masisimbuku, nauli: "Magero! Mageromi Babeli, kota au mahile! Mepongka ide-ide, kota ide ina rapaidai seta, tokadake, hai hinangka tadasi au rapalia hai rakahihi.
66018003	Mageromi kota Babeli, lawi to Babeli mowawaha tauna i humalele dunia bona maenu paenu au melangui. Lempona, mowawahahe tauna mampeulai babehianda au kadake. Ope-ope datu i dunia mampeulaihe babehianda au kadake iti. Hai topobalu-balu i dunia mewalihe tauna au pebuku anti kamampobalunda parewa au masuli au raunde to Babeli."
66018004	Roo indo, kuhadi mbulimi hambua wotu hangko i suruga au manguli: "TaunaNgkukau! Melohomokau hangko i kota ide. Inee nipeulai dosanda ampu boea ide, datikau nalelehi pepopeahi-ahi au morumpahe.
66018005	Lawi ngkaya mpuu dosanda, mombetitiwongkomi hawe i langi. Hai Pue Ala ina mohurungi ope-ope dosanda.
66018006	Kota ide, rumihi kakadakena i tauna ntanina. Ido hai Kuuli, Nubabehi i kota ide nodo au nababehi i tauna ntanina. Nuhurungi rombela hangko i ope-ope babehiana au kadake. Nupaara i kota ide pepopeahi-ahi au rombela karumihina hangko i pepopeahi-ahi au nababehiaahe tauna ntanina.
66018007	To Babeli iti peisa rapandiri nodo hadua towawine au mampoperae watana hai mobabehi apa pea peundeana. Kuperapi bona Nupopeahi-ahihe hai Nupamaparihe, lawi mampemahilehe, rauli: 'Iko ide datu towawine. Barana tobemba, barana ina molambi kapari.'
66018008	Anti kanodona pekirinda, i lalu hangalo pea kota Babeli ina narumpa pepopeahi-ahi ide: kapate, kapari hai rimi. Hai kota ide ina tehuwe. Lawi au mohuku kota ide, iami Pue Ala au makuasa."
66018009	Datu-datu i dunia mampeulaihe pebualosinda to Babeli au kadake hai mobabehi peahe peundeana watanda. Ane datu iti moitahe rambu au mengkaore hangko i api pohuwea kota Babeli, ina moteriahihe kamagerona.
66018010	Mototoki ngkaraohe lawi langahe ina nalelehi pepopeahi-ahi au morumpa kota iti. Ina rauli: "Meahi-ahi! Meahi-ahimi kota Babeli au mahile hai maroho! I lalu hajaa pea, rapatuna anti pehukuna Pue Ala."
66018011	Ane topobalu-balu i dunia, ina masusa lalunda moteriahi kamagerona Babeli, lawi barapohe ara au meholo balu-balunda.
66018012	Balu-balunda iti, ngkaya pakana. Ara bulawa, salaka, paramata, hai mutiara. Ara hampi maluha au rababehi hangko i bana au masuli hai bana au malei maleleintoro. Ara anu-anu au rababehi hangko i kau au mawongi, anu-anu au rababehi hangko i gading, hai anu-anu ntanina au rababehi hangko i kau au masuli, ba hangko i tambaga, besi ba watu pualam.
66018013	Ara kau kanino hai rampa-rampa ntanina. Ara anu-anu au mawongi nodo dupa, mur hai kemenyan. Ara anggoro, lana, tapu roti hai pare. Ara japi, dimba, dara, roda, hai tauna au rapohawi. Ope-ope balu-balunda hawe-hawe wori i manusia, rapobalu i to Babeli iti. Agayana anti kamagerona kota Babeli, barapohe ara au meholo.
66018014	Ido hai topobalu-balu moteriahihe ampu boea Babeli, rauli: "Ope-ope au niunde barapi ara. Ope-ope anu-anu mawongi au niunde, ope-ope au nipake mampoperae watami, matanta ope-ope."
66018015	Topobalu-balu iti mewalihe tauna au pebuku lawi mampobaluhe ope-ope anu-anunda i to Babeli. Agayana i tempo iti, ina metotoki ngkarao peahe, lawi langahe ina nalelehi pepopeahi-ahi au morumpa kota iti. Moteteriahe hai masusa lalunda,
66018016	rauli: "Meahi-ahi! Meahi-ahi kota au mahile! Hangkoya to Babeli mopake hampi au maluha, au bula hai au malei maleleintoro. Moparewahe hai bulawa, paramata hai mutiara.
66018017	Agayana i lalu hajaa, unga pea matanta peawanda au ngkaya iti!" Ope-ope tauna au mohaokihe katuwonda i tahi, maroa au moanti kapala tahi, maroa topobago i kapala hai ope-ope tauna au mampesawii kapala, meangka ngkaraohe
66018018	mampeita rambu au mengkaore hangko i api au moande kota iti. Ina meraroahe, rauli: "Marugi mpuu kota au mahile! Bara ara pahuruna!"
66018019	Ina mohawukahe awu i waanda tanda kamasusana lalunda. Ina moteriahe hai mongangahe, rauli: "Meahi-ahi! Meahi-ahi mpuu kota au mahile iti! Anti peawanda to Babeli, ido hai ikita ope-ope au mobago i kapala tahi mewali tauna au pebuku. Agayana peita: i lalu hajaa pea, tunami!"
66018020	Hangangaa matanakau, ikamu au maida i suruga. Nipokatanami kamagerona! Hangangaa matanakau, ikamu taunana Pue Ala, suro-suroNa hai nabi-nabiNa! Lawi Pue Ala mohukuhe to Babeli, Nahurungi babehianda au kadake irikamu.
66018021	Roo indo, hadua malaeka au maroho moangkami hambua watu au meliu kamahilena hangko i riso, hai naweduka i lalu tahi, nauli: "Nodo watu ide raweduka i lalu tahi hai barapi ina ralambi hule, nodo wori kota Babeli au mahile ina rapatuna hambela, hai barapi ina raaro hule.
66018022	Matanta mpuu ope-ope peawana hai kamakarana. Topodunde, toponani, topotulali hai topotawue tatamburu, barapohe ralambi i kota iti. Topoaro sou hai topokarahi barapohe ara. Pomonina pombaua barapi rahadi.
66018023	Barapi ara au mopatuwo hulo. Barapi ara posusa petauna. Ane topobalu-balu i Babeli, mahile hanganda i dunia. Pedotinda to Babeli rapake mopakanawohe ope-ope tauna i dunia.
66018024	To Babeli masala i popapatenda ope-ope nabi hai taunana Pue Ala. Hai masala worihe i popapatenda ope-ope tauna au rapapate i lalu dunia."
66019001	Roo indo, ara au kuhadi nodo ponganga-nganganda tauna au bosa i suruga. Monganga-ngangamohe, rauli: "Haleluya! Tetoyami Pue Ala! Lawi Ia au moweike katuwo maroa. Ia au mahile tuwoNa hai au makuasa.
66019002	Tatoyami, lawi pobotusiNa manoto hai tou. Nahukumi towawine au kadake ntepuu babehiana, au mopakadake dunia ide hai pebualosina. Nahukumi lawi masala anti kamopapatenda hawina Pue Ala."
66019003	Monganga worimohe tauna au bosa, rauli: "Haleluya! Rambu hangko i api au moande kota iti mengkaore liliu duuna kamahae-haea."
66019004	Hangko inditi, pinatuwo au iba hai totosae au rompulo hai iba, molingkudumohe ope-ope motumpa i lindo pohudaana Pue Ala, hai menomba Iria, rauli: "Amin! Haleluya!"
66019005	Roo ido, kuhadi hambua wotu au mololita hungku i pohudaa kadatua iti, nauli: "Toyami Pue Ala Amputa, ikamu ope-ope au mewali hawiNa! Nitoyami, ikamu au mengkoru Iria, maroa au koi tuwomi ba au mahile tuwomi!"
66019006	Roo indo, kuhadi wori ponganganda tauna au bosa. Ponganganda iti nodo powoo owai au mahile, hai nodo pomoni gumpata. Kuhadihe manguli: "Haleluya! Lawi Amputa Pue Ala moparentami! Melumbu kuasaNa hangko i hinangkana.
66019007	Maimoke monani i katana-tana, motoyake peawana tuwoNa. Lawi hawemi alo karataunana Ana Dimba. Toratauna au towawine masilolongami.
66019008	Ia rawei hampi au maluha, au bula meningki hai au mengkila-ngkila." Lempona hampina toratauna towawine iti iami babehianda taunana Pue Ala au maroa.
66019009	Hangko indo, malaeka iti mouliangaana: "Ukimi node: morasihe tauna au rakakio lao i posusa petauna Ana Dimba." Hai nauli mbuli: "Idemi lolitana Pue Ala, hai batena tou."
66019010	Molingkudumona motumpa i lindona malaeka iti bona menombana iria, agayana nauliangaana: "Inee! Ineena nupenombai. Batena Pue Ala au hintoto nupenombai. Lawi iko ide, hawinana Pue Ala nodo wori oyo hai ope-ope halalumu au mopangaku kaYesuna Ampunda. Lawi tunggaiana ope-ope lolitangku ide bona mosabiki kaYesuna Datu Topehompo."
66019011	Roo indo, kuita suruga tebungkahi, hai kuita hambaa dara au bula. Au mampesawii dara iti, hangaNa "Au Tetida hai Manoto." Manoto pobotusiNa, hai ane mombeala, mombeala i kanoto-notoana.
66019012	MataNa mewangka nodo api au rore ntepuu, hai i waaNa ara ngkaya songko datu. I wataNa teuki hangaNa, agayana batena Ia au moisa lempona hanga iti.
66019013	HampiNa teeme i lalu wahe. HangaNa iami "Ngkorana Pue Ala."
66019014	Bosa surodado hangko i suruga au meula i bokoNa, mampesawii worihe dara au bula. Hampinda, bana au maluha, bula hai au bara kedai.
66019015	Hangko i lalu ngangaNa, mesuwumi hamata piho au mataru. Hai pihoNa iti, Ia monangimohe ope-ope tauna i dunia. Roo indo, Naparentaihe i kamaroho-rohoNa au nodo kamarohona lai besi. Ia au moupi wua anggoro i lalu popiengaa anggoro. Popiengaa anggoro iti iami karumpuna Pue Ala au makuasa.
66019016	I baduNa hai i paaNa teuki hanga ide: "Datu hangko i ope-ope datu, Pue hangko i ope-ope pue."
66019017	Roo indo, kuitami hadua malaeka au meangka i wongko alo. Malaeka iti mokakiomohe masisimbuku ope-ope tadasi au membaro-mbaro i laerawa, nauli: "Maimokau i posusa mahile au napaara Pue Ala.
66019018	Maimokau maande ontonda datu hai tadulako, ontonda surodado au keate, ontonda dara hai ontonda topesawi i dara. Maimokau maande ontona manusia, maroa au mahile ba au koi tuwonda, maroa au hawi tuwonda ba au bara wori hawi."
66019019	Roo iti, kuitami binata au kadake, hai datu-datu i dunia hai ope-ope surodadonda, mogulumohe bona mampombealaahe Topesawi i dara au bula hihimbela hai surodadoNa.
66019020	Agayana binata au kadake iti rahakari; nodo wori nabi au mepawuli iti. Au rodua iti, ratendemohe i lalu tahi api au rore ntepuu hai au moawaa. Nabi au mepawuli iti, iami au mobabehi tanda kuasa hai kuasana binata au kadake. Anti tanda kuasa iti, ia mopakanawohe tauna au modoko tanda binata hai au menomba i lenggena.
66019021	Mewali, Topesawi i dara au bula mopapate ope-ope surodadona binata, Nabatahe hai pihoNa au mesuwu hangko i ngangaNa. Hai roo indo, hawe mpuuhe tadasi. Tadasi iti, maandehe ontonda tauna au rapapate duunda mabuhu.
66020001	Roo indo, kuitami hadua malaeka mendaulu hangko i suruga. Ia moanti hambua rante au mahile, hai naanti wori pegili baba kabe ngkapate au bara tehoka kakaladuna.
66020002	Malaeka iti mohakami naga; iami ile au sae au rahanga Datu Tokadake hai Datu Seta. Roo indo, nahilumi hai rante, hai natende i lalu kabe ngkapate au bara tehoka kakaladuna. Babana nagilimi hai napene dati rabungkahi i lalu hasabu parena kamahaena. Mewali, Datu Tokadake iti bara peisa mopakanawo manusia i lalu hasabu parena. Ane liu tempo iti, hangangaa rakabaha sangka.
66020004	Roo indo, kuita bahangkia pohudaa au rapohudai tauna au rawei kuasa mobotusi kara-karanda tauna. Kuita wori tanoananda tauna au raboho tambolonda anti popangakunda kaYesuna Ampunda hai popahawenda Ngkorana Pue Ala. Tauna iti, barahe hambela menomba i binata au kadake ba lengge binata iti, hai bara worihe motarima tanda binata i wingkenda ba i tayenda. Ido hai tuwo hulehe hai moparentahe hihimbela hai Kerisitu i lalu hasabu parena.
66020005	Itimi pearonda tomate au nguru-nguruna. Agayana tauna ntanina au mate, barahe hampai rapatuwo hule i lalu hasabu parena iti.
66020006	Morasihe hai malelahahe tauna au rapatuwo hule i pearonda tomate au nguru-nguruna. Bara mpuuhe ina rahuku i lalu naraka. Pehuku i lalu naraka iami au rahanga kapate karombelana. Tauna au rapatuwo hule i pearonda au nguru-nguruna ina mewali tadulako menomba i Pue Ala hai i Kerisitu. Ina moparentahe hihimbela hai Kerisitu i lalu hasabu parena.
66020007	Ane liu hasabu parena iti, Datu Tokadake ina rakabaha hangko i karatarungguana,
66020008	hai ia ina lao mopakanawo tauna i humalele dunia, au rapandiri nodo Gog hai Magog. Datu Tokadake iti mogulumohe bona naantihe lao mombeala. Kabosanda nodo kangkayana wungi i wiwi ntahi.
66020009	Laomohe i humalele tampo, pane moguluhe bona motoleliki kota au napokaahi Pue Ala au rapaidai taunaNa. Agayana unga pea mendauluri api hangko i langi mopakarugihe.
66020010	Roo nodo, Datu Tokadake au mopakanawo tauna iti, ratende i lalu tahi api au rore ntepuu hai au moawaa. Tahi api iti iami karatendeanda binata au kadake hai nabi au mepawuli hangkoya. Inditi, rapopeahi-ahi liliuhe duuna kamahae-haea.
66020011	Roo indo, kuitami hambua pohudaa au bula hai au mahile, hai kuita wori Hadua au mohuda i wongko pohudaa iti. Anti kamakuasaNa, langi hai dunia unga pea matanta, barapi ara.
66020012	Hai kuitahe tauna au mate, maroa au koi ba au mahile tuwonda, meangkahe i lindo pohudaa iti. Tauna au mate maliso i tahi hai ope-ope tauna au ara i paidaa tomate, meangkamohe ope-ope i lindo pohudaa iti. Hai sura-sura rabungkahimi. I lalu sura-sura iti, teuki babehianda tomate iti. Mewali, ope-ope tomate ina rahuku hintoto hai apa au teuki i lalu sura-sura iti, karahukunda moula babehianda. Hai rabungkahi worimi sura au hambuana, hangana Sura Ngkatuwo.
66020014	Ope-ope tauna au bara teuki hanganda i lalu Sura Ngkatuwo ratende i lalu tahi api. Roo indo, barapi ara kapate, barapi ara paidaa tomate, lawi ope-ope tauna au bara teuki hanganda i lalu Sura Ngkatuwo batenda ratende i lalu tahi api. Pehuku iti iami au rahanga kapate karombelana.
66021001	Roo indo, kuitami langi hai dunia au wou. Langi hai dunia au nguru-nguruna matanta, hai tahi barapi ara.
66021002	Hai kuitami kota au malelaha, au rahanga Yerusale au wou. Kota iti mendaulu mai hangko i Pue Ala i suruga. Meawa mpuu kota iti, nodo hadua towawine au rabadui makara lawi ina hawe toratauna tobalilo.
66021003	Hai kuhadi hambua wotu hangko i pohudaana Pue Ala i suruga au manguli masisimbuku: "Ide-ide paidaana Pue Ala ara hihimbela hai manusia. Pue Ala ina maida hihimbela hai ihira, hai ihira mewali taunaNa. Ia haduduaNa ina mamporangaihe hai mewali Ampunda.
66021004	Ia ina moumpahi ope-ope owai mata au molelea hangko i matanda. Barapi ara au mate, barapi ara au masusa laluna ba au moteria, barapi ara au mahai. Ope-ope au hangkoya iti, liumi."
66021005	Roo indo, nauli Hadua au mohuda i pohudaa datu: "Ide-ide ina Kupawou hinangkana. Nuukimi lolitaNgku ide, lawi batena tou hai ina tepabukei mpuu."
66021006	Hangko indo, Nauliangaa mbulina: "Hopomi! Iko ide, Alpa hai Omega. Iko au Nguru-nguruna hai au Kahopoana. Iko au Pepongkana hai au Kaopeana. I tauna au mangkadou, Kuweihe owai hangko i ulu owai au mopaara katuwo maroa au bara mokahopoa. Owai iti Kuwei mberohe, bara paraluu raholo.
66021007	Hema au monangi Datu Tokadake, molambihe ope-ope iti. Iko ina mewali Ampunda hai ihira ina mewali anaNgku.
66021008	Agayana tauna au langahe meula Iriko, tauna au barahe mepoinalai Iriko, tauna au kadake babehianda, topepapate, topobabehi sala, topedoti, topenomba i anitu, hai topodongko, batenda rahuku ope-ope i lalu tahi api au rore ntepuu hai au moawaa. Iti au rahanga kapate karombelana."
66021009	Roo indo, maimi hadua hangko i malaeka au pitu au mokingki pambolia au buke hai pitu pakana pepopeahi-ahi au kahopoana. Malaeka iti mouliangaana: "Maimoko, kutudungiako towawine au ina napotambia Ana Dimba."
66021010	Nakuasaina Inao Malelaha, pane malaeka iti moantina lao i wowo bulu au mahile hai mapangka. Hangko inditi, natudungiana Yerusale, kota au malelaha. Kuita kota iti mendaulu mai hangko i Pue Ala i suruga,
66021011	mewangka anti peawana Pue Ala. Mengkila-ngkila nodo paramata au masuli hai nodo watu yaspis. Malino nodo watu au meninto.
66021012	Boea iti natoleliki bente au mapangka hai maroho. I bente iti, ara hampulo hai rombua babaka. Hambua-hambua babaka nakampai hadua malaeka. Hai i babaka-babaka iti, teuki hanganda hampulo hai rodua anana Isaraeli hangkoya, au mampemuleakahe hampulo hai rontina to Yahudi.
66021013	Bente iti, iba sulapana, hai hasulapa-hasulapa talu mbuana babaka: talu tanda i pembetoa alo, talu tanda i utara, talu tanda i selatan, hai talu tanda i katampua alo.
66021014	Bente kota iti raaro i wongko watu au hampulo hai rombua, hai i watu iti, teuki hanganda surona Ana Dimba au hampulo hai rodua.
66021015	Malaeka au mololita iriko iti, mokingki hambua lai popehoka au rababehi hangko i bulawa. Boea iti nahoka, nodo wori bentena hai babakana.
66021016	Boea iti iba sulapana. Kangkalangana hai kapekana himbela. Malaeka iti moonami tayena i kota iti mohoka hai lai popehokana: kangkalangana hampulo hai rosabu stadia ba kira-kira rosabu hai iba atuna kilo. Kapekanana hai kapangkana himbela hai kangkalangana.
66021017	Bente kota iti nahoka wori: kapekana hangatu iba pulona hai iba hiuna ba kira-kira ini pulona mete. Popehoka au napake malaeka iti himbela hai popehoka au napake manusia.
66021018	Bente iti rababehi hangko i watu au masuli, hangana watu yaspis. Boea iti rababehi hangko i bulawa ntepuu au mengkila hai meninto nodo kaca.
66021019	I watu bente iti, rawoli hampulo hai rompaka watu au makara hai au montani-ntani. Au nguru-nguruna iami watu au meninto hai maalusu, hangana watu yaspis. Au karombuana iami watu au meninto hai malewau ntepuu nodo tahi au lene, hangana watu nilam. Au katalu iami watu au bula hai meninto, hangana watu mirah. Au kaiba iami watu au meninto hai malewau nodo tawe, hangana watu samrud.
66021020	Au kalima iami watu au loba bula hai malei maleleintoro, hangana watu unam. Au kaini iami watu au malei maeta-eta, hangana watu sardis. Au kapitu iami watu au mengkini hai mabada nodo bulawa, hangana watu ratna cempaka. Au kaualu iami watu au malewau nodo tulu tadasi timboko, hangana watu beryl. Au kahahio iami watu au mabada ntepuu au meninto, hangana watu krisolit. Au kahampulo iami watu au malewau nodo loka au bara mani mangka, hangana watu krisopras. Au kahampulo hai isa iami watu au malewau nodo langi, hangana watu lasuardi. Hai au kahampulona hai rombua iami watu au meninto hai malei maleleintoro, hangana watu kecubung.
66021021	Babaka au hampulo hai rombua iti, ope-ope rababehi hangko i watu au maluha nodo tulu manu, hangana mutiara. Ogu-oguna babaka rababehi hangko i hambua mutiara au mahile. Rara i kota iti rababehi hangko i bulawa ntepuu au mengkila-ngkila nodo kaca au meninto.
66021022	Bara ara sou penombaa au kuita i lalu kota iti, lawi humalele kota iti raimba sou penombaa i Pue Ala au melumbu kuasaNa hangko i hinangkana, hai i Ana Dimba.
66021023	Boea iti bara paraluu nasimbaki alo ba wula, lawi pewangkana Pue Ala mopamabaa kota iti, hai Ana Dimba mewali nodo hulo kota.
66021024	Ope-ope tauna i dunia molumao i lalu kamabaana, hai datu-datu i dunia moanti peawanda mesua i lalu kota iti.
66021025	Baba bente kota iti ina tebungkahi liliu alo-alona, hai bara ina ratuko, lawi kaindi barapi ara.
66021026	Anti pebilanda, ope-ope tauna ina moantihe peawanda mesua i lalu kota iti.
66021027	Agayana apa au merikai bara mpuu peisa mesua i lalu. Mewali, tauna au mobabehi dake ba au modongko, barahe peisa mesua. Au peisa mesua, batena pea tauna au teuki hanganda i lalu Surana Ana Dimba, sura poukia hanganda tauna au molambi katuwo maroa au bara mokahopoa.
66022001	Malaeka iti motudungia worina hambua owai au malino. Owaina, au nodo watu meninto, mopaara katuwo. Uluna mesuwu hangko i pohudaa au rapohudai Pue Ala hai Ana Dimba,
66022002	hai moili lao i olo rara i tanga kota iti. I mpotimali wiwi owai iti, ara kau au rahanga Kau Ngkatuwo. Kau iti mowua hampulo hai rombela i lalu hampare, wula-wulana mowua. Tawena rapopopakuli bona mopakaoha tauna i humalele dunia.
66022003	I lalu kota iti barapi ara au rapoharara. Pohudaanda Pue Ala hai Ana Dimba ara i lalu kota iti. Hai hawiNa ina menombahe Iria
66022004	hai ina moitahe lindoNa. Hangana Pue Ala teuki i wingkenda.
66022005	Barapi ara kaindi, hai ampu boea iti barahe paraluu hulo ba pesimbaki alo, lawi Pue Ala au mowangkahihe. Ia ina moparentaihe nodo datu duuna kamahae-haea.
66022006	Roo indo, malaeka iti mouliangaana: "Ope-ope lolita ide batena tou hai ina tepabukei. Pue Ala au mowei InaoNa i ope-ope nabiNa, Iami au motudu malaekaNa mai mampopaisaahe hawiNa apa au hangangaa holiga mewali."
66022007	Nauli Pue Yesu: "Barapi mahae ina haweNa! Morasihe tauna au mampeulai paturo au teuki i lalu sura ide."
66022008	Iko ide Yohane, kuhadi hai kuita ope-ope au natudungiana malaeka iti. Kakuhadina hai kakuitana iti, molingkudumona motumpa i lindona, menomba iria.
66022009	Agayana nakontona, nauli: "Inee! Ineeko menomba iriko! Menomba peako i Pue Ala. Lawi iko hawina wori Pue Ala, himbela hai oyo hai hangka nabimu hai ope-ope tauna au mampeulai apa au teuki i lalu sura ide."
66022010	Hai nauliangaa mbulina: "Inee nuwuniangi apa au teuki i lalu sura ide, barapi mahae ina mewali haha.
66022011	Tauna au kadake, pogiangaamohe mobabehi au kadake. Tauna au madosa, pogiangaamohe madosa. Tauna au manoto, pogiangaamohe mobabehi au manoto. Tauna au malelaha, pogiangaamohe mobabehi au malelaha."
66022012	Nauli Pue Yesu: "Barapi mahae ina haweNa, hai ina Kuhurungi babehianda ope-ope tauna hintoto hai apa au rababehi.
66022013	Iko ide Alpa hai Omega. Iko au Nguru-nguruna hai au Kahopoana. Ikomi Pepongkana hai Kaopeana.
66022014	Morasihe tauna au mobahoi hampinda duuna maitu, lawi ihira au ina rapaliu maande wua Kau Ngkatuwo. Ihira au peisa mesua i lalu kota iti moliu i babaka.
66022015	Agayana tauna au kadake, topedoti, topobabehi sala, topepapate, topenomba i anitu, topodongko, hai tauna au mampokatana podongkonda, barahe rapaliu mesua i lalu kota iti.
66022016	Ikomi Yesu au motudu malaekaNgku mopahawe paturoNgku ide irikamu au meula Iriko. Iko ide pemuleanana Datu Daudi. Ikomi Betue tanda i pembetoa alo au mewangka mpuu."
66022017	Inao Malelaha hai towawine au napotambia Ana Dimba manguli: "Maimokau!" Ope-ope tauna au mohadi lolita ide, hangangaa manguli: "Maimokau!" Hema au mangkadou, maimokau! Ane niunde, maimokau maenu owai au mopaara katuwo. Bara paraluu niholo!
66022018	I ope-ope tauna au mampehadingi apa au teuki i lalu sura ide, kuuli: ane ara tauna au motambai ba apa-apa i sura ide, Pue Ala ina motambai wori pehukuNa i tauna iti: ina molambihe pepopeahi-ahi au teuki i lalu sura ide.
66022019	Hai ane ara tauna au mopamakura ba apa-apa hangko i sura ide, Pue Ala ina mopamakura wori kirana: barapohe peisa maande wua Kau Ngkatuwo, hai barahe peisa mesua i lalu kota au malelaha, nodo au teuki i lalu sura ide.
66022020	Yesu mosabiki ope-ope lolita ide, hai Nauli: "Tou mpuu. Barapi mahae ina haweNa." Amin! MaimoKo, Pue Yesu!
66022021	Mekakaena bona Pue Yesu mowati ope-ope taunana Pue Ala hangko i kabulana laluNa. Amin. '/usfx'
