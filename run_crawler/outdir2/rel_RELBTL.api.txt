40001001	Waha a magahenye aacchinye Yeesso Kiriistohi hiiy Dawuudhi karnate. Dawuud la a hiiy Aburaaham.
40001002	Aburaaham Isakh dele, Isakh la Yaakoobo dele, Yaakoobo la Yuuda ichoow walaalinyetiis ba dele.
40001003	Yuuda la Beeres ichoow Seerah dele. Abarticho la a Taamar. Beeres la 'Heesiron dele, 'Heesiron la Raam dele.
40001004	Raam la Aminaadab dele, Aminaadab la Nahachoon dele, Nahachoon la Saalmon dele.
40001005	Saalmon la Boowas dele. Abar Boowas la Raahab iche layadeeh. Boowas la Obeedhi abartiis Ruu'd eheet dele, Obeed la Yeesse dele.
40001006	Yeesse la, Dawuudhi karnat eheet dele. Dawuud la Soolomon dele. Abar Soolomon makhaabál Uuriya eheet.
40001007	Soolomon la Rehobowaam dele, Rehobowaam la Abiija dele, Abiija la Aassa dele.
40001008	Aassa la Ye'hoochafaat dele, Ye'hoochafaat la Yooram dele, Yooram la Uusiya dele.
40001009	Uusiya la Yoo'dam dele, Yoo'dam la Aahas dele, Aahas la Heessekiya dele.
40001010	Heessekiya la Manaasseh dele, Manaasseh la Aamon dele, Aamon la Yossaaya dele.
40001011	Yossaaya la Yekooniya ichoow walaalinyetiis dele. Waha la a maanti yaafohi Issiraayel gaasoo ili Baabiloon liibooliye.
40001012	Inkoo yaafohi Issiraayel gaasoo ili Baabiloon liibooliye Yekooniya Cheeltiyeel dele, Cheeltiyeel la Serubabeel dele.
40001013	Serubabeel la Abiwuud dele, Abiwuud la Eliyakiim dele, Eliyakiim la Aassor dele,
40001014	Aassor la Saadok dele, Saadok la Akiim dele, Akiim la Eliyuud dele,
40001015	Eliyuud la Eliyaasar dele, Eliyaasar la Maa'dan dele, Maa'dan la Yaakoobo dele,
40001016	Yaakoobo la Yuussuf dele, Yuussuf la a makhaábal Maariyati Yeessohi Ki Lasubhe layadeeh desse.
40001017	'Deerka kholo tomon ichoow affare Aburaaham ichoow Dawuud dahche kijirte. Dawuud ichoow maanti yaafohi Issiraayel Baabiloon ka labooliye la, kholo tomon ichoow affare dahcho kajirte. Maanti yaafohi Issiraayel Baabiloon ka labooliye ichoowka maanti Ki Lasubhe desse laka, kholo tomon ichoow affare dahcho kajirte.
40001018	Delmaat Yeesso Kiriisto i'dane eheet. Abartiisti magahiche Maariya layadeeh, etoo Yuussuf layadeehe alkume. I'daasenyi geeddi icho isidisan on saggi iche miigti Rubeyti Munyee ka uur itahe laarge.
40001019	Jeenteti Yuussufhi Maariya soodisti etoo fissan ieheet u, usuhi Maariya 'doo'd ortiis ka lakhaanyo kadowo ma 'doono, Maariya dagsi ka katabin gooche.
40001020	I'daasenyi inkoo us ayta kamasse, hertoo Kamur issillo goyaka isoobahte wihi iche itidah, “Yuussuf, ínam Dawuud, Maariya disan akaroorin. I'di tahe iche miigti Rubeyti Munyeenye kuurowte.
40001021	Iche la inankoo dessa, magahi at ibihisso la a Yeesso. A mehe us 'doo'diissa uskeelicho karibaa.”
40001022	Waha dakkhan a yitaaheene, 'dee wihi Kamur eti Waákh íyeyyeedo ka yidah labuuhicha,
40001023	“Inanti mejel igaran a uurowta, inankoo dessa. Magahiis la Emmaanuwel iche layadeeh.” I'da ka mehe leessa ya, “Waakh a inno leejira.”
40001024	Yuussuf inkoo us sooneybaate ka, amuri kootte herti Kamure keleye ibihisse raahe, Maariya diste.
40001025	I'daasenyi Yuussuf Maariya ma leeur'dine ichoowka inankoo desse. Ulla magah ibahche, Yeesso yidah.
40002001	Yeesso ilkerengeetti Be'deleheeme boroofenhi Ya'huudiya kijirto iche lakadele. Maantaas la, 'Heroode karnati ilaase. Inkoo Yeesso desse, makhaaballetoo bakkaalle walah kaabatti iloo beri katimiyye, ilkerengeetti weene Yeerusaleem timiy.
40002002	Iche la wihi iche worsatte, “Weeli desse karnati Ya'huud yateeh mee? I'di tahe bakkaali delmaattiis tuso usuhi beri kasookore a agarre, nah la usu nimiyye wahannaa.”
40002003	Karnati 'Herood layadeeh uus yeedaas daage, weyti mal gele, 'doo'di ilkerengeetti weene Yeerusaleem kijiro tuumman laka mal gele.
40002004	Inkoo us kuhaaniyyohi wewween ichoow tagaammeti amurre tuumman tol iwahe ka, inti Ki Lasubhe lakadelo worsate.
40002005	Icho la wihi icho ilaabeen, “Ilkerengeetti Be'deleheeme boroofenhi Ya'huudiya kijirto iche lakadela. I'di tahe waha a wihi goorat etoo Waákh íyeyyeedo chiire.
40002006	“‘I'daasenyi atihi ilkerengeetti Be'deleheemenye boroofenhi Yuuda kijirto, ilkerengeetohi addane Yuuda ma karucchul. A mehe berri karnat intane lakadela, ki 'doo'deeyki Issiraayel yaakhicho.’”
40002007	'Herood 'deerka makhaaballeti bakkaalle yeyto dagsi ka wahe, ibeenki bakkaal soobahe kaabte.
40002008	Ilkerengeetti Be'deleheem ierge, toro la wihi us iyidah, “Nyaama, weel mujjum soohiisda. Maanti atin 'hesseen, amiita ani laka isoocheeka, 'dee an laka a irdi a wahdi.”
40002009	Inkoo icho yeedi karnat daageen ka, jit khabteene, bakkaali kootte beri kasokoore icho sooraaheen la orcho raahe, ichoowka meessi weel kijiro sartiis ka tolossate.
40002010	Chirri icho toro bakkaal argeen ka weyti hamaadeen.
40002011	Chirri icho min geleen ka, weel ichoow Maariyati abartiise argeene, jilbo il kagu'ddeene weel wahteen. Urgohicho fureene, gaalkahsihi weyti gato miigenye icho sookhaateen soobahcheene, siicheen. Gaalkahsiha la a 'dahab ichoow halalle ichoow miricchinye.
40002012	Inkoo Waakh issillo ka tootooche, 'Herood iinokhanna iyidah ka, jitoo addan tabeene, ilicho inokhteen.
40002013	Inkoo makhaaballeti bakkaalle yeyto nokhatte ka, hertoo Kamur Yuussuf issillo ka isoobahte. Wihi iche itidah, “Kahe weel ichoow abartiis ba khaate ili Miissiri ifirid. Intaas fiddiye ichoowka ani a kisoocheeko. A mehe 'Herood dowwanoha weel ogoose yowtaa.”
40002014	Yuussuf 'deerka ibeen on kahe, weel ichoow abartiis ba leefirde ili Miissiri leemiinsate.
40002015	Intaas on fiddiyeene ichoowka 'Heroodhi karnate yumuy. 'Deerka wihi goorat Kamur etoo Waákh íyeyyeedo ka cheeke labuuhiche, “Weeleey ili Miissiri kasoowahe.”
40002016	Inkoo 'Herood saggi makhaaballeti bakkaalle yeyto iekkeysatte kase ka, weyti hollowe. Amur bahche nyaakhuti lallabe gu'h lamma khabo ichoow ki gu'h lamma ieleelinne, ilkerengeetti Be'deleheem ichoow ilkerengeetohi isoodow kajiro tuumman a labakkicho yidah. Gu'hassa lammee ichoow maanti makhaaballeti bakkaalle yeyto karnat icheekte a israahaan.
40002017	'Deerka wihi eti Waákh íyeyyeedo Yeeremiya layadeeh ka lacheeke labuuhiche,
40002018	“Hooyoo ilkerengeetti Raamah ka a ladaage. Hooyi etoo ooyo, weyti uuwwicho. Raaccheel nyaakhuticheeda ooyta, ichehi uur lakhoboocho 'dii'dda. I'di tahe icho tuumman kola a tuumeen.”
40002019	Inkoo 'Herood yumuy ka, hertoo Kamur ili Miissiri ka Yuussuf issillo goyaka isoobahte,
40002020	wihi iche itidah, “Kahe, weel ichoow abartiis ba khaate, ili Issiraayel inokho. I'di tahe 'doo'di goorat weel ogoos yowti, a tuume.”
40002021	Yuussuf 'deerka kahe, weel ichoow abartiis ba khaate, ili Issiraayel inokhte.
40002022	I'daasenyi Yuussuf chirri us saggi inam 'Heroodhi Arkeelawus layadeeh boroofenhi Ya'huudiya ka karnat iyitahye meel aabbahiis igele daage ka, intaas iran karoore. Yuussuf issillo ka latootooche, 'deerka boroofenhi Gaalilaaya irte,
40002023	ilkerengeettoo Naasaret layadeeh furte. I'daas ka wihi goorat 'doo'di Waákh íyeyyeedo ka lacheeke labuuhiche, “Usu berri eti Naasarete layadeeh.”
40003001	Inkoo gu'hassoo kuteen ka, Yoohanahi Enenyet Baattissiyo yimiyye, hidaaddi boroofenhi Ya'huudiya ka Yeedi Waakh cheeke.
40003002	Wihi us yidah, “Uskeeliin kasoonokhda, i'di tahe dakhi goobi Waakh a soodowwaatee.”
40003003	Yoohana a eti goorat eti Waákh íyeyyeedo Isaaya layadeeh ka lacheeke, “Etoo hidaad ka a rirriira, ‘Kamur jit imujjummoocha, jiti us leeyamiit ficcha,’” iche essa.
40003004	Yoohana la gaaddiis tinti gaale lakahaaggiche, saabi us dabar kakhabe la niibe lakahaaggiche, gololiis la a gubaal ichoow malab.
40003005	Enenyet ilkerengeetti weene Yeerusaleem ichoow boroofenhi Ya'huudiya tuumman ichoow ilkerengeetohi hawti Yoordane 'dusso idow tuumman kasoobahe, Yoohana iyimiyye, wihi us essi dagansate.
40003006	Eti tuummane uskeeliis Waakh icheekte la, Yoohana hawti Yoordane 'dusso ka baattissiye.
40003007	I'daasenyi Yoohana maanti us rabitti Farissaayo ichoow ti Sadukaayo ittaawenye iche laka baattissiyo timiy arge ka, wihi us iyidah, “Dessi toof! Ayyo atin tootooche 'dee holi Waakh dowwanoha ka keeno kafiriddaan?
40003008	Taba gurnaanki saggi rumanka atin uskeel ikasoonokhatteen tuso dela.
40003009	Taba la iisekkeysanna, ‘Aburaaham a aacchihaanya,’ eelanna. Wihi an atin icheeko, Waakh a geeddi us dagahta urgiyicho us nyaakhut nyaakhut Aburaaham kayeelo.
40003010	Toolla laka Waakh i'di eti uroti geeyo hiiyyay khabaani goosso dahan kakhabuu, geeyohi gurnaanki haaggan idelin tuumman a goocha 'dab goya iseya.”
40003011	Yoohana toro wihi us yidah, “Ani atinhi tuummane uskeeliin kasoonokhatteen, bicche atin kabaattissiya. I'daasenyi etoo 'dubeey ka yamiit weyti ikaweenyahe, ortiis ka walah an ahe mele, kobtiis laka sinnaan ma mu'dan. Us Rubeyti Munyee ka ichoow 'dab ka a atin baattissiya.
40003012	Birtiisti gurnaan lakahafaricho, dahane kakhaba. Inti gurnaan lakatumo hara, 'dargaayyetiis koondi kichiba, urfo la 'dabi jirtuu ijitin goya kichiba.”
40003013	Saahka Yeesso boroofenhi Gaalilaaya kayimiyye, hawti Yoordane 'dusso ka Yoohana iyimiy, 'dee Yoohana usu baattissiya.
40003014	I'daasenyi Yoohana usuhi Yeessó jeycho 'doona wihi us iyidah, “Ati kootte incheenka ani ibaattissita, a i'doh ani ikatamiit?”
40003015	I'daasenyi Yeesso wihi us ilaabe, “Toolla i'da on a titaahe. A mujjum chi'inno i'da yeello, 'dee mali fissane Waakh buuhinno.” Yoohana 'deerka wihi Yeesso iyidah ayyiche, baattissiye.
40003016	Yeesso uus labaattissiye, chirraas on bicche goya kasoobahe. Chirraas on sereye bakkaahte, ulla Rubeyti Waakhe i'di kutukuurrug u sooyegto sartiis koorrommatti arge.
40003017	Hooyoo la serey kasooyeede, wihi us yidah, “Waha a Weeleeyki an weyti 'doono, weyti ikahamaadicho.”
40004001	Rubeyti Munyee saahka Yeesso woyte, ichoowka hidaad geesse, 'dee Seytaan kajmeti uskeel kalugu'ddo ikeena.
40004002	Inkoo us ibeen tomon affar maalintiche khabto af hiite ka, weyti ankaye.
40004003	Seytaanki 'Dookkaje layadeeh la iyimiyye, iiyeyye, “Chirri at Weeli Waakh tahe, dagahta leeyeede makaate a titaahe.”
40004004	Yeesso la wihi us ilaabe, “Wihi chiiran, ‘Weeli enenyet golol kalday mee kanoolyahe, i'daasenyi yeedi tuummane afi Waakh kasoobaho kanoolyahe.’ ”
40004005	Seytaan toro Yeesso khaate, ilkerengeetti weene lagane Yeerusaleem ka minki Waakhe buure guutiis korche.
40004006	Wihi us Yeesso iyidah, “Chirri at Weeli Waakh tahe, inta kanyaam. I'di tahe wihi chiiran, “ ‘Waakh hertiis amure ibahcha, iche la dahanohiche ka serey kiokkhissa, uus 'dee luhtaah dagah gu'ddine.’ ”
40004007	Yeesso wihi us ilaabe, “Chiirnaanneti Waakh toro mehe tadeeh ya, ‘Kamuri Waakkhaahe kajme agelin.’ ”
40004008	Seytaan toro Yeesso khaate, haloo weyti deer korche, yaafohi harra tuumman ichoow kamurroonkicho ba tuse.
40004009	Seytaan wihi us Yeesso iyidah, “Chirri at jilbo il kagu'dubte at ani iwahatte, waha tuumman a kisiicha.”
40004010	Yeesso wihi us iyidah, “Seytaan, nyaam ikatab! A mehe wihi chiiran, ‘Kamuri Waakkhaahe waho toro la usu kalday on ihil.’ ”
40004011	Seytaan 'deerka Yeesso katabe, herti Waakh la timiyye Yeesso gargaarte.
40004012	Yeesso inkoo us saggi Yoohana jeela liigesse daage ka, boroofenhi Gaalilaaya inokhte.
40004013	Ilkerengeetti Naasaret katabe, ilkerengeetti Kafarnaa'hume beyti Gaalilaaya aficheenye ili yaaf Seebulon ichoow Naaftalee irte furte.
40004014	Waha la a yateehiine, 'dee wihi eti Waákh íyeyyeedo Isaaya layadeeh ka lacheeke, labuuhicha.
40004015	'Doo'di harrati yaaf Seebulon ichoow yaaf Naaftali toolla yaalle, jiti beyti Gaalilaaya liikasohti, hawti 'dusso Yoordan bahayhiise yaal, harrati Gaalilaaya 'doo'di Waakh igaran yaalliine yaal.
40004016	Atinhi mug'dihi uskeel goya fiddiiteen, banayhi Waakhe buure a agarteen. 'Doo'di ili oosinti omooteet fiddiye, banay a isookoreen.
40004017	Uus maantaas Yeesso Yeedi Waakh 'doo'd icheeke, wihi us iyidah, “Uskeeliin kasoonokhda, a mehe dakhi goobi Waakh a soodowwaatee.”
40004018	Yeesso Beyti Buurenye Gaalilaaya afiche kasohtaayi, reeroo lammeenye isleedesse arge. Waha a Siimonhi Beetero layadeeh ichoow Andereeya. Iche la oroohti bahag lakakhabti bey goya isaate, a mehe hiliche a ki bahag lakhabti.
40004019	Yeesso la wihi us iyidah, “Kaaleya isooraaha abattiteey ateeha, hiloo husube enenyet Waakh liikeeno a atin korcho.”
40004020	Chirraas on oroohti kootte iche bahag kakhabatti 'diisse Yeesso raahte.
40004021	Toro orey isohte yeeletoo addane lammeenye isleedelatte too Sebedaayee arge. Iche la a Yaakoobo ichoow Yoohana. Lammache aabbahiche khabtaayi kooban goya fiddiita, oroohti bahag lakakhabti haagsatta. Yeesso yeele lammache wahe.
40004022	Iche la chirraas on kooban ichoow aabbahiche ba katabte Yeesso raahte.
40004023	Yeesso boroofenhi Gaalilaaya tuumman goya tabe, minassichoki weysiite Ya'huud ka Wori Haaggane dakhi Waakh miinsan cheeke, 'doo'di khakkhannane khannaattetiis fil dakkhan tahe laka samaache.
40004024	Woriis boroofenhi Siiriya tuumman kataa'he, 'doo'd la 'doo'di tuummane khakkhannane sugeerreti yeerare khabo ichoow ki bolokkhi uskul khabo ichoow ki ginnayyo dakhtaan ichoow ki sungaal khabo ichoow ki ma'dee ikeene, ulla icho tuumman samaache.
40004025	Ururreti buurenye boroofenhi Gaalilaaya ichoow Dekaabolis ichoow ilkerengeetti weene Yeerusaleem ichoow boroofenhi Ya'huudiya ichoow hawti 'dusso Yoordan berihichee kayimiy Yeesso raahe.
40005001	Yeesso inkoo us ururi buure arge ka, irte burroo kore, orronte. Abattitiis la isookhayte.
40005002	Yeesso 'doo'd walah abinnaan sookhabte.
40005003	“'Doo'di Waakh imaalo a ki wahanyeyyohi Waakh ka miskiine, a mehe dakhi goobi Waakh a kichooda.
40005004	'Doo'di Waakh imaalo, a ki toolla uskeeli weeli enenyet bolkhicho, Waakh icho uur a khoboochaa.
40005005	'Doo'di Waakh imaalo, a ki samacchaare, Waakh harrati husub icho a siichaa!
40005006	'Doo'di Waakh imaalo, a ki fissanoon iankayo toro isubgaati, Waakh icho a dargichaa.
40005007	'Doo'di Waakh imaalo, a ki uur nugul, Waakh icho uur a inugleestaa.
40005008	'Doo'di Waakh imaalo, a ki uurassicho ka eloo rucchul laka ikhabin, icho Waakh a argaanee.
40005009	'Doo'di Waakh imaalo, a ki enenyet isineybicho, a mehe nyaakhuti Waakhe layadeeh.
40005010	'Doo'di Waakh imaalo, a ki jeenteti icho ifissanyahiin u sina loomhicho, dakhi goobi Waakh a kichoodaa.
40005011	“Waakh a atin imaala maanti enenyet jeenteteey u atin abaaro, sina atin omhicho, been ka suujoonki nool atin kacheekti.
40005012	Gir'daama weyti hamaada gi'de. Waakh goobiis ka kala'ddi buurenye atin gutaa. A mehe 'doo'di Waákh íyeyyeedo goorat saggaas on sina liiomhiche.
40005013	“Atin a magaa'ddi weeli enenyet tuumman. I'daasenyi magaa'de chi'iche gimbatiche waayte, saggoh toro liigimbaacha? Kola walah iche iroontahe mele, khubnaanki lakhubo enenyet yabti on menye.
40005014	“Atin i'di banay u, enenyeti harratane jiti Waakh tussaan, ilkerengeetti hal sartiis kadisan la ma ladabo.
40005015	Toro la et taa bolkhicho baakhuul kaankubo mele. Taa a labolkhicha kombor lakorcha, 'dee eti tuummane min goya kajiro il kaarga.
40005016	Taba gi'de atin laka i'daasu, haaggi atin yeessaan weeli enenyet tuumman a argo, 'dee enenyet tuumman Aabbahiinki serey jiro a inkaanyito.
40005017	“Kol an harra imiyye 'dee Amurre ommos wihi 'doo'di Waákh íyeyyeedo enenyet abcho baabiicho akoogeynana. An baabiin ma imaatane, i'daasenyi a imiyye wihi icho enenyet abchaan buuhicha.
40005018	Rume atin icheeka, chirri sereyta daayan ichoow harra massataan laka, aytoo rucchul laka amurre Muusa goya ma lakabahcho, ichoowka wihi lachiire tuumman labuuhicha.
40005019	Eti tuummane amuri amurreti Waakh goyaka rucchul laka jebche, toro la 'doo'di addan laka i'daas yeela iyadeeh, dakhi goobi Waakh ka walah us yahe mele. I'daasenyi eti tuummane amurretaas raahe, 'doo'di addan i'di iche ichiirantahe abche la, dakhi goobi Waakh ka a weenyahe.
40005020	A mehe wihi an atin iadeeh, sammata fissanoonkiin ki tagaammeti amurre ichoow Farissaayo ikutin rumanka dakhi goobi Waakh ma gessaan.
40005021	“Saggi goorat Waakh aacchinyeteen, ‘Weeli enenyet dubunuunu iigaasan, eti tuummane enenyet yigis la a lahukkuma,’ iyidah a daagteen.
40005022	I'daasenyi wihi an atin iadeeh, eti tuummane etoo keeye ihollowe, a lahukkuma. Toro la eti tuummane etoo keeye abaare Jaldaabti Weene Ya'huude liikeena, hukkunta. I'daasenyi eti tuummane etoo addan, ‘'Dalanki marah,’ iyidah, a geeddi meessi 'dabi armaanjireen lakalug'do.
40005023	“Maantaka chirri at soorriyotaah chalagti Waakh soorriyo liikabahcho keente, at intaas ka saggi etoo keeye wohoo ikaakhabo kasoo'hesse,
40005024	soorriyotaas chalag orche katab. Koloo iro, eteeykaas isineyba, 'dee amiite soorriyotaah Waakh ibihi.
40005025	“Chirri etoo kootiin kigeecho wohoo kaacheekti, etaas dowwa isineyba. Geeddi atin kootiin isohattaan isineyba. Chirri at i'daas iyeelin, etaas eti 'doo'd hukkumo kicheekta, eti 'doo'd hukkumo la dahanti iskareet kigessa, iche la jeela kigelissa.
40005026	Rume atin icheeka, jeelataas goya ma kasoobahto ichoowka mogtiis tuumman hiyyaayta.
40005027	“Saggi Waakh Chiirnaanne ka, ‘Makhaabassi taah ieheynan aleeur'din,’ iyidah a daagteen.
40005028	I'daasenyi wihi an atin iadeeh, eti tuummane makhaabassi tiis ieheynan yeye, maanjeerte uuriis ka uskeeli us makhaabassi tiis ieheynan leeur'do iche gele.
40005029	Maantaka chirri issaahti miigeet uskeel kaalugu'ddo, issaas bihiche, rog! Atihi sartaah tuumman khabtaayi meessi 'dabi armaanjireen lakaalug'do ka, atihi miilaahkoo waayto deefta.
40005030	Chi' dahantaahti miigeet uskeel kaalugu'ddo la, dahantaas gooche, rog! Atihi sartaah tuumman khabtaayi meessi 'dabi armaanjireen lakaalug'do ka, atihi miilaahkoo waayto deefta.
40005031	“Chiirnaanneti Waakh wihi kachiiran, ‘Chi' etoo arantiis tuum riho, khadaabi saggi us iriho tuso a siicho.’
40005032	I'daasenyi wihi an atin iadeeh, eti tuummane makhaabassiis tuum rihe chi'iche mejeloo addan leeu'durte on menye, makhaabalaas makhaabassaas uskeeli iche mejeloo kiche ieheynan leeu'durto iche kalug'da. Eti makhaabassi tuum larihe disti la, uskeeli us makhaabassi tiis ieheynan leeur'do iche gela.
40005033	“Amuroo addane aacchinyeteen liicheeke a daagteene, wihi us yidah, ‘Wihi at ayyisse yeele, wihi at Kamur idaatatte la yeel.’
40005034	I'daasenyi wihi an atin iadeeh, adaatanna ba. Goobi Waakh akadaatanna, i'di tahe goobi Waakh a komborti buurenye antoote Waakh.
40005035	Ommos harra laka akadaatanna, i'di tahe harra a komborti rucchule Waakh luhlohiis korcho ommos ilkerengeetti weene Yeerusaleem laka akadaatanna, i'di tahe a ilkerengeetti Waakkhi karnatenye weene.
40005036	Matakkaah laka akadaatan, i'di tahe at tintaahtoo kalday laka ma dakhnaasso ommolla ma daayisso.
40005037	Chirri at, ‘Aa,’ tidah, i'daas on a eheetti. Chirri at, ‘Mele,’ tidah la, i'daas on a eheetti. Wihi addane at kakhayto, ki uskeel lehe kayamiitiin.
40005038	“Amuri, ‘Eti il kibahche at laka il bihi. Eti ilah kibahche la at laka ilah bihi,’ yidah a daagteen.
40005039	I'daasenyi wihi an atin iadeeh, eti suuje aleetirrimin. Chirri etoo fodoori miigeet kigu'dde, fodoori addan laka siiche a kigu'ddo.
40005040	Chirri etoo kootiin kigeen 'doono 'dee us ubbaaraahki deer kaakhaato, kabuu'daah laka iduumi.
40005041	Chirri etoo iskareet meehiis kihosse, ‘Kiilomittatoo kalday si'd,’ kiyidah, at la kiilomittatoo kalday menye, kiilomitta lamma isi'd.
40005042	Eti walah kidaahe siiche, toro la eti wohoo amah ka kidaahe, wihi us kidaahe atiran.
40005043	“Saggi goorat 'hor amur, ‘Ollokkaah 'doone, chiiytaah la 'dii'd,’ iyidah a daagteen.
40005044	I'daasenyi wihi an atin iadeeh, chiiytiin 'doona, 'doo'di sina atin omhicho la iweesda.
40005045	I'daakka nyaakhuti Aabbahiinki serey jiro tateehiin. Us 'doo'di sussuuje ichoow ki hahhaaggan ba orrah a isookorcha, 'doo'di fiffissan ichoow ki khokkhollokkhan ba hir siicha.
40005046	Chirri atin 'doo'di atin 'doono kalday on 'doontaan, kala'd atin sugtaan mele. A mehe 'doo'di kooddi goocho laka i'daas on yeela.
40005047	Chirri atin 'doo'diinna on bariitissaan la walah addane atin 'doo'di addan 'dirihiis yeesseen mele. 'Doo'di Waakh igaran laka i'daas a yeela on.
40005048	Maantaka saggi Aabbahaahki serey jiro 'doo'diis tuum isikasoobahchuu, at laka tuum issoobihiche, 'dee wihi Waakh kaa'doono yeel.”
40006001	Yeesso toro wihi us 'doo'd iyidah, “Chirri atin 'doo'd haag iyeessaan, wahaas saggoo 'dee enenyet atin ikoolicho iiyeelina. Chirri atin i'daas yeessaan Aabbahiinki serey jiro kala'd us atin guto mele.
40006002	“Maantaka kolbaaw at etoo miskiine wohoo siisso, enenyet iistuttusin i'di orran 'doo'di iskaayyeelo minassi weysiite Ya'huud ichoow jitat ka yeelo 'dee 'doo'd iinkaanyituu. Rume atin icheeka, icho kala'ddicho tuum a 'heleen.
40006003	I'daasenyi geedda at etoo miskiine wohoo siisso, uus etoo kalday laka saggi at isiisse garanne,
40006004	'dee wihi at siisso dagsi on a eheetti. 'Deerka Aabbahaahki wihi dagsi ka layeelo argo, kala'd a kiguta.
40006005	“Kolbaaw atin weysattaan, i'di 'doo'di iskaayyeelo iitaahana. I'di tahe icho wihi icho 'doonaan, a ichohi minassi weysiite Ya'huud ichoow inti enenyet tuumman kaargo ka tolossati weestaane, 'dee 'doo'd tuumman saa'do. Rume atin icheeka, icho kala'ddicho tuum a 'heleen.
40006006	I'daasenyi kolbaaw at weysatti, meessi liikaargin gele, Aabbahaahki indo ka liiargin waho, 'dee Aabbahaahki wihi at dagsi ka yeesso argo kala'd a kiguto.
40006007	Kolbaaw atin weysattaan la i'di 'doo'di Waakh igaran yeeluu, yeedassi ittaawenye indigir laa eelanna. Wihi tahe icho kol waakkhassicho jeenteti yeedassaas ittaawe u weysihicho daagaane koogyahiin.
40006008	Saggi icho iweestaan iiweysanna, wihi tahe, Aabbahaah wihi at 'doonto geeddi at isooidaahan laka a garta.
40006009	“Cha'atin weysattaan, sagga iweesda, “‘Aabbaheenyoki serey jiro, magahaahki munyee a liinkaanyito.
40006010	At ba enenyet tuumman dakhatta. Saggi goobaah ka in at 'doonto liiyeeluu, harrata ka laka in at 'doonto a layeelo.
40006011	Gololeenyoki maan dakkhan nah sii.
40006012	Uskeeli nah yeelle nah ikakut, saggi nah laka 'doo'di uskeel nah iyeele uskeel ikakunnuu.
40006013	Kajmeti uskeel nah kalugu'ddo nah kajeyiche, i'daasenyi Seytaanki uskeel leh nah karib!’
40006014	A mehe cha'atin 'doo'di uskeel atin iyeele uskeel ikakuttaan, Aabbahiinki serey jiro laka uskeeliin a atin ikakuta.
40006015	I'daasenyi chirri atin 'doo'di uskeel atin iyeele uskeelaas ikakutin, Aabbahiin uskeeliin ma atin ikakuto.
40006016	“Kolbaaw at af hidatti, i'di 'doo'di iskaayyeeluu fool ariboon. A mehe icho fool a dakhnaata, 'dee saggi icho af ihiiteen tusaan. Rume atin icheeka, icho kala'ddicho tuum a 'heleen.
40006017	I'daasenyi geedda at af hidatti subakki geeyi oolif matah kasubho, foolaah dikho,
40006018	'dee 'doo'di addan menye, Aabbahaahki indo ka liiargin kalday on saggi at af ihidatte a abti, 'dee Aabbahaahki wihi dagsi ka layeelo argo, kala'd a kiguto.
40006019	“Kamurroonkiin harrata ka meel iisigelinna. A mehe inta ka gubaal ichoow kuuttu a suujaachaane 'doo'di walah hato la min a jebcha hata.
40006020	I'daasenyi goobi Waakh ka kamurroonkiin meel isigessa. Intaas ka gubaal ichoow kuuttu ma suujaachaane, toro la 'doo'di walah hato min ma jebchaane ma hataan.
40006021	A mehe inti kamurroonkaah kajiro, iche uuraah laka kajira.
40006022	“Ile i'di taa u sar banaye ikeenta. Chirri indohaah haagganyahiin sartaah tuumman banaye buuha.
40006023	I'daasenyi chirri indohaah suujyahiin sartaah mug'di buuha. 'Deerka chirri banayhi at khabto lajicche at mug'dihi reebenye goya kijirta.
40006024	“Et kamur lamma ifalo mele. A mehe koo a 'dii'dda ki addan la 'doonta, toro la koo inkaanyitta ki addan la 'darraawta. Waakh ichoow chilimme ba koloo kalday ma ifasso.
40006025	“Maantaka wihi an atin iadeeh, jirotiin akawa'dwaa'dina, wihi atin tamhiin ommos wihi atin dantaan, ommos sartiin ka wihi atin gessattaan. Jiro golol ma kussan a? Sare la gaad ma kussan a?
40006026	Chimbirohi saraat kamalda bal. Ilmo icho gos kachibaan mele, gurnaan bissaate icho meel gessataan la mele. I'daasenyi Aabbahiinki serey jiro on goollicha! Atin icho weyti kussantahiin gon.
40006027	Etiinkoo maanta wa'dwaa'di us wa'dwaa'do ka jirotiis saha'ddoo kalday kakhayaayi?
40006028	“A i'doh jeenteti gaadeet u wa'dwaa'd ikhabtaan? Bal fiikhti bahto yeya. Hil iche haaggisso gaad isikayowatti mele.
40006029	I'daasenyi wihi an atin iadeeh, karnati goorat Soolomon layadeeh laka, kamurroonkiis tuumman khabaayi, gaaddiis geeddi fiikhta ma haaggan.
40006030	Chirri Waakh hoosi keley baho, toolla jiro saahta 'dab lakalug'do gaado, atin geeddaas 'dirihiis weyti ma atin gaado? Atin eenna geeddoo rucchul on Waakh kakhuuftaane!
40006031	'Deerka awa'dwaa'dina, ‘Mehe numhe?’ eelanna, ommos, ‘Mehe nubhaabe?’ eelanna, ommos ‘Mehe gessanni?’ eelanna.
40006032	I'di tahe 'doo'di Waakh igaranne wahanyeyyohaas kaalloo'da. Aabbahiinki serey jiro saggi atin waha dakkhan i'doontaan a garta.
40006033	I'daasenyi koloo dakhi Waakh ichoow fissanoonki Waakh 'don'doon, ulla wahanyeyyoha dakkhan a ikaasookhayaa.
40006034	Maantaka wihi at saahta 'doonto akawa'dwaa'din. I'di tahe maane ba wihicheki lakawa'dwaa'do a khabta. Walah at sinati ibeen ba keeno sinatoo addan ikakhayto mele.
40007001	“Taba uurassiin goyaka enenyet ahukkumina, ommos atin laka Waakh a atin hukkumaa.
40007002	A mehe saggaas atin enenyet ihukkuntaan saggaase atin laka Waakh atin ihukkuma. Geeddi atin 'doo'di addan iyeessaan, geeddaase atin liiyeela.
40007003	“A i'doh urufti il walaalaah kijirto iagarta, gurtunki issaah goya kijiro la iargin?
40007004	At saggoh walaalaah, ‘Alley uruftaas il kaajirto a kaabahcho,’ ikatadeeh, alla kol tuumman gurtume issaah goya kaajiraa?
40007005	Iskaayyeessooy! Koloo gurtunki issaah goya kajiro bihiche, 'dee urufti il walaalaah goya kajirto mujjum agare, bihi.
40007006	“Wihi munyee 'doo'di Waakh 'dii'ddan asiinna. 'Doo'da a i'di kararreti yibaate kisoonokhatti, kitaham. Wihi weyti haaggan la, 'doo'di haaggicho 'dii'ddan asiinna. 'Doo'da i'di golchuu wahaas haaggan a yabta.
40007007	“Waakh wihi at 'doonto daddaahe, a kisiicho. Wihi at 'doonto Waakh kayoyyowo, a ka'hessaa. Waakh, arit ifah idahe, ulla a kifaho.
40007008	I'di tahe eti tuummane walah daahe, Waakh wihi us daahe a siicha, ki walah yowti la, Waakh a ka'hela, ki ifaha yidah la, Waakh arit a ifaha.
40007009	“Atinhi ooyenyee, etiinkoh chirri weeliis golol daahe dagah siicha?
40007010	Ommos chirri weeliis bahag daahe toof siicha?
40007011	Chirri atinhi uskeel leh ba nyaakhutiin siinti haaggan siissaan, Aabbahiinki serey jiro la geeddoo meheenye 'doo'di usu walah daahe siinti haaggan siicha!
40007012	Walah tuumman ka, wihi kootte incheenka atinhi atin liiyeelo 'doontaan, 'doo'di addan iyeela. Wihi tahe, waha a wihi Chiirnaanneti Amurre ichoow Chiirnaanneti 'doo'di Waákh íyeyyeedo enenyet abchaan.
40007013	“Aritti juukhe kagel, a mehe aritti 'dabi armaanjireen lakagelo, a ballaaddantahe, jiti baabaa isohti la a 'dabakhe, 'doo'di tabo la a buur.
40007014	I'daasenyi aritti jiroti armaanjireen lakagelo a juukhe, jiti jiroti jirtuu imassan isohti la a miige, toro la 'doo'di jita 'helo a koo rucchul.
40007015	“Taba 'doo'di 'doo'di Waákh íyeyyeedo iskaayyeelo yuubsada, i'di tahe icho uummanki iiyyaate atin ikayamiitiine, ugoka uurassicho ka a yaayti weyti sussuuje.
40007016	Gurnaanki icho delaane kaabattaan. Geeyi bilhil medeer ma kaguratti, toro la geeyi khasah dommog ma kaguratti gon.
40007017	Saggaas on u geeyi haaggan tuumman gurnaanki haaggane dela, i'daasenyi geeyi suuje gurnaanki suuje on dela.
40007018	Geeyi haaggan gurnaanki suuje delin ma yabuu'de, geeyi suuje la gurnaanki haaggan delin ma yabuu'd.
40007019	Geeyi tuummane gurnaanki haaggan idelin, a lagoocha 'dab lakalug'da.
40007020	I'daakka 'doo'di 'doo'di Waákh iyeyyeedo iskaayyeelo, gurnaanki icho delaane kaabaattaan.
40007021	“Eti tuummane af ka, ‘Kamuraayaaw,’ idowo mee dakhi goobi Waakh gelo. I'daasenyi eti gelo a ki wihi Aabbaheeyki serey kajiro 'doono yeelo kalday on.
40007022	Maanti Waakh enenyet hukkumo, 'doo'di buure mehe ani iyadeeh ya, ‘Kamur, Kamur, magahaah ka a kiyeyyeene, toro magahaah ka ginnayyo 'doo'd a kabihinne, wihi ittaawenye weeli enenyet yeelin iubaa'dan laka yeelle.’
40007023	Anna 'dow ka mehe icheeka ya, ‘An injire ma atin garan. Atinha hugun'darri kaassohattaan nyaama ikataba.’
40007024	“Maantaka eti tuummane wihi an idowo daago toro la raaho, a i'di eti khareenye minkiis inti ng'aajjee kadise.
40007025	Saahka hir 'deye, 'duley il khaate, hafari buure laka sookahe min gu'dde. I'daasenyi minkaas ma reyin. I'di tahe mujjume il katoolla.
40007026	I'daasenyi eti tuummane yeedeeyka daago toro iraahin, a i'di eti 'dalamenye minkiis yooh goya kadise.
40007027	Saahka hir 'deye, 'duley il khaate, hafari buure laka sookahe min gu'dde, min tuumman iskareye iskaambase.”
40007028	Inkoo Yeesso waha tuumman cheeke ka, urur saggi us 'doo'd walah iabcho kagirmeeste.
40007029	Yeesso i'di tagaammetichoti amurre mee, us saggi etoo anto khabo iche enenyet walah iabcha.
40008001	Chirri Yeesso hal tahariis kasookhubte ka, ururoo buure usu sooraahe.
40008002	Etoo bu'datoo uskul sar kasoofoofte la Yeesso iyimiy. Ortiis ka jilbo il kagu'dde, wihi us yidah, “Kamuraaw, chirri at 'doonto, at bi'dir ibihin a tabuu'd.”
40008003	Yeesso dahan ooge, et 'daare, wihi us iyidah, “A 'doona, bi'dir bah!” Chirraas on bu'dati kootte et sar kasoofoofte baabaate, et samaate.
40008004	Yeesso 'deerka wihi us iyidah, “Etoo kalday laka jit ka aleeyeedine, i'daasenyi kuhaani iiro, saggi at isamaatte istus. Sadakhati amurre Muusa kachiirane eti bu'da lakabahche bahcho bihiche, 'dee garti saggi lakisamaache a titaahe.”
40008005	Chirra Yeesso ilkerengeetti Kafarnaa'hum gele ka, etoo ili Rooma koobbintoo iskareet itoollo, iyimiyye hawwaaste,
40008006	wihi us iyidah, “Kamur, ilbooyeey goobe jiifa, sare a hanjaawte, weyti bolkha.”
40008007	Yeesso la wihi us iyidah, “A amiite samaacha?”
40008008	Etaas koobbintoo iskareet itoollo la wihi us Yeesso ilaabe, “Kamur, at minkeeyki at tamiit ma mu'dane i'daasenyi intaas on ka sooyeed, ilbooyeey la a samaataa.
40008009	I'di tahe ani rubeyteey laka a etoo iskarti addane ikawewween antohicho raaho, toro la iskarti addane an andi laka a jirta. Chirri an koo, ‘Kaale,’ iidah a yamiit. Chirri an koo, ‘Nyaam iro,’ iidah la a irta. Chirri an ilbooyeey, ‘Waha yeel,’ iidah la a yeela.”
40008010	Chirri Yeesso waha daage ka weyti girmeeste, wihi us ururi sooraaho iyidah, “Rume atin icheeka, an injire yaafohi Issiraayel goyaka, eti geedda weyti Waakh kakhuufo ma 'helin.
40008011	Wihi an atin iadeeh, maanti harrata 'dubiche yitah, 'doo'di ittaawe beri ichoow bahaye kayamiite, Aburaaham ichoow Isakh ichoow Yaakoobo khabaani meelassicho khaattaane, dakhi goobi Waakh ka sukuuku isleegelaan.
40008012	I'daasenyi 'doo'di yaafohi Issiraayelenye kootte dakhaas miinsanyahe Waakh icho khar ka mug'di goya iseya. Intaas ka la a ooyaane bolokh ka ilko iskarobaan.”
40008013	Yeesso 'deerka wihi us etaas koobbintoo iskareet itoollo iyidah, “Nyaam goob iro. Saggi Waakh ilbooyaah isamaacho a rummeysatte gone, Waakh usu a samaacha.” Ilbooyi etaas iskareete ween la chirraas on samaate.
40008014	Chirri Yeesso min Beetero gele ka, seyyoh Beetero ichehi sare kululaatti siriir kajiifto arge.
40008015	Yeesso la dahan sookhabte, lakabukkhe iche la sookahte, usu goollisse.
40008016	Chirri il gelebnowe ka, 'doo'di ittaawenye ginnayyo dakhtaan usu liikeene, ulla yeedi afoot on ka ginnayyo kabahche, toro la 'doo'di khakkhannan tuumman samaache.
40008017	Ulla wahaas a yeele 'dee wihi eti Waákh íyeyyeedo Isaaya layadeeh ka lacheeke, labuuhicha. “Usu rubeytiis khannaatteteen a inno kabahche, sugeerreteen laka inno kakhaate.”
40008018	Chirri Yeesso ururi khaariche arge ka abattitiis amur ibahche, beyti Gaalilaaya aficheki 'diri a imaaheen.
40008019	'Deerka etoo tagaanki amurree yimiyye, wihi us Yeesso iyidah, “Eti Weenoow, meelbaaw at iratti ka, an a kiraaha.”
40008020	Yeesso wihi us ilaabe, “'Dowwohoyyo lumame khabaane, chimbirohi saraat la minchimbiroote khabaan. I'daasenyi Ínam Aadam inti us matah gesso laka ma khabo.”
40008021	Etoo addane abattee wihi us Yeesso iyidah, “Kamur, alley koloo a irdi aabbaheey a laabo.”
40008022	I'daasenyi Yeesso wihi us iyidah, “Isooraah. 'Doo'di tuume lamaa'do a hili 'doo'di tuume.”
40008023	Yeesso 'deerka koobanhoo kadihe, abattitiis la raahte.
40008024	Koloo kalday on hafaroo buure yimiyye bey gu'dde, bicche irtoo uskul bahcheene, kooban goya isootabeen. I'daasenyi Yeesso a ur'da.
40008025	Abatti Yeesso iiratte, kihisse wihi iche itidah, “Kamur, inno rib, bicche a inno khaataanee.”
40008026	Yeesso la wihi us ilaabe, “Eenna i'daaru marah on ikakhuuftaane, a i'doh i'duu ibur'dowteen?” 'Deerka kahe, hafar ichoow ir ba leejaakhe, chirraakka beye rukkuy goosse.
40008027	Abatti girmeysatte, wihi iche worsatte, “Icho eta a ayyo, hafar ichoow ire laka yeediis daagaan?”
40008028	Chirri us bey aficheki 'diri imaahe, us ili 'doo'di Gadaara eleele ka, reeroo lammeenye ginnayyo dakhtaan go'ddassi enenyet lakahawwaalo kasoobahe usu 'heleen. Icho weyti enenyet sina igoocheene, 'deerka et jitaas tabo mele.
40008029	Chirraas on riireene, “Weeli Waakh, at mehe nah ka'doonta? Geeddi ibeenki Waakh nah ichiire iitaahan on tamiite bolokh nah tussa?” yidaaheen.
40008030	Woyhoo buurenye golcha la intaas hagga yaakha.
40008031	Ginnayyo la Yeesso hawwaasteene, “Chirri at nah bihisso, woyha golcha goya nah i'dii,” iyidaaheen.
40008032	Yeesso la wihi us iyidah, “Nyaama irda!” Ginnayyo 'deerka baheene, golcha goya itabeen. Woyhi golcha kootte bur tahariis yaakho, bey goya itabe, woy tuummamba bicche khaateen.
40008033	'Doo'di golcha yaakhicho orye ilkerengeet irte, waha tuumman ichoow wihi 'doo'di ginnayyo dakhtaan kayitah cheeke.
40008034	'Doo'd tuumman 'deerka ilkerengeet kabahe Yeesso iirte. Chirri icho Yeesso argeen ka usu hawwaasteene ilicho a katabo.
40009001	Yeesso koobanhoo kore, beyti Gaalilaaya maahe nokhte ilkerengeetti us fiddiyo irte.
40009002	'Doo'doo etoo khannane sar tuumman hanjaawte ilaal kasoosi'de, ikeene. Chirri Yeesso saggi 'doo'daas usu ikakhuufo arge ka, wihi us etaas sare hanjaawte iyidah, “Inankaaw, abur'dowin! Uskeelaah a liikaakutee!”
40009003	Tagaammetoo amurre uus iche waha daagte ka wihi icho uurassicho ka esseen, “Eta a gafe.”
40009004	Yeesso malassicho garte, wihi us worsate, “Mehede mala suuje uurassiin ka idowattaan?
40009005	Mehe maanta ki addan ka'dabakhe, chirri an, ‘Uskeelaah a liikaakute,’ iadeeh a ommos an, ‘Kahe soho’ iadeeh?
40009006	I'daasenyi saggi Ínam Aadam antohi us harrata ka enenyet uskeel ikakuto ikhabo a abattaan.” 'Deerka wihi us eti sare hanjaawte iyidah, “Tolosso ilaalaah okkhiche, goob iro!”
40009007	Et la tolossate, goob irte.
40009008	Urur uus waha arge weyti roorro gesse, Waakkhi enenyet antohaas geeddee siiche koolicheen.
40009009	Yeesso intaas ka orey isohtaayi, etoo Mattaayo layadeeh usuhi meessi kooddi lakagoocho goya fiddiyo arge. Yeesso la, “Isooraahe abattiteey ateeh,” iyidahye, Mattaayo la kahe usu raahe.
40009010	Yeesso min Mattaayo kagolossataayi, 'doo'doo kooddi goocho ittaawe ichoow 'doo'doo 'doo'di uskeel leh liiekkaacho ittaawe yimiyye Yeesso ichoow abattitiis ba leegolossate.
40009011	Farissaayo chirri iche waha agarte ka, wihi iche abattitiis worsatte, “Eti atin iween a i'doh 'doo'di kooddi goocho ichoow ki uskeel leh ileegolossata?”
40009012	Yeesso la wihi icho essaan daage, wihi us ilaabe, “'Doo'di ilkitárri yowti ki feffeyyan menye a ki khakkhannan.
40009013	I'daasenyi taba wihi yeeda essi wihiis abda, ‘An soorriyoti at ibihisso menye, atihi 'doo'di addan uur inugleysatti iche 'doona.’ A mehe 'doo'di an iimiyye an waho, ki 'doo'di fiffissan isiekkaacho menye, i'daasenyi a ki uskeel leh.”
40009014	'Deerka abatti Yoohanahi Enenyet Baattissiyo Yeesso itimiyye wihi iche worsatte, “A i'dohe nah ichoow Farissaayo af ihidanna, i'daasenyi abattitaah af ihidan?”
40009015	Yeesso wihi us ilaabe, “'Doo'di mindischo yimiy ma ooyo geeddi eti min disti intaas kijiro menya? Maane a tamiit ti 'doo'd eti min disti lakakhaato, 'deerka 'doo'd af hiiti.”
40009016	Yeesso la yeed orey iwoye wihi us yidah, “Et goonankoo dafareete husub gaaddiisti raagane kharradde kadaddabo mele. A mehe goonankaas husub a isinyaama kharradiche la orey isohta.
40009017	Ommolla et farsoti sabiibe husub, urgohi uktoote raagan kachibo mele. Chi'icho i'da yeeleen, urgo a dowaane, farso khubatta, urgo laka lawaaya. I'daasenyi farsoti sabiibe husub urgohi uktoote husub on lakachiba. I'daas ka farso ma khubatti, urgo laka ma dowaan.”
40009018	Yeesso urur leeyyeedaayi, etoo minki weysiite Ya'huud iween yimiyye, ortiis ka jilbo il kagu'dde wahte wihi us yidah, “Inanteey toolla dow on bujje, i'daasenyi kaale dahantaah ka'daare, 'dee jiro a 'hesso.”
40009019	Yeesso tolossate, abattitiis khabaayi makhaabal raahe.
40009020	Chirraas on makhaabassoo khannane geeddi gu'h tomon ichoow lamma ba diigte Yeesso 'dubiis leetimiyye, laddi kabuu'diis 'daarte.
40009021	Uuriche goyaka mehe tidah ya, “Chirri an kabuu'diis on 'daare, a samaada.”
40009022	Yeesso la urgiye makhaabál arge, wihi us iyidah, “Inantaay, abur'dowin! Kakhuufnaanki at ikakhuufte a kisamaache.” Makhaabale chirraas on samaatte.
40009023	Chirri Yeesso minki eti minki weysiit iween gele ka, 'doo'di indulle afuufo ichoow ururi kowdooti ba arge.
40009024	Wihi us iyidah, “Khar ibaha, iname ma umaatane, i'daasenyi a u'durta.” Icho tuumman la usu kareyteen.
40009025	Chirri urur bahe ka, Yeesso minki iname jiifto gele, inám dahan sookhabte, iche la sookahte.
40009026	Wahaas us yeele ilaas tuumman ka taa'heen.
40009027	Chirra Yeesso intaas kabaho ka, et lamma indo laa usu raahte. Lammache ba riirte, “Ínam Dawuud, uur nah isoonugleyso,” tidah.
40009028	Chirri Yeesso minki us fiddiyo gele ka, reeri kootte lammeenye indo laa laka min leegele. Yeesso chirraakka wihi us worsate, “Atin anihi atin samaacho a rummeysattaan?” Iche la wihi iche ilaabte, “Aa Kamur.”
40009029	Yeesso 'deerka indohicho 'daare, “Saggi an atin isamaacho a kakhuufteen gone, a atin samaacha,” iyidah.
40009030	Chirraas on indo bahcheen. Yeesso icho weyti tootooche wihi us iyidah, “Etoo kalday laka uus waha aban!”
40009031	I'daasenyi iche la iratte, wor Yeesso ilaas tuumman ka cheekte.
40009032	Chirra reeri kootte lammee baho ka, 'doo'doo etoo ginna dakhatti yeyyeedin iubaa'dan Yeesso ikeene.
40009033	Chirri Yeesso et ginna kabahche ka, eti kootte yeyyeedin iubaa'dan yeyyeede, 'doo'd la weyti girmeeste, “Nah injire wihi i'dee ili Issiraayel goyaka ma argin,” yidah.
40009034	I'daasenyi Farissaayo wihi iche tidah, “Miigti karnati ginnayyoote enenyet ginna kabahcha.”
40009035	Yeesso ilkerengeeto ichoow goobab tuumman goya tabe minassichoki weysiite Ya'huud ka 'doo'd wori Waakh abche. Wori Haaggane dakhi Waakh miinsan icheeke, sugeerre ichoow khannaatte tuumman 'doo'd kabahche.
40009036	Chirri us urur arge ka, weyti uur inugleeste, a mehe i'di iiyti ersim ikhabin u, a wa'dwaa'daane, toro la et gargaaro mele.
40009037	'Deerka wihi us abattitiis iyidah, “Gurnaan a buure, i'daasenyi 'doo'di hil haaggicho a koo rucchul.
40009038	Maantaka Kamuri gurnaan leh daaha, 'dee 'doo'di ittaawenye gurnaan soogoocho a sooergo.”
40010001	Yeesso abattitiisti tomon ichoow lammee isiwahe, antohi icho ginnayyo enenyet goya kabahchaan ichoow ti icho sugeerre ichoow khannaatteti fil ittaawe tuumman kasamaachaan siiche.
40010002	Ergaanoti tomon ichoow lammee magahenyeticho talla, ki oraat a Siimonhi Beetero layadeeh ichoow walaaliiski Andereeya layadeeh, Yaakoobohi inam Sebedaayee ichoow walaaliiski Yoohana layadeeh,
40010003	Fiilif, Bar'dolomaayo, Toomas, Mattaayohi kooddi goocho, inam Alfaayo ki Yaakoobo layadeeh, 'Da'daayo,
40010004	Siimonhi magahiis Yaaftiis'doone layadeeh ichoow Yuuda Iskaariyoot, ki yomboka Yeessó 'dub gooche.
40010005	Yeesso reera tomon ichoow lammee ili kharaat ierge, wihi us leefarme la a mehe ya, “Ili 'doo'di yaafohi Ya'huud ieheynan iiranna ommos ilkerengeettoo kaldaye Saamariya laka agelina.
40010006	Nyaama 'doo'di Issiraayele i'di iiyti baabaatee iirda.
40010007	Geedda atin 'dussaan la wora cheeka, wihi atin tadeehiin la, ‘Dakhi goobi Waakh kola a soodowwaate.’
40010008	'Doo'di khakkhannan samaacha, ki tuume omoot kasookahcha, ki bu'da sar kakhabo samaacha, ki ginnayyo dakhtaan la, ginnayyo kabahcha. An miigta i'daanu atin siiche, taba waha yeela 'doo'd la walah akagutanna.
40010009	Wihi chilimenye 'dahabe ommos lahaageete ommos birtoo addane akhaatanna,
40010010	ommos urgo akhaatanna. Ubbaari deere atin sar kakhabtaan on menye, koo addan akhaatanna. Kobohoo addan akhaatanna. Wul laka akhaatanna. A mehe eti hil haaggicho golol a wihi usu mu'dan.
40010011	“Ilkerengeetbaaw atin geesseen ommos goobbaaw atin gesseen ka, etoo lakakhuufo yowda, minkiissa on fiddiya ichoowka intaas kabaha.
40010012	Chirra atin min gessaan, ‘Waakh ba nebey atin kakaala,’ idaha.
40010013	Minki atin gesseene atin martiiste, weysihaas ikataba, minki atin imartiisan la, Waakh nebey ma kakaalo.
40010014	Chirri etoo atin imartiisanne, ommos yeediin idagansan, cha'atin goobaas ommos ilkerengeettaas kabahtaan, ebeeri luhlo atin fuulo sahda, saggi Waakh icho ihukkumo tusa.
40010015	Rume atin icheeka, ibeenki Waakh 'doo'd hukkumo, sinati Waakh 'doo'di ilkerengeetti Soodom yiil ichoow ki ilkerengeetti Goomorah yiil tuse iche deefta sinati Waakh ilkerengeettaas tuso ka.
40010016	“An i'di iiyti yaay goya liifahe iche atin ierga. Maantaka i'di toof u yuubsada, toro la i'di kutukuurrug u i'di 'doo'di eloo rucchul laka ikhabin ateeha.
40010017	'Doo'da yuubsada, jaldaabohi Ya'huude atin igeechaane, minassichoki weysiit ka atin jahaan.
40010018	Jeenteteey u gaafanayyo ichoow karnato atin liigeecha, atin la garti Wori Haaggan icho ichoow yaafohi Ya'huud ieheynan itateehiin.
40010019	I'daasenyi chirri icho atin khabteen, wihi atin tadeehiin ommos saggi atin itadeehiin akawa'dwaa'dina. Chirraas wihi atin tadeehiin a atin lasiicha.
40010020	A mehe atin mee yeyyeeddaan, i'daasenyi Rubeyti Waakkhi Aabbahiinenye goytiin kasooyyeedda.
40010021	“Etoo walaaliissa 'dub goocha, dahanohi nahab gessa 'dee layagiis. Ooyo laka weeliis i'daas yeela. Nyaakhut 'doo'di dele yeedicho 'dii'da, dahanohi 'doo'doo addan gessaane 'dee layagiis.
40010022	Enenyet tuumman a atin 'dii'da jeenteti atin abattiteey itahiin u. I'daasenyi, eti garrahsate ichoowka sinata 'dubiche eleele a lariba.
40010023	Chirri ilkerengeettoo ka sina atin loomhicho, ilkerengeettoo addan ifirda. Rume atin icheeka, geeddi atin hiliin ilkerengeetohi ili Issiraayel tuumman ka imassin, iche Ínam Aadam soonokhta.”
40010024	Yeesso wihi us yidah, “Iyookkoka, abatti etiiski walah abcho ma kaweene, ilbooy la kamuriis ma kaween.
40010025	Abatti etiiski walah abcho ibaha, ilbooy la kamuriissa ibaha. Chirri ooyohi min leh ba, Beelsebuul lakawaho, 'doo'di minkiis la geeddoo meheenye magahenyeti 'da'ddaran kawahaan?
40010026	“'Deerka 'doo'di atin tirrimo akaroorina. Walah oboobsane liisoonyiikhin mala, ommos walah dagsane enenyet liiabin mala.
40010027	Wihi an mug'di ka atin iadeeh, maalim cheeka, wihi nabah ka atin liicheeke atin daagteen minan sarcho ka cheeka.
40010028	'Doo'di sar on yagiise i'daasenyi rubey i'doo iidaahan akaroorina. Waakkhi sar ichoow rubey ba baabiicho, meessi 'dabi armaanjireen kalug'do karoora.
40010029	Chimbir lamma chilimmetoo rucchul ma lagato? I'daasenyi chimbirtoo kaldaye Aabbahaah igaranne tamuut ma jirto.
40010030	At laka, tinti matah kaajirto tuumman Waakh geeddi iche tahe a garta.
40010031	'Deerka roorro akhabina, atin Waakh ortiis ka chimbirohi ittaawe a kakhummantahiinee.
40010032	“Eti tuummane 'doo'd ortiis ka saggi us keey iyahe cheeko, ani laka usu Aabbaheeyki goobi Waakh kijiro ortiis ka saggi us keey iyahe a cheeka.
40010033	I'daasenyi eti tuummane enenyet ortiis ka saggi us keey iyahe 'dii'do, an laka usu Aabbaheeyki goobi Waakh kijiro ortiis ka a 'dii'da.
40010034	“Kol an harra imiyye an nebey keene akoogeynana. An nebey ma keenine, i'daasenyi seleyhi an birlab ka atin fido iimiy.
40010035	A mehe an a imiyye, “ínam ichoow ooyo ba isichiiyoocha, inám ichoow abarche ba isichiiyoocha, inám ichoow seyyohtiche ba isichiiyoocha.
40010036	Toro la eti uuraahe on chiiy kiyateeh.
40010037	“Eti tuummane ooyohiis ichoow abartiis 'diriheey 'doono, abattiteey ma imaline, toro la eti tuummane yeeletiis ommos albehiis 'diriheey 'doono, abattiteey ma imalin.
40010038	Eti tuummane massalaabatiis ikhaatine sina iumhane ani isooraahin, abattiteey ma imalin.
40010039	Eti tuummane jirotiis khuccho jiroti rummaat a waaya. Eti tuummane harrata ka jirotiis ani iwaayo la, jiroti rummaat a 'hela.
40010040	“Eti tuummane atin khaatti, ani ikhaatta. Eti ani ikhaatti la, Waakkhi ani isooerge iche khaatta.
40010041	Eti tuummane eti Waákh íyeyyeedo jeenteeti us eti Waákh íyeyyeedo iyahuu martiiste, Waakh kala'ddi us eti Waákh íyeyyeedo guto, iche etaas addan laka guta. Toro la, eti etoo fissan jeenteti us ifissanyahuu martiiste, Waakh kala'ddi us etaas fissan guto, iche etaas addan laka guta.
40010042	Chi' etoo kooboo biccheete khobee laka 'doo'daar kichokoo siiche jeenteti us abattiteey iyahuu, rume atin icheeka, etaas koloo kalday laka kala'ddiis ma waayo.”
40011001	Inkoo Yeesso abattiisti tomon ichoow lammee wihi iche yeesso icheeke ka, intaas katabe, ilkerengeetohi addan irte enenyet wori Waakh abche, toro la Yeedi Waakh icheeke.
40011002	Yoohanahi Enenyet Baattissiyo jeela kajiraayi, wihi Kiriisto yeelo daage, abattiistoo Yeesso iergate.
40011003	Wihi icho Yeesso sooworsateen, “At a Ki Lasubhe lasugo bal etoo addane sugna?”
40011004	Yeesso la wihi us ilaabe, “Nyaama nokhda Yoohana waha atin daagtaan ichoow waha atin agartaan icheeka.
40011005	'Doo'di indo laa kola indo a bahcha, ki luhlo ikhabin luhlo a bahcha. 'Doo'di bu'dayyo sar kakhabe a lasamaacha, ki dogo laa la dogo a bahcha. 'Doo'di tuume la omoot a lakasookahcha. 'Doo'di wahanyeyyohi Waakh miinsan ka miskiine la Wori Haaggan a liicheeka.
40011006	Eti Waakh imaalo a ki jeenteteey u kakhuufnaanki us ikakhuufo i'diin.”
40011007	Chirra abatti Yoohana nokhatti ka, Yeesso Yoohana woriis urur kaleeyyeede wihi us yidah, “Bal wihi atin hidaad ka iratteene sooagarteen kamalda. Etoo 'dabakhenye i'di hoosi hafar sesseehicho mee iratteene agarteen.
40011008	Bal wihi atin iratteene sooagarteen kamalda. A etoo gaaddi haaggan khabo? Mele! 'Doo'di gaaddi weyti hahhaaggan khabo a 'doo'di minassi karnatoot fiddiyo.
40011009	'Deerka mehe iratteene agarteen? Eti Waákh íyeyyeedo agarteen? Aa, rumanka eti atin agarteen, eti Waákh íyeyyeedo laka a kussanyahe.
40011010	Eti woriis lachiire a kan. “ ‘Yeya, ergattiteey ortaahha erga, iche rubeyohi enenyete tannabissa.’ ”
40011011	Rume atin icheeka, weeli enenyet goyaka, eti Yoohanahi Enenyet Baattissiyo kaween ma jiro. I'daasenyi eti dakhi goobi Waakh ka 'daran laka, us Yoohana a kaweenyahe.
40011012	Uus ibeenneti Yoohanahi Enenyet Baattissiyo jire kasookhabatti ichoowka toolla, dakhi goobi Waakh sina a kawaarte. 'Doo'di sussuuje la usuhi goobi Waakh khabti marma.
40011013	I'di tahe Chiirnaanneti 'doo'di Waákh íyeyyeedo ichoow ti Amurre ba, wori dakhi goobi Waakhe kaayyeedeene ichoowka Yoohana yimiy.
40011014	Chirri atin wihi icho yidaaheen khaatattaan la, Yoohana a Eliiyahi dowwanoha yamiit.
40011015	Eti dogo khabo a daago gi'de!
40011016	“Kamalda bal, 'doo'di wey'da mehe iokkanaacho? Icho a i'di nyaakhuti sokkoyyo goyaka nyaakhutoo addan kariiro,
40011017	“ ‘Nah a gurroonne, atin la gurro ma nah leeokkhin. Nah geeyi maanti enenyet buje ladowo atin isoodowne, atin la ma ooyin,’ isidowo.
40011018	A mehe maanti Yoohana yimiy, us afe hiite toro la farsotoo rucchule sabiib laka ma ubhaabane, 'doo'd la toro mehe yidah ya, ‘Usu alah ginna dakhatta.’
40011019	Ínam Aadam a yimiyye, golossate, farsoti sabiib laka dame icho la mehe essaan ya, ‘'Damaanki toro meleefeenye 'doo'di kooddi goocho ichoow ki uskeel leh aal kabahsati kalla.’ I'daasenyi kharati Waakh runtiche wihi iche yeesso lakaarga.”
40011020	'Doo'di ilkerengeetohi us wihi weeli enenyet yeelin iubaa'dan buurche kayeele uskeelicho ma kasoonokhan. 'Deerka Yeesso icho uskeel kacheekan sookhabte.
40011021	“Atinhi ilkerengeetti Choorasin taalliin sinati atin sugto eenna a buure! Atinhi ilkerengeetti Bessaayda taalliin sinati atin sugto eenna a buure! I'di tahe chirri wihi ittaawenye weeli enenyet yeelin iubaa'dane goytiin ka layeele goorat ilkerengeetti Tiiro ichoow ti Siidon ka layeele, 'doo'daas arraagane uskeelicho kasoonokhte, 'deerka inga'daa'diyyo gessate, bombey kadowte.
40011022	I'daasenyi wihi an atin icheeko, ibeenki Waakh 'doo'd hukkumo, sinati Waakh 'doo'di ilkerengeetti Tiiro yiil ichoow 'doo'di ilkerengeetti Siidon yiil tuse iche deefta sinati Waakh atin tuso ka.
40011023	Atinhi ilkerengeetti Kafarnaa'hum taalliin la kol serey atin liiokkhicho koogtahiin? Mele, meessi 'doo'di tuume kijiro iche ikhubattaan. Chirri wihi ittaawenye weeli enenyet yeelin iubaa'dane an goytiin ka yeele ilkerengeetohi Soodom lakayeele, ilkerengeettaas kootte uliba laka a jirta on.
40011024	I'daasenyi wihi an atin icheeko, ibeenki Waakh 'doo'd hukkumo, sinati Waakh 'doo'di ilkerengeetti Soodom yiil tuse iche deefta sinati Waakh atin tuso ka.”
40011025	Yeesso chirraakka weeste wihi us yidah, “Aabbahaaw, Kamuri serey ichoow harra ba iween, a kikoolicha. I'di tahe at wahanyeyyoha 'doo'di kharayyeenye toro la weyti soome a kadagisse, 'doo'di i'di nyaakhutenye wohoo igaran la tusse.
40011026	Aa! Aabbahaaw wihi kaahamaadicho gon wahaase.”
40011027	Yeesso toro wihi us 'doo'd iyidah, “Aabbaheey walah dakkhan dahantaaya soogesse. Aabbahaaya on menye et Weeliis garti mele. Toro la Weeliis ichoow 'doo'di Weeliis ibabbakkaahin 'doono on menye, et rumanka eti Aabbaheey yahe garti mele.
40011028	Kaaleya ani iamiita, atinhi tuummane geeddi atin huleesi nool si'ddaan on kuranteen. An a atin naschaa.
40011029	Kaaleya, hil ileesoogela, walah ikaabda. I'di tahe ani uureey ka a etoo samacchaarenye, toro isnuglaacho, ani la a atin naschaa.
40011030	I'di tahe hili an atin korcho a 'dabakhe, huleeseey la a 'dabakh.”
40012001	Maantoo Seeri Lanaso ka, Yeesso abattitiis khabaayi, gosase goya raaha. Abattitiis la a ankaaate, ilmohoo 'dargaayye guratte, tuhum.
40012002	Farissaayo uus iche waha agarte ka, wihi iche Yeesso itidah, “Yey! Wihi abattitaah Seeri Lanaso ka yeesso ichoow amurre ma israahaan!”
40012003	Yeesso wihi us ilaabe, “Atin wihi Dawuud yeele maanti usu ichoow 'doo'di us khabe ba raarahteen Yeedi Waakh ka ma soomin a?
40012004	Dawuud uranti minki Waakhe gele, usu ichoow 'doo'di leejire makaateti Waakh liibahche yumheen. Amurreti laraaho ka kuhaaniyyo kaldaye makaatetaas yahame, icho ma kakhabaan.
40012005	Atin injire Amurre ka saggi kuhaaniyyo chi'icho minki Waakhe buure ka Seeri Lanaso hil haaggichaan, seera ibi'dirroochaane, i'daasenyi icho uskeel iyeelin ma soomin a?
40012006	Wihi an atin icheeko, etoo inta kajiro, minki Waakhe buure laka a kussanyahe.
40012007	Chiirnaanneti Yeedi Waakh wahane kachiiran, ‘An soorriyoti at ibihisso menye, atihi 'doo'di addan uur inugleysatti iche 'doona.’ Chirri atin rumanka wihi yeeda essi garatteen, 'doo'di uskeel iyeelin, uskeel ma igoossaan.
40012008	A mehe Ínam Aadam, a Kamuri Seeri Lanaso.”
40012009	Yeesso intaas katabe, minkichoki weysiite Ya'huud gele.
40012010	Etoo dahane hanjaawte la intaas a kijire. Farissaayotoo la intaas goya kijirta, wohoo icho Yeesso kacheektaane yowtaane, 'deerka wihi icho Yeesso worsateen, “Amurre ichoow eti Seeri Lanaso ka lasamaacho a israahaan?”
40012011	Ulla wihi us icho iyidah, “Chirri etiinkoo naffoo iiyyaat khabo, naf la Seeri Lanaso ka ankhar kadihe ma sookhabatti ma soobihisso?
40012012	Weeli enenyet geeddoo meheenye naffi iiyyaat kussanyahe? Maantaka wihi haaggane Seeri Lanaso ka layeelo ichoow amurreteen a israahaan.”
40012013	'Deerka wihi us et iyidah, “Dahantaah fiti.” Et dahan ficche, dahane toro tuum haagsatte, i'di ti addan titah.
40012014	I'daasenyi Farissaayo bahte, tossatte, jiti icho Yeesso kayagiisiin kamasseen.
40012015	Yeesso saggi Farissaayo ogoos iyowatti garta, intaas katabe. Ururoo buure la raahe, Yeesso la 'doo'dichoki khakkhannan tuumman samaache.
40012016	Ulla 'doo'd tootooche, uus icho eti us yahe cheekin.
40012017	Ulla wahaas a yeele 'dee wihi eti Waákh íyeyyeedo Isaaya layadeeh ka lacheeke labuuhicha.
40012018	“Falfateeyti an soobahsade talla. A eti an weyti 'doono, toro la an kahamaado. Anihi Waakhe la Rubeyti Munyee rubeytiis goya a buuhicha, ulla saggi us yaafo jiti fissan ka ihukkumo icheeka.
40012019	Us ma jaakho ommos ma rirriiro, et jitat ka hooyiis daago mele.
40012020	Us koloo kalday laka balakki khollokhte ma jebcho, toro la 'dabi taahi uum bahcho ma jiccho. I'daas ka eti 'dabakhenye 'daran jiti samacchaarenye kawoya, ma 'diicho ichoowka ebba saggi jiti fissan ka liihukkumo iyeela.
40012021	Magahiis ka yaafo tuumman khajjeel a khabaan.”
40012022	Saahka 'doo'doo etoo ginna dakhatti indo laaye af laa Yeesso ikeene. Yeesso la et samaache, 'dee et a yeyyeedo toro il a argo.
40012023	Enenyet tuumman girmeeste wihi us yidah, “Eta sarka a weel Dawuud a?”
40012024	I'daasenyi Farissaayo chirri iche wahaas daagte ka, wihi iche tidah, “Miigti Beelsebuulhi karnati ginnayyoote kaldach on eta enenyet ginna kabahcha.”
40012025	Yeesso wihi icho kamassaan garte, wihi us icho iyidah, “Yaafti tuummane seley goote isdihto a baabaata. Toro la ilkerengeet ommos minki seley gowe isdiho geed us fiddiyo mele.
40012026	Chirri Seytaan on Seytaan bahcho, us seley a goggowe. Dakhiis saggoh orey ikasohta?
40012027	Chirri an miig Beelsebuul ka ginnayyo enenyet kabahcho la, 'doo'diin miig eyya ginnayyo kabahcha? Icho 'deerka atin hukkuma.
40012028	I'daasenyi chirri an Rubeyti Waakh ka ginnayyo bahcho, waha saggi dakhi goobi Waakh goytiin iyimiyye tusaan.”
40012029	“Ommos etoo saggoh minki etoo miige igela, meehiis ihata sammata us koloo etaas miige ihidhidin? 'Deerka minkiis gela hata.
40012030	“Eti tuummane ani ileejirin, a itirrima. Eti igargaarine walah ileesooholin a ileefida.
40012031	Toollaka wihi an atin icheeko, uskeel tuumman ichoow gaf tuumman a geeddi enenyet liikakuto. I'daasenyi eti Rubeyti Munyee igafe, uskeeliis ma liikakuto.
40012032	Eti Ínam Aadam igafe a geeddi uskeeliis liikakuto. I'daasenyi eti Rubeyti Munyee igafe, uskeeliis harrata ka ichoow harrati soosohatti ka ma liikakuto.
40012033	“Geey haaggiche ulla gurnaanki haaggane delaa, ommos geey suujaache 'dee gurnaanki suuje a delo. A mehe geey ba gurnaanki us delo lakaabta.
40012034	Dessi toof! Saggoh wihi haaggan itadeehiin chirri atin uskeel kajirtaan? I'di tahe wihi uuraah goya buuho iche afaah leeyamiit.
40012035	Eti haaggan uuriis laka a haagganyahe gone, haaggaas on dela. Eti suuje la uuriis a suuj gone suujoonkaas on dela.”
40012036	“I'daasenyi wihi an atin icheeko, ibeenki Waakh 'doo'd hukkumo, enenyet yeedi indigir laaye aficho kasoobahe iche cheekta.
40012037	A mehe yeedi afaah ka a lakifura, toro yeedi afaahha uskeel liikaagoocha.”
40012038	Farissaayotoo ichoow tagaammeti amurre wihi iche Yeesso itidah, “Eti ween, atihi wohoo miigti Waakh tuso nah tusso 'doonna.”
40012039	Yeesso wihi us ilaabe, “'Doo'di i'deenye uskeel lehe waakkhassi addan wahti on wohoo miigti Waakh tuso daaha. I'daasenyi wihi goorat Waakh eti Waákh íyeyyeedo Yoona layadeeh ka enenyet tuse on menye, walah addane lasiicho mele.
40012040	A mehe Yoona maan seyyah ibeenkiche khabto uuri bahaggoo buurenye goya kajire. Ínam Aadam laka saggaase maan seyyah hawwaal ikabarya.
40012041	Ibeenki Waakh 'doo'd hukkumo, 'doo'di ili Ninaawi a tolossata 'doo'di i'dee cheekta. I'di tahe icho maanti Yoona Yeedi Waakh icheeke, uskeelicho a kasoonokhteene, toro la etoo Yoona kaween kalla atin leejira.
40012042	Ibeenki Waakh 'doo'd hukkumo la makhaabassi karnatenye ili Cheeba a kahta 'doo'di i'dee uskeel igoossa. A mehe iche goorat harra gin'dohicheeda katimiyye kharati karnati Soolomon layadeeh khabe dagansatte, toolla la etoo Soolomon laka kaween kallaay.
40012043	“Maanti ginna etoo goya kabahte, ginnata a iratta, ili daarenye bicche laa dah kagoossa. Fur yowatta, i'daasenyi fur ma 'hesso.
40012044	'Deerka wihi iche tadeeh, ‘Fureeyki an kasootabe inokhda.’ Maanti iche tamiit, furi marahe, harane lamujjummooche 'hessa.
40012045	Ginnataas 'deerka iratta, ginna teeba addane iche laka kasuuje sookhaatatta etaas goya gelaane, fur yeessaan. Etaas la jirotiis, ti goorat oraat a ka'darsatta. 'Doo'da i'deenye uskeel leh i'da on itateeh.”
40012046	Yeesso urur leeyyeedaayi, abartiis ichoow walaalinyetiis ba usu leeyeedin 'doonaane, khar tolossateen.
40012047	Etoo wihi us Yeesso iyidah, “Abartaah ichoow walaalinyetaah khare toollaane, ati kileeyeedin 'doonaan.”
40012048	Wihi us ilaabe, “Kamalda bal, abarteey ichoow walaalinyeteey a ayyo illeh?”
40012049	Yeesso abattitiis dahan iooge, wihi us yidah “Abarteey ichoow walaalinyeteey kallaayo.
40012050	A mehe eti tuummane wihi Aabbaheeyki serey jiro 'doono yeelo, a walaalaaya, a walaassaaya, a abartaaya.”
40013001	Maalinkaas goya, Yeesso minki us kajire kabahe, irte beyti Gaalilaaya afiche orronte.
40013002	Ururi Yeesso khaariche weyti buuraate, 'deerka koobanhoo kore goya koorronte, enenyet la bey afiche tolossate dagansate.
40013003	Ulla mammaho ka wihi buure abche, wihi us yidah, “Etoo gos khabo, a irte ilmo harra kachibaa.
40013004	Ilmoha us taa'hicho gaasoo jit goya kadiheene, chimbiro la yimaateene, yumheen.
40013005	Gaasoo la ilassi ng'aajjeenye harrati rucchul khabto kadiheen. Wahaas dowwa on soobaheen, a mehe harra rucchulee.
40013006	I'daasenyi chi' orrahe soobahte ka, orrahe geeyohaas soobahe gubte. Hiiyyaye laa yihiin gone angageen.
40013007	Gaasoo laka inti geeyohi rurrucchule kudah khabo kadiheen. Geeyohaas la geeyohi soobahe afcheen.
40013008	Gaasoo la inti harrati haaggan khabto kadiheene, gurnaan deleen. Gaasoo kol kudoo deleene, gaasoo kol tomon lih deleene, gaasoo la kol tomon seyyah deleen.
40013009	Eti dogo khabo a daago gi'de!”
40013010	Abatti Yeesso itimiyye, wihi iche usu worsatte, “At a i'doh chirri at 'doo'd walah abisso mammaho ikaayyeedda?”
40013011	Yeesso la wihi us ilaabe, “Waakh garanti wihi dagsane dakhi goobi Waakh miinsan lagarti a atin siiche. I'daasenyi 'doo'di addan i'daas mee.
40013012	Eti tuummane wihi dahan lagesse mujjum woywoye a liikakhaya ichoowka wihi us khabo buuraataan. I'daasenyi eti wihi dahan lagesse mujjum iwoywoyin, wihi us khabo laka a lakakhaata.
40013013	Jeentetane icho mammah ka walah ikacheeka. “Walah a yeyaane eheet a ma argaan, wihi an eldi a daagaane eheet a ma abtaan.
40013014	Wori eti Waákh íyeyyeedo Isaaya layadeeh cheeke icho ka a labuuhiche. “‘Atin walah a dagansattaane, dagansattaane, i'daasenyi jirtuu ma abattaan. Walah a yeytaane, yeytaane, i'daasenyi jirtuu ma atin gelaan.
40013015	A mehe 'doo'da uurassicho a ga'daale, dogohicho la a 'duu'deene, toro la indohicho laka a 'duu'deen. Chi'iche i'daas ieheynan, indohicho a geeddi icho il argaane, dogo la khabaane, uurassicho la a geeddi icho walah abtaane, a geeddi icho ani isoourgiyaane anna samaacho.’
40013016	I'daasenyi Waakh indohiin a imaale a mehe il a argaane, dogohiin la walah a daagaan.
40013017	Rume atin icheeka, 'doo'di ittaawenye Waákh íyeyyeedo ichoow 'doo'di ittaawenye Waakhe fiffissan, wihi toolla atin agartaan argin a imooneene, i'daasenyi ma argin. Wihi atin toolla daagtaan daagin a imooneene, i'daasenyi ma daagin.”
40013018	“Mammahti eti ilmo harra kachibo wihi iche miinsantahe dagansada gi'de.
40013019	Chi' etoo wori dakhi Waakh miinsan daago toro la wihiis iaban, Seytaanki uskeel leh a yamiite, woraas icho daageen uurassicho kabahcha. Waha a ilmohi jit lakachibo.
40013020	'Doo'd gaasoo a i'di ilassi ng'aajjeenye harrati rucchul khabo. Ilmohi harrata kadihe a i'di eti uus Yeedi Waakh daago hamaadi buure ka khaatti.
40013021	I'daasenyi hiiyyay us khabo mele, mujjum ma tolossati. Maanti jeenteti Yeedi Waakh u sinatoo isoobahte ommos sina loomhiche dowwa on soodiha.
40013022	'Doo'd gaasoo a i'di inti geeyohi rurrucchule kudah khabto. Ilmohi harrata kadiho a i'di eti Yeedi Waakh daago, raaho, i'daasenyi wa'dwaa'di harrata ichoow 'damaanki kamurroon ba afchaane, gurnaan icho delaan mele.
40013023	'Doo'd gaasoo a i'di inti harrati haaggan khabto. Ilmohi harrata kadiho a i'di eti Yeedi Waakh daago toro abti. Ulla gurnaan kol kudoo ommos kol tomon lih ommos kol tomon seyyah geeddi il lakachibe 'dirihiissa dela.”
40013024	Yeesso mammahtoo addan 'doo'd ibahche, wihi us iyidah, “Dakhi goobi Waakh a i'di etoo gos khabo irte gosiis 'dargaayyeti haaggan kachibe.
40013025	I'daasenyi ibeenkoo ka geeddi enenyet tuumman ur'do, chiiytaankiiskoo yimiyye ilmohi haraameet, gosaas 'dargaayye goya kachibe, katabe.
40013026	Chirri 'dargaayye soobahte gurnaan bissaate ka, haraame laka soobahte.
40013027	“Ilbooyyeti eti gos leh timiyye, wihi iche tidah, ‘Kamur, at goorat ilmohi hahhaaggan gosaah goya ma kachibina? Haraanta gos goya kasoobahte la a tohe?’
40013028	“Eti gos leh la wihi us ilaabe, ‘Chiiytaankoo i'daas yeele.’ “Ilbooyye la wihi iche worsatte, ‘A iranna haraantaas gos goya kasoobahte soobbukkhinna?’
40013029	“Ulla wihi us ilaabe, ‘Mele, chirri atin haraam soobukkhissaan a geeddi atin 'dargaayye laka leesoobukkhissaan.
40013030	Lammacho ba 'diicha a isleebaheene ichoowka ibeenki gurnaan lagoocho. Anna ibeenkaas ka 'doo'di gurnaan goocho wihi icho yeelaan a icheeka. Koloo haraam soobbukkhicha, koobbino ka iskaahhida, 'dee a lagubo. 'Dargaayye la soogoocha koondiheey kichiba.’ ”
40013031	Yeesso toro icho mammahtoo addan icheeke, “Dakhi goobi Waakh a i'di ilinti weyti rucchule, etoo khaate gosiis goyaka il gesse.
40013032	Ilinta a ilinti ilmo tuumman goyaka weyti rucchul. Eheetteey laka maanti iche soobahte, gos goyaka geeyi geeyo tuumman kabuurenye tateehe, 'dee chimbirohi saraat yamiitiine liikhimohiis kafiddiyaan.”
40013033	Yeesso toro mammahtoo addan ibahche, “Dakhi goobi Waakh a i'di booddati makaate fuurisso makhaabassoo wohoor khaatte, ingangaanoti buure kakhayte ichoowka ingangaano tuumman fuurte.”
40013034	Yeesso urur waha tuumman mammaho ikacheeke. Enenyet mammah on menye, wohoo addan walah ma kaabin.
40013035	'Deerka wihi goorat eti Waákh íyeyyeedo ka lacheeke labuuhiche. “Chirri an icho leeyeyyeedo, a imammahda, wahanyeyyohi uus an harra soouume dagsaneet icheeka.”
40013036	Yeesso 'deerka urur katabe min gele, abattitiis la itimiyye wihi iche itidah, “Wihi mammahti haraameet miinsantahe nah isoocheek.”
40013037	Yeesso wihi us ilaabe, “Eti ilmohi haaggane 'dargaayye gos kachibe a Ínam Aadam.
40013038	Gos la harra itoolla, ilinti haaggan la 'doo'di dakhi Waakhe itolossa, haraame la a nyaakhuti ki uskeel leh.
40013039	Chiiytanki haraam gos kachibe la a Seytaan. Gurnaanki lagoocho la ibeenki yomboote tusa, 'doo'di gurnaan goocho la a herti Waakh.
40013040	“Saggaas haraam liibukkhicho 'dab ka liigubo, ibeenki yomboot laka i'daas on yateeh.
40013041	Ínam Aadam hertiis a sooerga, iche la 'doo'di tuummane enenyet uskeel kalug'do ichoow ki hugun'darri kaassohti tuumman dakhiis goya kabahchaan.
40013042	Herta Waakh la 'dab goya kalugu'dda. Intaas ka la ooyaane ilko iskarobaan.
40013043	'Deerka 'doo'di fiffissan la goob Aabbahicho goyaka i'di banayhi orraheet u a ababa. Eti dogo khabo, a daago gi'de.”
40013044	“Dakhi goobi Waakh a i'di wohoo weyti gato miigenye gos goya lakadagche. Etoo chu'us soosuune ka, toro dagche. Eta hamaad ka irte wihi us khabo tuumman ororiche gosaas gatte.
40013045	“Toro dakhi goobi Waakh a i'di daakki weyti gato miigenye eti bacchaarti yowti.
40013046	Chirri us daakkoo weyti gato miige 'hele ka irti wihi us khabo tuumman ororicho daakkaas soogatti.
40013047	“Toro dakhi goobi Waakh a i'di oroohti bahag lakakhabti bey liiseye, bahaggi fil ittaawe sookhabatti.
40013048	Chirri oroohtaas buuhsante ka 'doo'di bahag khabti bey afiche isoobahcho. 'Deerka orronti, bahaggi hahhaaggan enjelle kachibo, i'daasenyi ki sussuuje rogo.
40013049	Ibeenki yomboote Waakh enenyet tuumman hukkumo laka i'daas on tateeh. Herti Waakh a tamiite 'doo'di uskeel yeele ichoow ki fiffissan ba seley saahta.
40013050	Ki uskeel yeele 'dab goya kachibta, intaas ka la weyti ooyaane ilko iskarobaan.”
40013051	Yeesso la wihi us abattitiis worsate, “Atin waha tuumman a abatteen on a?” Icho la wihi icho ilaabeen, “Aa.”
40013052	Wihi us iyidah, “Maantaka eti tuummane tagaanki amurreenye wihi dakhi goobi Waakh miinsan laabche a i'di eti minki us walah gessati ka wihi husub ichoow wihi raagan soobahcho.”
40013053	Yeesso inkoo us mammahtaas massiche ka intaas katabe.
40013054	Chirra us ilkerengeetti goobicheenye Naasaret yimiy ka, minki weysiite Ya'huud ka enenyet Yeedi Waakh abin sookhabte, icho la girmeesteene, “Us eta kharata ichoow miigta us waha weeli enenyet yeelin iubaa'dan kayeelo intoh ka'hele?” worsateen.
40013055	“Us eta aabbahiis eti tagaanki kho'doommee menya? Magah abartiis Maariya menya? Yaakoobo ichoow Yuussuf ichoow Siimon ichoow Yuuda la walaalinyetiis menya?
40013056	Albehi leedesse tuumman goyteen ma kijiro? Eta 'deerka waha tuumman intoh ka'hele?”
40013057	Icho la usu 'dii'deen. I'daasenyi Yeesso wihi us icho iyidah, “Eti Waákh íyeyyeedo, 'doo'di goobicho ichoow 'doo'di yaaftiise kalday on iinkaanyitin.”
40013058	Ulla jeenteti icho usu ikakhuufin u, intaas ka wihi weeli enenyet yeelin iubaa'dan wohoo rucchul on yeele.
40014001	Saahka 'Heroodhi boroofenhi Gaalilaaya iween wihi Yeesso yeelo daage.
40014002	Ulla wihi us 'doo'diiski hil haaggicho iyidah, “Waha a Yoohanahi Enenyet Baattissiyo. Omoote kasookahe, jeentetaase miigti us wihi weeli enenyet yeelin iubaa'dan kahaaggicho ikhaba.”
40014003	'Heroode goorat Yoohana sookhabte, jeela ka hide. Waha la a jeente 'Heroodiyati makhaabál walaaliiski Fiilif layadeeh.
40014004	A mehe Yoohana mehe 'Herood idowe ya, “Amurre ichoow khaatannaanki at iche khaatatti ma israahaan.”
40014005	'Herood Yoohana ogoos a 'doone, i'daasenyi 'doo'd karoore, jeenteti 'doo'd Yoohana eti Waákh íyeyyeedo iekkaachuu.
40014006	Maanti seeri goorat 'Herood desse soomare ka, inám 'Heroodiya 'doo'd tuumman ortiis ka 'durte, 'Herood weyti hamaadisse.
40014007	'Herood 'deerka daato ka inám 'Heroodiya walahbaaw iche daahte siin iayyiche.
40014008	Abarche la wihi iche tadeeh icheekte, “Yoohanahi Enenyet Baattissiyo matakkiis karam sookoriche inta ka isii,” itidah.
40014009	Karnat uur suujowe, i'daasenyi jeenteti wihi us idaatte ichoow jeenteti martitiis u, amur bahche 'dee wihi iche daahte a lasiicho.
40014010	'Deerka etoo iskareet ergate jeela ka Yoohana matah lasoogooche.
40014011	Matakkiis karam lasookorche inám lasiiche, iche la abarche igeesse.
40014012	Abatti Yoohana timiyye, sartiis khaatte hawwaasse. 'Deerka iratte Yeesso wihi yitah icheekte.
40014013	Inkoo Yeesso wihi yitah daage ka, koobanhoo gele, intaas katabe, intoo khaawwan irte. Chirri urur waha daage ka, ilkerengeeto kasoobahe, luhlo ka Yeesso raahe.
40014014	Chirri beyti Gaalilaaya afiche ka Yeesso kooban kasooyage ka, urura buure arge, weyti uur inugleeste, toro 'doo'dichoki khakkhannan laka samaache.
40014015	Chirri il gelebnowe ka, abattitiis itimiyye, “Il kola a ibeennowe, inta la a yibe, ururre laabe 'dee goobab a iratti gololoo a soogatteen,” itidah.
40014016	Yeesso la wihi us ilaabe, “Walah icho kanokhtaan mele. Atin rubeytiin wohoo icho yamhiin siicha!”
40014017	Wihi icho ilaabeen, “Wihi nah inta ka khabno a makaate chan ichoow bahag lamma kalday on.”
40014018	Yeesso la wihi us iyidah, “Sookhaata ikeena.”
40014019	Ulla urur amur ibahche hoos koorromiche. Makaateyyohi chane ichoow bahaggi lammee khaate, serey yeye, Waakh kala'd ilaabe, makaateyyo jejjebche. 'Deerka abatti idiibe, abatti la enenyet siisse.
40014020	Enenyet tuumman golossate, darge. Abatti la enjel tomon ichoow lamma gololi laajjebche lasoowaache buuhaan soosuunte.
40014021	Mejeli golossate tiriis, deyyeho ichoow nyaakhut la liiekkaan, a geeddi alif chan.
40014022	Yeesso chirraas on abattitiis kooban gesse, 'dee ortiis bey aficheki 'diri a iratti geeddi us urur kahcho.
40014023	Inkoo us urur kahche ka, burroo sartiis ikore Waakh wahte. Intaas keley kajiraayi, il ibeennowe.
40014024	I'daasenyi kooban bey goyaka geeddoo a sohteen, ire la kooban kolba ankoo igu'dubta. A mehe hafare icho jeychaa.
40014025	Geedda baryo kasoodowwaatte ka, Yeesso bey sarche kasohte abattitiis iirte.
40014026	Chirri abatti usuhi bey sartiis kasohti agarte ka, weyti nahte, “Wooy, waha a meleyka!” tidahye, jeenteti roorruu la, riirte.
40014027	I'daasenyi Yeesso chirraas on, “Anahina, a ani roorro akhabina!” iyidah.
40014028	Beetero la wihi us ilaabe, “Kamur, chirri rumanka ati tahe, amur ibihiche bicche sarcho a kasoosohdi, a kiimaate.”
40014029	Yeesso la, “Kaale,” iyidah. Beetero 'deerka kooban goya kasooyage, bicche sarcho kasohte, Yeesso iirte.
40014030	I'daasenyi chirri us hafari iir kahcho arge ka roorro gesse, bicche goya kadihe riire, “Kamur irib,” iyidah.
40014031	Yeesso chirraas on dahan sooge khabte, wihi us iyidah, “Ati i'daaru marah on ikakhuufta! A i'doh ikamalassa?”
40014032	Chirri icho kooban kidiheen ka, hafar tolossate.
40014033	Abattiti kooban goya kijirte la jilbo il kagu'dubte, Yeesso wahatte, “Rumanka ati Weeli Waakhe,” tidah.
40014034	Chirri icho beyti Gaalilaaya afichekuus imaaheen ka, intoo Gennaasaret layadeeh yimaateen.
40014035	Chirri 'doo'di ilaas Yeesso kase ka, farniin ilaas tuumman iergeene, 'doo'd 'doo'dichoki khakkhannan tuumman sookhaate, Yeesso ikeene.
40014036	Hawwaasteene, 'dee 'doo'di khakkhannan laddi kabuu'diis kalday laka a 'daaro. Eti tuummane 'daare la samaate.
40015001	Saahka Farissaayotoo ichoow tagaammetoo amurre ilkerengeetti weene Yeerusaleem katimiyye, Yeesso itimiyye wihi iche worsatte,
40015002	“Abattitaah a i'doh hugumme aacchinyeteen iraahine, geeddi icho igolossan dahano idikhan?” worsatte.
40015003	Yeesso wihi us ilaabe, “Atin la a i'doh jeenteti hugunkiin u, amurreti Waakh ijebissaan?
40015004	A mehe Waakh mehe yidah ya, ‘Aabbahaah ichoow abartaah inkaanyit,’ ichoow ‘Eti tuummane aabbahiis ommos abartiis falo, a layigaase!’
40015005	I'daasenyi mehe elattaan ya, etoo a geeddi us aabbahiis ommos abartiis, ‘Gargaari atin ikasugtaan a siinti an Waakh ibahche,’ iyadeeh one,
40015006	us gargaaraas ka aabbahiis iinkaanyitin. I'daas ka jeenteti hugunkiin u, antohi Yeedi Waakh a 'dii'ddaan.
40015007	Iskaayyeessooy! Isaaya maanti us wori Waakhe atin miinsan kaayyeede a eysiiche.
40015008	“ ‘'Doo'da af on ka ikoolicha i'daasenyi uuricho goyaka foga ileejiraan.
40015009	Immarah on iwahtaan. Hugummeti enenyet soouume i'di amurreti Waakh u enenyet abchaan.’ ”
40015010	Yeesso urur isiwahe, wihi us iyidah, “Dagansada, waha la abda.
40015011	Walah enenyet af tabo enenyet bi'dirroocho mele. I'daasenyi yeedi enenyet af leeyamiit iche enenyet bi'dirroocha.”
40015012	Abatti 'deerka itimiyye, wihi iche worsatte, “At saggi Farissaayo uus iche waha daagte ikaahollowte a garatta on a?”
40015013	Yeesso wihi us ilaabe, “Icho a i'di geeyi Aabbaheeyki serey jiro rubeytiis il ikatoollinne, Aabbaheey bukkhicho.
40015014	Woricho 'diicha! Icho a i'di 'doo'di indo laaye, toro enenyeti indo laa angaamicho. Etoo indo laa chu'us koo indo laa angaamicho, lammache ankhar a iskaleedihta.”
40015015	Beetero la wihi us iyidah, “Mammahti kootte oraat wihiche nah isoocheek.”
40015016	Yeesso wihi us icho worsate, “Atin laka uliba walah atin gelo mele?
40015017	Ma abattaan a walahbaaw enenyet af tabo holoolo on gelaane, sar kabahaan.
40015018	I'daasenyi wahanyeyyohi enenyet af kasoobaho uure kasoobahaane, waha la enenyet a bi'dirroochaan.
40015019	A mehe enenyet uuriis goya iche mali suuje kayamiit i'di maanta ogoossi dubunuunu lagelo, mejeli makhaabassi tiis ieheynan leeur'do ichoow soho'ddarri ichoow hatto ichoow garti beenaat ichoow ham.
40015020	Wahanyeyyohane enenyet bi'dirroocha, i'daasenyi dahanohi liidikhanne lakagolossati enenyet ma bi'dirroochaan.”
40015021	Yeesso ili Gaalilaaya kakahe, ili ilkerengeetohi Tiiro ichoow Siidon isoodow irte.
40015022	Makhaabassoo Ya'huud ieheynane ilaas taal, timiyye riirte, “Kamur, Inam Dawuud, uur isoonugleyso! Inanteey ginnati dakhatti ka weyti sina taham,” itidah.
40015023	Yeesso la wohoo rucchul laka ma iidaahan. Abattitiis la itimiyye, hawwaassatte, “'Dubeenna kasoorirriirta laab,” itidah.
40015024	Wihi us makhaabál ilaabe, “Ani Waakh a isooerge 'dee 'doo'di Issiraayele i'di iiyti baabaatee kalday yowda.”
40015025	Makhaabale la timiyye ortiis ka jilbo il kagu'dubte, hawwaassatte, “Kamuraaw, igargaar!” tidah.
40015026	Yeesso wihi us ilaabe, “Gololi nyaakhute lakhaato kararre liikhubo ma haaggan.”
40015027	Iche la iitatte, “Aa, Kamuraaw! I'daasenyi kararre laka gololi eti kararre leh kasoodiddihe, a suunatta on.”
40015028	Yeesso 'deerka wihi us ilaabe, “Makhaabassa, at weyti ani ikakhuufta, nyaam, wihi at daahte a kiyeelaa.” Chirraas on inantiche samaatte.
40015029	Yeesso intaas katabe, Beyti Buurenye Gaalilaaya afiche tabe, irte burroo kore, orronte.
40015030	Ururoo buure iyimiyye, 'doo'di luhlo laa ichoow ki indo laa ichoow ki ma'dayyee ichoow ki af laa ichoow 'doo'di addane khakkhannan sookhaate Yeesso ortiis keene, ulla icho tuumman samaache.
40015031	'Doo'd chu'us 'doo'di af laaye yeyyeedo ichoow ki elyeenye sohti ichoow ki ma'dayyeenye samaate ichoow ki indo laaye il argo arge ka weyti girmeeste Waakkhi Issiraayel saa'deen.
40015032	Yeesso abattitiis wahe, wihi us iyidah, “An 'doo'da weyti uur isoonugleesda. Maan seyyah dakkhan ani on ileejire, wihi icho yamhiin la ma khabaan. Anihi ankaa khabaani laabo ma 'doono. A mehe a geeddi icho jit ka sussuuhaan.”
40015033	Abattitiis wihi iche ilaabte, “Yiba ka, gololi geeddaasenye urura yaakho intoh ka'hella?”
40015034	Yeesso la, “Makaate geeddoh khabtaan?” worsate. Iche la wihi iche ilaabte, “Makaate teeba ichoow bahaggoor rurrucchul laka a khabna.”
40015035	Ulla urur amur ibahche orrommiche.
40015036	'Deerka makaateyyohi teebee ichoow bahag khaate, Waakh kala'd ilaabe, jejjebche, abattitiis ididdiibe, abatti la ba'h gisse.
40015037	Icho tuumman golossateene ichoowka dargeen. 'Da'ddaboka abatti enjel teeba gololi jejjebane lasoowaache buuho soosuunte.
40015038	Mejeli golossate deyyeho ichoow nyaakhut la liikekkaan, a elif affar.
40015039	Yeesso inkoo us urur kahche ka, kooban gele, ili Magadaan irte.
40016001	Farissaayotoo ichoow Sadukaayotoo Yeesso itimiy usu angey gelin 'doontaa. 'Deerka wohoo goobi Waakh kayimiyye miigti Waakh tuso daahte.
40016002	Yeesso wihi us ilaabe, “Chirra il gelebnowo, sereye la gu'duu'dantahe, ‘Saahta hir ma 'deyo,’ tadeehiin.
40016003	Chirdeer la, chirri sereye gu'duu'dantahe toro il sooankubsame, ‘Hiri hafari buure khabo a soo'deya,’ tadeehiin! Atin serey a yeytaane, wihi 'deeka sooyateeh kaabattaan. I'daasenyi saggi wey'da il ijiro a yeytaane toro la walah atin kaabattaan mele.
40016004	'Doo'di i'deenye uskeel lehe waakkhassi addan wahti on wohoo miigti Waakh tuso yowta. I'daasenyi wihi goorat Waakh Yoona ka enenyet tuse on menye, walah addane lasiicho mele.” Yeesso 'deerka icho katabe irte.
40016005	Inkoo abatti beyti Gaalilaaya aficheki 'diri imaahte ka, saggi iche makaate idabte kasse.
40016006	Yeesso la wihi us iyidah, “Yeedad Farissaayo ichoow yeedad Sadukaayo ki i'di booddati makaate fuurissee yuubsada.”
40016007	Icho la iskaleehawwoocheene wihi icho yidaaheen, “Jeenteti inno makaate isookhaatanne i'daas iessa.”
40016008	Yeesso la wihi iche kahawwoosso a garta, wihi us worsate, “Enenna i'daaru marah on ikakhuuftaanee, a i'doh goytiin ka makaatewaayyo ikayeyyeeddaan?
40016009	Atin uliba walah ma abanna? Atin makaate chanti an mejeli alif chane kagoolliche ma kasoo'hessaan a? Atin la enjel geeddoh bubbuuhto soolaabteen?
40016010	Makaate teebati an mejeli elif affare kagoolliche la? Enjel geeddoh buuhto soolaabteen?
40016011	A i'doh saggi an wori golol atin ikaleeyyeedin iabanna? I'daasenyi isyaakhicha yeedad Farissaayo ichoow yeedad Sadukaayo ki i'di booddati makaate fuurissee yuubsada.”
40016012	'Deerka abatti saggi us wori booddataas ikaayyeedine i'daasenyi us wihi Farissaayo ichoow Sadukaayo 'doo'd abchaan yuubsada iessi abatte.
40016013	Chirri Yeesso ili ilkerengeetti Kaaysareya Fiiliffi yimiy ka, wihi us abattitiis worsate, “'Doo'd Ínam Aadam a ayyo essa?”
40016014	Wihi icho ilaabeen, “Gaasoo ati a Yoohanahi Enenyet Baattissiyo iche essa, gaasoo a Eliiya essa, gaasoo laka a Yeeremiya ommos 'doo'di goorat Waákh íyeyyeedo a kichekoo iche essa.”
40016015	“I'daasenyi atin la? An a ayyo tadeehiin?” worsate.
40016016	Siimonhi Beetero layadeeh wihi us ilaabe, “At a Ki Lasubhe, a Weeli Waakkhi jirtuu tuumman jiro.”
40016017	Yeesso wihi us ilaabe, “Siimon inam Yoohana, ati Waakh a kimaale. I'di tahe runtaas at cheekte ti weeli enenyet katimiy menye, i'daasenyi Aabbaheeyki serey jiro iche kisoobabbakkaahiche.
40016018	Wihi an kiadeeh la at a Beetero, i'di minki daddaab sartiis lakadisuu, daddaabta sarcheeda urureey tuumman kadisa. Miigti omooteet la ma kahataatto.
40016019	Fureyyohi dakhi goobi Waakh a kisiicha. Walahbaaw at harra ka hiddo, Waakh laka goobiis ka a hide. Wihi at harrata ka furto la, Waakh laka goobi Waakh ka a fure.”
40016020	Yeesso 'deerka abattitiis tootooche, uus iche saggi us Ki Lasubhe iyahe etoo kalday laka icheekine.
40016021	Uu' maalinkaas, Yeesso abattitiis saggi Waakh igooche us ilkerengeetti weene Yeerusaleeme iirti, ewweenki Ya'huud ichoow kuhaaniyyohi wewween ichoow tagaammeti amurre dahanohicho ka sinati buure liituso, liiyagiise, ibeenki seyyahnaatteet ka omoot liikasookahcho ibabbakkaahiche.
40016022	Beetero la Yeesso 'dol geeche leejaakhe, “Waakh meesseen bujiiy! Kamur waha koloo kalday laka ma kiyateehiin,” iyidah.
40016023	Yeesso la urgiye wihi us Beetero iyidah, “Seytaankaane fooleey buj! At a daakki itarraantarricho, at wahanyeyyohi Waakh menye, i'daasenyi wahanyeyyohi weeli enenyete kamalatta.”
40016024	Yeesso 'deerka wihi us abattitiis iyidah, “Chi' etoo isooraahin 'doono, awtiis a 'dii'do toro la massalaabatiis barbar a sookorsati a isooraaho.
40016025	Eti tuummane jirotiis ribin 'doono, jiroti rummaat a waaya. I'daasenyi eti tuummane jirotiis ani iwaayo, jirotiisti rummaat a 'hela.
40016026	Etoo maanta, a chirri us wohoo 'hele, chirri us wihi harrata tuumman 'hele, jiroti awtiissa Waakh siiche la waaye? Ommos weeli enenyet maanta mehe diibin yabuu'de jirotiis kadooricha?
40016027	I'di tahe Ínam Aadam dowwanoha ka herti Waakh khabaayi anto Aabbahiissa leeyamiite, 'dee ebba wihi us yeele ka sina ommos kala'd laguta.
40016028	Rume atin icheeka, gaasiinkoo maanta inta kijiro, omoot ma argo geeddi icho Ínam Aadamhi dakhiis khabaayi yamiit iargin.”
40017001	Inkoo ibeen lihe kutte ka, Yeesso Beetero ichoow Yaakoobo ichoow Yoohanahi walaal Yaakoobee khaatte, woye, haloo deer koreen ichohaas on.
40017002	'Dey'doossaayi, Yeesso luurgiyiche, fooliis urgiye i'di orraheet u ababe, gaaddiis la i'di banay u dakhnaatte.
40017003	Chirraas on Muusa ichoow Eliiya orcho ka soobaheene Yeesso leeyyeedeen.
40017004	Beetero wihi us Yeesso iyidah, “Kamur, a haaggantahe gon chi' nah inta kijirro! Chirri at 'doonto, gaayim seyyah inta ka a disa, too a taahha, too la a too Muusa, too la a too Eliiya.”
40017005	Yeyyeedaayi, mirisoo dakhane torrogoot icho ankube, hooyoo la miris goyaka sooyeede, “Waha a Weeleeyki an weyti 'doono, an weyti kahamaado. Usu nabah isuda!” yidah.
40017006	Abatti uus iche hooy daagte ka, weyti nahte il gu'dubte fool il kakhabatte.
40017007	I'daasenyi Yeesso yimiyye, icho 'daare, “Sookaha, roorro akhabina,” iyidah.
40017008	Chi'iche serey yeyto, Yeesso on menye et addane iche agarto mele.
40017009	Chirra icho hal kasookhubtaan ka, Yeesso icho amur ibahche wihi us iyidah, “Etoo kalday laka waha atin agarteen iicheekina, ichoowka Ínam Aadam omoot a lakasookahcho.”
40017010	Abatti wihi iche usu worsatte, “A i'dohe 'deerka tagaammeti amurre geeddi 'Doorribe iimaatan Eliiya soonokhta ielatta?”
40017011	Yeesso wihi us ilaabe, “Rumanka, Eliiya koloo yamiite, walah tuumman i'di icho eheneet toro kayeela.
40017012	I'daasenyi, wihi an atin icheeko, Eliiya orey on yimiyye, 'doo'd la eti us yahe ma kasine, i'daasenyi suujoonki noole icho 'doonaan usu tuseen. Ínam Aadam laka, saggaas on dahanohicho ka dowwanoha ka sina ikawaarta.”
40017013	Abatti 'deerka saggi us wor Yoohanahi Enenyet Baattissiyo ikaayyeedo, kasse.
40017014	Chi'icho urur iyamiitiin, etoo Yeesso iyimiyye ortiis ka jilbo il kagu'dde.
40017015	“Kamur, inankeey uur isoonugleyso, a sirgowe, sina weyti kawaarta, a mehe kol dakhan 'dab ommos bicche goya kadiha.
40017016	Abattitaah la a ikeene, i'daasenyi iche inam a samaawwaayte,” iyidah.
40017017	Yeesso wihi us ilaabe, “'Doo'di wey'dane uskeel lehe Waakh ikakhuufin! Geeddoh atin leefiddiyo? Geeddoh atin igarrahsadi? Ínam inta ka ikeena!”
40017018	Yeesso ginna leejaakhe, ginna la inam kabahte, inam la chirraas on samaate.
40017019	Abatti 'deerka dagsi ka Yeesso itimiyye, “Nah a i'doh ginna bihit iagaafanne?” worsatte.
40017020	Wihi us ilaabe, “A jeenteeti atin Waakh weyti ikakhuufin. Rume atin icheeka, chi' kakhuufnaanki atin Waakh kakhuuftaan buur ka geeddi ilinti geeyi dahar yahe a geeddi atin hala, ‘Inta kaguure intuus iro,’ itadeehiine, ulla irti. Walah atin iubaa'dan la mala.”
40017022	Chi' abatti tuumman boroofenhi Gaalilaaya ka isitimiy ka, wihi us iyidah, “Ínam Aadam dowwanoha ka 'dube lagoocha, dahanohi enenyet lagessa,
40017023	yagiisiine, ibeenki seyyahnaatteet ka omoot lakasookahcha.” Abatti tuumman la fool ribowe.
40017024	Inkoo Yeesso ichoow abattitiis ba ilkerengeetti Kafarnaa'hum eleeleen ka, 'doo'di kooddihi minki Waakhe buure goocho, Beetero iyimiyye, “Eti atin iween kooddihi minki Waakhe buure a guta?” worsateen.
40017025	Beetero la wihi us ilaabe, “Aa a guta.” Beetero la min gele, Yeesso wahaas worsataa. Yeesso geeddi Beetero isooyeedin yeede, “Siimon at mehe tadeeh? Karnatohi harrata ayyo kooddi kaguttaan, 'doo'dichooda bal 'doo'di ilaas kicho ieheynane ilaas fiddiyo?” worsate.
40017026	Beetero wihi us ilaabe, “'Doo'di ki ilaas ieheynane kaguttaan.” Yeesso iiyeyye, “'Deerka 'doo'dicho kooddi ma guto gon.
40017027	I'daasenyi uus inno kakhuufnaanki icho Waakh kakhuufaan tirine, nyaam beyti Gaalilaaya iro, oroohti bahag lakakhabti bey goya isey. Bahaggi oraate at sookhabatte, cha'at af bakkaahisse chilim a agarta, chilinkaas khaate 'doo'di kooddi goocho igeeche, kooddiheey ichoow kaah ba kagut.”
40018001	Chirraakka abatti Yeesso itimiyye, “Dakhi goobi Waakh ka ayyo 'doo'di addan tuumman iween?” worsatte.
40018002	Weeloo rucchul wahe, goycho toolliche.
40018003	Wihi us yidah, “Rume atin icheeka, sammata atin iurgiyine, i'di nyaakhuti rurrucchul iitaahan, koloo kalday laka dakhi goobi Waakh ma gessaan.
40018004	Maantaka eti tuummane i'di weeluu isnuglaache, dakhi goobi Waakh ka weyti weenyahe.
40018005	“Eti tuummane weeloo i'dee jeenteti us abattiteey iyahuu martiiste, ani imartiiste.
40018006	“I'daasenyi chi' etoo 'doo'daar irummeesti kichokoo tarraantarricho wihi ideefo a usuhi daddaabti buurenye gurnaan lakatumo lukhum lakahido, beyti buurenye hoge ka bicche khaataan.
40018007	Jeenteti wahanyeyyohi enenyet uskeel kalug'duu, 'doo'di harrata sinati sugto eenna a buure! Wahanyeyyoha a yamiitiine, i'daasenyi eti icho leeyamiitiin sinati sugto eenna a buure!
40018008	Chi' dahantaah ommos luhtaah uskeel kaalugu'ddo gooche rog. Atihi dahan laaye ommos luh laaye jiroti jirtuu imassan 'hesso deefta, atihi dahano lammacho ommos luhlo lammacho khabto 'dabi armaanjireen lakalug'do ka.
40018009	Chi' issaah uskeel kaalugu'ddo la, bihiche rog. Atihi issoo laaye jiroti jirtuu imassan 'hesso deefta, atihi indo lammacho khabto, meessi 'dabi armaanjireen lakaalug'do ka.
40018010	Taba nyaakhuti rurrucchul a'darraawina. I'di tahe wihi an atin iadeeh, herti Waakhe goobi Waakh ka icho yuubisso kol dakkhan goobi Waakh ka fool Aabbaheey a agarta.
40018012	“Bal waha kamalda. Ersinki iiyti kudoowe khabo, naffoo kabaabe, mehe yeela? Ersinkaas iiyti tomon saagaal ichoow saagaale hal yaakhtaayi a kataba, irta naffi kaldache baabe yowta menya?
40018013	Chirri us 'hele la, naffaas kalday weyti kahamaada iiyti kootte tomon saagaal ichoow saagaalenye ibaabin ka laka.
40018014	Aabbaheeyki serey jiro laka saggaas u, nyaakhuta rurrucchul ichehi koo kalday laka baabo ma 'doono.
40018015	“Chirri etaahkoo koo Kiriistee uskeeloo kiyeele, iiro saggi us uskeel kiyeele icheeke, lammatiin on la a eheetti. Chirri us kidaage, etaas a sooholisse.
40018016	I'daasenyi chirri us kidaagiwwaaye, etoo ommos et lammatoo addane Kiriisto rummeysatte khaato, leeyyeeda, 'dee et lammataas ommos et seyyahtaas gar a laabto.
40018017	Chirri us 'doo'daas sookute, urur Kiriisto icheek. Chirri us urur Kiriisto laka sookute, i'di eti Waakh igaran ommos i'di eti suujenye kooddi goocho iekkaacha.
40018018	“Rume atin icheeka, walahbaaw at harra ka hiddo, Waakh laka goobiis ka a hide. Wihi at harrata ka furto la, Waakh laka goobi Waakh ka a fure.”
40018019	“Toro wihi an atin iadeeh, chirri harrata ka et lammatoo wihi iche Waakh daahto iskadaagte, Aabbaheeyki serey jiro wahaas iche daahte a siicha.
40018020	Wihi tahe inti et lamma ommos et seyyahe jeenteti icho abattiteey iyahiin u kakulmeen, an goycho a kijira.”
40018021	Yomboka Beetero Yeesso iyimiyye wihi us worsate, “Kamur, chirri walaaleeykoo uskeeloo iyeele, kol geeddoh uskeel ikakuto? Kol teeba ikakuta?”
40018022	Yeesso wihi us ilaabe, “Wihi an kiadeeh, kol teeba menye, i'daasenyi kol tomon teeba ichoow teeba ikakut.
40018023	“Iyookkoka dakhi goobi Waakh a i'di karnati ilbooyyetiis ebba mogti us kakhabe ichehi soogutto 'doono.
40018024	Chirra us worsan sookhabte ka, koo mogti weyti buurenye, jirtuu dakkhan igunnamin khabo liikeene.
40018025	Mog gunnaan ma yabuu'd gone, kamuriis amuri usu ichoow makhaabassiis ichoow nyaakhutiis ichoow wihi us khabo tuumman lakoororicho, 'dee mog lakaguto bahche.
40018026	“Ilbooy kamuriis ortiis ka jilbo il kagu'dde, hawwaaste, ‘Kamuraaw, isug on, amba mogtaah tuumman kisoogutaa,’ iyidah.
40018027	Kamuri ilbooyaas la uur isoonugleeste, mog lee'diiche, toro la 'diiche irte.
40018028	“I'daasenyi ilbooyaas uus bahe, ilbooyoo addane wahalhiisenye mogti chilimmeti eti orrah kudoo hil haaggiche laguto kakhabo 'hele, kur khabte, hude, ‘Toolla kofche mogteey soogut,’ iyidah.
40018029	“Ilbooyaas wahalhiise luhlo khabte, hawwaaste, ‘Isug on, amba mogtaah kisoogutaa,’ iyidah.
40018030	“I'daasenyi ilbooyaas us mogtiis khabo sugnaan lee'dii'de, khaate jeela gesse, ichoowka maanti us mog sooguto.
40018031	Chirri ilbooyyeti addan wihi yitah agarte ka, weyti bolkheene, irteene, kamuricho wihi yitah tuumman icheekeen.
40018032	“Kamuricho 'deerka ilbooyi mogtiis khabo wahe, wihi us iyidah, ‘Atiha ilbooyi suuje, an jeenteti at ihawwaassatte u, mogteeyti ati khabto tuumman a kilee'diiche.
40018033	Saggaas maanta an uur kisoonugleesde u, at laka ilbooyaas wahalhaahe uur ma inugleysatti?’
40018034	Kamuriis hol ka, dahanohi 'doo'di usu jeela ka sina kawaaricho gesse ichoowka maanti us mog tuumman sooguto.
40018035	“Sammata at walaalaah uuraah ka tuum uskeel ikakutin, Aabbaheeyki serey jiro laka, etiimba i'daas on yeela.”
40019001	Inkoo Yeesso yeedaas massiche ka, boroofenhi Gaalilaaya kakahe, anki beri ili Ya'huude hawti Yoordane 'dusso 'dirihiise irte.
40019002	Ururoo buure la raahe, ulla intaas ka 'doo'di khakkhannan samaache.
40019003	Farissaayotoo la timiy, Yeesso angey gelin 'doontaa. Wihi iche worsatte, “Eti makhaabassiis walahbaaw us 'doono ka tuum riho ichoow amurreteen a israahaan?”
40019004	Yeesso wihi us ilaabe, “Atin saggi uumaccho ka Waakkhi walah tuumman soouume ‘labo ichoow deyyeho isoouume’ ma soomin a?
40019005	Wihi chiiran, ‘Jeentetuu mejel aabbahiis ichoow abartiis a kataba, usu ichoow makhaabassiis la wohoo kalday yateehiine, lammacho ba sartoo kalday yateehiin.’
40019006	'Deerka kola et lamma menye, a sartoo kalday. Maantaka wihi Waakh isikeene uus weeli enenyet seley bihin.”
40019007	Iche la wihi iche worsatte, “A i'doh Muusa amurreti us inno siiche ka, ‘Eti makhaabassiis tuum riho khadaabi saggi us iriho tuso a siicho,’ iyidah?”
40019008	Yeesso wihi us ilaabe, “Jeenteti matahmiigtiinna Muusa amuri atin oboorrihiin tuum karihtaan atin isiiche. I'daasenyi uumaccho ka i'da ma eheynan.
40019009	Wihi an atin icheeko, eti tuummane makhaabassiis tuum rihe makhaabassoo addan diste, chi'iche mejeloo addan leeu'durte on menye, makhaabalaas uskeeli us makhaabassi tiis ieheynan leeur'do, iche gele.”
40019010	Abatti wihi iche Yeesso itidah, “Chirri makhaabal jeenteti makhaabassiis etoo addan ileeu'durto kalday on seley ibahaan, eti min idisan gon deefa.”
40019011	Yeesso wihi us ilaabe, “Eti Waakh gargaaro on menye, enenyet tuumman mee yeeda raaho.
40019012	I'di tahe 'doo'doo usuhi sang'eenye ladele, gaasoo laka enenyete sang'a kayeele, gaasoo laka wihi icho minan kadisawwaayaan, a jeenteti icho dakhi goobi Waakh igelaane icho wihi Waakh 'doono iyeelaan. Eti yeeda khaannaan yabuu'd a khaatti.”
40019013	'Deerka nyaakhuti rurrucchul Yeesso liikeene, 'dee ulla dahano korcha iweesta. I'daasenyi abatti 'doo'di nyaakhut sookhaate leejaakhte.
40019014	Yeesso la wihi us abatti iyidah, “Nyaakhuti rurrucchul ajeyinna 'diicha ani a iyimaatee, a mehe dakhi goobi Waakh a ki 'doo'di i'dee.”
40019015	Inkoo us dahanohiis korche iweeste ka, intaas katabe.
40019016	Etoo Yeesso iyimiyye wihi us worsate, “Eti ween mehe haaggane yeela 'dee jiroti jirtuu imassan 'hela?”
40019017	Yeesso wihi us ilaabe, “A i'doh wihi haaggan iworsatta? Waakh kalday on haaggan. Chirri at jiro 'helin 'doonto, amurreti Waakh raah.”
40019018	Ulla, “Amurretoh?” worsate. Yeesso wihi us ilaabe, “ ‘Weeli enenyet dubunuunu iigaasan, makhaabali kaah ieheynan ommos makhaabassi taah ieheynan aleeur'din, hatto iiran, garti beenaat ayeedin,
40019019	aabbahaah ichoow abartaah inkaanyit, ollokkaah geeddi at is'doonto 'doon.’ ”
40019020	Et la wihi us yidah, “Wahaas tuumman koo an iraahin mala. Mehe uliba ikaankhan?”
40019021	Yeesso wihi us ilaabe, “Cha'at tuum jiroti el ikhabin jirin 'doonto, nyaame, wihi at khabto tuumman ororiche, chilimme miskiin siiche, 'dee kamurroonki goobi Waakh 'hele, 'dee kaale isooraah.”
40019022	Etaas nugul chu'us waha daage ka, usuhi fool ribowe nokhte, a mehe hoolahi buurenye khabe.
40019023	Yeesso 'deerka wihi us abattitiis iyidah, “Rume atin icheeka, weyti 'hooltahe chi' eti kamure dakhi goobi Waakh gelo.
40019024	Toro wihi an atin iadeeh, naffi gaale issi irbi kakhaduutti weyti 'hooltahe. Eheet a, 'hoossi eti kamurenye dakhi Waakh gelo iche weyti kutta.”
40019025	Chirri abatti waha daagte ka, weyti girmeysatte, “Ayyo 'deerka lariba?” worsatte.
40019026	Yeesso icho yeye, wihi us iyidah, “Weeli enenyet ka waha a wihi koloo kalday laka iitaahan. I'daasenyi Waakh ka walah tuumman a geeddi icho yateehiin.”
40019027	Beetero wihi us ilaabe, “Nah weheenyo tuumman a kasootabne 'dee ati kiraahna. Waakh berri mehe nah siicha?”
40019028	Yeesso la wihi us icho iyidah, “Rume atin icheeka, maanti Waakh walah tuumman husubnaacho, Ínam Aadam kombortiisti antoote ababto koorronti, atinhi isooraahteen laka komborohi antoote tomon ichoow lammeenye koorrommattaane, yaafoheenki Issiraayele tomon ichoow lammee anattaan.
40019029	Eti tuummane minan ommos walaalinyetiis ommos albehi leedesse ommos aabbahiis ommos abartiis ommos nyaakhutiis ommos gosiis jeenteti us abattiteey iyahuu kasootabe la, kol kude wahaas us kasootabe 'dirihiis 'hela, toro la jiroti jirtuu imassan laka a 'hela.
40019030	I'daasenyi 'doo'di ittaawenye oraate ki 'duboot yateehe, ki 'duboot la ki oraat yateeh.”
40020001	“A mehe dakhi goobi Waakh a i'di etoo gosi sabiib khabo. Maantoo baryo ka, irte 'doo'di us kireesti gosiis hil kahaaggicho yowte.
40020002	Inkoo icho chilimmeti eti orrahtoo hil haaggiche laguto iskadaageen ka, gos iergate.
40020003	“Geeddi saha'd seyyahti chirdeereet ka toro bahe, reeroo inti sokko ka i'daanu toollo 'hele.
40020004	Wihi us reera iyidah, ‘Atin laka nyaama goseeyki sabiib hil kahaaggicha amba wihi mujjume atin gutaa.’
40020005	'Deerka reer irte. “Saha'd lihti maalimeet ichoow saha'd saagaal laka toro irte reeroo leeyeede, icho laka irteene gos hil kahaaggicheen.
40020006	Saha'd tomon ichoow koow toro irte reeroo toollo 'hele, ‘A i'doh maalinki nool i'daanu itolossaan?’ worsate.
40020007	“Wihi icho ilaabeen, ‘Et nah kireeste mele.’ “Wihi us icho iyidah, ‘Atin laka nyaama goseey hil kahaaggicha, amba mujjum atin gutaa.’
40020008	“Chirri il gelebnowe ka, eti gos leh falfatiisti ween wahe wihi us iyidah, ‘Nyaame 'doo'di hil haaggiche wahe, gut. Koloo la reeri an yomboka kireesde kasookhabo ichoowka ki an orey kireesde eleeli.’
40020009	'Doo'di hil haaggicho saha'd tomon ichoow koow lakireeste ebba chilimmeti eti orrahti nool hil haaggiche laguto, lagute.
40020010	'Deerka chirri 'doo'di orey lakireeste yamiit, kol us buur 'helo koogyahe. I'daasenyi ebba geeddi eti orrahtoo hil haaggicho laguto on icho laka lagute.
40020011	Chirri icho chilimme khaatteen ka, eti gos leh leejaakheen.
40020012	Wihi icho iyidaaheen, ‘Reera yomboka lakireeste saha'ddoo kalday hil haaggiche, ichoow nahi hol downe orrahe nah tuhum ekka nah gutte.’
40020013	“I'daasenyi eti gos leh wihi us eti yeyyeedo ilaabe, ‘Ey'do, daganso, an ma atin ey'darin. Inno kootte chilimmeti eti orrahtoo hil haaggiche laguto ma iskadaagin a?
40020014	Wihi wihiine khaadda irda. Wihi an 'doono, ani on eti yomboka lasookireeste geeddi an atin siiche, icho laka siiche.
40020015	Ma imu'dan a cha'an chilimmeteey i'di an 'doono adeeh? Ommos jeenteti an uur 'dabakh iahe kal'darri ikhabtaan?’
40020016	“'Deerka 'doo'di 'duboote ki oraat yateehe, ki oraat la ki 'duboot yateeh.”
40020017	Yeesso ilkerengeetti weene Yeerusaleem ikoraayi, abattitiisti tomon ichoow lammee 'dol iwahe, wihi us iyidah,
40020018	“Inno ilkerengeetti weene Yeerusaleeme i'dulla, Ínam Aadam la 'dube lagoocha kuhaaniyyohi wewween ichoow tagaammeti amurre dahanohicho lagessa, icho la omoot igoochaan.
40020019	Icho la dahanohi 'doo'di Waakh igaran gessaane, lakachaarta, laajja ka doochaane, massalaaba kakaahaan. Ibeenki seyyahnaatteet ka omoot lakasookahcha.”
40020020	'Deerka abar yeele Sebedaayo yeeletiche khabtaayi Yeesso itimiyye, ortiis ka jilbo il kagu'dubte ichehi wohoo liiyeelo 'doontaa.
40020021	Yeesso la wihi us worsate, “Mehe 'doonta?” Iche la iitatte, “Wihi an 'doono, berri goobaah ka, yeeleteeyta lammee koo ankaahki miigeet siiche a orronti, koo la ankaahki gurro siiche a orronti.”
40020022	Yeesso la wihi us icho iyidah, “Atin wihi atin daahtaan wihiche ma garattaan. Atin maanta kokkoobi sinayyoote an dowwanoha ka soodamo damin a tabuu'diin?” Wihi iche ilaabte, “A nabuu'd.”
40020023	Yeesso la wihi us iyidah, “Rumanka, kokkoobeey a kadaantaane, i'daasenyi eti ankeeyki miigeet ommos ankeeyki gurro orronti ani mee goocho. Meelassa a ti 'doo'di Aabbaheey iyeele.”
40020024	Abattiti addane tomone, chi'iche wahaas daagte ka, yeeletaas lammeenye isleedelatte kahollowte.
40020025	Yeesso isiwahe, wihi us iyidah, “Saggi atin igarattaan u, weynaanti 'doo'di Waakh igaran saggi suujenye 'doo'd idakhtaane toro ewweenkicho la wihi 'doo'd yeelo icheeka.
40020026	Atin ka i'daas mee. Eti tuummane goytiin ka weynaan 'doono, falfatiin a yitaahe.
40020027	Eti tuummane orey 'doono la, bow'datiin a yitaahe.
40020028	Saggaas on u, Ínam Aadam ma imaatane 'dee enenyet usu ma ifalo, i'daasenyi a yimiyye 'dee us 'doo'd ifala, rubeytiis diiba, 'dee enenyeti ittaawe mogti uskeelicho iguta.”
40020029	Chirra icho ilkerengeetti Yeeriko kabahaan ka, ururoo buure usu raahe.
40020030	Reeroo lammeenye indo laa jit afiissa fiddiya, chirri us Yeessohi intaas leeyamiit daage ka, riire, “Kamur, Ínam Dawuud, uur nah isoonugleyso,” yidah.
40020031	Urur la leejaakhe, “Gammadicha,” iyidah. I'daasenyi geeddi kootteet laka 'dirihiis riireene, “Kamur, Ínam Dawuud, uur nah isoonugleyso,” yidaaheen.
40020032	Yeesso tolossate icho wahe, “Mehe atin iyeelo 'doontaan?” worsate.
40020033	Wihi icho ilaabeen, “Kamur, nahi il agarro 'doonna.”
40020034	Yeesso la uur isoonugleeste, indohicho 'daare. Chirraas on il argeene usu raaheen.
40021001	Chirra icho ilkerengeetti weene Yeerusaleem isoodowwaateene, ilkerengeetti Be'difaage Hali Geeyohi Oolif haggee yimaateen ka, Yeesso abattitoo lammee ergate.
40021002	Wihi us icho iyidah, “Ilkerengeetti ortiin jirto irda, chirraas on eheli hidane, inkuraarruhiis hagga tololo 'hessaan. Lammacho soofura ani ikeena.
40021003	Chirri etoo wohoo atin iidah, wihi atin itadeehiin, Kamure 'doona toolla kofcheeda on sooerga.”
40021004	Waha la a yitaaheene 'dee wihi eti Waákh íyeyyeedo ka lacheeke labuuhicha.
40021005	“'Doo'di ilkerengeetti Saayon yaal mehe itadeeh ya, ‘Yeya, karnatiin a yamiite, ulla a etoo samacchaare, inkuraarru sookora, weeli ehele sookora.’ ”
40021006	Abattiti iratte, wihi kootte Yeesso yeela iyidah yeesse.
40021007	Ehel ichoow inkuraarruhiche ba sookhaateene, kabuu'ddeticho inkuraarru kagaadeene, Yeesso koorronte.
40021008	Ururi buure kabuu'ddeticho jit kagolge, gaasoo la seytohi geeyoot soogooche jit kagolge.
40021009	Ururreti ortiis raahto ichoow ti 'dubiis raahto ba riirte wihi iche tidah, “Inam Dawuud a lakoolicho!” “Waakh ki magahi Kamur kayamiit a imaale!” “Waakkheenki inti weyti saraat kijiro koolinno!”
40021010	Chirri Yeesso ilkerengeetti weene Yeerusaleem gele ka, ilkerengeet tuumman kowdo kalday titahye, enenyet, “Kan a ayyo?” esse.
40021011	Urur la wihi us laabe, “Kan a eti Waákh íyeyyeedo, Yeesso layadeehe, ilkerengeetti Naasarete boroofenhi Gaalilaaya kajirto kayimiy.”
40021012	Yeesso uranti minki Waakhe buure gele, 'doo'di intaas ka walah gatti ichoow ki walah ororicho tuumman rihe. Komborohi balballaaddane 'doo'di chilimmeti ilassi addan iskadooricho leeyahe ichoow komborohi 'doo'di kutukuurrug ororsati ba rerreeche,
40021013	wihi us iyidah, “Wihi chiiran, ‘Minkeey minki weysiite layadeeh,’ i'daasenyi, ‘inti 'doo'di hatto leh kadagti,’ iche kayeesseen.”
40021014	'Doo'di indo laa ichoow 'doo'di luhlo laa Yeesso uranti minki Waakhe buure ka liikeene, ulla icho samaache.
40021015	I'daasenyi chirri kuhaaniyyohi wewween ichoow tagaammeti amurre girmohi us yeele argeene, toro nyaakhuti uranti minki Waakhe buure ka riiro, “Ínam Dawuud a lakoolicho,” essi daageen ka, weyti holloween.
40021016	Wihi icho Yeesso worsateen, “Wihi nyaakhuta essi ma daagto?” Yeesso wihi us ilaabe, “Aa, a daaga. Atin waha injire ma soomin a? “ ‘Afassi 'daa'hum ichoow nyaakhuti rurrucchul ba koolohi icho mujjum kikoolichaan a abisse.’ ”
40021017	Yeesso la kuhaaniyyohi wewween ichoow tagaammeti amurre katabe, ilkerengeet kabahe, ilkerengeetti Be'daaniya irte, ibeenkoo intaas barye.
40021018	Baryo ka geedda us ilkerengeetti weene Yeerusaleem inokhti Yeesso ankaye.
40021019	Chu'us geeyoo fiige jit 'dossiis katoollo arge ka ibuje. I'daasenyi walah us ka'hele mele, seeb on menye. 'Deerka geey fale, wihi us iyidah, “At ba toro jirtuu tuumman gurnaan deliwwaayta.” Geey chirraas on angage.
40021020	Abatti chirri iche wahaas agarte ka, weyti girmeysatte, “Geeyi fiig saggoh dowwa on iangage?” worsatte.
40021021	Yeesso wihi us ilaabe, “Rume atin icheeka, chirri atin Waakh kakhuuftaane, uurlammaal la ikhabin, wihi geeyi fiig layeele kalday ma yeessaane, i'daasenyi a geeddi atin hala laka, ‘Nyaam beyti buure goya iskalugu'd,’ itadeehiine, i'daas la tateeh.
40021022	Chirri atin Waakh rummeysattaan, walahbaaw atin weysi ka daahteen, a 'hessaan.”
40021023	Yeesso uranti minki Waakhe buure gele, geedda us ayti Waakh enenyet abcho, kuhaaniyyohi wewween ichoow ewweenki Ya'huud ba Yeesso iyimaateen. Wihi icho worsateen, “Antohi at wahanyeyyoha kahaaggisso a weheeyya? Antoha la ayyo kisiiche?”
40021024	Yeesso wihi us ilaabe, “An laka wohoo kaldaye atin worsada. Chirri atin isoolaabteen, ani antohi an khabo, an wahanyeyyoha dakkhan kahaaggicho, a weheeyya a atin isoocheeka.
40021025	Yoohanahi Enenyet Baattissiyo, antohi us enenyet kabaattissiyo, intoh kayimaateen? Waakhe kayimaateen, bal enenyet?” Iskaleehawwoocheene wihi icho isiyidaaheen, “Chi'inno, ‘Waakhe kayimaateen,’ nadeeh, mehe inno iyadeeh ya, ‘A i'doh 'deerka irummeysanna?’
40021026	I'daasenyi chi'inno, ‘Enenyete kayimaateen,’ nadeeh, 'doo'de karoorra, a mehe icho tuumman Yoohana eti Waákh íyeyyeedo ikhaataan.”
40021027	'Deerka wihi icho Yeesso ilaabeen, “Nah ma garanni.” Ulla 'deerka iiyeyye, “Ani laka antohi an wahanyeyyoha kahaaggicho ma atin isoocheeko gon.”
40021028	Yeesso wihi us 'doo'daas iyidah, “Hawweesa kamalda bal. Makhaabaloo ínam lamma khabe, inanki weene iirte, ‘Inankaaw, maalinka iro goseenki sabiib khut,’ iyidah.
40021029	“Wihi us ilaabe, ‘Ma irdi,’ toro i'daasenyi yomboka maliis urgiyiche, gos goya irte.
40021030	“Makhaabal toro inankiiski addan iirte, wihi us iyidah, ‘Inankaaw, bal iro, goseenki sabiib khut.’ Ínam la wihi us ilaabe, ‘Ayye, aabba, amba irda,’ i'daasenyi gos ma iran.
40021031	“Yeelataas lammache, koh wihi aabbahicho yeela iyidah yeele?” Wihi icho ilaabeen, “Ki ween.” Yeesso chirraakka wihi us iyidah, “Rume atin icheeka, 'doo'di inno 'doo'di uskeel leh nadeehe, i'di maanta 'doo'di kooddi goocho ichoow malaayeyyee, icho ortiin dakhi Waakh gela.
40021032	I'di tahe Yoohanahi Enenyet Baattissiyo a atin iyimiyye 'dee jiti fissan atin tusa, atin la usu ma rummeysanne, i'daasenyi 'doo'di kooddi goocho ichoow malaayeyyo, iche usú rummeesté. Inkoo atin wahaas tuumman agarteen laka, yomboka uskeeliin ma 'diinne, usu ma rummeysan.
40021033	“Mammahtoo addan dagansada. Etoo gos lehe geeyohi sabiib gosiis goyaka il gesse a jire. Gos la oot kamarche inti gurnaanki sabiib lakayabti khute. Koondihi deere eti gos yaakhicho fiddiyo laka dise. 'Deerka gosiis lakireeste, ulla iloo deer sulhaal kiirte.
40021034	Maanti ibeenki gurnaan lagurti yitah ka, eti gos leh falfayyohiis 'doo'di gos kireeste iergate, gisi gurnaankiis yowte.
40021035	“'Doo'di gos kireeste ilbooyye khabte, koo jaheene, koo la yigaaseene, ki seyyahnaatteet la dagah kachibeen.
40021036	'Deerka ilbooyyetoo addane wihi oraat kiittaawe icho iergate. 'Doo'di gos kireeste la wihi us ilbooyyeti oraat yeele on taas laka yeele.
40021037	'Da'ddaboka inankiis icho iergate, ‘Rumanka inankeey 'dee a inkaanyitta on,’ yidah.
40021038	“I'daasenyi 'doo'di gos kireeste uus icho ínam argeen, mehe isiyidaaheen ya, ‘Ki dahal leh kalla. Kaaleya a nigaase, 'dee dahalhiis a khaatanni.’
40021039	'Deerka khabteene gosi sabiib khariis iseyeene, yigaaseen.
40021040	“Maantaka chi' eti gosi leh yimiy, 'doo'daas gos kireeste i'doh yadeeh?”
40021041	Wihi icho ilaabeen, “'Doo'daas sussuuje jiti suuje ka a bakkicha, 'dee 'doo'doo addane mujjumenye maanti gurnaan lagurti gisi gurnaankiis siicho gos siicha kireesta.”
40021042	Yeesso wihi us icho iyidah, “Atin Chiirnaanneti Waakh ka waha a soonteen menya? “ ‘Daakki 'doo'di minan diso 'dii'de, iche tirrinki dagaheete min tiiro yitah. Kamure waha yeele, indoheen ka la weyti haagganyahiin.’
40021043	“Maantaka wihi an atin icheeko, dakhi Waakh a atin lakakhaata yaafti gurnaanki Waakh 'doono desso lasiicha.
40021044	Eti tuummane daakka sartiis kakufe, a jejjeba, i'daasenyi chirri daakkaas etoo kasoodihe, etaas a urkaha.”
40021045	Chirri kuhaaniyyohi wewween ichoow Farissaayo mammaho Yeesso daageen ka, saggi us woricho ikaayyeede garteen.
40021046	Jiti iche Yeesso kakhabatti yowatte. I'daasenyi urure karooraan. A mehe enenyet Yeesso eti Waákh íyeyyeedo ikhaate.
40022001	Yeesso toro ewweenki Ya'huud imammahte, wihi us iyidah,
40022002	“Dakhi goobi Waakh iyookkoka, a i'di karnati inankiis min disti ulla oroosi buure ibahcho.
40022003	Ilbooyyetiis ergate, 'doo'di tuummane oroos liiwahe, a lasoowaho, i'daasenyi icho tuumman emeet 'dii'deen.
40022004	“Toro ilbooyyetiistoo addan ergate, wihi us iyidah, ‘Nyaama, 'doo'di mindischota liiwahe tuumman toro leeyyeeda, “Kaaleya golol a bissaate, heerasseey ichoow maaroheeyki rurruusan a khale, walah a lahaaggiche, kaaleya mindischo amiita,” idaha.’
40022005	“I'daasenyi icho wahaas nabah ma isudine, ebba hiliissa on gele. Koo gosiis goya irte, koo la meessi us koororsati irte.
40022006	Gaasoo laka ilbooyyeti lasooergate khabteene, jaheene, sina kawaaricheene, yigaaseen.
40022007	Karnat weyti hollowe, iskartiis erge, iskare la 'doo'di kootte ilbooyyetiis yigis 'dabbaasse, toro ilkerengeetticho tuumman laka gubte.
40022008	“Ulla 'deerka wihi us ilbooyyetiis iyidah, ‘Mindischo kola a titah, i'daasenyi 'doo'di goorat lawahe koo kalday laka ma imalin.
40022009	Toollaka nyaama, ilkerengeet irda, 'doo'di atin 'hessaan tuumman mindischo isoowaha.’
40022010	Ilbooyye 'deerka ilkerengeet goya itabte, 'doo'di icho argeen tuumman soowaheen. 'Doo'di hahhaaggan ichoow ki sussuuje ba wahte, minki daawti mindischo lakahaaggicho marti buuhisse.
40022011	“I'daasenyi chirra karnat yamiite marti sooyeyo, etoo darfohi mindischo ikhabin arge.
40022012	Karnat la, ‘Eta, at saggoh inta darfohi mindischo laan isoogesse?’ worsate. Ulla walah us ilaabe mele.
40022013	“Karnat 'deerka wihi us ilbooyyetiis iyidah, ‘Dahano ichoow luhlo ba hida, mug'dihi kharaat iseya. Intaas ka la enenyet a ooya, toro la bolokh ka ilko iskaroba.’
40022014	A mehe 'doo'di Waakh waho a ittaawe, i'daasenyi ki Waakh soobahsati a koo rucchul.”
40022015	Yomboka Farissaayotoo iratte, tossatte, jiti iche Yeesso yeediis on ka angey igelisso yowatte.
40022016	Abattitiche ichoow 'doo'd 'Herood koo Yeesso iergateen. Iche la wihi iche tidah, “Eti ween, nah saggi at rum ikanokhan a garanna. Jiti Waakhe at enenyet abisso ichoow runti Waakh a israahaan. At et at ibaasso mele, weyneetteey ichoow kuus ka ba.
40022017	Bal nah isoocheek, malaah a mehe? Kaaysarhi weene kooddi liiguto a mujjum a bal mujjum mee?”
40022018	I'daasenyi Yeesso malichoki suuje garte, wihi us iyidah, “Iskaayyeessooy! A i'doh ani angey igelin i'doontaan?
40022019	Bal chilinkoo Rooma atin kooddi kaguttaan itusa.” Iche la chilinkoo Rooma ikeente.
40022020	Yeesso la wihi us icho iyidah, “Foola ichoow magaha kachiiran a keyya?”
40022021	Wihi icho ilaabeen, “A koo Kaaysar.” 'Deerka wihi us iyidah, “Kaaysar wihi wihiise iguta, Waakh la wihi wihiise iguta.”
40022022	Chirri iche waha daagte ka, weyti girmeysatte, 'deerka usu katabte iratte.
40022023	Maalinkaas goya 'doo'doo Sadukaayo 'doo'di tuume berri ma sookaho essi Yeesso iyimiy.
40022024	Wihi icho yidaaheen, “Eti ween, amurre Muusa wihi iche inno abisso, chi' etoo nyaakhut laan yumuy, walaaliis muunkhotaas a disti, walaaliis nyaakhut a idelo.
40022025	Reeroo teebeenye isleedesse goyteenyo kijire. Ki ween min diste, nyaakhut ma 'heline, buje. Nyaakhut us khabe mele gone, makhaabassiis walaaliis ikatabe.
40022026	Ki lammaatteet ichoow ki seyyahnaatteet ichoowka ki teebanaatteet laka i'daas on eheet.
40022027	'Da'ddaboka makhaabale laka tumuy.
40022028	'Deerka maanti 'doo'di tuume lasookahcho, reeri teebee goyaka, etichokoh makhaabassiis tateeh, icho tuumman la a disteenee?”
40022029	Yeesso wihi us ilaabe, “Atin jeenteti atin wihi Chiirnaanneti Waakh enenyet abisso ichoow miigti Waakh igaran u, jiti baabulenye kijirtaan.
40022030	Maanti 'doo'di tuume omoot kasookaho, min ma distaane ommos mindischo ka ma ladiibo. Icho tuumman i'di herti Waakhe goobi Waakh kijirto yateehiin.
40022031	I'daasenyi wori 'doo'di tuume omoot lakasookahcho miinsane Chiirnaanneti Waakh buuggiis goyaka atin liidowo, a soonteen menya?
40022032	Waakh mehe yidah ya, ‘Ani a Waakh Aburaaham, a Waakh Isakh, a Waakh Yaakoobo.’ Usu Waakkhi 'doo'di tuume menye, i'daasenyi a Waakkhi 'doo'di jiro.”
40022033	Urur la chirri us waha daage ka, saggi us walah mujjum 'doo'd iabcho weyti kagirmeeste.
40022034	Farissaayo la chirri iche saggi Yeesso Sadukaayo yeedi us ilaabe ka itoolliche daagte ka, iswahte, aytoo iche Yeesso worsatti kamalatte.
40022035	Kichekoo a tagaanki amurree, waha us worsati ka Yeesso kaje.
40022036	“Eti ween, amurre Muusa goyaka, koh weyti ween?”
40022037	Yeesso wihi us ilaabe, “ ‘Kamuri Waakkhaahe uuraah tuumman ka ichoow rubeytaah tuumman ka ichoow malaah tuumman ka 'doon.’
40022038	Amuri oraate toro amurre tuumman kussan a kan.
40022039	Ki lammaatteet la a i'diissa, ‘Ollokkaah geeddi at is'doonto 'doon.’
40022040	Chiirnaanneti Amurre tuumman ichoow ti 'doo'di Waákh íyeyyeedo tuumman, amurreta lammacheeda kadisanyahiin.”
40022041	Farissaayo isifiddiittaayi, Yeesso wihi us icho worsate,
40022042	“Ki Lasubhe mehe ikhaattaan? A ínam eyya?” Iche la wihi iche ilaabte, “A hiiy Dawuud.”
40022043	Wihi us icho iyidah, “'Deerka saggoh Dawuud Rubeyti Munyee ka yeyyeedaayi, usu ‘Kamur,’ ikawaha? A mehe us mehe essa ya,
40022044	“‘Waakkhi Kamure wihi us Kamureey iyidah, “Dabankeeyki miigeete antoot orrommo, ichoowka chiiytaah tuum dahanohaah a soogesso.” ’
40022045	Chirri Dawuud rubeytiis ba usú, ‘Kamur,’ kawaho, saggoh toro Ki Lasubhe hiiy Dawuud iyahe?”
40022046	Eticho yeedoo kalday laka ilaabo mele, uus maalinkaas la et usu wohoo addan worsan iggo mele.
40023001	Yeesso saahka wihi us urur ichoow abattitiis ba iyidah,
40023002	“Tagaammeti amurre ichoow Farissaayo ba antohi icho amurre Muusa enenyet kaabchaan a khabaan.
40023003	Maantaka wihi icho atin idowaan nabah isuda, toro la yeela, i'daasenyi wihi icho yeelaan ayeelina, i'di tahe icho wihi icho cheekaan ma raahaan.
40023004	Icho huleesi buurenye atin kararaane adah atin korchaane, i'daasenyi icho rubeycho far ma okkhichaane enenyet ma leekhabtaan.
40023005	“Wihi iche yeesso tuumman a yeessa, 'dee enenyet arga. Saabohi balballaaddane miinan ichoow keymo kahiitaan. Saabassaas la Chiirnaanneti Waakhe goya kakhabaan.
40023006	Sukuukuyyo ka ichohi inti weyti lakiinkaanyito koorronti 'doonaane, minassi weysiite Ya'huud ka la komborohi weynaaneete 'doonaan.
40023007	Sokkoyyo ka la ichehi weyti inkaanyit ka labariiticho, enenyet tuumman, ‘Eti weenoow,’ idowo iche 'doonaan.
40023008	“I'daasenyi uus, ‘Eti ween,’ atin liidowin. A mehe Kamuriin a koo kaldach one, atin la a 'doo'di yaaftoo kaldach.
40023009	Harrata ka la etoo kalday laka, ‘Aabba!’ iidaahana. I'di tahe Aabbahoo kaldache serey jiro on khabtaan.
40023010	Toro la uus, ‘Eti ween,’ atin liidowin, i'di tahe atin wohoo kaldache titaaheene, eti atin iween la a koo one, ulla a Ki Lasubhe.
40023011	Eti goytiin ka weyti ween, a falfatiinna.
40023012	A mehe eti tuummane isweynaacho a lanuglaacha, eti tuummane isnuglaacho la a laweynaacha.”
40023013	“Atinhi tagaammeti amurree ichoow Farissaayo ba, iskaayyeessooy, sinati atin sugto eenna a buure! Atin aritti dakhi goobi Waakhe 'doo'd kahiddaane, atin rubeytiin la goobi Waakh ma gessaane, toro la 'doo'di gelin 'doono kajeyissaan.
40023015	“Atinhi tagaammeti amurree ichoow Farissaayo ba, iskaayyeessooy, sinati atin sugto eenna a buure! Atin harra tuumman ichoow beyohi burbuurenye tabtaane, 'dee etoo kalday wihi 'doo'di Ya'huud wahti iurgiyissaane, chu'us atin sooraahe ka, weyti 'dirihiin baabiissaan. Saggi atin meessi 'dabi armaanjireen iirattaan u, etaas laka 'dirihiinna baabiissaane meessi 'dabi armaanjireen irta.
40023016	“Atinha indolaaye 'doo'd angaamissaan, sinati atin sugto eenna a buure! Atin, ‘Chirri etoo daatte, minki Waakhe buure wahe laka a walahba on,’ iche elattaan. I'daasenyi ‘Chirri etoo 'dahabi minki Waakhe buure kadaatte, wihi us kadaatte a buuhicho,’ iche elattaan.
40023017	'Dalammeti indo laa! Mehe khumman, 'dahab a, bal minki Waakhe buurenye 'dahabaas munyaacho?
40023018	Toro wihi addane atin 'doo'd abissaan a mehe ya, ‘Chirri etoo chalagti hoola lakasoorriyoocho kadaatte, daatotiis a geeddi lajebcho, i'daasenyi chirri etoo wihi us Waakh siicho kadaatte, wihi us kadaatte a buuhicho.’
40023019	Indomeleyyo! Mehe khumman, wihi us Waakh siicho bal chalagti wihi us Waakh siicho munyaasso? Chalag on khumman!
40023020	Toollaka eti tuummane chalag kadaatti, chalag ichoow wihi tuummane sarche fuulo iche kadaatta.
40023021	Eti minki Waakhe buure kadaatti la minki Waakhe buure ichoow Waakkhi goya fiddiyo iche kadaatta.
40023022	Eti goobi Waakh kadaatti la, komborti Waakhe antoot ichoow Waakkhi kafiddiyo kadaatta.
40023023	“Atinhi tagaammeti amurree ichoow Farissaayo ba, iskaayyeessooy, sinati atin sugto eenna a buure! I'di tahe atin wihi ikhummaneynane i'di geeyohi golol haaggicho i'di maanta nyaaykee ichoow bisaaree ka, Kamur gisi tomonnaatteet a ibihissaan. I'daasenyi wihi amurre ka wihi weyti khumman liiekkaacho a 'diisseen. Waha a i'di maanta 'doo'di jiti fissan ka lahukkumo ichoow uurnugleel ichoow atinhi 'doo'di lakakhuufo tateehiin a 'diisseen. Kamur gisi tomonnaatteet ibahcha i'daasenyi wahanyeyyohi weyti khumman a'diinna.
40023024	Atinha indo laaye toro 'doo'd angaamissaan, atin dahassihi bicchehi atin tabhuubiin goya kajiro taartaane i'daasenyi naffi gaal khorkhissaan!
40023025	“Atinhi tagaammeti amurree ichoow Farissaayo ba, iskaayyeessooy, sinati atin sugto eenna a buure! Atin kokkoob ichoow baakhuul khariissa dikhtaane, i'daasenyi gololi goytiin kijiro a wihi atin 'damaam ka 'doo'd sarteen.
40023026	Atinha Farissaayo indo laa, koloo uurassiin goya dikha, 'dee wahanyeyyoha kharaat laka bi'dir a bahaanee.
40023027	“Atinhi tagaammeti amurree ichoow Farissaayo ba, iskaayyeessooy, sinati atin sugto eenna a buure! Atin a i'di hawwaalohi sarcho riingihi dakhan lakadowe, kharicho haagganyahe, i'daasenyi goya lafohi 'doo'di tuume ichoow wahanyeyyohi bi'direnye buuha.
40023028	Atin laka i'daasu, cha'atin laargo 'doo'doo fiffissane iyoogtahiine, ugoka uuriin goyaka, atin a 'doo'di iskaayyeelo toro hugun'darri kaassohti.
40023029	“Atinhi tagaammeti amurree ichoow Farissaayo ba, iskaayyeessooy, sinati atin sugto eenna a buure! Atine go'ddassi enenyet lakahawwaalo 'doo'di Waákh íyeyyeedo idissaane, toro hawwaalohi 'doo'di fiffissan eykoddaan.
40023030	Atin mehe elattaan ya, ‘Kootte maanti goorat aacchinyeteen jirte jirre ka, diiggi 'doo'di Waákh íyeyyeedo icho khubeen ma leegello.’
40023031	Atin 'deerka 'doo'da goorat 'doo'di Waákh íyeyyeedo bakkiche a aacchinyetaanya elattaane, i'daas ka la saggi atin rubeytiin uskeel iyeessaane cheektaan.
40023032	Maantaka taba atin laka i'di aacchinyetiin u, uskeelaas inti icho dabarroocheen buuhicha.
40023033	“Atinha i'di toofafe! Dessi toof! Saggoh meessi 'dabi armaanjireene Waakh atin igooche ikabahsattaan?
40023034	Maantaka, 'doo'di Waákh íyeyyeedo a atin isooerga, 'doo'di kharayyee ichoow 'doo'di jiti Waakh enenyet abcho a atin isooerga. Atin la gaasichekoo a tagiisiine, gaasoo laka massalaaba kakaahtaane, gaasoo laka minassiinki weysiite Ya'huud ka jahtaane, gaasoo laka kolba ilkerengeettoo ka sina omhissaan.
40023035	Jeentetaas u la, diiggi 'doo'di fiffissane harra kakhubte tuumman berri atine atin fuula, uus diig Aabelhi fissan lakasookhabti ichoowka ínam Barachiiyahi magahiis Sakkariiya layadeeh. Ulla minki Waakhe buure ichoow chalagti hoola lakasoorriyoocho dahchooda dubunuunu kayigaaseen. Atin laka uskeelaas a leegesseen gon.
40023036	Rume atin icheeka, waha tuumman 'doo'di i'dee iche lakahukkuma.
40023037	“Yeerusaleemoow, ilkerengeetti weenoow, atin 'doo'di Waákh íyeyyeedo a tagiisiine, 'doo'di Waakh atin isooerge la dagah kachibtaan. Saggi orran lukki weylassiis barbarre goya igessatuu, an geeddi buurenye anihi dahanoheey atin koogoogo 'doone, i'daasenyi atin ma 'doonin.
40023038	Yeya, Waakh rubeytiis minki Waakhe buurenye kiine a kaguure, minki marah kalday atin ikatabe.
40023039	A mehe wihi an atin icheeko, yombuu toro ma iargartaane ichoowka, ‘Waakh ki magahi Kamur kayamiit a imaale,’ tadeehiin.”
40024001	Yeesso minki Waakhe buure kabahe, orey isohtaayi, abattitiis minassi minki Waakhe buure kaaddagsan tusse.
40024002	Ulla wihi us iyidah, “Wahanyeyyoha tuumman yeya! Rume atin icheeka, berri daddaabtoo kaldaye ti addan fuusso lakatabo mele, icho tuumman a lasookhuba.”
40024003	Geedda Yeesso Hali Geeyohi Oolif ka fiddiyo, abattitiis dagsi ka itimiyye wihi iche itidah “Waha maantoh yateehiin? Toro la mehe yateehe emeettaah ichoow ibeenki 'da'ddaboot tusa?”
40024004	Yeesso wihi us ilaabe, “Yuubsada, uus etoo kalday laka atin ekkeysan!
40024005	A mehe 'doo'di ittaawenye ani iskaayyeelo yamiite, ‘Ani a Ki Lasubhe,’ essi, a agartaane, 'doo'di ittaawenye ekkeestaan la.
40024006	Yaafohi isdiho ichoow worassi ibuuhine dihoyyoot a daagtaan, i'daasenyi taba iicho atin kanahin. Wahanyeyyoha a sooyateehiine, i'daasenyi ibeenki yomboot uliba a ankhanyahe on.
40024007	Sirgaalle a isdihta, karnato laka isdihaane, ilassi ittaawe ka nabhayye tamiite, harra laka sesseehta.
40024008	Wahaas tuumman a chiis birriissa on.
40024009	“Maantaas a atin ladiiba, 'dee sina atin loomhicha, toro atin layagiis. 'Doo'di harra tuumman la a atin 'dii'da jeenteti atin abattiteey itahiin u.
40024010	Maantaas 'doo'di buure kakhuufnaanki icho ani ikakhuufaan a kanokhta, dahanohi chiiyeet isgessa, toro la is'dii'daan.
40024011	'Doo'di ittaawenye 'doo'di Waákh íyeyyeedo iskaayyeelo a buuraata, 'doo'di ittaawe ekkeesta.
40024012	Toro la jeenteti hugun'darri ibuuraattuu, 'doo'di ittaawe 'dooninti us Waakh 'doono a nuglaatta.
40024013	I'daasenyi eti garrahsate ichoowka sinata 'dubiche eleele a lariba.
40024014	Wora Haaggane dakhi Waakh miinsan la harra tuumman ka a lacheeka, garti 'doo'di harra tuumman yateehe, 'dee 'deerka ibeenki yomboot yateeh.
40024015	“'Deerka maanti atin iyookkoti ‘weyti bi'direnye, 'doo'd keehisso,’ meessi lagan katolosso Daaniyelhi goorat Waákh íyeyyeedo cheeke agarteen,
40024016	'deerka 'doo'di ili Ya'huudiya fiddiyo tuumman halal a ifirdo. Atihi yeeda soonto yeeda a kigelo.
40024017	Eti minkiis sartiis fuulo uus min geline wohoo rucchul laka khaatin.
40024018	Eti gos goya kijiro, uus nokhanne kabuu'diis sookhaatan.
40024019	Ibeennetaas sinati deyyehoti nuugsatti ichoow ti huleesenye nyaamitto iubaa'dan sugto enenna a buure.
40024020	Waakh waho uus maantaas lafirdo maanti il weyti roffo yahe hir 'deyo ommos Seeri Lanaso eheynan.
40024021	A mehe sinati buurenye maantaas jirto, ti geeddaase uus uumacchoti harra ka ma laargine ichoow uliba. Toro wihi i'dicheenye lasooargo ba ma jiraan, jirtuu tuumman.
40024022	“Chi' ibeennetaas liigaabin, etoo kalday laka ma soo'hado. I'daasenyi iroonoti 'doo'diiski us soobahsatuu, ibeennetaas a lagaabicha.
40024023	Maantaas chi' etoo, ‘Yeya, Ki Lasubhe kalla,’ ommos, ‘Kuulla!’ kiyidah, arummeysan.
40024024	A mehe 'doo'doo Ki Lasubhe iskaayyeelo ichoow 'doo'di 'doo'di Waákh íyeyyeedo iskaayyeelo a soobaha. Icho la wahanyeyyohi ittaawenye nane miigti Waakh tuso ichoow girmo yeelaane, 'dee chi'iche tateeh 'doo'di Waakh soobahsate laka ekkeestaan.
40024025	Yeya, geeddi il ankhayyahe waha a atin isoocheekee.
40024026	“'Deerka chirri 'doo'doo, ‘Kaaleya Ki Lasubhe kuulla hidaad kajiraa,’ atin iidah iiranna, ommos chi'icho, ‘Inta yeya, usu kalla min goyaka meelassi goyaatteet kijira,’ atin iyidaaheen arummeysanna.
40024027	I'di tahe saggi ankhadhi beri kaankhado bahay ka liiarguu, Ínam Aadam laka emeettiis i'daase tateeh.
40024028	Inti golfof jiifo, intaase ra'd kawara.
40024029	“Uus sinayyohi maanassaas kutaan, “ ‘Orrahe a daayatta, yeyyah la banayhiis ma soobahcho, yiyyihimo serey a kasookhubtaane, miigti saraat la lakorkokicha.’
40024030	“Maantaas wihi emeetti Ínam Aadam tuso serey ka a soobahaane, yaafohi harra tuumman la ooyaan. Ínam Aadam usuhi mirsohi saraat fuulo miig ichoow weynaanti buure khabaayi yamiit argaan.
40024031	Ulla Herti Waakhe arabi fallee afuufto harra ierga, iche la 'doo'di Waakh soobahsate harra 'dollohiche affarcho ichoow sereyta daayan 'dollohiche tuumman kasoobaayissa.
40024032	“Taba geeyi fiig yeeda kaabda. Uu' liikhimohiis ulhawtaane seeb bahchaan, saggi 'daato isoodowwaatte a garattaan.
40024033	Saggaas on u maanti atin wahanyeyyoha tuummane ibeenki 'da'ddaboot tuso agarteen, saggi soonokhantiis isoodowwaatte kola ititah a garattaan!
40024034	Rume atin icheeka, 'doo'di i'dee ma tuumo ichoowka wahanyeyyoha tuumman yateehiin.
40024035	Sereyta daayan ichoow harra a kutaane, i'daasenyi yeedasseey jirtuu tuumman ma kutaan.
40024036	“Aabbaheey on menye, et maantaas ommos saha'ddaas garti mele. Herti Waakhe goobi Waakh fiddiito ommos Ínam Aadam laka ma gartaan.
40024037	I'di goorat ibeenne Noowa eheet, iche ibeenki Ínam Aadam yamiit laka yateeh.
40024038	I'di tahe geeddi goorat 'duley harra ikhaatin, enenyet i'di orrankateet u a golossate one, minan laka laaddiste ichoowka Noowa koobanhi buure goya gele.
40024039	Wihi sooyateeh ma abanne ichoowka icho tuumman 'duley khaate. Emeet Ínam Aadam ka laka i'daas on tateeh.
40024040	Et lamma gose kijirta, koo lakhaata ki addan la lakataba.
40024041	Deyyehotoo lammeenye golol isleetunto, too lakhaata ti addan la lakataba.
40024042	“Maantaka toorribda, a mehe ibeenki Kamuriin yamiit ma garattaanee.
40024043	I'daasenyi waha abda. Chirri ooyohi min leh saha'ddi ibeen eti hatto leh yamiit garti, ma ur'do miinkiis ma 'diicho ma lajebcho.
40024044	'Deerka atin laka toorribda gi'de i'di tahe Ínam Aadam saha'ddi liikamurine yamiite.
40024045	“Kamalda bal, ilbooyi lakakhuufo toro kharee a ayyo? A ki kamuriis goobiis iweynaache, toro la geeddi mujjume ka ilbooyye kamuriis gololicho.
40024046	Ilbooyi liimaalo a ki kamuriis usuhi hiliis mujjum haaggicho sooeleelo.
40024047	Rume atin icheeka, kamuriis wihi us khabo tuummane dahantiis gessa, iweynaacha.
40024048	I'daasenyi eemba ilbooya a suuje, ‘Kamureey geeddi deere foga kijira,’ isiyidahye,
40024049	'deerka ilbooyyeti wahalhiise sina kawaariyye, meleefuyyo leegolossayye, toro la farso leeyubhub.
40024050	Kamuri ilbooyaas, maanti us ikamurine soonokhta toro saha'ddi us igaranne soonokhta.
40024051	Usu seleye goggoocha, toro 'doo'di iskaayyeelo goya gata. Intaas ka ooya, bolokh ka ilko iskaroba.”
40025001	Yeesso toro wihi us yidah, “Maanti Inam Aadam soonokhti, dakhi goobi Waakh a i'di albehoo tomonenye taassicho khaatte, eti min disti or kadowo.
40025002	Albeha chane a 'dalame, chane la a khara.
40025003	Chanti 'dalammee taassicho a khaatteene, i'daasenyi subakki geeyi oolife taa lakachibo ma si'dan.
40025004	I'daasenyi chanti kharayyee, khulaammeti subakki geeyi oolif kijiro ichoow taassicho si'datte.
40025005	Eti min disti soomalmale, albe tuumman yuufe, ur'dumme khaatte.
40025006	“Naanokhoka, etoo riire wihi us yidah, ‘Eti min disti kallaaye, kaha or a kadowno.’
40025007	“Albe 'deerka kahe, tooba taahiche sookorisse.
40025008	Chanti 'dalame, wihi icho chanti kharayyee iyidaaheen, ‘Taasseenyo a jitaane, subakkiinkoo geeyi oolif nah siicha.’
40025009	“Icho la wihi icho ilaabeen, ‘Mele! Subah ma inno yaakho, nyaama 'doo'di subah ororicho iirda, subah kasoogadda.’
40025010	“I'daasenyi chirra icho irteene subah soogattaan, eti min disti yimiyye, albehi kharayyeenye kootte subakkoo yeere soositte la min leegele, daawti mindischo leegele. Afaf la lasoohide.
40025011	“Yomboka albehi addan laka yimiyye, ‘Kamuroow! Nah fura,’ yidaaheen.
40025012	“I'daasenyi wihi us ilaabe, ‘Rume atin icheeka, an ma atin gardi.’
40025013	“Maantaka toorribda, a mehe maan ichoow saha'd ma garattaanee.
40025014	“Toro dakhi Waakh a i'di etoo sulhaal irti. Bow'dayyohiis wahe, kooba wihiiskoo dahan gesse.
40025015	Koo ugar chan chilimme buuhto siiche, koo la ugar lamma chilimme buuhto siiche, koo la ugartoo kaldaye chilimme buuhto siiche. Ugare ba la chilim alif chan 'dahabe khabta. Ebba la geeddi us yabuu'de dahan gesse, 'deerka sulhaassiis irte.
40025016	Ki ugar chan chilimme dahan lagesse, chilimmetaas khaate hil kahaagsate, ugar chan addan ka'hele.
40025017	Ki ugar lamma chilimme khabe laka lamma addan ka'hele.
40025018	I'daasenyi ki ugartoo kalday 'hele, a khaate one, lum khute, chilimmeti kamuriis dahan gesse kalug'de dagche.
40025019	“Inkoo geeddi deer labarye ka, kamuri ilbooyyetaas soonokhte, ebba wihi us chilimmetaas kahaagsate worsate.
40025020	Ki ugar chan chilimme 'hele, wihi addane chane sookhaate, wihi us yidah, ‘Kamur, at ugar chan chilimme dahan isoogelisse. Yey, chan addane 'hele.’
40025021	“Kamuriis wihi us ilaabe, ‘At weyti haaggisse! At rumanka a ilbooyi haaggane toro lakakhuufo! At wihi rucchule dahan lakisoogesse ka laka a lakaakhuufa gone, wihi ittaawenye kiweynaacha. Kaale kamuraah hamaadiis leegisam!’
40025022	“Ki ugar lamma chilimme khabe laka yimiyye, wihi us yidah, ‘Kamur at ugar lamma chilimme dahanteey soogelisse. Yey, lamma addane 'hele.’
40025023	“Kamuriis wihi us ilaabe, ‘At weyti haaggisse! At rumanka a ilbooyi haaggane toro lakakhuufo! At wihi rucchule dahan lakisoogesse ka laka a lakaakhuufa gone, wihi ittaawenye kiweynaacha. Kaale kamuraah hamaadiis leegisam.’
40025024	“Yomboka ki ugartoo kaldaye chilimme khabe yimiyye, wihi us yidah, ‘Kamur, an saggi at bacchaara ka uur idaayantahe a garda. Inti at ilmo il ikagelinne gurnaan kayowatta, inti at ilmo il ikataa'hin la golol kayowatta.
40025025	Jeenteti an ikaarooruu, ugarti kaldaye chilimme at dahanteey soogelisse, a khaate harra goya kadagche. Yey, wihi wahaahe kallaayo.’
40025026	“Kamuriis wihi us ilaabe, ‘At a ilbooyi suujenye toro sey'ho leh. At saggi an wihi weheey ieheynan ikhaato, toro la gosi an ikhutin ka gurnaan iyowdi a garatta menya?
40025027	Incheenka kootte chilimmeteey baangi gelissa, 'dee cha'an soonokhde ka chilimmeteey ichoow wihi iche desse 'hela.
40025028	“ ‘Ugartaas kaldaye chilimme ilbooyaas kakhaata, ilbooyi ugar tomon chilimme khabo siicha.
40025029	A mehe eti wihi dahan lagesse mujjum woywoye a liikakhaya ichoowka wihi us khabo buuraataan. I'daasenyi eti wihi dahan lagesse mujjum iwoywoyin, wihi us khabo laka a lakakhaata.
40025030	Maantaka ilbooya marahe indigir laa mug'dihi ginnayyo yaalliin iseya. Intaas ka enenyet a ooya, toro la bolokh ka ilko iskaroba.’
40025031	“Maanti Ínam Aadam herti Waakh khabaayi miigtiis leesoonokhti, kombortiisti antoote karnatoote koorronta.
40025032	Ulla 'doo'di harra tuumman ortiis ka a kulmicha enenyet seley saaha saggi ersim iiy ichoow riiyyo seley isaahuu.
40025033	'Doo'di fiffissan ankiiski miigeete gessa, ki addan la ankiiski gurro gessa.
40025034	“Karnat 'deerka wihi us 'doo'di ankiiski miigeet toollo iyadeeh, ‘Kaaleya, atinhi Aabbaheey atin imaale, goobi Waakhe atin liiabbire, uus harra lasoouume atin mu'dantahiin gela.
40025035	I'di tahe an ankaa a khabe atin la igoollisseen. Sugub a khabe, atin la sugub ibihisseen. An i'di eti yeelane eheete atin la a imartiisatteen.
40025036	Murukhe eheete, atin la gaad ikoorisseen. A khannaneete, atin la mujjum iwoywoyteen, jeela a kijire atin la a isooyeyteen.’
40025037	“'Deerka 'doo'di fiffissan wihi us soolaabo, ‘Kamur, maantoh atihi ankaa khabto kiagarre kigoollinne, ommos maantoh atihi sugub khabto kiagarre sugub kibihinne?
40025038	Maantoh atihi i'di eti yeelane kiagarre, kimartisanne? Ommos maantoh atihi murukhe kiagarre gaad kikorinne?
40025039	Toro la maantoh atihi khannan kiagarre kisooyeyne? Ommos maantoh atihi jeela kijirto kiagarre kisooyeyne?’
40025040	“Karnat la wihi us ilaabo, ‘Rume atin icheeka, wihi atin 'doo'da irummeeste wohoo liikoogeynan iyeesseen, a i'doo atin ani iyeesseen.’
40025041	“'Deerka wihi us 'doo'di ankiiski gurro kijiro iyadeeh, ‘Nyaama ikataba, atinha falan, 'dabaas armaanjireene Waakh Seytaan ichoow herti Seytaan ba iyeele kachimmama.
40025042	I'di tahe an ankaa a khabe atin la ma igoollin, sugub a khabe atin la sugub ma ibahin.
40025043	An i'di eti yeelane eheete, atin la ma imartiisan, murukh a eheete atin la gaad ma ikorin, a khannaneete jeela kijire, atin la ma isooyeyin.’
40025044	“Icho la wihi icho ilaabaan, ‘Kamur maantoh atihi ankaa khabto ommos sugub khabto ommos i'di eti yeelane eheete ommos murukh eheete ommos khannaneete jeela kijirte kiagarre, kigargaariwwaayne?’
40025045	“Ulla 'deerka wihi us ilaabo, ‘Rume atin icheeka, chirri atin 'doo'deeykaar wohoo liikoogeynan gargaariwwaayteen, a i'doo atin ani igargaariwwaayteen.’
40025046	“'Deerka 'dabi armaanjireene goya irtaane, i'daasenyi ki fiffissan jiroti jirtuu imassanne 'hela.”
40026001	Inkoo Yeesso yeedaas tuummane saggi us isoonokhti miinsan massiche ka, abattitiis mehe iyidah ya,
40026002	“Saggi atin igarattaan u, ibeen lamma on ankhane 'dee daawti Baasakka lagela, Ínam Aadam la ladiiba massalaaba lakakaaha.”
40026003	Maanassaas on kuhaaniyyohi wewween ichoow ewweenki Ya'huud ba uranti kuhaanihi weyti weene magahiis Kayaafa layadeeh ka kulmeen.
40026004	Icho la saggi icho ekkeysi ka Yeesso ikhabtaane 'dee iyagiisiin, iche rerreegaan.
40026005	Wihi icho isiyidaaheen, “I'daasenyi uus inno daawta goyaka khaban, enenyet a geeddi us hol ka il baabiicho.”
40026006	Yeesso ilkerengeetti Be'daaniya ka minki etoo Siimonhi Ki Bu'da Khabe layadeeh kijiraayi,
40026007	makhaabassoo kurunkoo daakki alabaasta lakahaaggiche miricchihoo weyti gato miige kijiro leetimiyye, Yeessohi komborti ballaaddane lakagolossati ka dikkil kajiifo golossati matakkiis kakhubte.
40026008	Abatti chi'iche waha agarte ka weyti hollowte, “Miricchiha a i'doh immarah labaabiicho?” worsatte.
40026009	“Miricchiha kootte chilimmeti buurenye lakoororicha, chilimme la miskiin lasiicha!”
40026010	Yeesso la wihi icho essaan a garta, wihi us iyidah, “A i'doh makhaabassa imalalissaan? Wihi iche iyeesse a haaggi weyti buure.
40026011	Miskiin kol dakkhan goytiinna kakhabtaane, i'daasenyi ani kol dakkhan ma ikhabtaan.
40026012	Miricchiha iche sarteey kakhubte ka, ani hawwaal itannabissa.
40026013	Rume atin icheeka, meelbaaw Wora Haaggan harra tuumman ka lacheeko ka, wihi iche yeesse laka a lacheeka, iche la lakasoo'hela.”
40026014	Yomboka abatti Yeessoti tomon ichoow lammee kichekoo, ki Yuuda Iskaariyoot layadeeh, kuhaaniyyohi wewween iirte,
40026015	wihi us worsate, “Chirri an Yeesso dahantiin soogesse, mehe isiissaan?” Iche la chilimmeti lahaageete tomon seyyahe iekkaasse.
40026016	Uus chirraas, Yuuda inti leemujjumenye us Yeesso dahanohicho kagesso yowte.
40026017	Ibeenki oraate Daawti Makaateti Liikhasin, abatti Yeesso itimiyye wihi iche worsatte, “Intoh 'doonta iranna katannabanna, 'dee gololi daawti Baasakka kataham?”
40026018	Wihi us ilaabe, “Nyaama, ilkerengeet gela, etoo iirda wihi atin itadeehiin, ‘Eti Ween mehe essa ya, ibeenki ani liigooche a soodowwaate. Abattiteey khabaayi, minkaahha daawti Baasakka kagella.’ ”
40026019	Abatti 'deerka i'di kootte Yeesso iyidah on yeesse, gololi daawti Baasakka haaggisse.
40026020	Chirri il gelebnowe ka, Yeesso ichoow abattitiisti tomon ichoow lammee komborti ballaaddane lakagolossati ka dikkille kajiifaan.
40026021	Golossataani, Yeesso wihi us yidah, “Rume atin icheeka, etiinkoo 'dub igoocha.”
40026022	Icho tuumman fool ribowe, kooba ki addan 'dubiis ka, “Kamur rumanka ani mee menya?” yidah.
40026023	Yeesso wihi us ilaabe, “Eti toolla karam dahan ikaleelug'de, iche 'dub igoocha.
40026024	Ínam Aadam i'di usu miinsane lachiiruu, a yamuut. I'daasenyi eti Ínam Aadam 'dub goocho, sinati sugto eenna a buure! Usuhi goorat idelanne deefta.”
40026025	Yuudahi 'dee Yeessó 'dub soogoocho la, “Eti ween, rumanka ani mee menya?” iyidah. Yeesso wihi us ilaabe, “Aa a ati.”
40026026	Golossataani Yeesso makaate khaate Waakh kala'd ilaabe, jejjebche abattitiis ididdiibe, wihi us yidah, “Khaata, amha waha a sartaayaa.”
40026027	Toro kokkoob khaate, Waakh kala'd ilaabe, abatti idiibe, wihi us yidah, “Atin tuumman isleeanguunda.
40026028	Waha a diiggeeyki ayyinti husube Waakh enenyet igoocho, a diiggi iroonoti enenyeti buure liikhubo, 'dee uskeelicho liikakuto.
40026029	Wihi an atin icheeko, uus toolla kakhabatti, an farsoti sabiib toro ma damo, ichoowka ibeenkaas an wihi husub goob Aabbaheey ka atin leedamo yateeh.”
40026030	Inkoo icho geeyoo Waakh dowteen ka, Hali Geeyohi Oolif ibaheen.
40026031	Yeesso wihi us abatti iyidah, “Ibeenka goya rubeytiis, atin tuumman jeenteti wihi liiyeeluu, a ikafiriddaan, a mehe wihi chiiran, “ ‘An ersime gu'dda, woyhi iiyyaat la seley baaba.’
40026032	I'daasenyi inkoo an omoot kasookahe, boroofenhi Gaalilaaya ortiin a irda.”
40026033	Beetero wihi us ilaabe, “Chirri iche tuumman jeenteti wihi lakiyeeluu kaafiridde laka, an jirtuu ma kaafirdo.”
40026034	Yeesso wihi us ilaabe, “Rume kisoocheeka, ibeenka goya rubeytiis, geeddi lukki iriirin at kol seyyahe ma igaratti tadeeh.”
40026035	I'daasenyi Beetero wihi us yidah, “Cha'an kileeamuut laka, jirtuu ma kigardi ma adeeh!” Abattiti addan tuumman laka i'daas tidah.
40026036	Yeesso 'deerka abattitiis khabaayi, meessi Gesseemane layadeeh irte, wihi us icho iyidah, “Inta orronda, geeddi an intuus irdi Waakh wahdi.”
40026037	Beetero ichoow yeele Sebedaayoti lammee khaatte. Yeesso weyti bolkhe toro mali uskul gele.
40026038	'Deerka wihi us seyyahche iyidah, “Huleesi rubeyteey kijiro, huleesi omooteet laka a ikeena. Inta fiddiya, ileetoorribda la.”
40026039	I'daaru orey isohte, il isi'diiche, fool harra ka'daare, Waakh wahte wihi us yidah, “Aabbahaaw, chi'iche tateeh kokkooba sinayyoot a liikakhaato! I'daasenyi in an 'doono menye, in at 'doonto on a titaahe.”
40026040	'Deerka abattitiis inokhte, ichehi u'durto 'hele, Beetero leeyeede, “Atin geeddi saha'ddoo kalday laka ma ileetoorribattaan a?” iyidah.
40026041	“Toorribda Waakh wahda, 'dee kajmeti uskeel atin kalugu'ddo akidihina. Rubeyohiin wihi mujjumenye 'doonaane, i'daasenyi sartiinna 'dabakhe.”
40026042	Toro koli lammaatteet nokhte, irte Waakh wahte, “Aabbahaaw, kokkooba sinayyoot chirri sammata an idamin liikakhaatin, in at 'doonto on a titaahe,” yidah.
40026043	Chu'us soonokhti, ichehi u'durto, indo hulees kore toro 'hele.
40026044	Toro koli seyyahnaatteet katabe, irte Waakh wahte. Wihi kootte us yidah on inokhte yidah.
40026045	'Deerka abatti inokhte wihi us iyidah, “Atin uliba a u'durtaane nassaan? Yeya, saha'ddi Ínam Aadam 'dub lagoocho, dahanohi 'doo'di uskeel leh lagesso a soodowwaatte.
40026046	Sookaha a iranni! Eti 'dub igoocho kalla soosohtaa!”
40026047	Yeesso yeyyeedaayi, Yuudahi ullaka abattiti tomon ichoow lammee kichekoowe yimiy. 'Doo'di sooraahe, a ururoo buurenye birlabbe ichoow khokkhoomme khabo, kuhaaniyyohi wewween ichoow ewweenki Ya'huud sooergate.
40026048	Eta Yeesso 'dub goocho la mehe urur iskakhabeen ya, “Eti 'dee an dongade, a usu, khabda.”
40026049	Yuuda chirraas on Yeesso iirte, bariitiche, “Eti weenoow!” iyidahye dongate.
40026050	Yeesso wihi us ilaabe, “Aalaaw, wihi at itimiy yeel.” 'Doo'd la orey isookute, Yeesso khabte hide.
40026051	Geeddaas on ka, etoo ullaka wahal Yeessee, birlabiis sootogte, soo'hiire falfati kuhaanihi weyti ween gu'dde, nabah ng'ure.
40026052	Yeesso la wihi us iyidah, “Birlabaah min ilaab, i'di tahe eti tuummane birlab ka enenyet yagiis, ullaka birlabe lakayagiis.
40026053	At saggi chirri an Aabbaheey gargaar idaahe, us herti Waakhe aliffe goosso koloo kalday isooergo ma garatti?
40026054	I'daasenyi chirri an i'daas yeele, saggoh 'dee wihi Chiirnaanneti Waakh kachiirane sooyateeh liibuuhicha?”
40026055	Yeesso chirraakka wihi us urur iyidah, “Cha'atin khokkhoomme ichoow birlabbe leetimaateene ikhabattaan, an a etoo enenyet walah saro? Maan tuumman ani uranti minki Waakhe buure a fiddiye Yeedi Waakh atin abche, atin la ma ikhaban.
40026056	I'daasenyi wahanyeyyoha a yitaaheene 'dee wihi 'doo'di Waákh íyeyyeedo chiire labuuhicha.” 'Deerka abatti tuumman usu katabte firidde.
40026057	'Doo'di Yeesso khabte Yeesso khaate min Kayaafahi kuhaanihi weyti weene geeche. Tagaammeti amurre ichoow ewweenki Ya'huud la intaase kakulme.
40026058	I'daasenyi Beetero fogaka Yeesso 'dubiis sooraahe, ichoowka uranti kuhaanihi weyti ween goya gele. Uus uram goya gele ka, irte, iskarti meel yaakhisso leeorronte, wihi Yeesso layeelo suge.
40026059	Kuhaaniyyohi wewween ichoow Jaldaabti Weene Ya'huud tuumman, garti beenaate iche yeeddo, 'dee icho Yeesso omoot ikagoochaan, yowteen.
40026060	I'daasenyi walah icho 'heleen mele, chi' 'doo'di ittaawenye garti beenaat cheeko soobahe laka. 'Da'ddaboka 'doo'doo lammee sookahe,
40026061	wihi icho yidaaheen, “Reenka mehe yidah ya, ‘An minki Waakhe buurenye an jejjebcho, toro maan seyyah goyaka diso a abuu'd.’ ”
40026062	Chirraakka kuhaanihi weyti ween kahe, wihi us Yeesso iyidah, “Walah at soolaabto mele? Yeeda enenyet kaacheekti, mehe jira?”
40026063	I'daasenyi Yeesso gammadiche. Kuhaanihi weyti ween la wihi us iyidah, “Magahi Waakkhi jiro ka daato, usu at Ki Lasubhe toro Weeli Waakh tahe, nah isoocheek”
40026064	Yeesso wihi us ilaabe, “Aa! A i'daas maanta at tidah on. I'daasenyi wihi an atin tuumman atin iadeeh, 'dee berri Ínam Aadam usuhi Waakkhi Miig Leh anki dahantiisti miigeet fiddiyo toro mirsohi saraat fuulaayi yamiit a agartaan.”
40026065	'Deerka kuhaanihi weyti ween hol on ka gaaddiis kharradiche wihi us yidah, “Wihi us yidah ka a gafe! A i'doh 'doo'doo addane gar laabo iyowanna? Yeya, toolla saggi us igafe a daagteen.
40026066	Mehe goosseen?” enenyet worsate. Wihi icho ilaabeen, “Omoote imasse.”
40026067	'Deerka Yeesso fool hanjuf katufeene, khomhoyyo ka gu'ddeen. Gaasoo fodoorre jahte,
40026068	“Ki Lasubheey, Waakh iyeyyeed. Ayyo kigu'dde?” idoween.
40026069	Beetero la geeddaka uram goya fiddiya. Inantoo falfee la itimiyye, wihi iche itidah, “At laka Yeessohi boroofenhi Gaalilaaya a leejirte.”
40026070	I'daasenyi 'doo'd tuumman ortiis ka 'dii'de, “An wihi at elatti ma gardi,” iyidah.
40026071	Chirraakka bahe aritti uram lakagelo irte. Inantoo addan agarte, 'doo'di intaas kajiro wihi iche itidah, “Reenka Yeessohi Naasaret a leejire.”
40026072	Ulla toro 'dii'de, daatte, “An et ma gardi!” yidah.
40026073	Inkoo geeddoor lafiddiye ka 'doo'doo intaas toollo Beetero iirte, wihi us iyidah, “Rumanka at a kichekoo. A mehe saggi at iyeyyeeddo a tussa.”
40026074	'Deerka Beetero isabaare, Waakh dowe, wihi us yidah, “An et ma gardi!” Chirraas on lukki riire.
40026075	'Deerka Beetero yeedi Yeesso iyidah kasoo'hele. “Geeddi lukki iriirin, at kol seyyah, ‘Ma kigardi!’ tadeeh.” Ulla khar ibahe, bolokh ka ooye.
40027001	Baryo ka kuhaaniyyohi wewween ichoow ewweenki Ya'huud tuumman Yeessohi layagiis goocheen.
40027002	Hidhideene, khaateene, Bilaatohi gaafanee dahan gesseen.
40027003	Chirri Yuudahi Yeesso 'dub gooche saggi Yeesso liihukkumo omoot liikagooche arge ka, weyti ejer istowe. Chilimmeti goorat lahaageete tomon seyyahe sookhaate, kuhaaniyyohi wewween ichoow ewweenki Ya'huud ikeene.
40027004	“An ha'daabe gele, a mehe an eta wohoo iyeeline atin ikeene, diiggiis gele,” yidah. Wihi icho ilaabeen, “Wahaas walah icho nah iyahiin mele! Ati on i'di at tadeeh dah.”
40027005	Yuuda 'deerka chilimme minki Waakhe buure goyaka khube, 'deerka irte, geeyoo iskasooloo'diche, isyigis.
40027006	Kuhaaniyyohi wewween la chilimme khaateene wihi icho yidaaheen, “Amurre ichoow chilimmetane ugarti minki Waakhe buure lakalug'do ma israahaan, i'di tahe a chilimmeti diig.”
40027007	'Deerka saggi iche chilimme ikhaatto gosoo etoo 'diryo haaggicho leeyahe kasoogatto goosse, 'dee gos eti yeelane yumuy lakahawwaala.
40027008	Jeentetaase intaas ichoowka uliba laka, magahiche Gosi Diig liiyadeeh.
40027009	'Deerka wihi eti Waákh íyeyyeedo Yeeremiya layadeeh ka lacheeke labuuhiche. “Chilimmeti lahaageete tomon seyyahe khaateen, a gatoti 'doo'di Issiraayel igoochee,
40027010	i'di Kamur ani iyidah u, chilimmetaas khaateene, gosi eti 'diryo haaggicho kasoogatteen.”
40027011	Yeesso geeddaas ba Bilaatohi gaafanee ortiis tolossate, gaafana la wihi us worsate, “Karnati Ya'huud a ati?” Yeesso wihi us ilaabe, “A rum, a i'daas at elatti on.”
40027012	Chirra kuhaaniyyohi wewween ichoow ewweenki Ya'huud Yeesso cheektaan, us walah us ilaabe mele.
40027013	Bilaato 'deerka wihi us worsate, “Waha icho kaacheektaan ma daagto?”
40027014	I'daasenyi Yeesso walah us laabe mele, yeedoo kalday laka ma ilaabine, ichoowka gaafana weyti girmeeste.
40027015	Hugunki gaafana ka, daawti Baasakka ka etoo hidane urur usuhi lasoofuro soobahsate iche soofura.
40027016	Maantaas la etoo weyti jeenteti suujoonkiis u lagarti Barraba layadeehe hidan, a jira.
40027017	Inkoo 'deerka icho urureen ka, Bilaato wihi us icho worsate, “Ayyo atin isoofura 'doontaan, Barraba bal Yeessohi Ki Lasubhe layadeeh?”
40027018	A mehe Bilaato saggi icho jeenteeti kal'darri on u Yeesso dahanohiis igesseen a garta.
40027019	Bilaato komborti enenyet lakahukkumo kafiddiyaayi, makhaabassiis farniin isooeregte, “Etaas uskeeloo iyeelin wohoo rucchul laka ayeeline, diiggiis agelin. I'di tahe ibeenkate issilloteey ka jeentetiis u weyti sina a ikawaartee,” itidah.
40027020	I'daasenyi kuhaaniyyohi wewween ichoow ewweenki Ya'huud ba urur malicho urgiyicheene 'dee Barrabahi lasoofuro Yeesso la layagiis a daaheen.
40027021	Gaafana wihi us urur worsate, “Reera lammatiis, koh atin isoofuro 'doontaan?” Wihi icho ilaabeen, “Barraba.”
40027022	Bilaato wihi us worsate, “'Deerka Yeessohi Ki Lasubhe layadeeh i'doh idaahe?” Icho tuumman la wihi icho ilaabeen, “Massalaaba kakaah.”
40027023	Bilaato wihi us worsate, “A i'doh? Mehe suujenye yeele?” I'daasenyi geeddi kootteet 'dirihiis riireene, “Massalaaba kakaah!” yidaaheen.
40027024	Chirri Bilaato saggi us wohoo iyeeline i'daasenyi urur weyti iuskulaate il ibaabiicho arge ka, bicche on khaate, urur ortiis ka dahano dikhte. Wihi us yidah, “An eta wohoo rucchul laka iyeelin diiggiis ma gelo, khaata i'di atin tadeehiin daha.”
40027025	Enenyet tuumman wihi us ilaabe, “Diiggiis nah ichoow nyaakhuteenyo a nah fuulo!”
40027026	Bilaato 'deerka Barraba icho isoofure. I'daasenyi amuri Yeesso lakadoocho toro massalaaba lakakaaho bahche.
40027027	'Deerka iskar gaafana Yeesso khaatte, minki buurenye gaafana igelo geesse, rabittoo iskareet tuumman la Yeesso khaarisse.
40027028	Darfohiis kabihisse, kabuu'doo muggee i'di karnat u korisse.
40027029	'Duuboo kudaheet iskayuubte matah korisse, wussoo dahantiisti miigeet gelisse, ortiis ka jilbo il kagu'dubte kachaaratte, “Karnati Ya'huudoow, jiroti deer 'hel!” idowte.
40027030	Hanjuf kaattufte, wussaas kakhaatte matah kaajjahte.
40027031	Inkoo icho kachaarteen ka, kabuu'd kabahcheene gaaddiis gesseen. 'Deerka leebaheene woyeen massalaaba kakaahaanee.
40027032	Chirra icho bahaan ka, etoo ilkerengeetti Kureene magahiis Siimon layadeeh 'heleene, massalaaba Yeesso sinnaan ihosseen.
40027033	Meessoo Golgoo'da layadeeh yimaateen. Golgoo'da la a mehe ya, Meessi Lafohi Matahe Enenyet.
40027034	Intaas ka Yeesso farsoti sabiibe reenkoo hadaade lakawarse siisse. I'daasenyi inkoo us chanchame ka 'dii'de.
40027035	Inkoo iche massalaaba kakaahte ka, kura gu'ddateene gaaddiis gisante.
40027036	Yeesso massalaaba kakaahanyahaayi, iskare orrommatte yuubisse.
40027037	Matakkiis sartiis la, wihi lakayigisye lakachiire lagesse a mehe ya,
40027038	Reeroo lammeenye hatto lehe laleekaahe. Koo ankiiski miigeet lakakaahe, koo la ankiiski gurro lakakaahe.
40027039	'Doo'di intaas tabo a leeabaarrama, 'darraaw ka matah moroogicha.
40027040	“Atihi minki Waakhe buure jejjebisso, toro orrah seyyah on ka disso, bal isribe, massalaaba kasooyag cha'at Weeli Waakh tahe!” iche idowaan.
40027041	Saggaas on u kuhaaniyyohi wewween ichoow tagaammeti amurre ichoow ewweenki Ya'huud laka a kachaartaane,
40027042	“'Doo'di addan a ribe, i'daasenyi isribin ma yabuu'd. Usu a karnati Issiraayel a? 'Diicha toolla massalaaba a kasooyago, 'dee usu a rummeysanni,” esseen.
40027043	“Usu Waakhe kakhuufa, ‘Aní Weeli Waakhe,’ iche essa menya? 'Diicha gi'de Waakh usu a ribo chi' Waakh usu 'doono,” yidaaheen.
40027044	Saggaas on u 'doo'di hatto lehe laleekaahe laka weyti usu leeabaarrame.
40027045	Uus saha'd lihti maalimeet ka il tuumman mug'di yitahye, ichoowka saha'd saagaale eleesse.
40027046	Geeddi saha'd saagaal ka, Yeesso hooyi buure ka riire, “Elooy! Elooy! Laama sabakhtani?” yidah. Wahaas la a mehe ya, “Waakkhaayaaw, Waakkhaayaaw, a i'doh ikatabte?”
40027047	'Doo'doo intaas toollo la baabule daage wihi icho yidaaheen, “Usu eti Waákh íyeyyeedo Eliiya layadeeh iche waha.”
40027048	Chirraas on kichekoo nyaame, haaruggoo sookhaate, farsoti sabiibe birrakhe buuhiche. Kho'doonkoo deer kahide Yeesso iyooge, 'dee a yubhaabe.
40027049	'Doo'di addan la, “'Diicha, usu Eliiya yamiite ribo a agarro,” yidah.
40027050	Yeesso inkoo us toro hooyi buure ka riire ka rubey gooche.
40027051	Chirraakka dafarti weyti yobbeenye minki Waakhe buure seley goosso meel lamma seley igoote, sereye kasookharradde ichoowka iliche kabahte. Harra sesseehte, daddaabo laka khakkharradeen.
40027052	Hawwaalo furnameene, 'doo'di Waakhe ittaawenye munyeenye goorat tuume omoot lakasookahche.
40027053	Icho la hawwaalo goya kasoobaheen. Inkoo Yeesso omoot kasookahe ka ilkerengeetti weene lagane Yeerusaleem irteene, 'doo'di ittaawe la arge.
40027054	Chirri eti koobbintoo iskareet itoollo ichoow iskarti leejirte Yeesso yuubisso harrati sesseehto ichoow wihi tuummane yitah agarte ka, weyti nahte, “Rumanka usu Weeli Waakhe eheet,” tidah.
40027055	Deyyehoti ittaawe intaas a kijirte, fogaka a 'dey'doossa. Icho Yeesso boroofenhi Gaalilaaya kasooraaheene 'dee gargaaraan.
40027056	Goycho ka a Maariyati ilkerengeetti Magdaala, ichoow Maariyati Yaakoobo ichoow Yuussuf desse ichoow abar yeele Sebedaayo.
40027057	Geleb ka makhaabaloo kamurenye ilkerengeetti Arima'daaya magahiis Yuussuf layadeehe, ullaka abatti Yeesso yitah yimiy.
40027058	Yuussuf Bilaato iirte, sar Yeesso daahe. Bilaato amur bahche a lasiicho, yidah.
40027059	Yuussuf sar Yeesso khaate, dafartoo husub kaayyuube.
40027060	Go'ddoo daddaabeete husube us isikhute goya kareeche. Daddaabtoo buure la go'd afiche i'dembeleeliye, katabe.
40027061	Maariyati ilkerengeetti Magdaala ichoow Maariyati addan ba intaase fiddiyaane, go'ddaas 'dey'doochaan.
40027062	Ibeenki kaas sooraaho, Ibeenki Latannabti 'dubiise ka, kuhaaniyyohi wewween ichoow Farissaayo ba Bilaato iirteen.
40027063	Wihi icho yidaaheen, “Eti weenoow, wihi etaas ekkeysi leh geeddi us noolyahe yidah a kasoo'hella. Us mehe yidah ya, ‘Chirri maan seyyahe kutte, omoot a kasookaha.’
40027064	'Deerka amur bihiche, go'ddi lakahawwaale a layaakhicho, ichoowka ibeenki seyyahnaatteet a yitaahe. Uus abattitiis iranne sartiis hatine, 'dee 'doo'd ‘Yeesso omoot a kasookahe,’ idowinee. Chi'che i'daas yeesse, ekkeysihicheki toolla, koo Yeesso laka a kuta.”
40027065	Bilaato wihi us ilaabe, “Iskarti yaakhisso khaata. Irda go'd geeddi atin tabuu'diin yaakhicha.”
40027066	'Deerka irteene daddaabti go'd lakoote wohoo usu lafure lakaabti kadagcheene, iskarti yaakhisso la ibahcheen.
40028001	Inkoo Seeri Lanaso kute, baryoti ibeenki oraate teebataas ka, Maariyati ilkerengeetti Magdaala ichoow Maariyati addan irteene, go'ddi Yeesso lakahawwaale sooyeyeen.
40028002	Harra weyti sesseehte, a mehe hertoo Kamur goobi Waakhe katimiyye go'd iratte, daddaab 'dembeleeliite, daddaab sarche koorrommatte.
40028003	Herta fooliche i'di ankhad u a ababa, darfohiche la a waha dakhane i'di yooleete.
40028004	Iskarti meel yuubisso Herta Waakh karoorte nahtim ka hamarte sussuuhte.
40028005	Herti Waakh wihi iche deyyeho itidah, “Roorro akhabina! A mehe saggi atin Yeessohi goorat massalaaba lakakaahe iyowattaan a gardaa.
40028006	Inta ma kijiro, i'di goorat us yidah u, omoot a kasookahe. Kaaleya, inti goorat us jiife yeya.
40028007	'Deerka dowwa irda, abattitiis mehe itadeehiin ya, ‘Us omoot a kasookahe, ortiin ili Gaalilaaya a irta. Intaas ka la a agartaan.’ Toolla an a atin isoocheeke.”
40028008	'Deerka oboorri usuhi roorro khabo i'daasenyi hamaado go'd kabahe, oryeen abattitiissa icheekaanee.
40028009	Chirraas on Yeesso icho 'hele, “Waakh ba nebey atin kakaala,” iyidah. Icho la soonyaameene, luhlohiis khabteene, usu wahteen.
40028010	Yeesso 'deerka wihi us icho iyidah, “Roorro akhabina! Nyaama 'doo'di irummeeste wihi atin itadeehiin, ‘Gaalilaaya irda, intaas ka 'dee a iagartaan.’ ”
40028011	Oboorri 'dulaayi, iskarti kootte hawwaal yaakhisso ilkerengeet goya iratte, kuhaaniyyohi wewween wihi yitah tuumman icheekte.
40028012	Kuhaaniyyohi wewween ichoow ewweenki Ya'huud ba tossateene, iskar chasteene, chilimmeti buure siicheen.
40028013	Wihi icho iyidaaheen, “'Doo'd mehe itadeehiin ya, ‘Abatti Yeesso ibeen u'durraayi timiyye sartiis hatte!’
40028014	Chirri gaafana waha daage la, uus 'dee sina atin kawaarinne, nahe yeed tuumman haagginna, atin ribna.”
40028015	Iskare 'deerka chilimme khaatte, wihi kootte yeela liiyidah yeesse. Yeedaas beenaate sartiisti lahate miinsan la ichoow uliba laka, yaafohi Ya'huud goyaka a sohta.
40028016	Abattiti tomon ichoow koowe iratte hali goorat Yeesso boroofenhi Gaalilaaya ka idowdowe iratte.
40028017	Chirri icho usu argeen ka, usu wahteene, i'daasenyi gaasichokoo usu kamalaleen.
40028018	Yeesso la icho iyimiyye wihi us iyidah, “Serey ichoow harra ka anto tuumman a liisiiche.
40028019	Maantaka nyaama 'doo'di harra tuumman abattiteey kayeela. Magah Aabba ka ichoow ki Weel ka ichoow ki Rubeyti Munyee ka baattissiya.
40028020	Toro la amuri tuummane an atin ibahche abcha a raaheen. Rumanka la an a atin leejira ichoowka ibeenki 'da'ddaboot yateeh.”
41001001	Waha a uumacchoti Wori Haaggane, Yeesso Kiriistohi Weeli Waakhe miinsan.
41001002	Wihi Isaayahi Waákh íyeyyeedo chiire kallaayo, “Yeya, ergattiteey ortaahha erga iche rubeyohi enenyete tannabissa.
41001003	Ergattita la hidaade karirriirta, ‘Kamur jit imujjummoocha, jiti us leeyamiit ficcha,’ iche elatta.”
41001004	'Deerka Yoohanahi Enenyet Baattissiyo hidaad yimiyye wori baattissiyo cheeke. Us enenyete baattissiye uskeelicho kasoonokhtaane, 'dee Waakh uskeelicho ikakuta.
41001005	Enenyet boroofenhi Ya'huudiya tuumman ichoow ilkerengeetti weene Yeerusaleem tuumman ka soobahe, Yoohana iyimiy. Eti tuummane uskeeliis Waakh icheekte la, Yoohana hawti Yoordane 'dusso ka baattissiye.
41001006	Yoohana gaaddi us khabe tinti gaale lakahaaggiche. Saabi us dabar kakhabe la niibe lakahaaggiche. Gololi us yuhum la a gubaal ichoow malab.
41001007	Wori us orey on cheeke a kan, “Etoo ani weyti ikaween 'dubeey ka a yamiit. An walah an ahe mele, gulguubsanaanki an gulguubsadi an falfihi kobtiis laka jalkhicho ma mu'dan.
41001008	Ani toolla bicche atin kabaattissiya, i'daasenyi us berri Rubeyti Munyee ka a atin baattissiya.”
41001009	Saahka Yeesso ilkerengeetti Naasaret layadeehe, boroofenhi Gaalilaaya kijirto kayimiyye, Yoohana la hawti Yoordane 'dusso ka usu baattissiye.
41001010	Chirra Yeesso bicche goya kasoobaho, sereyti kharradde Rubeyti Munyee la i'di kutukuurrug u isooyagto arge.
41001011	Hooyoo serey kasooyeede, wihi us yidah, “Ati a Weeleeyki an weyti 'doono, weyti ikahamaadicho.”
41001012	Chirraas on Rubeyti Munyee Yeesso hidaad ieregte.
41001013	Ibeen tomon affar Yeesso hidaaddaas on kijire, Seytaan la kajmeti uskeel kalugu'ddo ikeene. Hidaaddaas ka binahi yibaat on leejire, herti Waakh la Yeesso ihisse.
41001014	Inkoo Yoohana jeela lagesse ka, Yeesso boroofenhi Gaalilaaya irte. Intaas ka, Wori Haaggane Waakh kayimiy on cheeka.
41001015	Wihi us yidah, “Il kola a yitah! Dakhi Waakh kola a soodowwaate! Uskeeliin kasoonokhda, Wora Haaggane ani atin idowo rummeesda!”
41001016	Yeesso Beyti Buurenye Gaalilaaya afiche kasohtaayi, eti Siimon layadeeh ichoow walaaliiski Andereeya layadeeh, arge. Oroohti bahag lakakhabti, iche bey goya isaate, a mehe iche hiliche a ki bahag lakhabti.
41001017	Yeesso la wihi us iyidah, “Kaaleya, isooraaha abattiteey ateeha, hiloo husube enenyet Waakh liikeeno a atin korcho.”
41001018	Chirraas on oroohti kootte iche bahag kakhabatti 'diisse, Yeesso raahte.
41001019	Yeesso i'daaru marah on orey isohte, Yaakoobohi inam Sebedaayee ichoow walaaliiski Yoohana layadeeh ichehi kooban goya fiddiito, oroohti bahag lakakhabti haagsatti arge.
41001020	Chirraas on lammache wahe, iche la aabbahiche ichoow 'doo'di lakireeste kooban goya katabte Yeesso raahte.
41001021	Yeesso ichoow abattitiis ilkerengeetti Kafarnaa'hum irteen. Saahka Seeri Lanaso ka, Yeesso minki weysiite Ya'huud gele, enenyet wori Waakh abin sookhabte.
41001022	Enenyet tuummamba saggi usu 'doo'd walah iabcho, kagirmeeste, a mehe i'di tagaammeti amurre menye, i'di etoo anto khabo, iche 'doo'd walah iabche.
41001023	Chirraas on etoo ginnatoo dakhatti minkichoki weysiit kijire riire,
41001024	“Wooy! Yeessohi Naasaret, ati mehe nah ka'doonta?” yidah. “Nahe nah massin timiy? Ani alah eti at tahe a garda, at a Ki Munyeenye Waakh kayimiy!”
41001025	Yeesso ginna leejaakhe, “Gammadiche, etaas goya kasoobah!” iyidah.
41001026	Ginnataas chirraakka etaas kafadisse, riirte, et kasoobahte.
41001027	Enenyet tuumman girmeeste. “Waha i'dee a mehe?” isworsate. “A yeedi husube, toro anto khabo! Ginnayyo laka amur on ibahcha, icho la yeediis raahaan.”
41001028	Wori usu miinsan dowwa on boroofenhi Gaalilaaya tuumman kataa'he.
41001029	Uun icho minki weysiit kabaheen, Yaakoobo ichoow Yoohana khabaayi, irteene ichoowka min is Andereeya ichoow Siimon geleen.
41001030	Seyyoh Siimon la sare kululaatta, siriire kajiifta. Chirraas on Yeesso saggi araarri ikhannanyahe liicheeke.
41001031	Ulla irte, dahan sookhabte, sootoolliche. Lakabukkhe iche la icho goollin sookhabatte.
41001032	Gelebtaas, inkoo orrahe dihte ka, enenyet 'doo'di khakkhannan ichoow ki ginna dakhatti tuumman ba Yeesso ikeene.
41001033	Ilkerengeet tuumman soobahte, min afiis buuhisse.
41001034	Yeesso la 'doo'di ittaawenye sugeerreti yeerare khabo samaache. 'Doo'di ittaawenye ginnayyo dakhtaan laka, ginnayyo kabahche. I'daasenyi ginnayyo amuri icho kasooyeedaan tirte, a mehe eti usu yahe a garteenee.
41001035	Yeesso baryoti booran ka kahe, min kabahe, inti enenyet ikijirin irte, weeste.
41001036	Siimon ichoow wahalhiis ba irteene, usu yowteen.
41001037	Chirri icho 'heleen ka, wihi icho iyidaaheen, “Enenyet tuumman ati kiyowta.”
41001038	Yeesso wihi us ilaabe, “Kaaleya, intoo addan a iranni, i'di maanta ilkerengeetohi soodow a iranni, 'dee Yeedi Waakh a cheeko. An alah wahaase iimiy.”
41001039	'Deerka boroofenhi Gaalilaaya tuumman goya kasohte, Yeedi Waakh minassichoki weysiite Ya'huud ka cheeke, 'doo'di ginnayyo dakhtaan la ginnayyo kabahche.
41001040	Saahka etoo bu'datoo uskul sar kasoofoofte Yeesso iyimiy. Ortiis ka jilbo il kagu'dde, hawwaaste, wihi us yidah, “Chirri at 'doonto, at bi'dir ibihin a tabuu'd.”
41001041	Yeesso etaas weyti uur isoonugleeste, dahan ooge et 'daare, wihi us iyidah, “A 'doona, bi'dir bah!”
41001042	Chirraas on bu'dati kootte etaas sar kasoofoofte baabaate, et samaate.
41001043	Yeesso chirraas on et erge, weyti tootooche wihi us iyidah,
41001044	“Etoo kalday laka jit ka aleeyeedine, i'daasenyi kuhaani iiro saggi at isamaatte istus. Sadakhati amurre Muusa kachiirane eti bu'da lakabahche bahcho bihiche, 'dee garti saggi lakisamaache a titaahe.”
41001045	I'daasenyi etaas irte, enenyet tuumman yeedaas icheeke, woraas taa'hiche. Yeesso saahka jeentetaas u chi' laargo ilkerengeet gelin ma yabuu'd, i'daasenyi hidaad on fiddiya. Eheetteey laka, enenyet Yeesso ma 'diicho, 'dollo tuumman ka a iyamiit on.
41002001	Inkoo ibeennetoo kutte, Yeesso ilkerengeetohi Kafarnaa'hum isoonokhte. 'Doo'd saggi us goob iyimiy daage.
41002002	'Doo'di buure kulme, min goya inti lagelo lawaaye, min afafhiis ka laka meel lawaaye. Yeesso la Yeedi Waakhe 'doo'd icheeke.
41002003	'Doo'doo affare la, etoo khannane sar tuumman hanjaawte iche Yeesso ikeene.
41002004	Jeenteti urur buur iyahuu saggi iche Yeesso ikageesso waayte. Min sartiis korte, inti Yeesso toollo sartiis alohoo doobbo kabihisse. Ilaali et kajiifo il iwoyte, ichoowka Yeesso ortiis tissil.
41002005	Chirri Yeesso saggi 'doo'daas usu ikakhuufo arge ka, wihi us etaas sare hanjaawte iyidah, “Inankaaw, uskeelaah a liikaakute.”
41002006	Tagaammetoo amurre la intaase fiddiita. Wihi icho uuricho ka essaan,
41002007	“Eta mehe i'daas kayadeeh? Wahaas gaf menya? Ayyo addane enenyet uskeeliis ikakuta, Waakh on menye?”
41002008	Chirraas on Yeesso uuriis ka wihi icho uuricho goyaka dowtaan garte, wihi us makhaaballetaas iyidah, “Mehede malassi i'daase idowattaan?
41002009	Mehe maanta ki addan ka'dabakhe, chirri an eta sare hanjaawte, ‘Uskeelaah a liikaakute,’ iadeeh a ommos usuhi an, ‘Kah ilaalaah okhso, soho,’ iadeeh?
41002010	I'daasenyi saggi Ínam Aadam antohi us harrata ka enenyet uskeel ikakuto ikhabo a abattaan.” Wihi us eti sare hanjaawte iyidah,
41002011	“Tolosso, ilaalaah okkhiche, goob iro!”
41002012	Et tolossate, ilaal okhsate enenyet tuumman 'dey'doochaayi bahe. Icho tuumman la girmeesteene, Waakh koolicheene wihi icho yidaaheen, “Inno injire wihi i'dee ma argin.”
41002013	Yeesso toro beyti Gaalilaaya afiche irte, ururoo buure la intaas ka iyimiyye, ulla wori Waakh abche.
41002014	Toro orey isohte, etoo Laawi layadeehe koo Alfaayee arge. Laawi meessi kooddi lakagoocho goya fiddiya. Yeesso, “Isooraahe, abattiteey ateeh,” Laawi iyidahye, Laawi la kahe usu raahe.
41002015	Saahka Yeesso min Laawi kagolossataayi, 'doo'doo kooddi goocho ittaawe ichoow 'doo'doo 'doo'di uskeel leh liiekkaacho ittaawe yimiyye, Yeesso ichoow abattitiis ba leegolossate. A mehe 'doo'di buurenye usu sooraahe.
41002016	Tagaammeti amurre iche laka Farissaayee la, Yeessohi 'doo'di i'daase leegolossati agarte. Wihi iche abatti Yeesso worsatte, “Yeesso a i'doh 'doo'di kooddi goocho ichoow ki uskeel leh ileegolossata?”
41002017	Yeesso la chirri us wihi icho essaan daage ka wihi us iyidah, “'Doo'di ilkitárri yowti ki feffeyyan menye, i'daasenyi a ki khakkhannan. 'Doo'di an iimiyye an waho, ki 'doo'di fiffissan isiekkaacho menye, i'daasenyi a ki uskeel leh.”
41002018	Maantoo abatti Yoohanahi Enenyet Baattissiyo ichoow Farissaayo af hiitaane jirte. 'Doo'doo la yimiyye, wihi us Yeesso worsate, “A i'doh abatti Yoohana ichoow too Farissaayo af ihiitaane, abattitaah la af ihidan?”
41002019	Yeesso wihi us ilaabe, “'Doo'di mindischo yimiy af ma hiiti geeddi eti min disti intaas kijiro, menya? Geeddi eti min disti on leejiro af ma hiitaan.
41002020	I'daasenyi maane a tamiit, ti 'doo'd eti min disti lakakhaato. Maantaase 'dee 'doo'd af hiita.”
41002021	Yeesso la yeed orey iwoye, wihi us yidah, “Et goonankoo dafareete husub gaaddiisti raagane kharradde kadaddabo mele. Chirri us i'da yeele, goonankaas husub a isinyaama gaaddi raagan la kharradiche orey isohta geeddi oraat laka kuta.
41002022	Ommolla et farsoti sabiibe husub urgohi uktoote raagan kachibo mele. Chirri i'da layeele farso urgo a fuurissa doossa, farso lawaaya urgo laka lawaaya. I'daasenyi farsoti sabiibe husub urgohi uktoote husub on lakachiba.”
41002023	Maalinkoo Seeri Lanasee Yeesso abattitiis khabaayi gosase goya raaha. Geedda icho 'dulaan, abattitiis ilmohoo 'dargaayye guratte.
41002024	Farissaayo wihi iche Yeesso itidah, “Yey, abattitaah a i'doh Seeri Lanaso ka wihi amurre 'dii'ddantahe iyeessa?”
41002025	Yeesso wihi us ilaabe, “Atin injire wihi Dawuud yeele maanti usu ichoow 'doo'di us khabe ba raarahteen Yeedi Waakh ka ma soomin a?
41002026	Maanti Abiyaa'dar kuhaanihi weyti ween eheet, Dawuud uranti minki Waakhe gele, makaateti Waakh liibahche yuhuyye, toro reeri leejire laka wohoo siiche. Amurreti laraaho ka la kuhaaniyyo kaldaye makaatetaas yaham.”
41002027	Yeesso 'deerka wihi us ilaabe, “Seeri Lanaso iroonoti enenyete liiyeele, enenyet mee Seeri Lanaso liiyeele.
41002028	'Deerka Ínam Aadam a Kamuri Seeri Lanaso laka.”
41003001	Yeesso toro minki weysiite Ya'huud gele. Etoo dahane hanjaawte la intaas a kijire.
41003002	Chiiy Yeesso too intaas goya kijirta, wohoo icho Yeesso kacheektaane yowtaane, 'deerka usu Yeesso Seeri Lanaso ka etaas samaacho 'dey'doocheen.
41003003	Yeesso wihi us eti dahane hanjaawte iyidah, “Enenyet tuumman ortiis tolosso!”
41003004	Yeesso 'deerka wihi us icho worsate, “Seeri Lanaso ka, wihi haaggane layeelo ichoow suujoonki layeelo koh amurreteen israahaan? Jiroti enenyete laribo israahaan bal enenyeti layagiis?” I'daasenyi gammadicheen.
41003005	Yeesso hol ka indo leeraahe toro weyti uur suujowe, matahmiigticho ka. Et, “Dahantaah fiti!” iyidahye, et dahan ficche, dahane toro tuum haagsatte.
41003006	'Deerka Farissaayo bahte, 'doo'd 'Herood iiratte, chirraas on jiti icho Yeesso kayagiisiin kamasseen.
41003007	Yeesso ichoow abattitiis ba intaas katabeene, beyti Gaalilaaya afiche irteene, 'doo'di ittaawenye boroofenhi Gaalilaaya kayimiy la raahe.
41003008	Wihi us yeelo ladaage, enenyeti ittaawe ili Ya'huudiya ichoow ilkerengeetti weene Yeerusaleem ichoow ili Idumeeya ichoow ili Yoordan berihiise ichoow ilassi ilkerengeetohi Tiiro ichoow Siidon tuumman kayimiy.
41003009	Jeenteti urur ibuuraatuu, abattitiis koobanhoo us koro, 'dee goya katolossati, urur iskalaabo daahe.
41003010	A mehe enenyeti buurenye samaache, 'deerka 'doo'di khakkhannan tuumman a issootakha, Yeesso 'daarin 'doonaa.
41003011	'Doo'di ginnayyo dakhtaan chirbaaw ginnayyohaas Yeesso argeen, inkaanyit ka ortiis ka il a gu'ddaane riiraane, “Ati Weeli Waakhe!” yadeehiin.
41003012	I'daasenyi amur ibahche uus icho eti us yahe cheekin.
41003013	Yeesso irte burroo kore, 'doo'di us 'doono isiwahe, icho la usu iyimaateen.
41003014	Et tomon ichoow lamma soobahsate, ergaanotiis kayeesse 'dee usu leejirta, toro leergata Yeedi Waakh cheekta.
41003015	Toro la antohi iche ginnayyo laka enenyet kabihisso siiche.
41003016	Reeri tomon ichoow lammeenye us soobahsate a kan, Siimon magahi us ibahche a Beetero,
41003017	Yaakoobohi inam Sebedaayee ichoow walaaliiski Yoohana layadeeh. Icho la magahi us ibahche a Bowwanerge. I'daakka la mehe leessa ya, “Yeeleti Karkaraho.”
41003018	Reeri addan la a Andereeya, Fiilif, Bar'dolomaayo, Mattaayo, Toomas, inam Alfaayo ki Yaakoobo layadeeh, 'Da'daayo, Siimonhi magahiis Yaaftiis'doone layadeeh,
41003019	ichoow Yuuda Iskaariyoot, ki yomboka Yeessó 'dub gooche.
41003020	Yomboka Yeesso minki us fiddiyo isoonokhte, urur la buuraate, ichoowka usu ichoow abattitiis saggi icho igolossataan laka waayeen.
41003021	Chirri abartiis ichoow walaalinyetiis daageen ka yimaateen, goobe geechaanee. I'di tahe mehe essaan ya, “Us a sirgowe.”
41003022	Tagaammeti amurre la ilkerengeetti weene Yeerusaleeme katimiyye, mehe elatta ya, “Beelsebuule dakhta alah! Miigti karnati ginnayyoote enenyet ginna kabahcha.”
41003023	Yeesso 'deerka 'doo'd wahe, mammaho ka leeyyeede, “Seytaan saggoh Seytaan ibahcha?
41003024	Yaafe chirri iche seley goote, geed iche fiddiito mele.
41003025	Minki seley gowe, isdiho geed us fiddiyo mele.
41003026	Seytaan laka, chirri usu on isikahe seley goggowe, geed us fiddiyo mele, a baaba.
41003027	Rumanka et minki etoo miige gelo meehiis hato mele sammata us koloo etaas miige ihidhidin. 'Deerka chirraase minkiis hata.
41003028	Runti an atin icheeko, enenyet uskeeliis tuumman ichoow gaf tuumman laka a liikakuta on.
41003029	I'daasenyi eti Rubeyti Munyee igafe, jirtuu uskeeliis ma liikakuto. Uskeeli u' gele, a ki jirtuu laka imassan.”
41003030	Wihi us 'doo'daas i'daas ikayidah, a jeenteti icho “Usu ginna dakhatta!” iessaan.
41003031	Abartiis ichoow walaalinyetiis 'deerka yimaateene, khar tolossateen. Farniin ergeene 'dee Yeesso a liisoowaho.
41003032	Ururi kootte Yeesso khaariche fiddiyo la, wihi icho Yeesso iyidaaheen, “Abartaah ichoow walaalinyetaah a kiyowtaane, kallaayo khar ka.”
41003033	Wihi us worsate, “Kamalda bal, abarteey ichoow walaalinyeteey a ayyo illeh?”
41003034	'Doo'da fiddiyo khaariche yeye, “Yeya, abarteey ichoow walaalinyeteey kallaayo.
41003035	A mehe eti tuummane wihi Waakh 'doono yeelo, a walaalaaya, a walaassaaya, a abartaaya,” iyidah.
41004001	Yeesso toro beyti Gaalilaaya afiche ka, Wori Haaggan enenyet abche. Jeenteti ururi weyti buure iyimiy u, Yeesso koobanhoo goya koorronte, enenyet la bey afiche khaariche, dagansate.
41004002	Enenyet mammaho ka wihi buure abche, wihi us yidah,
41004003	“Dagansada bal! Etoo gos khabo a irte ilmo harra kachibaa.
41004004	Ilmoha us taa'hicho, gaasoo jit goya kadiheene, chimbiro la yimaateene, yumheen.
41004005	Gaasoo ilassi ng'aajjeenye harrati rucchul khabto kadiheen. Wahaas dowwa on soobaheen, a mehe harra rucchulee.
41004006	I'daasenyi chi' orrahe soobahte ka, orrahe geeyohaas soobahe gubte. Hiiyyaye laa yihiin gone, angageen.
41004007	Gaasoo laka inti geeyohi rurrucchule kudah khabo kadiheen. Geeyohaas la geeyohi soobahe afcheene 'deerka gurnaan icho deleen mele.
41004008	Gaasoo la inti harrati haaggan khabto kadiheene, mujjum baheene, weynaateene, gurnaan deleen. Gaasoo kol tomon seyyah deleene, gaasoo kol tomon lih deleene, gaasoo laka kol kudoo deleen.”
41004009	Yeesso 'deerka wihi us yidah, “Eti dogo khabo, a daago gi'de!”
41004010	Yeesso inkoo us keley yitah, ergaanotiisti tomon ichoow lammee ichoow 'doo'doo usu sooraahe iyimiyye, wihi mammahohaas yihiin worsateen.
41004011	“Waakh atine wihi dagsane dakhi Waakh miinsan atin siiche. I'daasenyi 'doo'di kharaat walah tuumman ka a liimammahta,
41004012	'deerka, “ ‘Walah a yeyaane, yeyaane, i'daasenyi jirtuu ma gelaan. Toro la a dagansataane, dagansataane, i'daasenyi jirtuu ma abtaan. Chi'iche i'daas ieheynan, uskeelicho a kasoonokhanne, Waakh la uskeelicho ikakuta.’”
41004013	Yeesso 'deerka wihi us icho iyidah, “Chirri atin mammahta wihi iche tahe igaran, sag 'deerka atin mammahohi addan wihicho iabattaan mele gon.
41004014	Etaas gos khabo, a eti Yeedi Waakh taa'hicho.
41004015	'Doo'd gaasoo a i'di ilmohi jit lakachibe. Waha a inti Yeedi Waakh lakataa'hicho. Uus icho Yeedi Waakh daagaan, Seytaan chirraas on yamiite, yeedaas icho daageen kakhaata.
41004016	'Doo'd gaasoo la, a i'di ilmohi ilassi ng'aajjeenye harrati rucchul khabto lakachibe. Yeedi Waakh uun icho daagaan, hamaadi buure ka khaattaan.
41004017	I'daasenyi hiiyyay icho khabaan mele, mujjum ma tolossataan. Maanti jeenteti Yeedi Waakh u sinatoo isoobahte ommos sina loomhiche, dowwa on soodihaan.
41004018	'Doo'd gaasoo a i'di ilmohi inti geeyohi kudah khabto lakachibe. Icho Yeedi Waakh a daagaane,
41004019	i'daasenyi dowwa on wa'dwaa'di harrata ichoow 'damaanki kamurroon ichoow wahanyeyyohi addane liimoono ba Yeeda afchaane, gurnaan icho delaan mele.
41004020	'Doo'd gaasoo a i'di ilmohi harrati haaggan lakachibe. Icho Yeedi Waakh a daagaane toro khaattaane, gurnaanki buure delaan. Gaasoo kol tomon seyyah delaane, gaasoo la kol tomon lih delaane, gaasoo la kol kudoo delaan.”
41004021	Toro wihi Yeesso iyidah, “Etoo taa a bolkhicha, 'dee baakhuul kaankuba ommos siriir iliche gessa? Taa wohoo menya korcho?
41004022	A mehe wihi dagsan a lasoobahcha, wihi oboobsan la 'dowe liisoobahcha.
41004023	Chi' etoo dogo khabo, a daago gi'de!”
41004024	Toro wihi us iyidah, “Waha atin daagtaan la, weyti dagansada. Geeddi atin 'doo'di addan iyeessaan geeddaase atin liiyeela, toro la 'dirihiis atin liiyeela.
41004025	Eti tuummane wihi dahan lagesse mujjum woywoye a liikakhaya. I'daasenyi eti wihi dahan lagesse mujjum iwoywoyin, wihi us khabo laka a lakakhaata.”
41004026	Yeesso toro imammahte, wihi us iyidah, “Mammahtoo addane dakhi Waakh cheekto talla. Etoo ilmohi golole il gessa, kataba.
41004027	Maalim ichoow ibeen us u'duryeey ommos neybaayyeey ka ba, ilime a bahta one weynaatta, chu'us saggi iche ibahto igaran laka.
41004028	Harra on gurnaan bihissa, kolooraat la geeye bihissa, geeyaas 'deerka ilim dela.
41004029	Uu' gurnaan bissaati on yamiite warhanti gurnaan lakagoocho ka goocha, a mehe a maanti gurnaanee.”
41004030	Toro mehe iyidah ya, “Kamalda bal, dakhi Waakh a koo meheenye nadeeh? Toro la mammahtoh i'di u' yahe dowdowta?
41004031	Dakhi Waakh a i'di ilinti geeyi dahare, iche la ilmo goyaka a ilinti weyti rucchule il lagesso.
41004032	Maanti il lagesse iche soobahte la, gos goyaka geeyi geeyo tuumman kabuurenye liikhimohi burbuure khabo tateeh. Chimbirohi saraat la oosintiis kafiddiyaan.”
41004033	Yeesso mammahohi ittaawenye tan iyoog ka, wori Waakh geeddi icho aban yabuu'diin icheeke.
41004034	Enenyet mammah on menye, wohoo addan walah ma kaabin. I'daasenyi maanti icho keley yahiin, abattitiis mammahohaas wihi icho yahiin a icheeke.
41004035	Maalinkaas geleb ka, Yeesso abattitiis, “Beyta Gaalilaaya maahno, aficheki 'diri a iranni,” iyidah.
41004036	Abatti Yeesso i'diis yahaayi khaatte kooban kaleedihte, dowte, urur bey afichekaas katabte. Koobanohoo addan laka kicho a leejireen.
41004037	Hafaroo buure la yimiyye bicche irtoo uskul bahcheene, kooban 'dollo jaheene, ichoowka bicche kooban goya isootabeene, buuhin leheet.
41004038	Yeesso la kootte reentoo 'da'ddabakhenye matah gessate, kooban 'dubichekuus ka a ur'da. Abatti Yeesso kihisse wihi iche itidah, “Eti weenoow, innoha bicche inno khaataan laka aw ma inno ikhabto ba?”
41004039	Ulla sookahe, hafar leejaakhe, ir “Gammadicha! Yaasa!” iyidah. Hafari kootte ir kahcho, baabe beye rukkuy goosse.
41004040	Wihi us abattitiis iyidah, “A i'doh i'duu ibur'dowteen? Atin uliba Waakh ma kakhuuftaan a?”
41004041	Iche tuumman weyti nahte, wihi iche isworsatte, “Icho eta a ayyo? Hafar ichoow ire laka yeediis daagaan?”
41005001	Beyti Gaalilaaya aficheki 'diri eleeleen. Wahaas a ili ilkerengeetohi Geraasa layadeeh kijiro.
41005002	Chirri Yeesso kooban kasooyage ka, etoo ginna dakhatti, go'ddassi enenyet lakahawwaalo kasoobahe, usu 'hele.
41005003	Eta fiddihiis a go'ddassaas hawwaaloot on. Ét biingoyyo ka laka jeyin yabuu'd mele.
41005004	A mehe biingoyyo luhlo ichoow dahano geeddi buure lakahidhida, i'daasenyi kol dakkhan biingoyyohaas goggooche, ga'daarreti luhlo lakahide laka bar tire. Et miigti jeyisso khabo mele.
41005005	Maalim ichoow ibeen ba go'ddassaas hawwaaloot ka, ichoow kuro ka riirit a tuma, dagah laka sar iskagoggoocha.
41005006	Chirri us Yeesso foga kaarge ka, soonyaame, ortiis ka jilbo il kagu'dde wahte.
41005007	Deeddi us yabuu'd dakkhan riire, “Yeesso, weeli Waakkhi weynaan tuumman tiis tahe, at mehe ika'doonta? Magahi Waakh ka daato, bolokh iitusin!”
41005008	A mehe Yeesso chirraas mehe idowa ya, “Ginnata, eta goya kabah!”
41005009	Yeesso 'deerka, “Magahaah a ayyo?” worsate. Wihi us ilaabe, “Magaheey a Ururi Iskareet, a mehe nah a ittaawee.”
41005010	Yeessó hahhawwaaste, uus icho ilaas kaguurin.
41005011	Woyhoo buurenye golcha la, burroo intaas idow, iche tahariis yaakha.
41005012	Ginnayyo Yeesso hawwaasteene, “Golcha goya nah i'dii! Alley goyche a gello!” iyidaaheen.
41005013	Yeesso amur siiche, ginnayyo golcha goya itabeen. Woyhi golcha geeddi elif lammee, orye bur kakhubte, beyti Gaalilaaya goya itabe, usu tuumman ba bicche khaateen.
41005014	'Doo'di golcha yaakhicho orye, ilkerengeet ichoow ilaas tuumman ka wihi yitah cheeke. Enenyet la soobahe wihi yitahye yeyaa.
41005015	Chirri 'doo'd Yeesso iyamiit, eti ginnayyohi ittaawe dakhteen usuhi samacchaar fiddiyo, darfo mujjum gessate matah la haagsate argeen. Enenyet roorro gesse.
41005016	'Doo'di kootte wihi yitah arge la, wihi eti ginnayyo dakhteen ichoow golcha kayitah 'doo'di addan icheeke.
41005017	'Doo'd 'deerka Yeesso hawwaaste, 'dee ilicho a katabo.
41005018	Chirri Yeesso kooban goya kidiho, etaas kootte ginnayyo dakhteen Yeesso hawwaaste, usuhi raaho daahe.
41005019	I'daasenyi Yeesso wihi us iyidah, “Mele, nyaam goobaah iro, geeddi Kamuraah kiyeele, ichoow saggi us uur ikaasoonugleeste, 'doo'daah icheek.”
41005020	Et 'deerka irte, Dekaabolis goya tabe, geeddi Yeesso iyeele cheeke. Eti daage tuumman weyti girmeeste.
41005021	Inkoo Yeesso kooban ka toro bey afichekuus imaahe ka, bey hagga kijiraayi ururi buure kasoourure.
41005022	'Deerka etoo 'doo'di minassi weysiite Ya'huud itoollo kichokoowenye Yaayiro layadeeh intaas yimiy. Yeesso arge, luhlohiis kakufe,
41005023	hawwaaste, “Inanteeyti rucchul a omoot. A kihawwaasde, kaale dahan ka'daare, 'dee a samaatti jiro a 'hesso,” iyidah.
41005024	Yeesso 'deerka makhaábal raahe. Enenyeti buure laka raahe, 'dollohiis tuumman ka enenyet a ishude.
41005025	Ururaas goyaka la makhaabassoo khannane gu'h tomon ichoow lamma ba hugunkiche tolossawwaaye, diig on 'dulo a jirta.
41005026	Chirri iche ilkitarrinyeti ittaawe iiratte sina tuhum laka, a samaawwaayte. Wihi iche khabte tuumman massisse toro ma deefsanne, a ka'darsatte on.
41005027	Chirri iche Yeesso woriis daagte ka, 'dubiis leetimiyye urur goyaka kabuu'diis 'daarte.
41005028	Uuriche goyaka, “Chirri an gaaddiissa on 'daare, a samaada,” iche tidah.
41005029	Chirraas on diiggi 'dulo tolossate, sartiche ka saggi sinatiche liikabukkhiche agarte.
41005030	Chirraas on Yeesso saggi miige sar ikabahte abte, urur goyaka urgiye, “Ayyo gaaddeey 'daare?” worsate.
41005031	Abattitiis la wihi iche ilaabte “At saggi 'doo'd isisootakho a agarta, i'daasenyi ‘Ayyo i'daare?’ worsatta.”
41005032	I'daasenyi Yeesso enenyet indo leeraahe, eti 'daare yowte.
41005033	Makhaabale 'deerka wihi kayitah agarte, ichehi roorro ka hamarto timiyye, ortiis ka il gu'dubte, rum tuumman icheekte.
41005034	Ulla wihi us iyidah, “Inantaay, kakhuufnaanki at ikakhuufte a kisamaache gone, tab gi'de nebey leeiro, sinati sugeer kikeene a lakasamaachee.”
41005035	Yeesso yeedaas af kakhabaayi, 'doo'doo goob Yaayirohi minki weysiit itoollo kayimiyye wihi icho iyidaaheen, “Weel a massate. A i'doh uliba eti ween immarah sina ikawaarissa?”
41005036	Yeesso la wahaas icho essaan nabah laka ma isudine, eti minki weysiite Ya'huud itoollo wihi us iyidah, “Roorro akhabine, ani on irummeyso.”
41005037	Beetero ichoow Yaakoobo ichoow walaal Yaakoobohi Yoohana layadeehe us khaatte on menye, 'doo'di addan tuumman et us khaatte mele.
41005038	Chirri icho minki eti minki weysiit itoollo yimaateen ka, Yeesso saggi enenyet iriiro, iooyo, iuwwicho arge.
41005039	Min goya gele, enenyet mehe worsate ya, “A i'doh iriirtaane iuwwissaan? Weel ma umaatane, i'daasenyi a ur'da!”
41005040	I'daasenyi Yeesso kareyteen. Enenyet tuumman khar ibahche, weel abarche ichoow aabbahiche ichoow abattitiisti seyyahe khaatte, meessi weel jiifo geleen.
41005041	Inám dahan sookhabte, “Talii'da kuum!” iyidah. I'da ka mehe leessa ya, “Inantaay sookahe kidowa!”
41005042	Chirraas on sootolossatte sohatte. Iname la gu'h tomon ichoow lamma khabte. Enenyet uu' wahaas yitah arge, weyti girmeeste.
41005043	Yeesso la weyti katirriinsate amur ibahche, uus etoo kalday laka yeeda garan. Weel wohoo us yaham a lasiicho yidah.
41006001	Yeesso intaas katabe, ilkerengeetti goobicheenye Naasaret layadeeh irte, abattitiis khabaayi.
41006002	Seeri Lanaso ka, minki weysiite Ya'huud ka enenyet Yeedi Waakh abin sookhabte, enenyeti buurenye usu daage weyti girmeeste. Wihi icho worsateen, “Us eta waha tuumman inta us kaabte a intoh? Kharata deeddeenye lasiiche a toh? Saggoh waha weeli enenyet yeelin iubaa'dan iyabuu'd?
41006003	Eta tagaanki kho'doomme diso menya? Maariya abartiis menya? Yaakoobo ichoow Yuuda, ichoow Yoosse, ichoow Siimon menya leedesse? Waha la albehi leedesse menya inno leejiro?” 'Doo'd la usu kahollowe.
41006004	Yeesso 'deerka wihi us icho iyidah, “Eti Waákh íyeyyeedo goobicho ka 'doo'di uuriise ichoow yaaftiis kalday on iinkaanyitin.”
41006005	'Doo'doo rucchule khakkhannane us dahan korche samaache on menye, wihi weeli enenyet yeelin iubaa'dan intaakka yeelin ma ubaa'dan.
41006006	Ulla girmeeste icho ikakhuufinee. Yeesso 'deerka goobassi intaas kamarsan marche, Yeedi Waakh abche.
41006007	Abattitiis tomon ichoow lammacho ba isiwahe, lallamma ka ili kharaat ierge, antohi icho ginnayyo enenyet goya kabahchaan laka siiche.
41006008	Wihi us leefarme la a i'da, “Wul on menye, wohoo addan asi'danna. Golol ommos ugar ommos chilimme asi'danna.
41006009	Kobo gessada, ubbaari deere atin khabtaan on menye, koo addan agessanna.
41006010	Meelbaaw atin gessaan ka, minkaas on fiddiya ichoowka maanti atin ilkerengeettaas kabahtaan.
41006011	Meelbaaw atin liikamartiisanne ommos atin liidagansan, ebeeri luhlo atin fuulo sahda geedda atin bahtaan. Waha a garti ichó cheekatti.”
41006012	Abatti bahte, Yeedi Waakh cheekte, enenyet tuumman la, “Uskeeliin kasoonokhda,” itidah.
41006013	Ginnayyohi ittaawe enenyet goya kabihisse, 'doo'di ittaawenye khakkhannan laka subakki geeyi oolif ka matah subahte, samaasse.
41006014	Karnati 'Herood layadeeh la waha tuumman daage, a mehe magah Yeesso weyti ballaaste. Enenyet gaasoo mehe essa ya, “Yoohanahi Enenyet Baattissiyo iche omoot lakasookahche! Miigta i'deenye goytiis ka hil haaggisso, wihi enenyet iubaa'dan us yabuu'd, a jeentetaas on.”
41006015	'Doo'd gaasoo laka mehe essa ya, “Eta a Eliiya.” Gaasoo la mehe essa ya, “Eta a eti Waákh íyeyyeedo, a i'di makhaaballeti goorat Waakh iyeyyeeddo kichekoo.”
41006016	I'daasenyi 'Herood maanti us waha leessi daage ka, mehe yidah ya, “Yoohanahi goorat an matah gooche iche omoot lakasookahche!”
41006017	'Herood rubeytiissa 'doo'd erge, Yoohana lasookhabte, jeela ka lahide. A mehe 'Herood 'Heroodiyati makhaabál walaaliiski Fiilif layadeehe diste.
41006018	A mehe Yoohana mehe 'Herood idowe ya, “Amurre ichoow khaatannaanki at makhaabál walaalaah khaatatti ma israahaan.”
41006019	'Heroodiya 'deerka mogtaas Yoohana isi'datte, ogoos 'doonte. I'daasenyi ogoos ma tabuu'd,
41006020	a mehe 'Herood Yoohana karoora, saggi us etoo fissane toro munyee iyahe iche garta. A toorriba laka. Kolbaaw us Yoohana dagansate, mal la gela. I'daasenyi toro, weyti dagansan 'doona.
41006021	Saahka maane soomarte, ti 'Heroodiya 'doonte, a maalinki goorat 'Herood dessee. 'Herood 'doo'di sirgaaliis ka ichoow kiyatiis ka wewween, ichoow kamurreti Gaalilaaya magah khabto soowahe, sukuuku bahche.
41006022	Inám 'Heroodiya soogesse, 'durte karnat ichoow martitiis ba hamaadisse. Karnat wihi us inám iyidah, “Walahbaaw at 'doonto soodah amballa kisiichaa.”
41006023	Daarte, wihi us iyidah, “Walahbaaw at daahto a kisiicha, ichoowka nyuusi ili an andi laka.”
41006024	Iname khar ibahte, abarche mehe worsatte ya “Mehe maanta idaahe?” Abarche mehe ilaabte ya, “‘Matah Yoohanahi Enenyet Baattissiyo 'doona,’ dah.”
41006025	Iname chirraas on tiriyye, karnat iiratte wihi iche itidah, “Atihi matah Yoohanahi Enenyet Baattissiyo karam isookorisso, toolla kofche isiisso, iche 'doona.”
41006026	Karnat weyti uur suujowe. I'daasenyi jeenteti wihi us idaatte ichoow jeenteti martitiis u, wihi iname daahte usuhi tirti ma 'doonin.
41006027	Chirraas on 'deerka eti iskareete 'doo'di hidan yagiis erge, yeed kagu'dde matah Yoohana sookhaat iyidah. Eti iskareet la jeela irte Yoohana matah soogooche,
41006028	matah karam sookorche. Inám karam ikeene, iche la abarche siisse.
41006029	Chirri abatti Yoohana wihi yitah daagte ka, timiyye sartiis khaatte go'ddoo ka hawwaasse.
41006030	Maanti ergaano soonokhatte, iche ichoow Yeesso kulmeen ka, wihi iche yeesse ichoow wihi iche enenyet abisse tuumman icheekte.
41006031	'Deerka abattitiis wihi us iyidah, “Kaaleya, intoo khaawwan a iranni, 'dee atin laka i'daaru nasa.” Jeenteti 'doo'di yamiit ichoow ki nokhti ibuuraatuu, Yeesso ichoow ergaano ba sag icho igolossataan mele.
41006032	'Deerka keley kooban goya kidiheene, intoo khaawwan irteen.
41006033	I'daasenyi enenyeti buure maanti iche kahto arge, toro la eti icho yahiin garte. 'Doo'd la ilkerengeeto tuumman kasoobahe, luhlo on ka inti Yeesso illeh isohtaan ioryeene, geeddi kooban yomboochaan meel eleeleen.
41006034	Chirri beyti Gaalilaaya afiche ka Yeesso kooban kasooyage ka, urura buure arge. Weyti uur inugleeste, a mehe 'doo'daas a i'di iiyti ersim laa. 'Deerka wihi ittaawenye Waakh miinsan abinnaan sookhabte.
41006035	Geedda ka il a ibeennowe, abattitiis itimiyye, mehe itidah ya, “Il kola a ibeennowe, inta la a yib alah.
41006036	'Doo'd laabe, a irti gosasha ka, ichoow goobassi soodow ka, wohoo icho yamhiin a soogatteen.”
41006037	I'daasenyi wihi us ilaabe, “Atin rubeytiin wohoo icho yamhiin siicha.” Icho la wihi icho iyidaaheen, “Rumanka wahaas chilimmeti eti hay siyyeet hil haaggiche laguto khaataan! Nahi chilimmeti geeddaase golol ganno wihi icho yamhiin siinno 'doonta?
41006038	“Makaate geeddoh khabtaan?” worsate, “Nyaama bal yeya,” iyidah. Chirri iche abatte ka, “Makaate chan ichoow bahag lamma jirta,” tidah.
41006039	Yeesso 'deerka abattitiis amur ibahche, enenyet seley a goggoosso, koobbino ka hoosi ulhaw a koorronti.
41006040	Enenyet 'deerka kukkud ka ichoow tomon chacchan ka orronte.
41006041	Makaateyyohi chane ichoow bahaggi lammee khaate, serey yeye, Waakh kala'd ilaabe, makaateyyo la jejjebche. 'Deerka abattitiis idiibe, 'dee enenyet a gisso. Bahaggi lammee laka jejjebche icho tuumman gise.
41006042	Enenyet tuumman golossate, darge.
41006043	Abatti la enjel tomon ichoow lamma makaate ichoow bahaggi laajjebche lasoowaache buuhaan soosuunte.
41006044	Mejeli golossate, tiriis a geeddi alif chan.
41006045	Yeesso chirraas on abattitiis kooban gesse, geeddi us urur kahcho, iche la ortiis inti beyti Gaalilaaya afichekuusenye Bessaayda layadeehe iratta.
41006046	Inkoo us icho bariitiche ka, Yeesso burroo kore, Waakh wahte.
41006047	Chirri il gelebnowe ka, kooban bey ukkuricheeda raahaane, Yeesso la keley on meessi kootteet kijira.
41006048	Saggi abattitiis kho'doommeti kooban lakawoyo ka kooban downaan ileefaddo arge, a mehe hafare icho jeychaa. Geedda baryo kasoodowwaatte ka, Yeesso bey sarche kasohte, iirte, kakutin leheet.
41006049	I'daasenyi chirri iche usuhi bey sarche kasohti agarte ka, meleyka koogtahe, riirte.
41006050	A mehe iche tuumman a agarte, nahte rubey kabahte. Yeesso chirraas on, “Anahina, a ani roorro akhabina,” iyidah.
41006051	'Deerka kooban kaleedihe, hafar tolossate. Abatti tuumman weyti girmeysatte,
41006052	a mehe girmohi makaateyyohi ittaawe walah iche kaabatte mele. I'di tahe uurassicho a ladagahnooche.
41006053	Chirri icho beyti Gaalilaaya afichekuus imaaheen ka, intoo Gennaasaret layadeeh yimaateene, kooban hideen.
41006054	Uun iche kooban kasooyagte, enenyet Yeesso kase.
41006055	Ilaas tuumman goya kooryeene, 'doo'di khakkhannan siriiro kasoosi'deene, inti Yeesso kijiro icho daageen ka igeecheen.
41006056	Meelbaaw Yeesso irte ka, ilkerengeeto eheetteey, goobab eheetteey ommos gosas eheetteey ka ba, 'doo'dichoki khakkhannan siriiro kasoosi'daane, sokkoti 'dee us yamiit, geecheen. Hawwaasteene, “Alley bal laddi kabuu'daah kalday laka a 'daareen,” iyidaaheen. Eti tuummane 'daare la samaate.
41007001	Farissaayotoo ichoow tagaammetoo amurre ilkerengeetti weene Yeerusaleem katimiyye, Yeesso khaarisse.
41007002	Abattitiistoo dahanohi bi'dire kagolossatti, geeddi icho igolossan dahano idikhan argeen.
41007003	A mehe Farissaayo ichoow yaafohi Ya'huud tuumman, hugumme aacchinyetichooda raahaane, ma golossataan geeddi icho koloo dahano idikhan.
41007004	Toro la chi'iche sokko katimiy, ma golossataan sammata icho koloo dahano idikhan. Saggaas on u hugummeti noole raahta i'di maanta ti kokkoobbe ichoow karmohi ga'daarre ichoow ibiriikkhe ladikho.
41007005	'Deerka Farissaayotaas ichoow tagaammetaas amurre wihi icho Yeesso worsateen, “Abattitaah a i'doh hugumme aacchinyeteen iraahine, dahanohi bi'dire ikagolossatta?”
41007006	Wihi us ilaabe, “Iskaayyeessooy, Isaaya maanti us wori Waakhe atin miinsan kaayyeede a eysiiche. Wihi chiiran, “ ‘'Doo'da af on ka ikoolicha, i'daasenyi uuricho goyaka foga ileejiraan.’
41007007	Immarah on iwahtaan. Hugummeti enenyet soouume i'di amurreti Waakh u enenyet abchaan.
41007008	Amurreti Waakh a 'diissaane, hugunki enenyet jurkhissaan.”
41007009	Yeesso toro mehe iyidah ya, “Atin jita ekkeysi atin amurreti Waakh 'dol ilaabtaane 'dee hugummetiin raahtaan ka enenna a tagaammee.
41007010	A mehe Muusa amurane cheeke, ‘Aabbahaah ichoow abartaah inkaanyit’ ichoow ‘Eti aabbahiis ommos abartiis falo a layigaase.’
41007011	I'daasenyi mehe elattaan ya, etoo a geeddi us aabbahiis ommos abartiis, ‘Gargaari atin ikasugtaan a siinti an Waakh ibahche,’ iyadeeh on. Gargaara Korban iche layadeeh.
41007012	Etaas 'deerka gargaari us aabbahiis ommos abartiis gargaaro a tiratteen gon.
41007013	I'daas ka antohi Yeedi Waakh a 'dii'ddaane, hugunkiin enenyet abissaan. Atin wahanyeyyohi i'daasenye ittaawenye yeessaan.”
41007014	Yeesso toro urur tuumman isiwahe wihi us iyidah, “Idagansada, waha la abda.
41007015	Walah enenyet khar ka gelo usu bi'dirroocho mele, wihi enenyet uuriis kasoobaho on enenyet bi'dirroocha.”
41007017	Inkoo Yeesso urur katabe ka minkoo gele. Intaas ka abattitiis mammahti kootte us yidah, wihiis a mehe worsatte.
41007018	“Atin laka walah atin gelo mele?” worsate. “Ma abattaan a, walah enenyet khar ka gelo bi'dirroocho mele.
41007019	A mehe rubeytiis ma gelaane, i'daasenyi holoolo on gelaane sartiis kabahaan.” Yeesso la wahaas us yidah ka, saggi golol tuumman bi'dir ieheynane tuse.
41007020	Yeed orey iwoye, “Enenyet wihi goytiis kasoobaho iche bi'dirroocha.
41007021	A mehe enenyet uuriis goya iche mali suuje kayamiit i'di maanta, 'doo'di isidisanne isleeur'do, hatto ichoow ogoossi dubunuunu lagelo.
41007022	Wihi addan a mejeli makhaabassi tiis ieheynan leeur'do, 'damaam, uskeeli layeelo, ekkeysi, soho'ddarri, kal'darri, ham, rannyaat ichoow 'dalammoon.
41007023	Uskeelaas tuumman a ki enenyet goytiis kasoobaho bi'dirroocho.”
41007024	Yeesso ili Gaalilaaya kakahe, ilassi ilkerengeetti Tiiro idow irte. Minkoo gele usuhi enenyet saggi us intaas ikijiro abti ma 'doono. I'daasenyi emeettiis ma dagsanto.
41007025	Makhaabassoo inanticheti rucchul ginna dakhatti uus iche emeettiis daagte on timiyye luhlohiis ka il gu'dubte.
41007026	Makhaabassa la a yaaftoo Ya'huud ieheynane ili Siiriya ka intoo Foniikiya layadeehe kadelatte. Yeesso hawwaassatte, wihi iche itidah, “Ginna inanteey goya kabihi!”
41007027	I'daasenyi arám iiyeyye, “Alley, koloo nyaakhut a golossati, a mehe gololi nyaakhute lakhaato kararre liikhubo ma haaggan.”
41007028	Wihi iche ilaabte, “Aa, Kamuraaw! I'daasenyi kararre laka, kombor iliche ka wihi nyaakhut kididdihe a suunatta on gon.”
41007029	'Deerka wihi us iyidah, “Jeenteti wihi at tidah u, tab ginna weel a kabahtee.”
41007030	Goob iratte inantiche ichehi siriir kajiifto 'hesse, ginna la a kabahte.
41007031	Yeesso saahka ilassi Tiiro idow kabahe, ilassi Siidon goya tabe, ilassi Ilkerengeetohi Tomone leeyimiyye Beyti Buurenye Gaalilaaya yimiy.
41007032	Etoo dogo laaye yeyyeed lee'hoolyahe liikeene, enenyet tuumman Yeesso hawwaaste, 'dee dahan a korcho a samaacho.
41007033	Ét 'dol geeche, nabho farro gesse, farro iskatufe, hanjuf harrab ka'daare.
41007034	Serey yeye, “E'h!” yidahye, toro, “Effaa'da” yidah. I'daakka la “Furam!” iche leessa.
41007035	Chirraas on et dogo bakkaaheene, harrabiis furname, mujjum yeyyeede!
41007036	Yeesso urur amur ibahche uus icho wahaas cheekin. I'daasenyi urur geedda us amur ibahcho, geeddaas 'dirihiissa yeed taa'hiche.
41007037	'Doo'd weyti girmeeste, mehe essaan ya, “Wihi us yeele tuumman weyti haagganyihiin. Dogowaayyo ichoow afwaayyo laka a haaggicha!”
41008001	Ibeennetaas on ururoo buure toro kulme, golol la ma khabin. Yeesso abattitiis wahe wihi us iyidah,
41008002	“An 'doo'da weyti uur isoonugleesda. Maan seyyah dakkhan ani on ileejire wihi icho yamhiin la ma khabaan.
41008003	Chirri an ankaa khabaani goobassicho ilaabo jit ka a sussuuhaan. A mehe gaasichokoo foga kayimaateen.”
41008004	Abattitiis wihi iche ilaabte, “Yiba ka la, gololi geeddaasenye enenyeta tuumman yaakho intoh ka'hella?”
41008005	Yeesso la, “Makaate geeddoh khabtaan?” worsate. Wihi icho ilaabeen, “Makaate teeba.”
41008006	Ulla urur amur ibahche orrommiche. Makaateyyohi teebee khaate, Waakh kala'd ilaabe jejjebche, abattitiis ididdiibe, “Ba'h gisa,” iyidah. Iche la ba'h gisse.
41008007	Bahaggi rurrucchul laka wohoor a khabte. Yeesso wahaas laka iweeste, “Waha laka gisa,” iyidah.
41008008	'Doo'd golossate ichoowka darge. Abatti enjel teeba gololi jejjebane lasoowaache buuho soosuunte.
41008009	Mejeli golossate a geeddi elif affar. Inkoo us enenyet laabe ka,
41008010	chirraas on kooban goya gele, abattitiis khabaayi anki distiriighi 'Dalmanuu'da tabe.
41008011	Farissaayotoo timiyye Yeesso leeiriirte usu angey gelin 'doontaa, wahanyeyyohoo miigti Waakh tuso goobi Waakh kayimiy daahte.
41008012	Yeesso uur suujowe, “'Doo'da i'dee a i'doh wahanyeyyohi miigti Waakh tuso idaaha?” yidah. “Rume atin icheeka, wohoo kaldaye miigti Waakh tuso laka ma lasiicho!”
41008013	'Deerka Yeesso Farissaayo katabe, kooban goya inokhte, beyti Gaalilaaya aficheki 'diri irte.
41008014	Abatti makaate a kadabte, too kaldaye iche kooban goya kakhabto on menye.
41008015	Yeesso icho tootooche, “Yeedad Farissaayo ichoow yeedad 'Heroode i'di booddati makaate fuurissee yuubsada!” iyidah.
41008016	Icho la iskaleehawwoocheene, wihi icho yidaaheen, “Jeenteti inno makaate ikhabine i'daas iessa.”
41008017	Yeesso la, wihi iche kahawwoosso a garta, mehe icho worsate ya, “A i'doh makaatewaayyo ikayeyyeeddaan? Atin uliba walah ma abanna? Uurassiinna ladagahnooche?
41008018	Indo a khabtaane, i'daasenyi walah atin agartaan mele! Nabho la a khabtaane, i'daasenyi walah atin daagtaan mele! Toro ma kasoo'hessaan a?
41008019	Maanti an makaate chan mejeli elif chane ijejjebche enjel geeddoh makaateti soo'hadde kijirto soosuunteen?” Wihi icho ilaabeen, “Tomon ichoow lamma.”
41008020	“Maanti an makaate teeba mejeli alif affare ijejjebche enjel geeddoh buuhto makaateti soo'hadde kijirto soosuunteen?” toro worsate. Wihi iche ilaabte, “Enjel teeba.”
41008021	“Toro la uliba walah atin abatteen mele?” iyidah.
41008022	Ilkerengeetti Bessaayda yimaateene, 'doo'doo la etoo indo laa Yeesso ikeene, hawwaasteene, 'dee dahan a ka'daaro.
41008023	Yeesso et dahan khabte, ilkerengeet khariche geeche. Et indo katufe, dahan korche, “Wohoo a agarta?” worsate.
41008024	Et la serey yeye wihi us yidah, “Enenyet a arga, i'di geeyohi sohti iyoogyahiin.”
41008025	Toro et dahano indo korche. Kolaakka et indo furnameene, indo toro haagsateene, walah tuumman mujjum arge.
41008026	Yeesso et minkiis ierge, wihi us iyidah, “Ilkerengeet goya iiran.”
41008027	Yeesso ichoow abattitiis ba ilkerengeetohi ilkerengeetti weene Kaaysareya Fiiliffi kamarsan ikaheen. Jit raahaani, Yeesso abattitiis wihi us worsate, “'Doo'd an a ayyo essa?”
41008028	Wihi iche ilaabte, “Gaasoo ati a Yoohanahi Enenyet Baattissiyo iche essa, gaasoo a Eliiya essa, gaasoo laka 'doo'di goorat Waákh íyeyyeedo a kichekoo, iche essa.”
41008029	“I'daasenyi atin la? An a ayyo tadeehiin?” worsate. Beetero wihi us ilaabe, “At a Ki Lasubhe lasugo.”
41008030	Yeesso icho tootooche, uus icho eti us yahe etoo kalday laka icheekine.
41008031	Yeesso 'deerka abattitiis wihi Waakh gooche abinnaan sookhabte. Waha la a saggi Ínam Aadam sinati buure liituso, ewweenki Ya'huud ichoow kuhaaniyyohi wewween ichoow tagaammeti amurre usu i'dii'daane, liiyagiise, chirri maan seyyahe kutte us omoot ikasookaho.
41008032	Yeeda weyti ibabbakkaahiche, Beetero la usu 'dol geeche leejaakhe.
41008033	I'daasenyi Yeesso urgiye abattitiis yeye, Beetero leejaakhe wihi us iyidah, “Seytaankaane fooleey buj! At wahanyeyyohi Waakh menye, i'daasenyi wahanyeyyohi weeli enenyete kamalatta.”
41008034	Yomboka urur ichoow abattitiis wahe wihi us iyidah, “Chi' etoo isooraahin 'doono, awtiis a 'dii'do toro la massalaabatiis barbar a sookorsati a isooraaho.
41008035	A mehe eti tuummane jirotiis ribin 'doono jiroti rummaat a waaya. I'daasenyi ki ani ichoow Wori Haaggan jirotiis iwaayo, jirotiisti rummaat a riba.
41008036	Etoo maanta a chirri us wohoo 'hele chirri us wihi harrata tuumman 'hele, jiroti awtiissa Waakh siiche la waaye?
41008037	Ommos weeli enenyet maanta mehe diibin yabuu'de jirotiis kadooricha?
41008038	Chirri etoo 'doo'da wey'dane waakkhassi addan wahti uskeel leh goyaka ani ikuuryaawo toro yeedeey kuuryaawo, Ínam Aadam laka maanti us miig Aabbahiis ichoow ti herti Waakhe munyee leesoonokhti, usu a kuuryaawa.”
41009001	Toro wihi us iyidah, “Rume atin icheeka, gaasiinkoo maanta inta kijiro omoot ma argo, ichoowka dakhi Waakh miig khabaayi yamiit.”
41009002	Inkoo ibeen lihe kutte ka, Yeesso Beetero ichoow Yaakoobo ichoow Yoohana khaatte, woye, haloo deer koreen, ichohaas on. 'Dey'doossaayi Yeesso luurgiyiche.
41009003	Gaaddiis la weyti dakhnaatte, waha maanta torrogoote, dikhaassi harrata kootte ikayeelin yitaaheen.
41009004	Eliiya ichoow Muusa ba orcho ka soobaheene, Yeesso leeyyeedeen.
41009005	Beetero wihi us Yeesso iyidah, “Eti weenoow, a haaggantahe gon, chi' nah inta kijirro. Alley gaayim seyyah a disno, too a taahha, too a too Muusa too la a too Eliiya.”
41009006	A mehe abattiti seyyahe weyti nahte, Beetero wihi us laabo ma garti.
41009007	Mirisoo soobahe icho tuumman ankube. Hooyoo la mirisaas goyaka sooyeede, “Waha a Weeleeyki an weyti 'doono. Usu nabah isuda!” yidah.
41009008	Chirraas on jilakh rorrogatte, et addane icho leejiro icho argeen mele Yeesso on menye.
41009009	Chirra icho hal kasookhubtaan ka, Yeesso icho amur ibahche, iicho wihi icho argeen 'doo'di addan iicheekine ichoowka Ínam Aadam omoot a kasookaho.
41009010	Wihi us iyidah raahte, i'daasenyi ayta omoot lakasookaho wihiche kahawwoocheen.
41009011	Wihi icho Yeesso worsateen, “A i'doh tagaammeti amurre, ‘Eliiya koloo yamiit,’ ielatta?”
41009012	Yeesso wihi us ilaabe, “Rumanka, Eliiya koloo yamiite, walah tuumman i'di icho eheneet toro kayeela. Kamalda bal a i'doh Chiirnaanneti Waakh goya Ínam Aadam bolokkhi buurenye latusa, weyti la'dii'da liikachiire?
41009013	I'daasenyi wihi an atin icheeko, Eliiya a yimiyye, 'doo'd la suujoonki noole icho 'doonaan usu tuse i'di wihi usu miinsane lachiiruu.”
41009014	Chi'iche abattiti addan itamiit, ururi buurenye icho khaariche argeen. Tagaammeti amurre ichehi abatti leeiriirto 'heleen.
41009015	Enenyet uun us Yeesso arge weyti girmeeste, iorye bariitiche.
41009016	Yeesso wihi us abattitiis worsate, “Atin mehe 'doo'daas isleeiriirtaan?”
41009017	Etoo la urur goyaka wihi us ilaabe, “Eti ween, inankaaya kikeene, ginna dakhatta, yeyyeed tiratta.
41009018	Kolbaaw iche khabatte, ile irogta, af dakkhan 'dombeestaane, ilko iskaroba cho'ha. Abattitaah, ‘Ginna inam kabahcha,’ iidahye, i'daasenyi iche a agaafatte.”
41009019	Yeesso wihi us ilaabe, “'Doo'di wey'dane Waakh ikakhuufin, geeddoh atin leefiddiyo? Geeddoh atin igarrahsadi? Ínam ikeena!”
41009020	Ínam Yeesso ikeeneen. Ginna uun iche Yeesso agarte, chirraas on inam korkokisse. Inam il gu'dde, fade, afa dakkhan 'domboyyo leekeene.
41009021	“Uu' maantoh i'da eheneet?” Yeesso aabbahi inam worsate. Wihi us ilaabe, “Uus weel eheet.
41009022	Geeddi buure 'dab ommos bicche goya kalugu'dda, ichehi tagiise 'doontaa. I'daasenyi cha'at wohoo nah iyeelin tabuu'd, uur nah isoonugleyso, nah gargaar!”
41009023	“Cha'at wohoo tabuu'd a?” Yeesso yidah, “Eti Waakh on rummeesti walah us iubaa'dan mala.”
41009024	Aabbahi inam chirraas on sooriire, wihi us yidah, “An a kirummeesda, i'daasenyi igargaare uurlammaal a baho.”
41009025	Yeesso chu'us ururi intaas isooryo arge ka, ginna leejaakhe, “Ginnata ínam yeed ichoow dogo tirto, amure kibahchaa, toolla kofche inankaas goya kabahe, jirtuu la iinokhan!” iyidah.
41009026	Ginna riirit gu'dubte, ínam korkokisse kabahte, inam i'di eti yumuy yitahye, 'doo'di buure, “A yumuy,” yidah.
41009027	I'daasenyi Yeesso inam dahan khabte, sootoolliche, inam la tolossate.
41009028	Inkoo Yeesso min gele ka, abattitiis dagsi ka mehe worsatte ya, “Nah a i'doh ginna bihit iagaafanne?”
41009029	Wihi us ilaabe, “Ginnati i'dee, wihi bahcho tuumman a weysi kalday.”
41009030	Intaas kakaheene, ili Gaalilaaya dah kagoocheen. Yeesso usuhi enenyet inti us kijiro abti ma 'doono,
41009031	a mehe abattitiissa wohoo abchaa. Wihi us iyidah, “Ínam Aadam dowwanoha ka 'dube lagoocha, dahanohi enenyet lagessa yagiisiine, chirri maan seyyahe kutte ka omoot kasookaha.”
41009032	I'daasenyi wihi us idowo ma abanne, toro usu worsan karooreen.
41009033	Ilkerengeetti Kafarnaa'hum soogeleen. Chi'icho min geleen ka, Yeesso wihi us abatti worsate, “Atin kootte jit ka mehe isleeiriirtaan?”
41009034	I'daasenyi gammadisse a mehe kootte jit ka eti 'doo'di addan tuumman iweene isleeiriireen.
41009035	Yeesso orronte, abattiisti tomon ichoow lammee isiwahe wihi us iyidah, “Chi' etiinkoo orey 'doono, eti weyti 'duboot a yitaahe, falfati enenyet tuumman a yitaahe.”
41009036	Weeloo rucchul khaate, goycho toolliche. Dahano kakhabte wihi us abatti iyidah,
41009037	“Eti tuummane jeenteti us abattiteey iyahuu, nyaakhuta rurrucchul kichekoo martiisti, ani imartiista. Eti ani imartiisti la, ani menye eti isooergate martiista.”
41009038	Saahka Yoohana wihi us iyidah, “Eti ween, nah etoo antohi magahaah ka ginnayyo enenyet goya kabahcho a agarre. Jeenteti us keen ieheynan u wahaas toolli inidah.”
41009039	“Ajeyinna,” Yeesso yidah, “Eti antohi magaheey ka wihi weeli enenyet yeelin iubaa'dan yeelo, 'deeka toro ma ihayhayo,
41009040	a mehe eti inno i'dii'din, a aaleenna.
41009041	Rume atin icheeka, eti tuummane jeenteti us abatti Kiriisto iyahuu kooboo biccheet kisiiche, etaas koloo kalday laka kala'ddiis ma waayo.”
41009042	“Chi' etoo 'doo'daar irummeesti kichokoo tarraantarricho la, etaas wihi ideefo a usuhi daddaabti buurenye gurnaan lakatumo lukhum lakahido beyti buure lakalug'do.
41009043	Chi' dahantaah uskeel kaalugu'ddo, dahantaas gooy! Atihi dahan laaye jiroti jirtuu imassan 'hesso deefta, atihi dahano lammacho khabto, meessi 'dabi armaanjireene 'dabiche ijitin iratti ka.
41009045	Chi' luhtaah uskeel kaalugu'ddo, luhtaas gooy! A mehe atihi elyeenye jiroti jirtuu imassan 'hesso deefta, atihi luhlo lammacho khabto, meessi 'dabi armaanjireen lakaalug'do ka.
41009047	Chi' issaah uskeel kaalugu'ddo la, issaas bihi! Atihi issoo laaye dakhi Waakh gesso deefta, atihi indo lammacho khabto, meessi 'dabi armaanjireen lakaalug'do ka.
41009048	Intaas ka, “ ‘'doo'daas akhsihiis ma yamuute, 'dabiche la jirtuu ma jito.’
41009049	Saggi orran golol tuumman magaa'd liikachibuu, saggaas on enenyet tuumman 'dabi sinayyoot itaba.
41009050	“Magaa'de a haaggantahe. I'daasenyi chi'iche gimbatiche waayte saggoh toro liigimbaacha? Magaa'ddi haaggane gimbatiche khabto ateeha! Nebey iskaleefiddiya.”
41010001	Yeesso 'deerka intaas kakahe, anki boroofenhi Ya'huudiya ichoow hawti Yoordane 'dusso berihiche irte. Urur toro isootabe, ulla i'diiski orrankateet u wahanyeyyohi Waakh abche.
41010002	Farissaayotoo la timiy, usu angey gelin 'doonta, wihi iche worsatte, “Eti makhaabassiis tuum riho ichoow amurreteen a israahaan?”
41010003	Yeesso wihi us ilaabe, “Muusa amuri us atin siiche mehe yadeeh?”
41010004	Iche la wihi iche itidah, “Muusa ka a geeddi makhaabal khadaabi seley lakabaho chiiro, toro la a geeddi us makhaabassiis tuum riho.”
41010005	Yeesso wihi us ilaabe, “Muusa jeenteti matahmiigtiinna amuraas atin ikasoochiire.
41010006	I'daasenyi uumaccho ka, maanti Waakh walah dakkhan soouume, ‘labo ichoow deyyeho soouume.’
41010007	‘Jeentetuu, mejel aabbahiis ichoow abartiis a kataba, usu ichoow makhaabassiis la wohoo kalday yateehiine,
41010008	lammacho ba sartoo kalday yateehiin.’ 'Deerka kola et lamma menye, a sartoo kalday.
41010009	Maantaka wihi Waakh isikeene, uus weeli enenyet seley bihin.”
41010010	Inkoo icho min inokhteen ka, abattitiis wihi kootte us essi, a mehe worsatte.
41010011	Wihi us ilaabe, “Eti tuummane makhaabassiis tuum rihe makhaabassoo addan diste, uskeeli us makhaabassi tiis ieheynan leeur'do, iche gele.
41010012	Makhaabassi makhaabaliche tuum katabte, makhaabaloo addan khaatatte diste, uskeeli iche makhaabaloo kiche ieheynan leeu'durto, iche gesse.”
41010013	'Doo'd la nyaakhuti rurrucchule sookhaata, Yeesso ikeena, 'dee ulla dahano korcha iweesta. I'daasenyi abatti 'doo'daas leejaakhte.
41010014	Chi' Yeesso waha arge ka hollowe wihi us abatti iyidah, “Nyaakhuti rurrucchul ajeyinna 'diicha ani a iyimaatee, a mehe dakhi Waakh a ki 'doo'di i'dee.
41010015	Rume atin icheeka, eti dakhi Waakh saggi weeli rucchul ikakhaatan, koloo kalday laka goobi Waakh ma gelo.”
41010016	Ulla nyaakhut khabte, dahanohiis korche iweeste.
41010017	Chirra Yeesso abattitiis khabaayi bahe ka, etoo sooyiriyye, ortiis ka jilbo il kagu'dde, wihi us worsate, “Eti weene haaggan, mehe yeelo 'dee jiroti jirtuu imassan 'hela?”
41010018	Yeesso wihi us ilaabe, “At a i'doh ani, ‘Eti haaggan,’ ikawahta? Etoo kaldaye haaggan laka ma jiro Waakh on menye.
41010019	Amurreti Muusa enenyet siiche a garatta, ‘Weeli enenyet dubunuunu iigaasan, makhaabali kaah ieheynan ommos makhaabassi taah ieheynan aleeur'din, walah ahatin, garti beenaat ayeedin, enenyet akakharaawin, aabbahaah ichoow abartaah inkaanyit.’ ”
41010020	“Eti ween, wahaas tuumman, koo an iraahin mala, uu' goorat an weel eheet,” et yidah.
41010021	Yeesso et yeye, 'doonine buuhisse. Ét iiyeyye, “Wohoo kaldaye kaankhan. Nyaame wihi at khabto tuumman ororiche, chilimme miskiin siiche, 'dee kamurroonki goobi Waakh 'hele, 'dee kaale isooraah.”
41010022	Chu'us yeedaas daage ka hamaad waaye. Usuhi fool ribowe nokhte, a mehe hoolahi buurenye khabe.
41010023	Yeesso jilakh rogte, wihi us abattitiis iyidah, “A 'hoossoo geeddohe chi' kamurre dakhi Waakh gesso!”
41010024	Abattitiis weyti girmeysatte. I'daasenyi Yeesso wihi us yidah, “'Doo'daaw, a 'hoossoo geeddohe chi' dakhi Waakh lagelo!
41010025	Naffi gaale issi irbi kakhaduutti weyti 'hooltahe. Eheet a, 'hoossi eti kamurenye dakhi Waakh gelo iche weyti kutta.”
41010026	Abatti geeddaas 'dirihiis girmeysatte, wihi iche isworsatte, “Ayyo 'deerka lariba?”
41010027	Yeesso icho yeye, wihi us iyidah, “Weeli enenyet ka waha a wihi koloo kalday laka iitaahan. I'daasenyi Waakh ka i'daas mee. Waakh ka walah tuumman a geeddi icho yateehiin.”
41010028	Beetero wihi us iyidah, “Bal yey, nah weheenyo tuumman a kasootabne, 'dee ati kiraahna.”
41010029	Yeesso wihi us ilaabe, “Rume atin icheeka, eti jeenteteey u ichoow jeenteti Wori Haaggan u goobiis ommos walaalinyetiis ichoow albehi leedesse kasootabe, aabbahiissa, abartiissa, nyaakhut, ommos gosiis kasootabe,
41010030	jiroti toolla us jiro ka kol kud, iche wahaas us kasootabe 'dirihiis 'hela. Goob ichoow walaalinyetiis ichoow albehi leedesse, arbo, nyaakhut, ichoow gosas 'hela, toro la geedda tuumman sina laka loomhicha. Jiroti yomboot ka la, jiroti jirtuu imassanne 'hela.
41010031	I'daasenyi 'doo'di ittaawenye oraate ki 'duboot yateehe, ki 'duboot la ki oraat yateeh.”
41010032	Yeesso oreye kasohta, abatti la 'dubiis sooraahta, ilkerengeetti weene Yeerusaleeme ikoraan. Abatti girmeysatte, 'doo'di sooraaho la roorro khaba. Yeesso abattitiisti tomon ichoow lammee 'dol iwahe, wihi usu dowwanoha ka layeelo icheeke.
41010033	Wihi us iyidah, “Ilkerengeetti Yeerusaleeme iranna, Ínam Aadam la 'dube lagoocha kuhaaniyyohi wewween ichoow tagaammeti amurre dahanohicho lagessa. Iche la omoot igoossa, 'doo'di Waakh igaran dahanohicho gelissa,
41010034	icho la usu kachaartaane, fool hanjuf katufaane, laajja ka doochaane, 'da'ddaboka yagiisiin. Chirri ibeen seyyahe kutte ka omoot kasookaha.”
41010035	Chirraakka yeele Sebedaayoti Yaakoobo ichoow Yoohana layadeeh, Yeesso itimiyye, “Eti ween! Atihi walahbaaw nah kidaahne ka nah iyeesso 'doonna,” itidah.
41010036	“Mehe atin iyeelo 'doontaan?” Yeesso worsate.
41010037	Wihi icho ilaabeen, “Maanti at ababtaayi kombortaahti antoot koorrommatti, alley eteenyokoo ankaahki miigeet a orronti, koo la ankaahki gurro a orronti.”
41010038	Yeesso wihi us yidah, “Atin wihi atin daahtaan wihiche ma garattaan. Atin maanta kokkoobi sinayyoote an damo damin a tabuu'diin? Ommos baattissiyoti omooteete ani liibaattissiyo a tabuu'diin?”
41010039	Wihi icho ilaabeen, “Aa, a nabuu'd.” Yeesso la wihi us icho iyidah, “Kokkoobi an damo a dantaane toro la baattissiyoti liibaattissiyo ka laka atin labaattissiya.
41010040	I'daasenyi eti ankeeyki miigeet ommos ankeeyki gurro orronti ani mee goocho. Meelassa a ti 'doo'di liiyeele.”
41010041	Abattiti addane tomone, chi'iche wahaas daagte ka, Yaakoobo ichoow Yoohana kahollowte.
41010042	Yeesso isiwahe, wihi us iyidah, “Saggi atin igarattaan u, 'doo'di weynaanti 'doo'di Waakh igaran liiekkaacho, saggi suujenye 'doo'd idakhtaane toro ewweenkicho la wihi 'doo'd yeelo icheeka.
41010043	Atin ka i'daas mee. Eti tuummane goytiin ka weynaan 'doono, falfatiin a yitaahe.
41010044	Eti tuummane orey 'doono la, bow'dati enenyet tuumman a yitaahe.
41010045	A mehe Ínam Aadam laka, ma imaatane 'dee enenyet usu ma ifalo, i'daasenyi a yimiyye 'dee us 'doo'd ifala, rubeytiis diiba, 'dee enenyeti ittaawe mogti uskeelicho iguta.”
41010046	'Deerka ilkerengeetti Yeeriko sooeleeleen ilkerengeetti weene Yeerusaleeme isohtaanee. Chirra Yeesso ichoow abattitiis ichoow ururoo buure Yeeriko kabahaan, etoo indo laaye Bartimaayo layadeehe koo Timaayee, jite fiddiya, walah daddaaha.
41010047	Chirri us saggi us Yeessohi Naasaret iyahe daage ka riire, “Yeesso, Inam Dawuud, uur isoonugleyso!” yidah.
41010048	'Doo'di buure usu leejaakhe, gammadi iyidah. I'daasenyi geeddi kootteet laka 'dirihiis riire, “Ínam Dawuud, uur isoonugleyso!” yidah.
41010049	Yeesso tolossate, “Soowaha,” yidah. 'Deerka eti indo laa waheene, “Hamaad! Sookah, Yeesso a kiwahaa,” iyidaaheen.
41010050	Kabuu'diis seye, serey isoonyaame, Yeessó iyimiy.
41010051	“Mehe kiyeelo 'doonta?” Yeesso usu worsate. Eti indo laa wihi us yidah, “Eti ween, anihi toro il argo 'doona.”
41010052	“Nyaam gi'de kakhuufnaanki at ikakhuufte a kisamaachee,” Yeesso iyidah. Chirraas on indo bahche, jit kadihe Yeesso raahe.
41011001	Chirra icho ilkerengeetti weene Yeerusaleem isoodowwaateene, ilkerengeetti Be'difaage ichoow Be'daaniya Hali Geeyohi Oolif haggee yimaateen ka, Yeesso abattitiistoo lammee ergate,
41011002	wihi usu icho iyidah, “Ilkerengeetti ortiin kijirto irda, uus atin gessaan la inkuraarruhoo injire liirarine hidan a 'hessaan. Soofura inta keena.
41011003	Chirri etoo, ‘A i'doh i'da iyeessaan?’ atin worsate la, mehe itadeehiin ya, ‘Kamure 'doona, inkoo dow on la inta isoolaaba.’ ”
41011004	Iratte, inkuraarruhi afafhi min kahidan 'hesse. Geedda iche furto,
41011005	'doo'doo intaas toollo, “Inkuraarruhaas atin furtaan, a i'doh?” worsate.
41011006	Iche la wihi kootte Yeesso iyidah tidahye, 'doo'd la soo'diiche.
41011007	Chirri icho inkuraarru Yeesso ikeeneene, kabuu'ddeticho kagaadeen ka, Yeesso koorronte.
41011008	'Doo'di ittaawe kabuu'ddeticho jit kagolge, gaasoo la seytohi icho gosas goya kasoogoocheen, jit kagolge.
41011009	'Doo'di Yeesso ortiis raaho ichoow ki 'dubiis raaho riire wihi us yidah, “Waakh koolinno!” “Waakh ki magahi Kamur kayamiit a imaale.”
41011010	“Waakh dakhi aacchiheenki Dawuud layadeehe yamiit a imaale!” “Waakkheenki inti weyti saraat kijiro koolinno!”
41011011	Yeesso ilkerengeetti weene Yeerusaleem gele. Minki Waakhe buure gele, walah tuumman yeye. Il a sooibeennowe, abattitiisti tomon ichoow lammee khabaayi, ilkerengeetti Be'daaniya irte.
41011012	Ibeenki kaas sooraaho chirri icho ilkerengeetti Be'daaniya kasoobaheen ka, Yeesso ankaye.
41011013	Foga ka geeyoo fiig layadeehe seeb khabo arge, ibuje, usu gurnaan khabo yeyaa. Chu'us geey sooeleele ka, seeb on menye walah us ka'hele mele. A mehe maanti geey gurnaan bahcho mee gon.
41011014	'Deerka geey fale wihi us iyidah, “Yombuu tuumman etoo kalday laka gurnaan ma kaayaham!” Abattitiis la a daagte.
41011015	Chirri icho ilkerengeetti weene Yeerusaleem yimaateen ka, Yeesso uranti minki Waakhe buure gele, 'doo'di intaas ka walah gatti ichoow ki walah ororicho ba rihnaan sookhabte. Komborohi balballaaddane 'doo'di chilimmeti ilassi addan iskadooricho leeyahe ichoow komborohi 'doo'di kutukuurrug ororsati ba rerreeche.
41011016	Yeesso la eti tuummane meeh si'do, uranti minki Waakhe buure dah kaleegoocho tirte.
41011017	Enenyet ayti Waakh abche, wihi us iyidah, “Wihi chiiran, “ ‘Minkeey mehe layadeeh ya, minki weysiite, 'doo'di harra tuumman,’ I'daasenyi, ‘inti 'doo'di hatto leh kadagti,’ kayeesseen.”
41011018	Kuhaaniyyohi wewween, ichoow tagaammeti amurre ba, yeedaas daagte. Jiti iche Yeesso katagiis yowatte. Jeenteti urur tuumman wihi us enenyet abcho ka weyti igirmeestuu, usu weyti karoorte.
41011019	Chirri il gelebnowe ka, Yeesso ichoow abattitiis ba ilkerengeet kabaheen.
41011020	Chirdeer geeddi icho 'dulaan, geeyi cheletteete fiig usuhi hiiyyay kasookhabte tuum angage argeen.
41011021	Beetero wihi chele eheet kasoo'hele wihi us Yeesso iyidah, “Eti ween bal yey! Geeyi fiige chele at fasse, a angage!”
41011022	Yeesso wihi us ilaabe, “Waakh kakhuufa!
41011023	Rume atin icheeka, chi' etoo hala, ‘Nyaam beyti buure goya iskalugu'd!’ iyidahye toro la uurlammaal ikhabine, wihi us yidah saggi icho iyateehiin rummeesti, etaas wahaas a liiyeela.
41011024	Maantaka wihi an atin isoocheeko, walahbaaw atin weysi ka Waakh daahteen, saggi atin i'hesseen rummeesda, wahaas la a atin lasiichaa.
41011025	Chirra atin tolossattaane weysattaane, etoo la wohoo ikhabtaan etaas wahaas ikakuta 'dee Aabbahiinki serey jiro uskeeliin a atin ikakuto.”
41011027	Toro ilkerengeetti weene Yeerusaleem yimaateen. Geedda Yeesso uranti minki Waakhe buure goya raaho kuhaaniyyohi wewween ichoow tagaammeti amurre ichoow ewweenki Ya'huud la Yeesso iyimaateen.
41011028	Wihi icho worsateen, “Antohi at wahanyeyyoha kahaaggisso, a weheeyya? Antohi at wahanyeyyoha kahaaggisso ayyo kisiiche?”
41011029	Yeesso wihi us ilaabe, “Wohoo kaldaye atin worsada. Isoolaaba, ani la antohi an khabo, an wahanyeyyoha dakkhan kahaaggicho, a weheeyya a atin isoocheeko.
41011030	Yoohanahi Enenyet Baattissiyo, antohi us enenyet kabaattissiyo, Waakhe kayimaateen, bal enenyet? Isoocheeka!”
41011031	Iskaleehawwoocheene wihi icho isiyidaaheen, “Chi'inno, ‘Waakhe kayimaateen,’ nadeeh, mehe inno iyadeeh ya, ‘A i'doh 'deerka irummeysanna?’
41011032	I'daasenyi chi'inno, ‘Enenyete kayimaateen,’ nadeeh mehe soobaha?” A mehe 'doo'de karooraan jeenteti enenyet tuumman saggi Yoohana rumanka eti Waákh íyeyyeedo iekkaachuu.
41011033	'Deerka wihi icho Yeesso ilaabeen, “Nah ma garanni.” Yeesso la iiyeyye, “Ani laka antohi an wahanyeyyoha kahaaggicho ma atin isoocheeko gon.”
41012001	Yeesso 'deerka makhaaballetaas mammah ka wihi us iyidah, “Etoo geeyohi sabiibe gosiis goyaka il gesse. Gos ootti dagaheet kamarche, lunki gurnaanki sabiib lakayabti khute. Koondihi deere eti gos yaakhicho fiddiyo, laka dise. 'Deerka gosiis lakireeste, ulla iloo deer sulhaal kiirte.
41012002	Maanti gurnaan lagurti ka, eti gos leh ilbooyiiskoo 'doo'di gos kireeste iergate, gisi gurnaankiiski sabiib yowte.
41012003	I'daasenyi 'doo'di gos kireeste, ilbooy a khabte one, jahe, dahano marah soo'diiche.
41012004	Toro ilbooyoo addan icho iergate. Kan matah gu'ddeene, lakhaanyo kadoween.
41012005	Koo addan ergate, kaas yigaaseen. Too addane ittaawe laka ergate, icho la gaasoo jaheene, gaasoo laka yigaaseen.
41012006	“Etoo kaldaye us ergati 'hade, a inankoo, ki us weyti 'doone. 'Da'ddaboka inankiis ergate. ‘'Dee inankeey a inkaanyitta one,’ iche essa.
41012007	“I'daasenyi 'doo'di gos kireeste mehe isiyidah ya, ‘Ki dahal leh kalla. Kaaleya a nigaase 'dee dahalhiis weheen a yitaaheen.’
41012008	'Deerka khabteene, yigaaseene, gosi sabiib khariis iseyeen.
41012009	“Kamalda bal, eti gosi sabiib leh 'deerka mehe yeela? A yamiite 'doo'daas yagiise, 'dee gos 'doo'doo addan gessa.
41012010	Atin injire waha Chiirnaanneti Waakh ka ma soomin a? “ ‘Daakki 'doo'di minan diso 'dii'de, iche tirrinki dagaheete min tiiro yitah.
41012011	Kamure waha yeele, indoheen ka la weyti haagganyahiin!’ ”
41012012	'Deerka weynaanti Ya'huud jiti iche Yeesso kakhabatti yowatte, a mehe saggi us mammahtaas ka woricho ikaayyeede iche garteen. I'daasenyi urure karooraane, 'deerka katabte iratte.
41012013	Farissaayotoo ichoow 'doo'd 'Herood koo Yeesso iergateen angeye gelin 'doonta yeediis ka.
41012014	'Doo'd Yeesso iyimiyye, wihi us iyidah, “Eti ween, nah saggi at rum ikanokhan a garanna. At et at ibaasso mele, weyneetteey ichoow kuus ka ba. I'daasenyi jiti Waakhe at enenyet abisso ichoow runti Waakh a israahaan. Kaaysarhi weene kooddi liiguto a mujjum a bal mujjum mee?
41012015	A igunna bal ma igunno?” I'daasenyi Yeesso saggi icho isikaayyeelaan garte, wihi us worsate, “Atin a i'doh ani angey igelin i'doontaan? Bal chilinkoo Rooma ikeena, a argo.”
41012016	Chilinkoo liikeene. Chirraakka wihi u' worsate, “Foola ichoow magaha kachiiran, a keyya?” Wihi icho ilaabeen, “A koo Kaaysar.”
41012017	Yeesso chirraakka iiyeyye, “Kaaysar, wihi wihiise iguta, Waakh la wihi wihiise iguta.” 'Doo'd usu weyti kagirmeeste.
41012018	'Deerka 'doo'doo Sadukaayo Yeesso iyimiyye wohoo worsate. 'Doo'da la 'doo'di tuume berri ma sookaho iche essa.
41012019	“Eti ween, Muusa goorat mehe inno ichiire ya, ‘Chi' etoo walaaliis yumuyye, makhaabál katabe i'daasenyi nyaakhut ikhabin, etaas makhaabassaas a disti, walaaliis nyaakhut a idelo.’
41012020	Reeroo teebeenye isleedesse a jire. Ki ween min diste nyaakhut ma 'heline, buje.
41012021	Ki lammaatteet muunkhotaas diste, i'daasenyi nyaakhut ma 'heline, buje. Ki seyyahnaatteet laka i'daas on eheneet.
41012022	Teebaccho ba, koo nyaakhut katabe mele. 'Da'ddaboka makhaabale laka tumuy.
41012023	Maanti 'doo'di tuume lasookahcho, etichekoh makhaabassiis tateeh teebaccho la a disteenee?”
41012024	Yeesso wihi us ilaabe, “Atin wihi Chiirnaanneti Waakh enenyet abisso ichoow miigti Waakh ma garattaan. Jeenteta menya jiti baabule ikijirtaan?
41012025	Maanti 'doo'di tuume sookaho, min ma distaane ommos mindischo ka ma ladiibo. Icho tuumman i'di herti Waakhe goobi Waakh kijirto yateehiin.
41012026	Atin wori 'doo'di tuume omoot lakasookahcho miinsan ma soomin a? Rumanka buuggi Muusa chiire ka wori geeyi hidaad goyaka bolkho a agarteen. Wihi Waakh iyidah, ‘Ani a Waakh Aburaaham, a Waakh Isakh, a Waakh Yaakoobo.’
41012027	Usu Waakkhi 'doo'di tuume mee, i'daasenyi a Waakkhi 'doo'di jiro. Atin weyti khufteen, atinhi 'doo'di tuume kol us toro isookahin koogtihiin.”
41012028	Etoo la a tagaanki amurre yimiyye wihi icho kahawwoochaan daage. Saggi Yeesso yeed ieysiiche arge, wihi us Yeesso worsate, “Amurreti Waakh tuumman goyaka, koh weyti khumman?”
41012029	“Ki wihi addan tuumman kuto a kan,” Yeesso iyidah, “ ‘Daaga, yaafohi Issiraayeloow! Kamureenki Waakhe a Kamuroo kalday on.
41012030	Kamuri Waakkhaahe uuraah tuumman ka ichoow rubeytaah tuumman ka ichoow malaah tuumman ka ichoow miigtaah tuumman ka 'doon.’
41012031	Ki lammaatteet la a kan, ‘Ollokkaah geeddi at is'doonto 'doon.’ Amuri amurreta kussan, ma jiro.”
41012032	Et wihi us soolaabe, “Eti weenoow a eysiisse. Wihi at tidah ka at a eysiisse, Waakkheen a koo kalday one, koo addan ma jiro, usu on menye.
41012033	Kamuri Waakkhaahe uuraah tuumman ka ichoow garanti at walah garatti tuumman ka ichoow miigtaah tuumman ka 'doon. Ichoow ollokkaah geeddi at is'doonto, 'doon. 'Dooninta naffi tuum Waakh liigubo ichoow soorriyo tuumman a kutta.”
41012034	Yeesso saggi makhaabal yeedi khara isoolaabe arge, wihi us iyidah, “At dakhi Waakh kadeeraan mele.” Uus maantaas la et usu wohoo addan worsan iggo mele.
41012035	Geedda Yeesso uranti minki Waakhe buure ka Yeedi Waakh enenyet abcho, wihi us worsate, “A i'doh tagaammeti amurre, Ki Lasubhe a hiiy Dawuud ielatta?
41012036	Dawuud rubeytiis Rubeyti Munyee ka yeyyeedaayi mehe yidah ya, “ ‘Waakkhi Kamure wihi us Kamureey iyidah, Dabankeeyki miigeete antoot orrommo, ichoowka chiiytaah tuum dahanohaah a soogesso.’
41012037	Dawuud rubeytiis usu Kamure kawaha, saggoh 'deerka Ki Lasubhe hiiy Dawuud iyahe?” Urur tuumman hamaadi buure ka dagansate.
41012038	Yeesso urur walah abchaayi wihi us iyidah, “Tagaammeti amurre yuubsada! Wihi icho weyti 'doonaan a ichohi darfohi hahhaaggane derdeer leesohti, toro la sokkoyyo ka weyti inkaanyit ka labariiticho.
41012039	Toro la chi' minki weysiite Ya'huud ommos sukuukuyyo lagele, wihi icho weyti 'doonaan a ichohi meessi weyti lakiinkaanyito orronti.
41012040	'Doo'da muunkhoyyo ekkeesta, hoolahicho kakhaataan. Chi'iche weysatti la, enenyeti haaggane iskaayyeessa, weysi derdeeraassa. 'Doo'da Waakh sinati weyti kutto igoocha.”
41012041	Yeesso minki Waakhe buure ka inti sadakha lakachibo hagga orronte, enenyeti chilimme saanduukhi chilimme lakalug'do kichibo 'dey'dooche. 'Doo'di ittaawenye kamurree, chilimmeti buure meel kichibe.
41012042	I'daasenyi makhaabassoo muunkheenye miskiine timiyye, chilim lamma wohoo rucchul laka ibihin meel kalugu'dde.
41012043	Yeesso abattitiis isiwahe, wihi us iyidah, “Rume atin icheeka, muunkhota miskiine, iche saanduukhi chilimme lakachibo, 'doo'di addan 'dirihiis wihi buure kalugu'dde.
41012044	Kamurre tuumman kamurroonkiche ka sadakhatoore bihisse, i'daasenyi iche miskiinkiche ka wihi iche kanoossahe tuummane bihisse.”
41013001	Chirra us minki Waakhe buure kabaho, abattitiis koo wihi us yidah, “Eti ween, haaggi minassa ichoow daddaabohi burbuurenye lakadise, yey!”
41013002	Yeesso wihi us ilaabe, “Minassa tuummane burbuure yeya! Berri daddaabtoo kaldaye ti addan fuusso lakatabo mele. Icho tuumman a lasookhuba.”
41013003	Chirra Yeesso Hali Geeyohi Oolife minki Waakhe buure yeyo koorronte ka Beetero ichoow Yaakoobo ichoow Yoohana ichoow Andereeya la iyimaateene dagsi ka usu wohoo worsateen,
41013004	“Nah isoocheek wahanyeyyoha maantoh yateehiin? Toro mehe yateehe 'dee saggi dowwanoha ka waha tuumman liisoobuuhicho tusa?”
41013005	Yeesso la wihi us iyidah, “Yuubsada, uus etoo kalday laka atin ekkeysan!
41013006	'Doo'di ittaawenye ani iskaayyeelo yamiite, ‘An a Ki Lasubhe’ essi, a agartaane, 'doo'di ittaawenye ekkeestaan la.
41013007	Maanti atin yaafohi isdiho ichoow worassi ibuuhine dihoyyoot daagteen, anahina. Wahanyeyyoha a sooyateehiine, i'daasenyi ibeenki yomboot uliba a ankhanyahe on.
41013008	Sirgaalle a isdihta, karnato laka isdihaan. Ilassi ittaawe ka harra sesseehta, nabhayye laka tamiit. Wahaas a chiis birriissa on.
41013009	“Atin rubeytiin laka yuubsada. Jaldaabohi Ya'huude atin liidiiba, minassi weysiite Ya'huud ka atin lajaha. Jeenteteey u, gaafanayyo ichoow karnatte atin liigeecha atin liicheekta, atin la garti Wori Haaggan tateehiin.
41013010	Wihi Waakh gooche, koloo Wori Haaggane 'doo'di harra tuumman liicheeka.
41013011	Maambaaw atin lakhabte dahanohicho atin lagesse, orey on wihi atin sootadeehiin akawa'dwaa'dina. Wihi chirraas atin lasiiche on daha. A mehe atin mee yeyyeeddaan, i'daasenyi Rubeyti Munyeenye yeyyeedda.
41013012	“Etoo walaaliissa 'dub goocha dahanohi nahab gessa 'dee layagiis. Ooyo laka weeliis i'daas yeela. Nyaakhut 'doo'di dele yeedicho 'dii'da, dahanohi 'doo'doo addan gessaane 'dee layagiis.
41013013	Enenyet tuumman a atin 'dii'da jeenteti atin abattiteey itahiin u. I'daasenyi, eti garrahsate ichoowka sinata 'dubiche eleele a lariba.
41013014	“Maanti atin ‘iyookkoti weyti bi'direnye 'doo'd keehisso’ inti ikamalin katolosso agarteen, 'doo'di ili Ya'huudiya fiddiyo tuumman halal a ifirdo. Atihi yeeda soonto yeeda a kigelo.
41013015	Eti minkiis sartiis fuulo uus min geline wohoo rucchul laka khaatin.
41013016	Eti gos goya kijiro, uus nokhanne kabuu'diis sookhaatan.
41013017	Ibeennetaas sinati deyyehoti nuugsatti ichoow ti huleesenye nyaamitto iubaa'dan sugto enenna a buure.
41013018	Waakh waho, uus maanassaas sinayyoot, maanti il weyti roffo yahe hir 'deyo eheynan.
41013019	A mehe sinati maantaas jirto, ti geeddaase uus uumaccho ka Waakh harra soouume ma laargine, ichoow uliba. Toro wihi i'dicheenye lasooargo ba ma jiraan, jirtuu tuumman.
41013020	Chi' Kamur ibeennetaas igaabin, etoo kalday laka ma soo'hado. I'daasenyi iroonoti 'doo'diiski us soobahsatuu, ibeennetaas a gaabiche.
41013021	Maantaas chi' etoo, ‘Yeya, Ki Lasubhe kalla,’ ommos, ‘Yeya Kuulla!’ kiyidah, arummeysan.
41013022	A mehe 'doo'doo Ki Lasubhe iskaayyeelo ichoow 'doo'di 'doo'di Waákh íyeyyeedo iskaayyeelo a soobaha. Icho la wahanyeyyohi ittaawenye nane miigti Waakh tuso ichoow girmo yeelaane, 'dee chi'iche tateeh 'doo'di Waakh soobahsate ekkeestaan.
41013023	Isyaakhicha gi'de! Walah dakkhan geeddi il ankhayyahe a atin isoocheekee.
41013024	“I'daasenyi maanassaas sinayyohaas buure kuteen, “ ‘orrahe a daayatta, yeyyah la banayhiis ma soobahcho,
41013025	yiyyihimo serey a kasookhubtaane, miigti saraat la lakorkokicha.’
41013026	“Maantaas Ínam Aadam usuhi mirso goyaka yamiite, miig ichoow antohi buure khabo weeli enenyet tuumman a arga.
41013027	Herti Waakh harra 'dollohiche affarcho ierga, 'doo'di Waakh soobahsate harra 'dubiche ichoow sereyta daayan 'dubiche kasoobaayissa.
41013028	“Taba geeyi fiig yeeda kaabda. Uu' liikhimohiis ulhawtaane seeb bahchaan, saggi 'daato isoodowwaatte a garattaan.
41013029	Saggaas on u maanti atin wahanyeyyoha ibeenki 'da'ddaboot tuso agarteen, saggi soonokhantiis isoodowwaatte kola ititah a garattaan!
41013030	Rume atin icheeka, 'doo'di i'dee ma tuumo ichoowka wahanyeyyoha tuumman yateehiin.
41013031	Sereyta daayan ichoow harra a kutaane, i'daasenyi yeedasseey jirtuu tuumman ma kutaan.
41013032	“Aabbaheey on menye, et maantaas ommos saha'ddaas garti mele. Herti Waakhe goobi Waakh fiddiito ommos Ínam Aadam laka ma gartaan.
41013033	Taba isyaakhicha! Toorribda! Ibeenki saha'ddaas tateeh ma garattaanee.
41013034	Waha iyookkoka, a i'di etoo sulhaal irti. Minkiis katabo, bow'dayyohiis anto siicho, kooba hili us haaggicho ikatabo, eti arit fiddiyo la amuri us meel yaakhicho ibahcho.
41013035	“Maantaka toorribda, a mehe saha'ddi ooyohi goob leh soonokhti ma garattaanee. Usu geleb ommos naanokho ommos geeddi lukki kariiro ommos baryo yamiit ma garattaan.
41013036	Chu'us dog laan yamiit, uus atinhi u'durtaan atin 'helin.
41013037	Wihi ani atin iadeeh an enenyet tuummane iadeehe, ‘Taba isyaakhicha!’”
41014001	Ibeen lamma ankhane 'dee daawti Baasakka ichoow Daawti Makaateti Liikhasin lagela. Kuhaaniyyohi wewween ichoow tagaammeti amurre la ekkeysi ka saggi iche Yeesso ikhabatti 'dee itagiise yowatta.
41014002	A mehe wihi icho essaan, “Uus inno daawta goyaka khaban. Kolossoo enenyet hol ka il a baabiichaa.”
41014003	Yeesso ilkerengeetti Be'daaniya ka minki etoo Siimonhi Ki Bu'da Khabe layadeeh ka, komborti ballaaddane lakagolossati ka dikkile kajiifa golossata. Makhaabassoo kurunkoo daakki alabaasta lakahaaggiche miricchihoo weyti gato miige kijiro geeyoo naad layadeeh lakahaaggiche leetimiy. Kurum lukhum jebisse, Yeesso miricchi matah kakhubte.
41014004	'Doo'di intaas kijire gaasoo, “Miricchiha a i'doh immarah labaabiicho?” iche hol ka isidowa.
41014005	“Kootte chilimmeti eti gu'hoo hil haaggiche laguto 'dirihiissa lakoororicha, chilimme miskiin lasiicha,” iche essaan. Icho la makhaabál weyti leejaakheen.
41014006	Yeesso wihi us yidah, “A i'doh iche imalalissaan? 'Diicha! Wihi iche iyeesse a haaggi weyti buure.
41014007	Miskiin kol dakkhan goytiinna kakhabtaane, kolbaaw atin 'doontaan la a gargaartaan. I'daasenyi ani kol dakkhan ma ikhabtaan.
41014008	Makhaabassa wihi iche tabuu'd tuummane yeesse. Sarteey miricchi ka subahte, orey on geeddi liihawwaalin tannabisse.
41014009	Rume atin icheeka, meelbaaw Wori Haaggan harra tuumman ka lacheeko ka, wihi iche yeesse laka a lacheeka, iche la lakasoo'hela.”
41014010	'Deerka Yuuda Iskaariyoothi ullaka abatti Yeessoti tomon ichoow lammee kichekoowe, kuhaaniyyohi wewween iirte, Yeessó 'dub goocha dahanohicho gessaa.
41014011	Inkoo icho wahaas daageen ka weyti hamaadeene toro chilimme iayyicheen. Yuuda 'deerka inti leemujjumenye us Yeesso dahanohicho kagesso yowte.
41014012	Ibeenki oraate Daawti Makaateti Liikhasin maanti heleenki daawti Baasakka lasoorriyoocho eheet. Ibeenkaas goya abatti Yeesso wihi iche Yeesso worsatte, “Intoh 'doonta iranna katannabanna, 'dee gololi daawti Baasakka kataham?”
41014013	'Deerka abattitiistoo lammee erge wihi us iyidah, “Nyaama ilkerengeet gela, etoo 'dirihoo biccheet si'do afiin a kayamiite raaha.
41014014	Minki us gelo wihi atin ooyo itadeehiin, ‘Eti Ween mehe worsata ya, min goyaka meessi marti ani ichoow abattiteey gololi daawti Baasakka kanaham meeke?’
41014015	Meessoo buurenye minkiis sartiisenye meeh tuumman khabto lahaaggiche iche atin tusa. Intaas ka golol inno ihaaggicha.”
41014016	Abatti bahte ilkerengeet gesse, walah dakkhan ba i'di kootte usu iyidah on i'heleen. 'Deerka gololi daawti Baasakka haaggisse.
41014017	Chirri il gelebnowe ka, Yeesso abattitiisti tomon ichoow lammee khabaayi yimiy.
41014018	Chirra icho komborti lakagolossati ka dikkille kajiifaane golossataan ka, Yeesso wihi us yidah, “Rume atin icheeka, etiinkoo 'dub igoocha, a etiinkoo ileegolossati.”
41014019	Iche tuumman fool ribowe kooba, “Rumanka ani mee menya?” worsate.
41014020	Wihi us ilaabe, “Atinha tomon ichoow lammee, a etiinkoo. A etiinki makaate karanta ikaleelug'do.
41014021	Ínam Aadam i'di usu miinsane lachiiruu, a yamuut. I'daasenyi eti Ínam Aadam 'dub goocho, sinati sugto eenna a buure! Usuhi goorat idelanne deefta.”
41014022	Golossataani Yeesso makaate khaate Waakh kala'd ilaabe, jejjebche abattitiis ididdiibe, wihi us yidah, “Khaata, waha a sartaayaa.”
41014023	Toro kokkoob khaate, Waakh kala'd ilaabe, abatti idiibe, iche tuumman la isleeanguumatte.
41014024	“Waha a diiggeeyki ayyinti husube Waakh enenyet igoocho, a diiggi iroonoti enenyeti buure liikhubo.
41014025	Rume atin icheeka, an farsoti sabiib toro ma damo, ichoowka ibeenkaas an wihi husub dakhi Waakh ka damo yateeh.”
41014026	Inkoo icho geeyoo Waakh dowteen ka, Hali Geeyohi Oolif ibaheen.
41014027	Yeesso wihi us abatti iyidah, “Atin tuumman a ikafiriddaan, a mehe wihi chiiran, “ ‘An ersime gu'dda, iiye la seley baabaata.’
41014028	I'daasenyi inkoo an omoot kasookahe, boroofenhi Gaalilaaya ortiin a irda.”
41014029	Beetero la, wihi us yidah, “Chirri iche tuumman kaafiridde laka, ani ma kaafirdo!”
41014030	Yeesso wihi us ilaabe, “Rume atin icheeka, maanta ibeenka goya laka, geeddi lukki kol lamma iriirin, ati rubeytaah kol seyyahe, ma igaratti tadeeh!”
41014031	I'daasenyi Beetero weyti yeediis katirriinsate wihi us yidah, “Cha'an kileeamuut laka, jirtuu ma kigardi ma adeeh!” Ti addan tuumman laka i'daas tidah.
41014032	Intoo Gesseemane layadeeh irteene, Yeesso wihi us abatti iyidah, “Inta orronda, geeddi an Waakh wahdi.”
41014033	Beetero ichoow Yaakoobo ichoow Yoohana khaatte. Sohtaayi, uur goya iooye, mali uskul gele.
41014034	“Huleesi rubeyteey kijiro, huleesi omooteet laka a ikeena. Inta fiddiya, toorribda la,” iyidah.
41014035	I'daaru orey isohte, il isi'diiche, Waakh wahte, chi'iche tateeh saha'dda sinayyoot usu a kakutto.
41014036	Wihi us yidah, “Aabba, Aabbahaaw, ati ka walah tuumman a geeddi icho yateehiin. Kokkooba sinayyoot ikakhaat. I'daasenyi in an 'doono menye, in at 'doonto a titaahe.”
41014037	'Deerka abattitiis inokhte, ichehi u'durto 'hele. Beetero leeyeede, wihi us iyidah, “Siimon, a u'durte? At saha'ddoo kalday laka toorribnaan a agaafatte?
41014038	Toorribda Waakh wahda, 'dee kajmeti uskeel atin kalugu'ddo akidihina. Rubeyohiin wihi mujjumenye 'doonaane, i'daasenyi sartiinna 'dabakhe.”
41014039	Toro irte Waakh wahte, wihi kootte us yidah on inokhte.
41014040	Chu'us soonokhti, ichehi u'durto, indo hulees kore toro 'hele. Wihi iche usu itadeeh ma garatti.
41014041	Koli seyyahnaatteet soonokhte, wihi us iyidah, “Atin uliba a u'durtaane, nassaan? A geeddaas on! Saha'de a titah. Yeya, Ínam Aadam 'dube lagoocha, dahanohi 'doo'di uskeel leh lagessa!
41014042	Sookaha a iranni! Eti 'dub igoocho kalla soosohtaa!”
41014043	Yeesso yeyyeedaayi, Yuudahi ullaka abattiti tomon ichoow lammee kichekoowe yimiy. 'Doo'di sooraahe a ururoo birlabbe ichoow khokkhoomme khabo, kuhaaniyyohi wewween ichoow tagaammeti amurre ichoow ewweenki Ya'huud sooergate.
41014044	Eta Yeesso 'dub goocho la mehe urur iskakhabeen ya, “Eti 'dee an dongade, a usu, khabda khaata iskar a toorribto.”
41014045	Yuuda chirraas on Yeesso iirte, “Eti weenoow!” iyidahye dongate.
41014046	'Doo'd la Yeesso khabte hide.
41014047	'Deerka etoo ullaka intaas toollo, birlab on soo'hiire falfati kuhaanihi weyti ween gu'dde nabah ng'ure.
41014048	Yeesso la wihi us yidah, “Cha'atin khokkhoomme ichoow birlabbe leetimaateene ikhabattaan, an a etoo enenyet walah saro?
41014049	Maan tuumman ani a atin leejire one, uranti minki Waakhe buure ka Yeedi Waakh atin abche, ma ikhaban la. I'daasenyi wahanyeyyoha a yitaaheene 'dee wihi Chiirnaanneti Waakh kachiiran labuuhicha.”
41014050	'Deerka 'doo'd tuumman usu katabe kafirde.
41014051	Etoo nugule dafartoor sookorsate la Yeesso 'dubiissa sooraaha. 'Doo'di kootte Yeesso woyo la, etaas khabte.
41014052	Ulla dafar intaas on katabe, murukhenyi firde.
41014053	Yeesso minki kuhaanihi weyti ween geecheen. Kuhaaniyyohi wewween tuumman ichoow ewweenki Ya'huud ichoow tagaammeti amurre kulmeen.
41014054	Beetero la fogaka Yeesso sooraahe ichoowka uranti kuhaanihi weyti ween fiddiyo goya gele. Intaakka iskarti meel yaakhisso koorronte 'dab dahammoote.
41014055	Kuhaaniyyohi wewween ichoow Jaldaabti Weene Ya'huud tuumman, garti iche yeeddo, 'dee icho Yeesso omoot ikagoochaan yowteene, i'daasenyi walah icho 'heleen mele.
41014056	A mehe 'doo'di buurenye Yeesso garti beenaat kacheekte, i'daasenyi yeedicho ma israahin.
41014057	'Deerka 'doo'doo kahe, garta beenaat yeede, wihi icho yidaaheen,
41014058	“‘Minka Waakhe buurenye dahanohi enenyet diseen a jejjebcha koo addane enenyet idisin ibeen seyyah goyaka disa,’ usuhi essi a daagne.”
41014059	I'daasenyi garti icho laabeen laka ma israahin.
41014060	Chirraakka kuhaanihi weyti ween 'doo'd tuumman ortiis ka kahe, wihi us Yeesso worsate, “Walah at soolaabto mele? Yeeda enenyet kaacheekti, mehe jira?”
41014061	I'daasenyi Yeesso gammadiche, walah us soolaabe mele. Kuhaanihi weyti ween toro wihi us worsate, “At a Ki Lasubhe, a Weeli Waakkhi Lakoolicho?”
41014062	Yeesso la wihi us iyidah, “Aa, a ani. Ínam Aadam la usuhi Waakkhi Miig Leh anki dahantiisti miigeet fiddiyo toro mirsohi saraat fuulaayi yamiit a agartaan.”
41014063	Kuhaanihi weyti ween hol on ka ubbaariiski deer kharradiche, wihi us worsate, “Inno a i'doh 'doo'doo addane gar laabo iyowanna?
41014064	Atin saggi us igafe a daagteen gon! Mehe goosseen?” enenyet worsate. Icho tuumman omoote imasse ayyicheene, omoot igoocheen.
41014065	Gaasichekoo hanjuf katufin sookhabteene, indo hideene khomhoyyo kajaheene, “Eti Waákh íyeyyeedoow, eti kigu'dde nah isoocheek,” idoween, a kachaartaanee. Iskarti meel yaakhisso khaatte, jahte.
41014066	Beetero uranti minkaas khariise iliche fiddiyaayi, inantoo falfati kuhaanihi weyti weene timiy.
41014067	Chirri iche Beeterohi 'dab dahammooti agarte ka fiirisse, “At laka etaas Naasarete Yeesso layadeeh a leejirte,” tidah.
41014068	I'daasenyi 'dii'de, “An waha at elatti ma gardi, foolicho ma khabo ba,” yidahye, kahe, anki ariteet tabe. Chirraas on lukkihoo riire.
41014069	Chirri inanti falfee intaas ka agarte ka, 'doo'di intaas toollo wihi iche toro itidah, “Reenka alah a kichekoo.”
41014070	Beetero toro 'dii'de. I'daaru on fiddiyeene, 'doo'di intaas hagga toollo wihi us Beetero iyidah, “At rumanka a kichekoo, i'di tahe at laka a 'doo'di Gaalilaaya!”
41014071	Beetero isabaare toro Waakh dowe, “An eta atin kaayyeeddaan ma gardi!” yidah.
41014072	Chirraas on lukki koli lammaatteet riire. 'Deerka Beetero yeedi Yeesso iyidah kasoo'hele, “Geeddi lukki kol lamma iriirin, at kol seyyah, ‘Ma kigardi!’ tadeeh.” Chirraas on ilmo sookhube, ooye.
41015001	Uun il barye, kuhaaniyyohi wewween ichoow ewweenki Ya'huud ichoow tagaammeti amurre ichoow Jaldaabti Weene Ya'huud tuumman wihi icho Yeesso yeelaan goocheen. Yeesso hidhideene, khaateene, dahan Bilaato gesseen.
41015002	Bilaato wihi us worsate, “Karnati Ya'huud a ati?” Yeesso wihi us ilaabe, “A rum, a i'daas at elatti on.”
41015003	Kuhaaniyyohi wewween wihi ittaawenye Yeesso kacheekteen.
41015004	Bilaato 'deerka toro Yeesso wihi us worsate, “At wahanyeyyoha ma soolaabto? Bal waha ittaawenye icho kaacheektaan yey!”
41015005	I'daasenyi Yeesso walah uliba us laabe mele, Bilaato la girmeeste.
41015006	Hugum ka Bilaato daawti Baasakka ka etoo hidane enenyet usuhi lasoofuro daahe a soofura.
41015007	Etoo Barraba layadeeh ichoow 'doo'doo sirgaal 'dii'do diho ka enenyet dubunuunu bakkiche jeela kijiraan.
41015008	Urur yimiyye Bilaato usuhi i'di orrankateet u etoo hidan isoofuro daahe.
41015009	Bilaato la, “Anihi Karnati Ya'huud atin isoofuro a 'doontaan?” urur worsate.
41015010	A mehe us saggi kuhaaniyyohi wewween jeenteti kal'darri on u Yeesso dahanohiis igesseen a garta.
41015011	I'daasenyi kuhaaniyyohi wewween urur leeyeedeene, 'dee Bilaatohi Yeesso menye, Barraba soofuro a daaheen.
41015012	Bilaato wihi us urur worsate, “'Deerka ki atin Karnati Ya'huud tadeehiin i'doh idaahe?”
41015013	Riireene, “Massalaaba kakaah!” yidaaheen.
41015014	Bilaato wihi us worsate, “A i'doh? Mehe suujenye yeele?” I'daasenyi geeddi kootteet 'dirihiis riireene, “Massalaaba kakaah!” yidaaheen.
41015015	Jeenteti us icho ihamaadin 'doonuu, Bilaato Barraba icho isoofure, amuri Yeesso lakadoocho toro massalaaba lakakaaho bahche.
41015016	Iskare Yeesso uranti minki buurenye gaafana igelo geesse, rabittoo iskareet tuumman isiwahte.
41015017	Dafartoo muggee i'di karnat u korisse, 'duuboo kudaheet iskayuubte matah korisse.
41015018	Icho la usu, “Karnati Ya'huudoow jiroti deer 'hel!” idowte.
41015019	Wussoo ka matah jajjahte, hanjuf kaattufte, a kachaaratta dubunuunu ortiis ka jilbo il kagu'dubte i'doo iche inkaanyit tussuu.
41015020	Inkoo icho kachaarteen ka, kabuu'di muggee kabahcheene gaaddiis gesseen. 'Deerka leebaheene woyeen massalaaba kakaahaanee.
41015021	Etoo ilkerengeetti Kureene Siimon layadeehe gosiis kayimiyye intaas leeyimiy massalaaba Yeesso sinnaan ihosseen. Siimonha la a aabba Alekisaanda ichoow Ruufo.
41015022	Yeesso meessoo Golgoo'da layadeeh keeneen. Golgoo'da la a mehe ya, Meessi Lafohi Matahe Enenyet.
41015023	Farsoti sabiibe hanjati halalle lakawarse Yeesso siisse, i'daasenyi ma khaatan.
41015024	Icho la Yeesso massalaaba kakaaheen. Goycho ka gaaddiis gisante, kura gu'ddateene ebba wihi us 'helo yeyeen.
41015025	Chirra iche massalaaba kakaahto, il a geeddi saha'd seyyahti chirdeereet.
41015026	Wihi lakayigisye, massalaaba sarche lakachiire la a mehe ya,
41015027	Reeroo lammeenye hatto leh leekaaheen. Koo ankiiski miigeet lakakaahe, ki addan la ankiiski gurro lakakaahe.
41015029	'Doo'di intaas tabo a leeabaarrama, 'darraaw ka matah moroogicha. “Aa'heey! Atihi minki Waakhe buure jejjebisso, toro orrah seyyah on ka disso,
41015030	bal isribe, massalaaba kasooyag gi'de!” iche idowaan.
41015031	Saggaas on u kuhaaniyyohi wewween ichoow tagaammeti amurre laka a kachaartaane, wihi icho goycho ka esseen, “Us 'doo'di addan a ribe, i'daasenyi isribin ma yabuu'd!
41015032	Kan Lasubhe, Karnata yaafohi Issiraayele bal toolla massalaaba a kasooyago, 'dee a agarro, a rummeysanni gi'de!” 'Doo'di laleekaahe laka weyti usu leeabaarrame.
41015033	Saha'd lihti maalimeet ka, il tuumman mug'di yitahye, ichoowka saha'd saagaale eleesse.
41015034	Saha'd saagaal ka Yeesso hooyi buure ka riire, “Elooy, Elooy, laama sabakhtani?” yidah. Wahaas la a mehe ya, “Waakkhaayaaw, Waakkhaayaaw, a i'doh ikatabte?”
41015035	'Doo'doo intaas hagga toollo la, baabule daage, wihi icho yidaaheen, “Daaga, usu eti Waákh íyeyyeedo Eliiya layadeeh iche waha.”
41015036	Koo la nyaame, haaruggoo khaate, farsoti sabiibe birrakhe buuhiche. Kho'doonkoo deer kahide, Yeesso iyooge, 'dee a yubhaabe. “'Diicha, usu Eliiya yamiite, sooyagcho, a agarro,” yidah.
41015037	Yeesso weyti riire, rubey gooche.
41015038	Dafarti weyti yobbeenye minki Waakhe buure seley goosso meel lamma seley igoote, sereye kasookharradde ichoowka iliche kabahte.
41015039	Chirri eti koobbintoo iskareet itoollo Yeesso ortiis toollo riiritiis daage saggi us imassate arge ka mehe yidah ya, “Rumanka eta Weeli Waakhe eheet.”
41015040	Deyyehotoo fogaka a 'dey'doossa. Goycho ka a Maariyati ilkerengeetti Magdaala ichoow Maariyati Yaakoobohi nugul ichoow Yoosse desse ichoow Saloome.
41015041	Maanti Yeesso boroofenhi Gaalilaaya kijire, deyyehotane usu raahte, gargaarte. Deyyehoti addane ittaawenye ilkerengeetti weene Yeerusaleem kaleetimiy laka intaase tolossa.
41015042	Maantaas a Ibeenki Latannabti. Waha la a maanti Seeri Lanaso ortiise. Chirri il gelebnowe ka,
41015043	Yuussufhi ilkerengeetti Arima'daaya Bilaato roorro laan iirte sar Yeesso daahe. Yuussufha la a etoo Jaldaabti Weene Ya'huud goyaka magah khabo toro la dakhi Waakh laka sugo.
41015044	Bilaato Yeessohi geeddaas ka yumuy kagirmeeste, eti koobbintoo iskareet itoollo wahe usu Yeesso 'hor yumuy worsate.
41015045	Chirri us eti koobbintoo iskareet itoollo woraas kaabte ka, sar Yeesso Yuussuf siiche.
41015046	Yuussuf dafartoo soogate, sar Yeesso massalaaba kasooyagche, dafartaas kaayyuube. Go'ddoo daddaab ka lakhute hawwaal lakayeele goya kareeche, daddaabtoo buure 'dembeleeliye hawwaal afiche gesse.
41015047	Maariyati ilkerengeetti Magdaala ichoow Maariyati abar Yoossee, go'ddaas sar Yeesso lakareeche a argeen.
41016001	Inkoo Seeri Lanaso kute ka Maariyati ilkerengeetti Magdaala ichoow Maariyati abar Yaakoobee ichoow Saloome miricchihoo weyti uyuuge soogateen, sar Yeesso kasubhaanee.
41016002	Ibeenki oraate teebataas ka, uus orrahe sookorte kaheene, go'ddi Yeesso lakahawwaale ibaheen.
41016003	“Ayyo 'dee daddaabti go'd af lakorche inno i'dembeleeliya?” iche isworsateen.
41016004	I'daasenyi chi'icho serey yeyeen ka, daddaabti la'dembeleeliye argeen chi'iche buurtahe laka.
41016005	Chi'icho go'd geleen ka, eti nugule anki miigeet fiddiyo darfohi daddakhan khabo argeene, naheen.
41016006	Ulla wihi us iyidah, “Anahina! Yeessohi Naasarete goorat massalaaba lakakaahe iche yowattaan. Omoot a kasookahe, inta ma kijiro! Meessi icho kareecheen yeya.
41016007	I'daasenyi nyaama, abattitiis ichoow Beetero mehe itadeehiin ya, ‘Yeesso ortiinna ili Gaalilaaya irta. I'di goorat us atin iyidah u, intaakka a agartaan.’ ”
41016008	Oboorri hamar kayimiyye girmeeste, go'd kabahe, firde. Etoo kalday laka ma icheekin, a mehe roorro khabeen.
41016009	Ibeenki oraate teebataase us omoot kasookahe ka, kolooraat Maariyati ilkerengeetti Magdaala goorat us ginna teeba kabahche isoobahe.
41016010	Iche la iratte, 'doo'di goorat Yeesso leejire icheekte. Icho la a wihi uuwwicho ooyo.
41016011	Chirri icho saggi Yeesso inoolyahe ichoow saggi iche iagarte daageen ka, rummeysawwaayeen.
41016012	Waha 'dubicho ka, Yeesso uummankoo yeere ka 'doo'doo lammeenye ilkerengeet khariis raaho isoobahe.
41016013	Chi'iche eti us yahe kasse ka, nokhatte, ti addan icheekte, i'daasenyi iche laka ma rummeysan.
41016014	Yomboka golossataani Yeesso ichehi tomon ichoow koowe isoobahe. Jeenteti icho kakhuufnaanki icho usu kakhuufaan ikhabin ichoow matahmiigti icho wori 'doo'di inkoo us omoot kasookahe arge irummeysan u, leejaakhe.
41016015	Wihi us icho iyidah, “Nyaama harra tuumman taba, Wori Haaggan la 'doo'di Waakh soouume tuumman icheeka.
41016016	Eti rummeesti toro labaattissiyo, a lariba. I'daasenyi eti irummeysan Waakh uskeel a igoocha.
41016017	'Doo'di rummeesti wahanyeyyoha miigti Waakh tuso a yeela. Antohi magaheey ka ginna enenyet a kabahcha, afi us idaagin laka kayeyyeeda.
41016018	Toof laka dahan a kakhabta, toro chu'us hadaadohi uskul yabhuub laka ma gaameeraan i'daaru laka. 'Doo'di khakkhannan dahano on korcha, 'doo'd samaata.”
41016019	Inkoo Yeessohi Kamure icho leeyeede ka goobi Waakh liikorche, Waakh anki dahantiisti miigeet orronte.
41016020	Abatti 'deerka bahte Wori Haaggan meel tuumman ka cheekte. Kamur la icho hil leehaaggiche, yeedicho ichoow wahanyeyyohi miigti Waakh tuso sooraahe ka, yeedi icho cheekeen rummaache.
42001001	'Deyoofiloow, 'doo'di buure a tirriinsate, wihi goyteen ka yitah chiire.
42001002	Wihi icho chiireen a wihi 'doo'di uu' maanti kolooraate waha yitaaheen arge nah isoocheeke. Icho la hili Waakhe icho haaggicheen, a ki wori Waakh 'doo'd liicheeko.
42001003	Toollaka ani rubeyteey walah tuumman uu' maanti waha yitaaheen mujjum goya a yeye, ichoowka mali an waha saggi icho iyitaaheen ikaasoochiiro gooche.
42001004	An i'da a yeele 'dee runti wihi liiabche ubta.
42001005	Maanti 'Herood karnati ili Ya'huudiya eheet, etoo kuhaaneenye Sakkariiya layadeeh a jire. Sakkariiya la a ki rabittoo kuhaaniyyoote Abiija layadeeh. Arantiis la Eliissabeet iche layadeehe, iche laka a ti gooboo ullaka kuhaaneenye Haruun layadeeh.
42001006	Lammacho ba la 'doo'di Waakh ortiis ka fiffissane eheete, raahnaanki amurreti Kamur ichoow wihi Kamur enenyet ka'doono laraaho ka wohoo rucchul laka ma lakacheekan.
42001007	I'daasenyi nyaakhut icho khabeen mele, i'di tahe Eliissabeet a mahane, lammacho la toro a araarroween.
42001008	Maantoo Sakkariiya hiliiski kuhaani iche minki Waakhe buure ka haaggicha, a mehe koli rabitti kuhaaniyyohichooda.
42001009	Kura gu'ddeene, hugunki kuhaaniyyoot ka Sakkariiya lasoobahche, eti minki Waakhe buure gelo Kamur uyuugge igubo yitah.
42001010	Chirri saha'ddi uyuugge lagubo titah ka, 'doo'di Waakh wahti tuumman khar ka kulme Waakhe wahtaa.
42001011	Hertoo Kamur Sakkariiya isoobahte, ga'daari uyuugge lakagubo miigtiis tolossatte.
42001012	Sakkariiya uus arge ka nahe, weyti roorro gesse.
42001013	I'daasenyi herta Waakh wihi iche itidah, “Sakkariiya roorro akhabin. Waakh weysihaah a daage, makhaabassaah la inankoo dessa. Maanti us desse la magahiis Yoohana daha.
42001014	Maanti us desse la, ati weyti hamaadda 'doo'di buure la delmaattiis ka a kileehamaada!
42001015	I'di tahe us Waakh ortiis ka eti weene yateeh. Ulla uus farsotoo rucchule sabiib laka af ka'daarin. U' dessi la Rubeyti Munyee usu a buuhissa.
42001016	Ulla 'doo'di buurenye Issiraayele anki Kamuri Waakkhichee isoolaaba.
42001017	Ulla miig ichoow rubeyti eti goorat Waákh íyeyyeedo Eliiya layadeeh khabe iche khaba, Kamúr ortiis sohta. Ulla ooyenye ichoow nyaakhutichooda isineybicha, 'doo'di yeed idaagin kharati 'doo'di fiffissan ilaaba, 'dee 'doo'd emeetti Kamur itannabicha.”
42001018	Sakkariiya wihi us herti Waakh worsate, “Ani ichoow makhaabasseey ba a araarrowne, mehe tusa 'dee waha runticho igardi?”
42001019	Herti Waakh wihi iche ilaabte, “Ani a Gaabiriyel. An Waakh ortiissa toolla, Waakkhane isooergate 'dee wora haaggane an kikeene kicheeka.
42001020	Jeenteti at yeedeey irummeysan u, at a gammadissa toro yeyyeed ma tabuu'de ichoowka maanti mujjumenye yeedeey larummaacho.”
42001021	Geeddaaas tuumman la 'doo'd Sakkariiya khar ka a suga. Icho la Sakkariiyahi geeddi deer minki Waakhe buure goya kamalmale kamasseen.
42001022	Chirri us minki Waakhe buure goya kasoobaho, icho leeyyeedin ma yabuu'd. 'Doo'd saggi us minki Waakhe buure goyaka fooltabcho iarge kase. A mehe enenyet dahano kaleeyyeede, i'daasenyi yeedin ma yabuu'd.
42001023	Chirri koliiski hili minki Waakh massate ka goobiis irte.
42001024	Saahka makhaabassiisti Eliissabeet layadeeh uurowte, hay chan la min goya ma kabihin.
42001025	Iche la wihi iche tidah, “Kamure ani waha iyeele. Ibeenneta a igargaare, heebti an ba'h goya kakhabo a ikabahche.”
42001026	Inkoo Eliissabeet uuriche hay lih eleele ka, Waakh hertoo Waakhe Gaabiriyel layadeeh ilkerengeettoo Naasaret layadeehe boroofenhi Gaalilaaya kajirto iergate.
42001027	Herta Waakh la farniinki weeloo Maariya layadeehe etoo Yuussuf layadeeh alkume iche khabta. Yuussuf la hiiy karnati Dawuud layadeehe kayimiy.
42001028	Herta Waakh Maariya isoobahte wihi iche itidah, “Nebeytaah ma furatti, atihi Kamur weyti kijilhaate. Kamur a kileejira!”
42001029	Yeedassa herta Waakh elatti weyti Maariya malalicheene, wihi liidowo aficho waayte.
42001030	I'daasenyi herti Waakh wihi iche itidah, “Maariya roorro akhabin i'di tahe Waakh a kijilhaatee.
42001031	At a uurowta, inankoo dessa, magahi at ibihisso la a Yeesso.
42001032	Ulla eti weene yateehe, toro la Weeli Waakkhi Weyti Ween iche layadeeh. Kamuri Waakhe komborti antoote too aacchihiiski Dawuud layadeehe siicha.
42001033	Ulla nyaakhut nyaakhut Yaakoobo jirtuu tuummamba dakhta, dakhiis la yombuu ma massati!”
42001034	Maariya la wihi iche herti Waakh worsatte, “An mejel ma gardi gone, waha saggoh iyateehiin?”
42001035	Herti Waakh wihi iche ilaabte, “Rubeyti Munyee a kisooyagta, miigti Waakkhi Weyti Ween i'di oosimeet u koogoogta. 'Deerka weela munyeenye dessi Weeli Waakhe layadeeh.
42001036	Eliissabeetti uuraahe laka araarri goyaka weel a 'hessa. Ichehi goorat a mahan liidah toolla uuri hay lihe khabta.
42001037	I'di tahe wohoo rucchule Waakh kamiigenye us iubaa'dan ma jiraan.”
42001038	Maariya la wihi iche ilaabte, “An a falfati Kamure, wihi at tidah a yitaaheen gi'de.” Herti Waakh Maariya katabte.
42001039	Saahka Maariya tannabatte dowwa ilkerengeettoo ili Yuuda kuro sarche kajirto iratte.
42001040	Min Sakkariiya gesse Eliissabeet bariitisse.
42001041	Chirri iche bariito Maariya daagte ka, weeli Eliissabeet uur kakhabto yuutte, Rubeyti Munyee Eliissabeet buuhisse.
42001042	Eliissabeet riirte wihi iche tidah, “At rumanka deyyeho tuumman goycheka a lakimaale, toro la weeli at soodesso laka a liimaale!
42001043	An a ayyo waha liiyeela ichoowka abar Kamureey laka ani itamiit?
42001044	Uus an bariitotaah daage, weeli uureey goya kajiro laka weyti hamaade, birgi'de.
42001045	Waakh ba atihi wihi Kamur kiyidahye sooyateeh rummeysatte kimaala!”
42001046	Maariya la wihi iche tidah, “An weyti Kamur saa'da
42001047	Rubeyteey la weyti Waakkheeyki 'Doorribee kahamaadda.
42001048	I'di tahe anihi falfatiisenye nugul a ikasoo'hele! Uu' maalinka kholoyyo tuumman ani eti Waakh imaale iyadeehiin.
42001049	I'di tahe Waakkhi Miig Leh wihi buurenye iyeele, magahiis la a munya.
42001050	Kamur la kholoyyohi soomaro tuumman ka, 'doo'di usu karooro uure inugleesta.
42001051	Dahantiisti miig leh ka wihi noole yeele. 'Doo'di uuricho goyaka eylajo seleye fide.
42001052	Kamur karnatohi wewween komborohichoki antoot a kasookhube, i'daasenyi 'doo'di isnuglaacho a okkhiche.
42001053	'Doo'di raarahte wihi hahhaaggan ka dargiche, i'daasenyi kamurre dahano marah rihe.
42001054	Waakh Falfatiisti yaafohi Issiraayel a gargaare, uur inugleeste.
42001055	Aburaaham ichoow nyaakhut nyaakhutiis i'di us aacchinyeteen iyidah u ma kadabine, uur isoonugleeste.”
42001056	Maariya geeddi hay seyyah Eliissabeet leefiddiite, saahka goob inokhatte.
42001057	Maanti Eliissabeet hayohiche massateen ka, inankoo desse.
42001058	Ollokkiche ichoow 'doo'di uurichee saggi Kamur weyti uur ikasoonugleeste daage, leehamaade.
42001059	Inkoo weel teebatoo barye ka, 'doo'd khandihi weel yimiy. Icho la goorat magah aabbahiiski Sakkariiya layadeehe ibihin 'doonaane,
42001060	i'daasenyi abartiis, “Mele, magahiis Yoohana layadeeh” tidah.
42001061	Icho la wihi icho Eliissabeet iyidaaheen, “Etoo kaldaye kiinenye magahaas khabo mele!”
42001062	'Deerka aabbahiis dahano ka leeyyeedeene, magahi us weel ibahcho worsateen.
42001063	Sakkariiya la reenkoo lakachiirti daahe, wihi us chiire, “Magahiis a Yoohana.” 'Doo'd tuumman la girmeeste!
42001064	Chirraas on Sakkariiya toro afi goorat us waaye bahche, yeyyeede Waakh saa'de.
42001065	'Doo'di intaas kijiro tuumman roorro gesse, ili Ya'huudiya kuro khabo tuumman ka, enenyet wahanyeyyohane kaayyeeda.
42001066	Eti tuummane yeeda daage la mal gele, wihi islaworsate, “Weela 'deerka berri mehe yateeh?” Wihi tahe, saggi miigti Kamur weela ileejirto iche laarga.
42001067	Sakkariiyahi aabba Yoohanee Rubeyti Munyee buuhisse wori Waakh kaayyeede wihi us yidah,
42001068	“Kamuri Waakkhi Issiraayele a lasaa'do! I'di tahe us 'doo'diis a soofure.
42001069	Kamur 'Doorribehi miig khabo a inno siiche, ulla hiiy falfatiisti Dawuud layadeeh kayimiy.
42001070	I'di goorat us 'doo'diiski munyayyeenye Waákh íyeyyeedo ka cheekuu,
42001071	us chiiyteen a inno kajeycha, 'doo'di inno 'dii'do tuumman la ma inno kamiigowo.
42001072	Toro Kamur ayyintiisti munyeenye us gooche, us aacchinyeteen uur isoonugleesti ma kadabo.
42001073	Ayyintaas la a ayyinti Kamur aacchiheenki Aburaaham layadeeh igooche,
42001074	saggi us chiiyteen inno ikaribo icheeke. Toro la a inno gargaara roorro laan hiliis haagginna,
42001075	'dee geeddi inno jirro tuumman 'doo'di munyeenye toro fiffissan ortiis ka nateeh.
42001076	Inankaaw, at la eti Waákkhi Weyti Ween íyeyyeedo lakiyadeeh. At la Kamur ortiissa sohatta jit iharta,
42001077	uskeelichoki liikakuto ka, 'doo'diis saggi Waakh iribo abissa.
42001078	A mehe, Waakkheen uure nugulyahe toro a haagganyahe. Kamureen 'doo'diis a riba, banayhiis la i'di orrahti baryo sookortuu inno siicha,
42001079	'dee 'doo'di mug'dihi omooteet goya kajiro serey ka banay sootusa, inno yaakhicha, jiti nebeyeet inno gata.”
42001080	Yoohana la weynaate, Rubeyti Munyee ka miigowe. Ulla hidaad on fiddiye ichoowka ibeenki us 'doo'di Issiraayel isoobaho yitah.
42002001	Goorat maantaas Kaaysarhi Agaasta layadeeh amuri 'doo'di ili Rooma tuummane us anti lakeekkaacho iche bahche.
42002002	Waha a maanti oraate 'doo'd leekkaache geeddi Kiriiniyas gaafanahi Siiriya eheet.
42002003	Ebba la ilkerengeetti goorat aacchinyetiis fiddiite irte 'dee sirgaal magahiis a chiiro.
42002004	Yuussuf 'deerka ilkerengeetti Naasarete boroofenhi Gaalilaaya kajirto kakahe, boroofenhi Ya'huudiya ka, ilkerengeetti Be'deleheem layadeehe goorat karnati Dawuud layadeeh kadesse irte. Yuussuf la jeenteti us hiiy Dawuud iyahe, iche ilkerengeettaas iirte.
42002005	Yuussuf la Maariyati goorat us alkume leeirte, 'dee sirgaal magahenyeticho a chiiro. Maariya la chirraas a hulees.
42002006	Ilkerengeetti Be'deleheem kajiraani, Maariya hayohiche massateene, chiisse.
42002007	Maariya la huuratiche ka inankoo desse, darfo kaayyuubte, 'dari haanki hoolaat lakachibo goya kareeyisse. I'di tahe looj ka meel a waayeen.
42002008	Ilaas ka la ersimohoo adihicho fooricho ibeen toorribti a jiraan.
42002009	Hertoo Kamur la icho isoobahte, ababnaanki Kamur la il isooyage, intaas iifche. Ersimo dakkhan la weyti naheen.
42002010	I'daasenyi herti Waakh wihi iche ersimo itidah, “Roorro akhabina. I'di tahe ani Wori Haaggane 'doo'd tuumman kahamaadicho atin ikeene.
42002011	Ibeenka goya, ilkerengeet Dawuud ka 'Doorribe a atin liidele, ulla a Ki Lasubhe Kamure!
42002012	Wihi eti us yahe atin tuso a waha, weeli rucchule darfo lakaayyuube 'dar goya jiifo a agartaan.”
42002013	Chirraas on herti Waakhe ittaawenye serey kijirto geeyo dowto Waakh saa'ddaayi soobahte, herta Waakh isookhayte, wihi iche tidah,
42002014	“Waakkhi saraat a lasaa'do. 'Doo'di harrata ka Waakh kahamaado la nebey a lakakaalo!”
42002015	Inkoo herti Waakh nokhatte serey ikorte ka, ersimo wihi icho isiyidaaheen, “Kaha bal ilkerengeetti Be'deleheem a iranni waha yitahye Kamur inno isoocheeke a sooagarro.”
42002016	Ersimo 'deerka dowwa on irteene, Maariya ichoow Yuussuf 'heleene, weeli 'dar goya jiifo la argeen.
42002017	Inkoo ersimo weel argeen ka, wori kootte weel miinsane icho daageen 'doo'd icheekeen.
42002018	'Doo'di tuummane wihi ersimo yidaaheen daage la, weyti girmeeste.
42002019	I'daasenyi Maariya waha tuumman kasoo'hesse, weyti kamalatte.
42002020	Ersimo ichohi wihi icho daageen ichoow wihi icho argeen ka Waakh weynaacho toro saa'do nokhteen. Wihi icho argeen la a i'di kootte herti Waakh itidah on.
42002021	Inkoo teebatoo kutte ibeenki weel lakhandiyo yitah ka, weel magah liibahche, Yeesso layidah. Magaha la a ki goorat geeddi us uur laka igelin, herti Waakh ibihisse.
42002022	I'di Amurre Muusa liikachiiruu, maanti abarti weel desse daawti isladikho massisse ka, Yuussuf ichoow Maariya ba weel khaateene ilkerengeetti weene Yeerusaleem geecheen, Yeesso Kamur ibahchaanee.
42002023	I'di Amurreti Kamur liikachiiruu, “Inanki huraate tuumman Kamure liibahcha.”
42002024	Soorriyoti Amurreti Kamur kachiiran bahcheen, waha la a “kutukuurrug lamma burbuure ommos kutukuurrug lamma rurrucchul.”
42002025	Maantaas la makhaabaloo Siimiyon layadeeh ilkerengeetti weene Yeerusaleem a kijira. Ulla a eti fissane Waakh karooro. Ulla yaafohi Issiraayele uur lakhoboocho iche suga. Rubeyti Munyee la usu a leejirte.
42002026	Rubeyti Munyee la goorat wihi iche usu ibabbakkaahisse a mehe ya, geeddi us Ki Lasubhe koo Kamure iargin ma yamuut.
42002027	Siimiyon Rubeyti Munyee soowoyte uranti minki Waakhe buure gele. Chirri Yuussuf ichoow Maariya ba Yeesso minki Waakhe buure goya leesoogeleene icho wihi Amurre 'doonto yeelaan ka,
42002028	Siimiyon weel okhsate, Waakh kooliche wihi us yidah,
42002029	“Kamuri Miig Tuumman Leh, saggi at iayyissuu, anihi falfataahe toolla an nebey khabo ikhaat.
42002030	A mehe eti 'doorribo indoheey ka a arge.
42002031	At la usu a tannabissa enenyet tuumman arga.
42002032	Usu yaafohi Ya'huud ieheynane banay ibabbakkaahicha, 'doo'daahki Issiraayel la inkaanyit ikeena.”
42002033	Ooyo ichoow abarti weel ba wihi Siimiyon yidahye weel miinsan weyti kagirmeesteen.
42002034	Siimiyon 'deerka icho iweeste, Maariyati abarti weele la wihi us iyidah, “Weela Waakhe soobahsate, 'dee 'doo'di Issiraayel gaasoo riba gaasoo la bar tira. Ulla miigti Waakhe enenyet tusa, i'daasenyi 'doo'di buure usu a tirrima.
42002035	Waha a yitaaheene 'dee Waakh wihi icho uurassicho goyaka dowtaan soobabbakkaahicha. Ati la bolokkhi rubeytaah 'huno a i'di bolokkhi birlabi af leh.”
42002036	Maantaas la toro makhaabassoo Waákh íyeyyeeddo magahiche Aanna layadeeh laka a jirta. Iche la a inanti makhaabaloo Faanuwel layadeehe yaafticho la Aacha layadeeh. Iche la weyti araarrowte. Aanna la inkoo ladise, gu'h teeba on makhaabal leejirte,
42002037	makhaabaliche buje. 'Deerka muunkho eheete ichoowka gu'h tomon siyyeet ichoow gu'h affar eleesse. Iche la injire minki Waakhe buure ma kabahine, i'daasenyi ibeen ichoow maalim ba Waakh on wahatta, af hidatta toro weysatta.
42002038	Iche laka chirraas on timiyye jeenteti Yeessohi dessuu Waakh kala'd ilaabte, toro la 'doo'di Waakkhi 'doo'di ilkerengeetti weene Yeerusaleem furo sugo laka weel woriis icheekte.
42002039	Chirri Yuussuf ichoow Maariya ba wihi Amurreti Kamur 'doonto massicheen ka, goobichoki Naasarete boroofenhi Gaalilaaya kajiro inokhteen.
42002040	Yeesso la weynaate toro miigowe, weyti kharaawe, haaggi Waakhe buure la usu a leejire.
42002041	Gu'hi soomaro tuumman Yuussuf ichoow Maariya ba ilkerengeetti weene Yeerusaleeme irtaane daawti Baasakka gelaan.
42002042	Maanti Yeesso gu'h tomon ichoow lamma eleele ka, i'di orrangateet u irteene daawti Baasakka geleen.
42002043	Inkoo daawe massatte ka, anki goob miinsateene Yeessohi inankichee la ilkerengeetti weene Yeerusaleem ka'hade. I'daasenyi Yuussuf ichoow Maariya saggi us i'hade ma kasin.
42002044	Kol us 'doo'di addan goya sooraaho on koogyahiine maalinki nool sohteen. Yomboka Yeesso 'doo'dicho ichoow aalassicho goya kayowteen.
42002045	Chirri icho waayeen ka ilkerengeetti weene Yeerusaleem inokhteene intaas ka yowteen.
42002046	Ibeenki seyyahnaatteet inkoo icho Yeerusaleem kakaheen ka, Yeessohi uranti minki Waakhe buure ka 'doo'di Yeedi Waakh 'doo'd abcho goycho fiddiyo, wihi icho essaan dagansati toro walah wowworsati 'heleen.
42002047	'Doo'di wihi laworsate us soolaabe daage tuumman la kharatiis weyti kagirmeeste.
42002048	Aabbahiis ichoow abartiis la chirri icho argeen ka weyti girmeesteene, abartiis la wihi iche itidah, “Inankaaw a i'doh i'da nah iyeessa? Ani ichoow aabbahaah ba weyti nahne geeddi nah kiyowanni on.”
42002049	Yeesso la wihi us worsate, “A i'doh iyowattaan? Saggi an min Aabbaheey ifiddiyo ma garattaan a?”
42002050	I'daasenyi icho wihi us idowo wihi icho miinsanyahiin ma aban.
42002051	Yeesso 'deerka aabbahiis ichoow abartiis raahe ilkerengeetti Naasaret ikhubteene, wihi icho iyidaaheen la weyti raahe. I'daasenyi abartiis wihi us essi tuumman uur on ilaabatte.
42002052	Yeesso la weynaate toro weyti kharaawe, Waakh ichoow weeli enenyet ba jilhaateen.
42003001	Waakh saahka ínam Sakkariiyaki Yoohana layadeeh hidaad ka wori us 'doo'd icheeko siiche. Maantaas la Kaaysarhi Tibeeriyas layadeehe gu'h tomon ichoow chan karnati ili Rooma tuumman eheet. Boontiyo Bilaato la gaafanahi boroofenhi Ya'huudiya eheete, 'Herood Antiiba la boroofenhi Gaalilaaya itoolla, walaaliiski Fiilif layadeeh la boroofenhi Itureeya ichoow Tirakoniiti itoolla, Laysaniyas la usú boroofenhi Abileen itoolla.
42003002	Aanas ichoow Kayaafas la kuhaaniyyohi wewweene eheneet.
42003003	Yoohana la hawti 'dusso Yoordan tuumman kaassohte. Ayti Waakhe us cheeke la a ki 'doo'd uskeelicho kasoonokhti, ulla baattissiyo, 'dee Waakh uskeelicho ikakuto.
42003004	Saggi buuggi eti goorat Waákh íyeyyeedo Isaaya layadeeh liikachiiruu, “Etoo hidaad ka a rirriira, ‘Kamur jit imujjummoocha, jiti us leeyamiit ficcha.
42003005	Inti ankhare tuumman buuhicha, halal tuumman ichoow kuro iskeekkaacha, jitassi khokkhollokkhan tuumman la ficcha, jitassi sussuuje la mujjum haaggicha.
42003006	Weeli enenyet tuumman la 'dee saggi Waakh 'doo'd iribo a arga!’ ”
42003007	'Doo'di ittaawenye baattissiyoti labaattissiyo 'doono la Yoohana iyimiyye, Yoohana la wihi us iyidah, “Dessi Toof! Ayyo atin tootooche 'dee holi Waakh dowwanoha ka keeno kafiriddaan?
42003008	Taba gurnaanki saggi rumanka atin uskeel ikasoonokhatteen tuso dela. Taba la iisekkeysanna, ‘Aburaaham a aacchihaanya,’ eelanna. A mehe wihi an atin isoocheeko, Waakh a geeddi us dagahta urgiyicho us nyaakhut nyaakhut Aburaaham kayeelo!
42003009	Waakh i'di eti uroti geeyo hiiyyay khabaani goosso dahan kakhabuu kola 'dee a atin goocha. Geeyi gurnaanki haaggan idelin tuumman la a lagoocha 'dab goya lakalug'da.”
42003010	Urur wihi us Yoohana worsate, “Mehe 'deerka yeello?”
42003011	Yoohana wihi us ilaabe, “Eti ubbaar lamma derdeer khabo, eti ikhabin koo a siicho, eti golol khabo la ki ikhabin a leegismo.”
42003012	'Doo'doo kooddi goocho baattissiyo yimiy laka wihi us Yoohana worsate “Eti ween nah la mehe yeello?”
42003013	Yoohana la wihi us ilaabe, “Taba chilimme geeddi la'doono on 'doo'd kagudda, wohoo rucchul laka akorsanna.”
42003014	Iskartoo laka wihi iche Yoohana worsatte, “Nah la mehe yeello?” Wihi us ilaabe, “Taba enenyet miig ka chilimme asarina ommos enenyet wihi beenaat akacheekina. Macchaara geeddi atin 'hessaan oollo'dina.”
42003015	'Doo'd wohoo khummane suge. Uurassicho ka kol Yoohana Ki Lasubhe lasugo yahe kamasseen.
42003016	Yoohana la wihi us icho dakkhan ilaabe “An toolla bicche atin kabaattissiya, i'daasenyi etoo ani ikaween a yamiit. Anna falfihi kobtiissa an jalkhicho ma mu'dan. Ulla Rubeyti Munyee ka ichoow 'dab ka a atin baattissiya.
42003017	Birtiisti gurnaan lakahafaricho, dahane kakhaba. Inti gurnaan lakatumo hara, 'dargaayye koondi kichiba, i'daasenyi urfo 'dabi jirtuu ijitin goya kichiba.”
42003018	Yoohana la yeedassoo ittaawe ka enenyet uur miigooche Wori Haaggan icheeke.
42003019	I'daasenyi maanti Yoohana 'Heroodhi gaafanee jeente 'Heroodiyati makhaabál walaaliisenye us diste ichoow suujoonki noole 'Herood 'hor yeele leejaakhuu,
42003020	'Herood suujoon kakhaye Yoohana jeela gesse.
42003021	Geedda enenyet tuumman labaattissiyo, Yeesso laka yimiyye labaattissiye. Yeesso Waakh wahtaayi, sereye bakkaahte,
42003022	Rubeyti Munyee la i'di kutukuurrug u serey ka isooyagte. Hooyoo la serey kasooyeede wihi us yidah, “Ati a Weeleeyki an weyti 'doono, weyti ikahamaadicho.”
42003023	Maanti Yeesso hili us Yeedi Waakh cheeko sookhabte, Yeesso geeddi gu'h tomon seyyahe khabe. 'Doo'd tuumman la goorat kol Yeesso ínam Yuussuf yahe koogyahe. Yuussuf la a hiiy 'Heeli.
42003024	'Heeli la a ínam Maa'da'd, Maa'da'd la a ínam Laawi, Laawi la a ínam Meelchi, Meelchi a ínam Yaanay, Yaanay la a ínam Yuussuf.
42003025	Yuussuf la a ínam Mataatiya, Mataatiya la a ínam Aamos, Aamos la a ínam Naa'hum, Naa'hum la a ínam Eesili, Eesili la a ínam Naagay,
42003026	Naagay la a ínam Maa'd, Maa'd la a ínam Mataatiya, Mataatiya la a inam Seemeyin, Seemeyin la a ínam Yoosech, Yoosech la a ínam Yooda,
42003027	Yooda la a ínam Yoowanan, Yoowanan la a ínam Reesa, Reesa la a ínam Serubabeel, Serubabeel la a ínam Cheeltiyeel, Cheeltiyel la a ínam Neeri, Neeri la a ínam Meelchi,
42003028	Meelchi la a ínam Aadi, Aadi la a ínam Koosam, Koosam la a ínam Elmaadam, Elmaadam la a ínam Eer, Eer la a ínam Yoochuwa,
42003029	Yoochuwa la a ínam Eliyeesar, Eliyeesar la a ínam Yoorim, Yoorim la a ínam Maa'da'd, Maa'da'd la a ínam Laawi, Laawi la a ínam Siimiyon,
42003030	Siimiyon la a ínam Yuuda, Yuuda la a ínam Yuussuf, Yuussuf la a ínam Yoonam, Yoonam la a ínam Eliyakiim, Eliyakiim la a ínam Meleeya,
42003031	Meleeya la a ínam Meena, Meena la a ínam Mataa'da, Mataa'da la a ínam Naa'dan, Naa'dan la a ínam Dawuud,
42003032	Dawuud la a ínam Yeesse, Yeesse la a ínam Obeed, Obeed la a ínam Boowas, Boowas la a ínam Saalmon, Saalmon la a ínam Nahachoon, Nahachoon la a ínam Aminaadab,
42003033	Aminaadab la a ínam Raam, Raam la a ínam 'Heesiron, 'Heesiron la a ínam Beeres, Beeres la a ínam Yuuda.
42003034	Yuuda la a ínam Yaakoobo, Yaakoobo la a ínam Isakh, Isakh la a ínam Aburaaham, Aburaaham la a ínam Teerah, Teerah la a ínam Naahor, Naahor la a ínam Seerug,
42003035	Seerug la a ínam Reewu, Reewu la a ínam Beeleg, Beeleg la a ínam Eeber, Eeber la a ínam Cheelah, Cheelah la a ínam Kaaynan,
42003036	Kaaynan la a ínam Aarfakisad, Aarfakisad la a ínam Cheem, Cheem la a ínam Noowa, Noowa la a ínam Lameeg, Lameeg la a ínam Me'duseelah,
42003037	Me'duseelah la a ínam Eenog, Eenog la a ínam Yaared, Yaared la a ínam Ma'halaleel, Ma'halaleel la a ínam Kaaynan, Kaaynan la a ínam Eenoch,
42003038	Eenoch la a ínam See'd, See'd la a ínam Aadam, Aadam la ooyohiis Waakhe eheet.
42004001	Yeesso usuhi Rubeyti Munyee buuhisse hawti Yoordane 'dusso kasoonokhte, Rubeyti Munyee la woyte hidaad geesse.
42004002	Seytaan la hidaad ka ibeen tomon affar Yeesso kajmeti uskeel kalugu'ddo ikeene, ulla ibeennetaas tuumman ma golossanne, 'da'ddaboka ankaye.
42004003	Seytaan la wihi us Yeesso iyidah, “Chirri at Weeli Waakh tahe, daakka leeyeede makaate a yitaahe.”
42004004	Yeesso wihi us ilaabe, “Chiirnaanneti Waakh wihi kachiiran, ‘Weeli enenyet golol kalday mee kanoolyahe!’ ”
42004005	Seytaan toro Yeesso intoo deer iwoye, koloo kalday on yaafohi harra tuumman tuse.
42004006	Seytaan la wihi us Yeesso iyidah, “Anto ichoow kamurroonki yaafoha tuumman a kisiicha. I'di tahe ani liisiiche, eti an siin 'doono la ani on siicha.
42004007	'Deerka chirri at iwahatte waha tuumman wahaahha yateehiin.”
42004008	Yeesso wihi us ilaabe “Wihi chiiran, ‘Kamuri Waakkhaahe waho, toro la usu kalday on ihil!’ ”
42004009	Seytaan toro Yeesso ilkerengeetti weene Yeerusaleem iwoye, minki Waakhe buure guutiis korche, wihi us iyidah, “Chirri at Weeli Waakh tahe, inta kanyaam.
42004010	I'di tahe Chiirnaanneti Waakh wihi kachiiran, “ ‘Waakh hertiis amure ibahcha, iche la mujjum kiyaakhissa.
42004011	Iche la dahanohiche ka serey kiokkhissa, uus 'dee luhtaah dagah gu'ddine.’ ”
42004012	Yeesso wihi us ilaabe, “Chiirnaanneti Waakh mehe tadeeh ya, ‘Kamuri Waakkhaahe kajme agelin.’ ”
42004013	Inkoo Seytaan Yeesso kajmeta uskeel kalugu'ddo tuumman kakaje ka, katabe ibeenki leemujjume leesuge.
42004014	Yeesso miigti Rubeyti Munyee siisse khabaayi, boroofenhi Gaalilaaya inokhte. Wor Yeesso la harrataas tuumman kataa'he.
42004015	Ulla minassi weysiite Ya'huud ka 'doo'd wori Waakh abche, 'doo'di daage tuumman la Yeesso saa'de.
42004016	Yeesso ilkerengeetti Naasarete lakasooweynaache inokhte. Seeri Lanaso ka i'di orrangateet u minki weysiite Ya'huud irte. Ulla tolossate Yeedi Waakhe 'doo'd isoomaa.
42004017	Khadaaboo yuubane etoo Waákh íyeyyeedo Isaaya layadeeh chiire liidiibe. Ulla khadaab furfure, inti waha kachiiranyahiin 'hele.
42004018	“Rubeyti Kamur a ileejirta, i'di tahe usu a isubhe 'dee Wori Haaggan miskiino icheeka. Kamur a isooergate, 'dee 'doo'di uskeel hide saggi Kamur isoofuro icheeka, 'doo'di indo laa la Kamur indo a fura, 'doo'di sina lakawaaricho la Kamur sina a kabahcha.
42004019	A isooergate 'dee gu'hi Kamur haaggiis 'doo'd tuso icheeka.”
42004020	Yeesso 'deerka inkoo us waha soome ka, khadaab yuube, ilbooyi minki weysiit idiibe, orronte. 'Doo'di minki weysiit goya kajire tuumman la Yeesso indo katoolliche.
42004021	Yeesso la wihi us 'doo'd iyidah, “Chiirnaanneta Waakhe toolla an soome atin daagteen maalinka a labuuhiche.”
42004022	'Doo'd tuumman haaggiis kaayyeede toro yeeda haaggane afiis kasoobahe kagirmeeste, wihi icho isworsateen, “Waha inam Yuussuf menya?”
42004023	Yeesso la wihi us 'doo'd ilaabe, “Rumanka mammahta a isoocheektaan, ‘Ilkitarri issamaay! Wihi weeli enenyet yeelin iubaa'dane nah daagne at ilkerengeetti Kafarnaa'hum ka yeesse, ilkerengeettiin ka yeel.’ ”
42004024	Wihi addane us yidah “Rume atin icheeka, et Waákh íyeyyeedo goobicho ka lakhaatti mele.
42004025	Rumanka maanti eti Waakh íyeyyeedo Eliiya layadeeh jire, muunkhoyyohi ittaawe ili Issiraayel a kijireen. Maanassaas gu'h seyyah ichoow nyuus tuumman hir ili Issiraayel ma 'deyine, abaarti uskul harra tuumman gesse.
42004026	Waakh Eliiya icho ma iergine, i'daasenyi makhaabassoo muunkheenye ilkerengeetti Sarefaate boroofenhi Siidon kijirto taal iche ierge.
42004027	Maanti goorat eti Waákh íyeyyeedo Eliicha layadeeh jire laka, 'doo'di ittaawenye ili Issiraayel ka bu'dá sar kakhabo a jire. I'daasenyi Waakh kichekoo kaldach laka ma samaanne, eti kaldache us samaache, a etoo ili Siiriya kayimiyye magahiis Naaman layadeeh.”
42004028	'Doo'di kootte minki weysiit goya kajiro tuumman chirri us waha daage ka, weyti hollowe.
42004029	Kaheene, Yeesso jiiteene, hali ilkerengeete kadisantahe tahariis geecheen, usu ankhar gaataanee.
42004030	I'daasenyi urur goya iskagu'dde katabe.
42004031	Yeesso 'deerka ilkerengeetti Kafarnaa'hume boroofenhi Gaalilaaya kajirto ikhubte, Seeri Lanaso ka enenyet Yeedi Waakh abin sookhabte.
42004032	Icho la saggi us 'doo'd walah iabcho kagirmeesteen. A mehe woriis anto khaba.
42004033	Etoo ginnatoo uskul dakhatti la chirraas minki weysiite Ya'huude goya kijira. Ulla weyti riire,
42004034	“Wooy! Yeessohi Naasaret, nah katab!” yidah. “Nahe nah massin timiy? Ani alah eti at tahe a garda, at a Ki Munyeenye Waakh kayimiy,” yidah.
42004035	Yeesso ginna leejaakhe, “Gammadiche etaas goya kasoobah!” iyidah. Ginna 'deerka 'doo'd tuumman ortiis ka et laga'dde, i'd addane iche tidah mele, et kasoobahte.
42004036	'Doo'd tuumman girmeeste wihi us isiyidah, “Ayta weyti a girma. A yeedi anto ichoow miig khabo, a mehe ginnayyo amur on ibahcha, icho la soobahaan.”
42004037	Wori usu miinsan la ilassaas soodow tuumman kataa'he.
42004038	Yeesso minki weysiit kabahe min Siimon irte. Seyyoh Siimon la sare weyti kululaatta, Yeesso gargaar daaheen.
42004039	Ulla kagulguubsate, sarti kululaatti leejaakhe lakabukkhe. Chirraas on sookahte, icho goollin sookhabatte.
42004040	Chirra orrahe dihto, 'doo'di khakkhannane sugeerreti yeerare khabo tuumman Yeesso liikeene. Yeesso la kooba dahano korche samaache.
42004041	Ginnayyo 'doo'di ittaawe goya kabaheen ichohi riiro, “Ati Weeli Waakhe” essi. I'daasenyi Yeesso ginnayyo leejaakhe, amuri icho kaayyeedaan la tirte. I'di tahe saggi us Ki Lasubhe iyahe a gartaan.
42004042	Baryo ka Yeesso inti enenyet ikajirin irte. 'Doo'd la usu yowta, chirri icho inti us kijiro yimaateen ka, usuhi icho katabo tirteen.
42004043	I'daasenyi wihi us 'doo'd iyidah, “Wihi Waakh gooche, an a irda ilkerengeetohi addan ka laka Wori Haaggane dakhi Waakh miinsan 'doo'd icheeka. I'di tahe wahaase ani liisooergate.”
42004044	Ulla ili Ya'huud ka minassi weysiite Ya'huud ka Yeedi Waakh cheeke.
42005001	Yeesso maantoo beyti Gennaasarete toolla, enenyet la usu kuurure Yeedi Waakhe dagansataa.
42005002	Ulla koobanhoo lammeenye beytaas afiche lakatabe arge. 'Doo'di kooban leh la oroohti bahag lakakhabti iche dikha.
42005003	Yeesso koobanhoo kore. Koobanha la eti leh a etoo Siimon layadeeh. Yeesso la leeyeede 'dee kooban a leetakho bey afiche i'daaru a kaseehicho. Yeesso 'deerka kooban goya orronte, Yeedi Waakh 'doo'd abche.
42005004	Inkoo us yeediis massiche ka, wihi us Siimon iyidah, “Bal kooban inti bicche kahogyahiin iwoye, 'dee oroohtiin bicche goya iseya, bahag khabda.”
42005005	Siimon wihi us Yeesso ilaabe “Eti ween, nah ibeenki noole hol downe, bahag nah khabanne la mele. I'daasenyi jeenteti at i'daas itidah u, oroohti bahag lakakhabti bey goya a kalug'da on gon.”
42005006	Orooh bicche goya kalug'deene, bahaggi weyti ittaawe khabteene ichoowka oroohe soogoote.
42005007	'Deerka wahalhichoki koobanhi addan fuulo dahan ka waheene, 'dee a gargaareen. Icho la yimaateene, kooban lammacho bahag labuuhiche ichoowka kooban bicche goya kabaabiin leheet.
42005008	Chirri Siimonhi Beetero layadeeh wihi yitah arge ka, inkaanyit ka Yeesso ortiis ka jilbo il kagu'dde wihi us iyidah, “Kamur an a eti uskeel leh, nyaam ikatab.”
42005009	A mehe Siimon ichoow wahalhiis tuumman ba bahaggi ittaawenye icho khabteen ka weyti girmeesteen.
42005010	Yeele Sebedaayoti iche laka Siimon walhisse, Yaakoobo ichoow Yoohana leh laka weyti girmeysatte. Yeesso la wihi us Siimon iyidah, “Roorro akhabin. Uus toolla kakhabatti, enenyete Waakh ikeenta.”
42005011	'Deerka koobanohicho jiiteene bey afiche geesse, walah tuumman katabte, Yeesso raahte.
42005012	Yeesso ilkerengeettoo kajiraayi, etoo bu'datoo uskul sar tuumman kasoofoofte yimiy. Chirri us Yeesso arge ka fool il kakhabte hawwaaste wihi us iyidah, “Kamur, chirri at 'doonto at bi'dir ibihin a tabuu'd.”
42005013	Yeesso dahan ooge, et 'daare, wihi us iyidah, “A 'doona, bi'dir bah!” Chirraas on et bu'da kabahte.
42005014	Yeesso la amur ibahche wihi us iyidah, “Etoo kalday laka jit ka aleeyeedine, i'daasenyi kuhaani iiro saggi at isamaatte istus. Sadakhati amurre Muusa kachiirane eti bu'da lakabahche bahcho bihiche, 'dee garti saggi lakisamaache a titaahe.”
42005015	I'daasenyi wori Yeesso miinsan weyti ilaas tuumman kataa'he, 'deerka 'doo'di buure yimiyye wihi us 'doo'd abcho dagansate, 'doo'di khakkhannan laka yimiyye lasamaache.
42005016	I'daasenyi Yeesso kolassi ittaawe intoo us keley kayahe irte Waakh wahte.
42005017	Maantooka Yeesso Yeedi Waakhe 'doo'd abcha, Farissaayotoo ichoow tagaammeti amurre la intaase fiddiyaan. 'Doo'da la goobassi Gaalilaaya ichoow Ya'huudiya ichoow ilkerengeetti weene Yeerusaleeme kayimaateen. Kamur la Yeesso miigti us 'doo'di khakkhannan kasamaacho a siiche.
42005018	'Doo'doo la etoo sar tuumman hanjaawte ilaal kasoosi'de, ichehi min goyaka Yeesso ortiis tassille 'doontaa.
42005019	Chi'iche jeenteti urur buur iyahuu, inti iche gatto waayte ka, min sartiis korte. 'Dohtoo yeesse, et ilaaliis khabaayi 'dohtaas ka il isoowoyte ichoowka urur ukkuriis ka Yeesso ortiis tissil.
42005020	Chirri Yeesso saggi 'doo'daas ikakhuufo arge ka, wihi us etaas iyidah, “Aalaaw, uskeelaah a liikaakute.”
42005021	Farissaayo ichoow tagaammeti amurre wihi icho uurassicho goyaka esseen, “Eta gafo a ayyo? Ayyo enenyet uskeeliis ikakuta, Waakh on menye?”
42005022	Yeesso la wihi icho kamassaan garte, wihi us worsate, “Mehede malassi i'daase uurassiin ka idowattaan?
42005023	Mehe maanta ki addan ka'dabakhe, chirri an, ‘Uskeelaah a liikaakute,’ iadeeh a ommos an, ‘Kahe soho’ iadeeh?
42005024	I'daasenyi saggi Ínam Aadam antohi us harrata ka enenyet uskeel ikakuto ikhabo a abattaan.” Wihi us eti sare hanjaawte iyidah, “Wihi an kisoocheeko, tolosso ilaalaah okkhiche, goob iro!”
42005025	Et chirraas on 'doo'd tuumman ortiis ka tolossate, wihi us kajiife okhsate, usuhi Waakh saa'do goob irte.
42005026	'Doo'd tuumman girmeeste, Waakh saa'de. Icho tuumman roorro gesse, wihi icho yidaaheen, “Maalinka girmo a agarre!”
42005027	Waha 'dubicho ka Yeesso bahe, sohtaayi etoo kooddi goocho magahiis Laawi layadeeh, usuhi meessi kooddi lakagoocho goya fiddiyo wihi us iyidah, “Isooraahe, abattiteey ateeh!”
42005028	Laawi la kahe, walah tuumman katabe usu raahe.
42005029	Laawi saahka goobiis ka sukuukuhi buure Yeesso ibahche, ururi buurenye 'doo'doo kooddi goocho illeh kijiraan ichoow 'doo'doo addan icho a leegolossata.
42005030	I'daasenyi Farissaayo ichoow tagaammeti amurre iche laka Farissaayee nyunnyuute wihi iche abatti Yeesso itidah, “Atin a i'doh 'doo'di kooddi goocho ichoow ki uskeel leh ileegolossattaan?”
42005031	Yeesso wihi us ilaabe, “'Doo'di ilkitárri yowti ki feffeyyan menye, i'daasenyi a ki khakkhannan.
42005032	'Doo'di an iimiyye an waho, ki 'doo'di fiffissan isiekkaacho menye, i'daasenyi a ki uskeel lehe, 'dee uskeelicho a kasoonokhti.”
42005033	Icho la wihi icho Yeesso iyidaaheen, “Abatti Yoohana ichoow too Farissaayo kolassi ittaawe af a hidatta, weysatta, i'daasenyi taah a golossatta one walah danta.”
42005034	Yeesso wihi us ilaabe, “'Doo'di mindischo yimiy geeddi us eti min disti leejiro af a hiita?
42005035	I'daasenyi maane a tamiit, ti 'doo'd eti min disti lakakhaato. Maanassaase 'dee 'doo'd af hiita.”
42005036	Yeesso 'doo'd imammahte wihi us iyidah, “Et goonankoo dafareete husub soogoocho, too raagan kadaddabo mele. Chirri us i'da yeele, dafarti husub a khakkharradiche, goonanki dafarti husub ichoow dafarti raagan la ma isgelaan.
42005037	Ommolla et farsoti sabiibe husub urgohi uktoote raagan kachibo mele. Chirri i'da layeele, farsoti husub urgo a fuurissa doossa, farsotaas khubatta, urgo laka lawaaya.
42005038	Farsoti sabiibe husub, urgohi uktoote husub on lakachiba.
42005039	Et inkoo us farsoti raagan dame toro farsoti husub 'doono mele. I'di tahe mehe yadeeh ya ‘Farsoti raagane deefta.’ ”
42006001	Maalinkoo Seeri Lanasee Yeesso abattitiis khabaayi gosase goya raaha. Abattitiis la ilmohoo 'dargaayye guratte, dahanohicho ka butatte tuhum.
42006002	Farissaayotoo la wihi iche worsatte, “Atin a i'doh Seeri Lanaso ka wihi amurre 'dii'ddantahe iyeessaan?”
42006003	Yeesso wihi us icho ilaabe “Atin injire wihi Dawuud yeele maanti usu ichoow 'doo'di us khabe ba raarahteen Yeedi Waakh ka ma soomin a?
42006004	Dawuud uranti minki Waakhe gele, makaateti Waakh liibahche khaate, yuhuyye, toro reeri leejire laka wohoo siiche. Amurreti laraaho ka la kuhaaniyyo kaldaye makaatetaas yaham.”
42006005	Yeesso la wihi us icho iyidah, “Ínam Aadam a Kamuri Seeri Lanaso.”
42006006	Maantoo addane Seeri Lanasee ka, Yeesso toro minki weysiite Ya'huud gele, 'doo'd wori Waakh abche. Etoo dahanti miigeet hanjaawte la intaas a kijire.
42006007	Farissaayo ichoow tagaammeti amurre wohoo icho Yeesso kacheektaane yowtaane, 'deerka usu Yeesso Seeri Lanaso ka etaas samaacho mujjum fiiricheen.
42006008	I'daasenyi Yeesso malicho a garta wihi us eti dahan laa iyidah, “Kah enenyet tuumman ortiis tolosso.” Et 'deerka kahe intaas tolossate.
42006009	Yeesso 'deerka wihi us icho iyidah, “Wihi an atin worsadi, wihi haaggane layeelo ichoow suujoonki layeelo koh amurreteen israahaan? Jiroti enenyete laribo israahaan bal jiroti enenyete labaabiicho?”
42006010	Yeesso icho tuumman indo leeraahe 'deerka wihi us et iyidah, “Dahantaah fiti!” Et i'daas yeele, dahane toro tuum haagsatte.
42006011	I'daasenyi sirgoweene, i'di icho Yeesso yadeehiin isworsan sookhabteen.
42006012	Ibeennetaas kichekoo Yeesso bahe burroo kore, ibeenki nool Waakh wahte.
42006013	Chirri il soobaryo ka abattitiis isiwahe, goyche ka et tomon ichoow lamma soobahche, ergaanotiis kayeesse.
42006014	'Doo'daas us soobahsate a Siimonhi us magahoo addan ibahche Beetero yidah, walaaliiski Andereeya layadeeh, Yaakoobo, Yoohana, Fiilif, Bar'dolomaayo,
42006015	Mattaayo, Toomas, Yaakoobohi inam Alfaayee, Siimonhi magahiis Yaaftiis'doone layadeeh ichoow,
42006016	Yuuda inam Yaakoobo ichoow Yuuda Iskaariyoot ki yomboka Yeessó 'dub gooche.
42006017	Ulla ergaanotiis khabaayi bur kasookhubte 'dowhoo tolossate. Ururi buurenye abattitiise ichoow 'doo'di ittaawenye boroofenhi Ya'huudiya ichoow ilkerengeetti weene Yeerusaleem ichoow ilkerengeetohi rurrucchule beyti buure afiche yaalle i'di maanta Tiiro ichoow Siidon illehe laka, intaas a kijire.
42006018	'Doo'daas tuumman la a yimiyye 'dee wihi Yeesso essi dagansata, toro sugeerreticho lakasamaacha. 'Doo'di ginnayyo dakhtaan laka lasamaache.
42006019	'Doo'd tuumman ebba Yeesso 'daarin 'doona, i'di tahe miige usu kasoobahta icho tuumman samaassa.
42006020	Yeesso la abattitiis yeye, wihi us yidah, “'Doo'di Waakh imaalo, a atinhi toolla miskiine, a mehe dakhi Waakh a kiinna.
42006021	'Doo'di Waakh imaalo, a atinhi toolla raarah khabtaan, i'di tahe a atin ladargichaa! 'Doo'di Waakh imaalo, a atinhi toolla ooytaan, i'di tahe a atin lahamaadichaa.
42006022	Waakh a atin imaala maanti enenyet jeente Ínam Aadam u atin 'dii'do, atin riho, ommos atin abaaro, magahiin uskeeli nool kawaho.
42006023	“Taba gi'de chirri sina atin lakawaariche laka, weyti hamaada, gir'daama, i'di tahe Waakh goobiis ka kala'ddi buurenye atin gutaa. A mehe ooyenyetiche saggaas on 'doo'di Waákh íyeyyeedo sina ikawaaarisse.
42006024	“I'daasenyi atinhi toolla kamurree sinati atin sugto eenna a buure! I'di tahe haaggi harrata orey on uur atin khobooche.
42006025	Atinhi toolla dargan, sinati atin sugto eenna a buure! I'di tahe a raarahattaan. Atinhi toolla hamaaddaan sinati atin sugto eenna a buure! I'di tahe a uuwwissaane ooytaan.
42006026	Atinhi toolla 'doo'd tuumman atin koolicho, sinati atin sugto eenna a buure. I'di tahe aacchinyetiin laka goorat saggaas on 'doo'di 'doo'di Waákh íyeyyeedo iskaayyeelo ikoolisse.
42006027	“Atinhi idagansattaan wihi an atin iadeeh, chiiytiin 'doona, 'doo'di atin 'dii'do la haag on tusa,
42006028	'doo'di atin falo imaala, ki atin leeabaarramo la Waakh iwaha.
42006029	Chirri etoo fodooroo kigu'dde, fodoori addan laka siiche a kigu'ddo. Chirri etoo kabuu'daah kaakhaate, ubbaaraahki deere us khaato laka atiran.
42006030	Eti tuummane walah kidaahe siiche, chi' etoo wohoo wahaahe khaate la, aleemarmine a kasookhaatin.
42006031	Wihi kootte incheenka atinhi atin liiyeelo 'doontaan, 'doo'di addan iyeela.
42006032	“Chirri atin 'doo'di atin 'doono kalday on 'doontaan, walah iche atin ibahto mele. 'Doo'di uskeel leh laka, 'doo'di icho 'doono a 'doonaan!
42006033	Chirri atin 'doo'di haag atin iyeelo kalday on atin laka haag iyeessaan la walah iche atin ibahto mele. 'Doo'di uskeel leh laka i'daas a yeela on.
42006034	Chirri atin 'doo'di mog atin kagele 'dee atin mogtaas kasugtaan kaldach on mog siissaan la mehe atin ibahta? 'Doo'di uskeel leh laka, 'doo'di addane uskeel lehe 'dee mog sooguto mog a siicha on!
42006035	I'daasenyi taba chiiytiin 'doona, haag iyeela, mog siicha ichohi atin isooguto asugina. 'Deerka kala'ddiin la a buuraatta, toro nyaakhuti Waakkhi Weyti Weene tateehiin. A mehe us 'doo'di kala'd ikhabin ichoow ki sussuuje uur a i'dabakhyahe.
42006036	Saggi Aabbahiin uur inugulyahe u, atin laka 'doo'di addan uur inugleesda.
42006037	“Taba uurassiin goyaka enenyet ahukkumina uus Waakh atin hukkumine. Taba enenyet uskeele yeesseen iidowina, uus atin laka uskeele yeesseen atin liidaahane. Taba enenyet uskeel ikakuta, 'dee uskeeliin a atin liikakuto.
42006038	Enenyet walah siicha, atin la walah a atin lasiichaa. Wihi buurenye, meel liijahe, laruhe ichoowka khubti iche sabho lakaachiba. A mehe geeddi atin 'doo'di addan iyeessaan, geeddaase atin liiyeela.”
42006039	Mammahta laka 'doo'd ibahche. “Etoo indo laa, koo indo laa a angaamicha? Lammache ankhar ma iskaleedihto?
42006040	Eti walah laabcho, eti walah abcho ma kaween. I'daasenyi eti tuummane walah mujjum laabche, i'di eti walah abche yateeh.
42006041	“A i'doh urufti il walaalaah kijirto iagarta, gurtunki issaah goya kijiro la iargin?
42006042	At saggoh walaalaah, ‘Walaalaaw, alley uruftaas il kaajirto a kaabahcho,’ ikatadeeh ati rubeytaah la gurtunki issaah goya kijiro ma agarto? Iskaayyeessooy koloo gurtunki issaah goya kajiro bihiche, 'dee urufti il walaalaah goya kajirto mujjum agare, bihi.
42006043	“Geey haaggane gurnaanki suuje bahcho mele, geey suujenye gurnaanki haaggan bahcho mele.
42006044	Geeyba gurnaanki us bahcho lakaabta. Iyookkoka geeyi bilhil dommog ma kaguratti ommos geeyi khasah medeer ma kaguratti.
42006045	Eti haaggan uuriis laka a haagganyahe gone, haaggaas on dela. Eti suuje la uuriis a suuj gone suujoonkaas on dela. A mehe wihi afiis kasoobaho, a wihi uuriis goya buuho.
42006046	“A i'doh ani, ‘Kamur, Kamur,’ ikadowtaane wihi an atin idowo la iyeelina?
42006047	Eti ani iyamiite wihi an idowo daago toro la raaho, wihi us iyoogyahe a atin tusa.
42006048	Etaas a i'di eti min diso, weyti il khute, inti ng'aajjee ka daddaabohi ilaat dise. 'Duley yimiyye, bicchehi buure minkaas gu'ddeene, i'daasenyi ma sesseehin, i'di tahe mujjume disanyahee.
42006049	I'daasenyi eti yeedeey daago toro iraahin a i'di eti min dise min la daddaabohi ilaat ikhabin. Uus hafari miige sookahe minkaas gu'dde, min tuumman reye, bar waaye.”
42007001	Chirri Yeesso waha dakkhan 'doo'd iyidahye us massiche ka, ilkerengeetti Kafarnaa'hum gele.
42007002	Etoo koobbintoo iskareet itoollo la ilbooyiiskoo us weyti 'doono weyti khannanyahe, a omoottanyahe.
42007003	Eta iskar itoollo chirri us Yeesso woriis daage ka, ewweenkoo Ya'huud ergate, Yeesso a lasoowaho, a yimaate ilbooyiis a samaacho.
42007004	Chi'icho Yeesso iyimaateen ka hawwaasteene, wihi icho iyidaaheen, “A imasse cha'at eta waha iyeesso,
42007005	a mehe yaafteen a 'doona, toro minkeenki weysiite Ya'huud laka a inno idise.”
42007006	Yeesso 'deerka ewween raahe. Chirri us minki eti koobbinti iskareet itoollo idowwaate ka, etaas aalassiiskoo Yeesso or kasoodowche, wihi us iyidah, “Kamur, sina iiskawaarin, a mehe minkeeyki at tamiit ma mu'dan.
42007007	Jeentetaas u anihi kiamiit ma mu'dane, i'daasenyi sooyeed ilbooyeey la a samaataa.
42007008	I'di tahe ani rubeyteey laka a etoo iskarti addane ikawewween antohicho raaho, toro la iskarti addane an andi laka a jirta. Chirri an koo, ‘Kaale,’ iidah a yamiit. Chirri an koo, ‘Nyaam iro,’ iidah la a irta. Chirri an ilbooyeey, ‘Waha yeel,’ iidah la a yeela.”
42007009	Chirri Yeesso waha daage ka weyti girmeeste. Ururi usu sooraaho iurgiye, wihi us iyidah, “Wihi an atin iadeeh, an injire yaafohi Issiraayel goyaka laka eti geedda weyti Waakh kakhuufo ma 'helin!”
42007010	'Doo'di kootte lasooergate 'deerka min inokhte, ilbooyi khannan usuhi samaate 'heleen.
42007011	Yomboka Yeesso abattitiis ichoow ururi buure khabaayi ilkerengeetti Naayin irte.
42007012	Chirri us aritti ilkerengeeteet sooeleele ka, inanki kaldaye makhaabassoo muunkhee leetehe usuhi buje hawwaal liisi'do kasooyegeen. Ururi buurenye ilkerengeet kayimiy la iche a leejire.
42007013	Kamur chu'us makhaabál arge ka, uur isoonugleeste wihi us iyidah, “Ooyine chubbah!”
42007014	Ulla 'deerka irte, lallaabohi inanki buje lakasi'do 'daare. 'Doo'di si'do la tolossate. Yeesso la wihi us yidah, “Irka sookahe kidowa!”
42007015	Inanki buje soorronte, yeyyeede. Yeesso la inam abarti desse dahan gesse.
42007016	Icho tuumman roorro gesse, Waakh saa'deene, “Etoo weene Waákh íyeyyeedo goyteen a yimiy. Waakh a yimiyye 'doo'diis gargaara,” yidaaheen.
42007017	Yeessó woriis ili Ya'huud ichoow ilassi addane isoodow tuumman kataa'he, ladaage.
42007018	Abatti Yoohanahi Enenyet Baattissiyo wor Yeesso tuumman Yoohana siisse. Ulla chirraakka et lamma wahe,
42007019	Kamur iergate wihi us worsate, “At a Ki Lasubhe lasugo, bal etoo addane sugna?”
42007020	Reeraas lammee chirri us Yeesso iirte, wihi us iyidah, “Yoohanahi Enenyet Baattissiyo nah sooergate, mehe worsata ya, Ki Lasubhe lasugo a ati, bal etoo addane sugna?”
42007021	Yeesso la chirraakka 'doo'di ittaawenye khakkhannan ichoow ki bolokh khabo ichoow ki ginnayyo dakhtaan samaache. 'Doo'di ittaawenye indo laa la indo fure.
42007022	'Deerka wihi us reeri lasooergate ilaabe, “Nyaama nokhda, Yoohana waha atin agarteen ichoow waha atin daagteen icheeka. 'Doo'di indo laa indo a bahcha, ki goorat luhlo ikhabin la luhlo a bahcha. 'Doo'di bu'dayyo sar kakhabe a lasamaacha, ki dogo laa la dogo a bahcha. 'Doo'di tuume omoot a lakasookahcha, 'doo'di wahanyeyyohi Waakh miinsan ka miskiine la Wori Haaggan a liicheeka.
42007023	Eti Waakh imaalo a ki jeenteteey u kakhuufnaanki us ikakhuufo i'diin.”
42007024	Inkoo reeri kootte Yoohana sooergate nokhte ka, Yeesso Yoohana woriis urur kaleeyyeede, wihi us yidah, “Bal wihi atin hidaad ka iratteene sooagarteen kamalda. Etoo 'dabakhenye i'di hoosi hafar sesseehicho mee iratteene agarteen.
42007025	Bal wihi atin iratteene sooagarteen kamalda. A etoo gaaddi haaggan khabo? Mele! 'Doo'di gaaddi gato miige khabo jiroti wohoo liiwaayin jiro, a 'doo'di minassi karnatoot fiddiyo.
42007026	I'daasenyi mehe iratteene agarteen? Eti Waákh iyeyyeedo agarteen? Rumanka eti atin agarteen, eti Waákh íyeyyeedo laka a kussanyahe.
42007027	Eti woriis Chiirnaanneti Waakh ka lachiire a kan. “ ‘Yeya, ergattiteey ortaahha erga, iche rubeyohi enenyete tannabissa.’
42007028	Wihi an atin iadeeh weeli enenyet goyaka, eti Yoohana kaween ma jiro. I'daasenyi eti dakhi Waakh ka 'daran laka, us Yoohana a kaweenyahe.”
42007029	Enenyet tuumman, 'doo'di kooddi goocho laka, chi'icho wihi Yeesso yidah daageen ka, saggi jiti Waakh ifissanyahe khaatteen, a mehe Yoohaná icho baattissiye.
42007030	I'daasenyi Farissaayo ichoow tagaammeti amurre jeenteti Yoohana icho ibaattissiyin u, mali Waakh icho ikhabe a 'dii'deen.
42007031	“Kamalda bal, 'doo'di wey'da 'deerka mehe iokkanaacho? Icho mehe iyoogyahiin?
42007032	Icho a i'di nyaakhuti sokko goyaka nyaakhutoo addan kariiro, “ ‘Nah a gurroonne, atin la gurro ma nah leeokkhin, nah geeyi maanti enenyet buje ladowo atin a isoodowne, atin la ma ooyin,’ isidowo.
42007033	A mehe Yoohanahi Enenyet Baattissiyo maanti us yimiy farsotoo rucchule sabiib laka ma ubhaabane, toro la geeddi buure af hiite, atin la jeentetaas u wihi atin tidaaheen, ‘Usu alah ginna dakhatta!’
42007034	Ínam Aadam la a yimiyye golossate, farsoti sabiib laka dame, atin la mehe tidaaheen ya, ‘'Damaanki toro meleefeenye 'doo'di kooddi goocho ichoow ki uskeel leh aal kabahsati kalla.’
42007035	I'daasenyi kharati Waakh runtiche jiroti 'doo'di raaho tuummane lakaarga.”
42007036	Etoo Farissaayee maantoo Yeesso golol iwahe, Yeesso la 'deerka minki etaas irte, komborti ballaaddane lakagolossati garabiche ka dikkil kareeye.
42007037	Makhaabassoo ilkerengeettaas ka uskeel kaassohatte chi'iche saggi Yeesso minki etaas Farissaayee ikagolossati daagte ka, kurunkoo daakki alabaasta lakahaaggiche, miricchi kijiro sookhaatte.
42007038	Yeessohi dikkil kajiifo adahtiis tolossatte ooyte, ilmohiche ka luhlohiis khuyyaamisse. 'Deerka tinticheti matah ka hiyyaayte, luhlohiis doddongatte, miricchi ka subahte.
42007039	Eti Farissaayo Yeesso golol iwahe chirri us waha arge ka, wihi us uuriis goyaka yidah, “Chirri kootte rumanka eta eti Waákh íyeyyeedo yahe, makhaabassa 'da'ddaarto eti iche tahe a garta, saggi iche uskeel ikaassohatte a garta!”
42007040	Yeesso wihi us ilaabe, “Siimon an wohoo an kisoocheeko a khaba.” Ulla wihi us yidah, “Eti ween isoocheek.”
42007041	Yeesso la wihi us iyidah, “Reeroo lammee etoo kamurenye mog kakhabe. Etoo chilimmeti eti orrah kud chan hil haaggiche laguto iche kakhabe, ki addan la chilimmeti eti orrah tomon chan hil haaggiche laguto iche kakhabe.
42007042	Inkoo reera lammatiis ba mog gunnaan agaafte ka, eti goorat chilimme leh, lammache ba mog lee'diiche. Kichokoh 'deerka eti mog leh weyti 'doona?”
42007043	Siimon wihi us ilaabe, “Ani ka, ki chilimmeti buure lalee'diiche.” Yeesso la “Mujjume goosse,” iyidah.
42007044	Yeesso 'deerka makhaabál iurgiye wihi us Siimon iyidah, “Siimon bal makhaabassa yey! At uus an kootte minkaah imiy bicchehi an luhlo kadikhdi laka ma isiinne, i'daasenyi iche ilmohiche ka luhlo a ikhuyyaamisse, tintiche ka la a ihiyyaayte.
42007045	At dongo ka ma isoodowwaanne, i'daasenyi makhaabassa uus kootte an imiy luhloheey dongo ma kagoon.
42007046	At subakki geeyi oolif ka matah ma isubhine, i'daasenyi iche luhloheey miricchi ka a subahte.
42007047	Maantaka wihi an kiadeeh, makhaabassa uskeelicheki ittaawe a liikakute. A mehe 'dooninti buurenye itusatte. I'daasenyi eti uskeeloo rucchul liikakute 'doonintoo rucchul on Waákh tusta.”
42007048	Yeesso la wihi us makhaabál iyidah, “Uskeelaah a liikaakute.”
42007049	Martiti kootte golossatti wihi iche isitidah, “Eta uskeel laka 'doo'd ikakuto a ayyo?”
42007050	Yeesso wihi us makhaabál iyidah, “Kakhuufnaanki at ikakhuufte a kiribe, tab nebey leeiro!”
42008001	Waha 'dubicho ka, Yeesso goobab ichoow ilkerengeeto dah kagooche, Wori Haaggane dakhi Waakh miinsan icheeke. Abattitiisti tomon ichoow lammee laka usu a leejirte.
42008002	Deyyehotoo goorat ginnayyo ichoow sugeerretoo addan ka lasamaache Yeesso a leejirte. Deyyehota, too a Maariyati ilkerengeetti Magdaala goorat Yeesso ginna teeba kabahche.
42008003	Too la a Yoowana makhaabál Chuusa. Chuusa la min 'Herood ka ilbooyye iweenyahe. Too la a Sussanna ichoow deyyehotoo addane ittaawe. Deyyehota hoolahichooda Yeesso ichoow abattitiis ba kagargaarte.
42008004	Geedda ururi buure kuymo 'doo'd la goobassi ittaawe kayamiite usu dagansati, Yeesso mammahtane ibahche.
42008005	“Etoo gos khabo a irte, ilmo harra kachibaa. Ilmoha us taa'hicho, gaasoo jit goya kadiheene, layabte, chimbirohi saraat la yumheen.
42008006	Gaasoo harrati daddaab fuusso kadiheene, chi'icho soobaheen ka orrahe geeyohaas soobahe gubte, khuyyaame laayahiinee.
42008007	Gaasoo laka inti geeyohi rurrucchule kudah khabo kadiheen. Isleesoobaheene geeyohi soobahe afcheen.
42008008	Gaasoo la inti harrati haaggan khabto kadiheen. Soobaheene gurnaan deleen. Geey ba kol kudoo geeddi il lakachibe 'dirihiis dele.” Chirri us yeediis massiche ka, riire wihi us yidah, “Eti dogo khabo, a daago gi'de!”
42008009	Abattitiis wihi mammahta tahe usu worsatte.
42008010	Wihi us iyidah, “Waakh garanti wihi dagsane dakhi Waakh miinsan lagarti a atin siiche. I'daasenyi 'doo'di addan a imammahda, “ ‘'dee walah yeyaane, eheet a ma argaan, wihi an eldi daagaane, eheet a ma abtaan.’
42008011	“Wihi mammahe miinsantahe kallaayo. Ilmo a Yeedi Waakh.
42008012	Ilmohi jit lakachibe a 'doo'di Yeedi Waakh daago, Seytaan la yamiite yeedaas uuricho kabahcho, saggoo 'dee icho yeedaas irummeysanne, Waakh iribin yeelo.
42008013	Ilmohi daddaab sarche kadihe a 'doo'di chu'us Yeedi Waakh daage hamaadi buure ka khaatti. I'daasenyi hiiyyay icho khabaan mele. Geeddoo rucchul on yeeda rummeestaane i'daasenyi chirri kajmeti uskeel kalugu'ddo timiy dowwa on soodihaan.
42008014	Ilmohi inti geeyohi kudah khabto goya kadihe mehe itoollaan ya, 'doo'di Yeedi Waakh daago. I'daasenyi geedda icho orey isohtaan, wa'dwaa'd ichoow kamurroon ichoow haaggi wihi harrata afchaane ma weynaataan.
42008015	I'daasenyi ilmohi harrati haaggan lakachibe a 'doo'di hahhaaggane, uuri haaggan khabo Yeedi Waakh daago uuricho gessati, jeenteti us igarrahsatuu gurnaan delo.
42008016	“Et taa bolkhicho baakhuul kaankubo ommos siriir iliche gesso mele. Taa a labolkhicha kombor lakorcha, 'dee 'doo'di min soogelo il kaarga.
42008017	A mehe walah dagsane liisoobihin mala, ommos walah oboobsane enenyet liiabinne ommos 'dow liikasoobihin mala.
42008018	Maantaka wihi atin liidowo mujjum daaga gi'de. Eti tuummane wihi dahan lagesse mujjum woywoye a liikakhaya. I'daasenyi eti wihi dahan lagesse mujjum iwoywoyin, wihi us kol us khabo koogyahe laka a lakakhaata.”
42008019	Maantoo abar Yeesso ichoow walaalinyetiis ba Yeesso argin yimaateen. I'daasenyi jeenteti urur buur iyahuu, saggi icho ileeyeedaan waayeen.
42008020	Etoo wihi us Yeesso iyidah, “Abartaah ichoow walaalinyetaah ba khare toollaane, ichohi kaargo 'doonaan.”
42008021	Wihi us ilaabe, “Abarteey ichoow walaalinyeteey a 'doo'di Yeedi Waakh kayimiy daago toro la raaho.”
42008022	Maantoo Yeesso abattitiis wihi us iyidah, “Beyta Gaalilaaya maahno aficheki 'diri a iranni.” 'Deerka koobanhoo koreene irteen.
42008023	Kooban sohtaani Yeesso ur'dumme khaatte. Hafaroo buure la yimiyye bey gu'dde, ichoowka bicche kooban goya isootabeene buuhin leheet.
42008024	Abatti Yeesso iiratte, kihisse, wihi iche itidah, “Eti ween, eti ween, bicche a inno khaataan!” Ulla sookahe, hafar ichoow bicchehaas uskul ba leejaakhe, ire tolossatte, bicche laka haagsateen.
42008025	Yeesso la wihi us abattitiis worsate, “Atin uliba ma ikakhuuftaan a?” Abatti roorro gesse toro girmeysatte, wihi iche isworsatte, “Eta a ayyo? Hafar ichoow bicche laka amur on ibahcha, icho la yeediis daagaan.”
42008026	Yeesso ichoow abattitiis ba kooban orey iwoyeen beyti Gaalilaaya aficheki 'diri imaahaanee. Ilkerengeetti Geraasa isoodowwaateen.
42008027	Chirri Yeesso kooban kasooyage ka, etoo ilkerengeettaase ginnayyo dakhtaan usu 'hele. Eta la geeddi deer gaad laan on sossohta, goob goya la ma fiddiyo, i'daasenyi go'ddassi enenyet lakahawwaalo fiddiya.
42008028	Eta uus Yeesso arge ka uuwwiche, Yeesso ortiis ka il iskagu'dde, weyti riire wihi us yidah, “Yeesso, weeli Waakkhi weynaan tuumman tiis tahe, at mehe ika'doonta? A kihawwaasde, bolokh iitusin!”
42008029	A mehe Yeesso ginna amuri iche etaas kabahto ibahche. Geeddi buure la ginna et a khabatte. Chirri dahano ichoow luhlo lahide, layaakhiche laka, us biingoyyohi lakahide a jejjebche, ginna la khaatta hidaad geessa.
42008030	Yeesso la, “Magahaah a ayyo?” worsate. Wihi us ilaabe, “Magaheey a Ururi Iskareet.” Waha a jeenteti ginnayyohi ittaawe goytiis igeleen.
42008031	Ginnayyo la inonnokhteene Yeesso hawwaasteen, uus ankhari dahane ieleelin iergine.
42008032	Woyhoo buurenye golcha la intaas ka burroo tahariissa yaakha. Ginnayyo la Yeesso hawwaasteene, ichohi golchataas goya gelo daaheen. Yeesso la, amur siiche.
42008033	Chi' ginnayyo et kabaheen ka, golcha goya itabeene, woy tuumman bur kakhubte bey goya itabe, bicche khaateen.
42008034	Chirri 'doo'di golcha yaakhicho wihi yitah arge ka, orye woraas ilkerengeet ichoow ilaas dakkhan kataa'hiche.
42008035	'Doo'd la bahe wihi yitahye sooyeyaa. Chirri icho Yeesso iyamiitiin, eti ginna goytiis kabahte usuhi sammacchaar Yeesso ortiis fiddiyo darfo mujjum gessate matah la haagsate 'heleen. Enenyet roorro gesse.
42008036	'Doo'di kootte wihi yitah arge la, saggi eti ginnayyo dakhteen liisamaache 'doo'di addan icheeke.
42008037	'Doo'di ilkerengeetti Geraasa isoodow tuumman Yeesso daahe, icho a katabo, a mehe weyti roorro gesse. Ulla 'deerka kooban kore irte.
42008038	Eti kootte ginnayyo lakabahche Yeesso hawwaaste, usuhi raaho daahe, i'daasenyi Yeesso et laabe wihi us iyidah,
42008039	“Goob inokho geeddi Waakh kiyeele cheek.” Et 'deerka irte ilkerengeet tuumman dah kagooche, geeddi Yeesso iyeele cheeke.
42008040	Inkoo Yeesso nokhte ka, ururoo usu martiiste. I'di tahe 'doo'd kootte usu a suga.
42008041	Chirraakka etoo Yaayiro layadeehe ilkerengeettaas ka minki weysiite Ya'huud iween yimiyye, Yeesso luhlohiis kakufe hawwaaste, usuhi Yeesso goobiis yamiite 'doonaa.
42008042	I'di tahe inanti kaldaye us khabo, gu'h tomon ichoow lamma khabto, iche omoottan. Geeddi Yeesso sohti la 'doo'd 'dollohiis tuumman ka a ishude.
42008043	Ururaas goyaka la makhaabassoo gu'h tomon ichoow lamma hugunkiche tolossawwaaye diig on 'dulo la a jirta. I'daasenyi et samaan yabuu'd mele.
42008044	Yeesso 'dubiis leetimiyye, laddi kabuu'diis 'daarte, chirraas on diiggi 'dulo tolossate.
42008045	Yeesso wihi us worsate, “Ayyo i'daare?” Chi'icho tuumman 'dii'deen ka, Beetero wihi us yidah, “Eti ween, 'doo'd 'dollohaah tuumman ka a issootakha, ishude.”
42008046	I'daasenyi Yeesso wihi us iyidah, “Etoo a i'daare, saggi miige ani ikabahte a garda.”
42008047	Makhaabale 'deerka saggi liikase agarte, ichehi hamarto timiyye, Yeesso ortiis ka il gu'dubte. 'Doo'd ortiis ka jeenteti iche Yeesso i'daarte ichoow saggi iche chirraas on isamaatte cheekte.
42008048	Yeesso la wihi us iyidah, “Inantaay, kakhuufnaanki at ikakhuufte a kisamaache gone, tab gi'de nebey leeiro.”
42008049	Yeesso yeedaas af kakhabaayi, etoo goob Yaayirohi minki weysiite Ya'huud itoollo kayimiyye wihi us yidah, “Weel a massate, eti ween immarah sina akawaarin.”
42008050	Yeesso la chirri us waha daage ka, wihi us Yaayiro iyidah, “Roorro akhabine, ani on irummeyso, iche la a samaattaa.”
42008051	Chirri us min Yaayiro sooeleele ka Beetero ichoow Yaakoobo ichoow Yoohana ichoow aabbahi weel leh ichoow abarti weel leh kalday on menye, eti tuummane min leegelo tirte.
42008052	Geeddaas la enenyet tuumman jeentetichuu a uuwwicha ooya. Yeesso la wihi us yidah, “Uuwwinna! Weel ma umaatane i'daasenyi a ur'da!”
42008053	Icho la saggi weel iyumuyye gartaan gone, usu kareyteen.
42008054	I'daasenyi inám dahan sookhabte, “Inantaay sookah” iyidah.
42008055	Weel rubeye isoonokhatte, chirraas on sootolossatte. Yeesso 'deerka weel wohoo us yaham a lasiicho yidah.
42008056	'Doo'di weel dele girmeeste, i'daasenyi Yeesso amur ibahche, iicho wihi yitah etoo kalday laka icheekine.
42009001	Yeesso chirri us ergaanotiisti tomon ichoow lammee isiwahe ka, miig ichoow antohi icho ginnayyo tuumman kabahchaane toro icho sugeerre kasamaachaan siiche.
42009002	Ulla ergaano ili kharaat ierge, 'dee wori dakhi Waakh miinsan cheekta, 'doo'di khakkhannan laka samaassa.
42009003	Wihi us iyidah, “Chirri atin irattaan la, wohoo rucchul laka asi'danna. Wul ommos urgo ommos golol ommos chilimme ommos ubbaaroo deere addan laka asi'danna.
42009004	Mimbaaw atin gesseen on fiddiya ichoowka ilkerengeettaas kabaha.
42009005	Chirri enenyet atin imartiisan, ebeeri luhlo atin fuulo sahda geedda atin ilkerengeetticho kabahtaan. Waha a garti icho cheekatti.”
42009006	Ergaano 'deerka kolba gooboo iratte Wori Haaggan cheekte, 'doo'di khakkhannan laka meelal tuumman ka samaasse.
42009007	Chirri 'Heroodhi boroofenhi Gaalilaaya iween wihi yitah tuumman daage ka, mal waaye. I'di tahe 'doo'd gaasoo Yoohanahi Enenyet Baattissiyo iche omoot lakasookahche, iche essa.
42009008	Gaasoo la Eliiya soobahe essaane, gaasoo la, etoo goorat Waákh íyeyyeedo iche sookahe iche essaan.
42009009	I'daasenyi 'Herood wihi us yidah, “Ani goorat Yoohana matah gooche. Eta toro wahanyeyyoha i'dee yeelo an daago a ayyo?” 'Herood la jiti us Yeesso kaargo yowte.
42009010	Chirri ergaano soonokhatte ka, wihi iche yeesse Yeesso icheekte. Yeesso 'deerka ergaano khaatte ilkerengeettoo Bessaayda layadeeh ka intoo khaawwan irteen.
42009011	I'daasenyi ururre kasse, 'dubiis leetimiy. Ulla soodowweeste toro wori dakhi Waakh miinsan icheeke, 'doo'di khakkhannan laka samaache.
42009012	Chirri orrahe soodihto ka, ergaanoti tomon ichoow lammee itimiyye wihi iche itidah, “Urur laabe 'dee goobassi soodow ichoow gosasha soodow ka golol ichoow bari a yowti. A mehe inta a yibe.”
42009013	Wihi us ilaabe, “Atin rubeytiin wohoo icho yamhiin siicha.” Wihi iche ilaabte, “Wihi nah khabno a makaate chan ichoow bahag lamma kalday on. Chi' nah iranni nah 'doo'da tuumman golol isooganno on menye.”
42009014	Mejeli intaas kajire a geeddi alif chan. I'daasenyi wihi us abattitiis iyidah, “Bal koobbinohi geeddi tomon chacchane koorromicha.”
42009015	Abatti i'daas yeesse, enenyet tuumman la orronte.
42009016	Makaateyyohi chane ichoow bahaggi lammee khaate, serey yeye, Waakh kala'd ilaabe, jejjebche. 'Deerka abatti idiibe 'dee 'doo'd a gisso.
42009017	Enenyet tuumman golossate, darge. Abatti la enjel tomon ichoow lamma gololi laajjebche lasoowaache buuhaan soosuunte.
42009018	Maantoo chirra Yeesso keley Waakh wahti abattitiis la a leejirta, wihi us icho worsate, “Ururre an a ayyo elatta?”
42009019	Wihi iche ilaabte, “Gaasoo ati a Yoohanahi Enenyet Baattissiyo essa, gaasoo a Eliiya essa, gaasoo laka at a etoo goorat Waákh íyeyyeedo omoot ka sookahe essa.”
42009020	“I'daasenyi atin la? An a ayyo tadeehiin?” worsate. Beetero wihi us ilaabe, “At a Ki Lasubhe, a ki Waakh.”
42009021	Yeesso la weyti abatti tootooche, uus iche waha etoo kalday laka icheekine.
42009022	Toro wihi us iyidah, “Ínam Aadam sinati buurenye latusa, ewweenki Ya'huud ichoow kuhaaniyyohi wewween ichoow tagaammeti amurre usu 'dii'daane, layagiise ibeenki seyyahnaatteet ka omoot lakasookahcha.”
42009023	'Deerka wihi us icho tuumman iyidah, “Chirri etoo isooraahin 'doono awtiis a 'dii'do toro la kol dakkhan massalaabatiis barbar a sookorsati a isooraaho.
42009024	A mehe eti tuummane jirotiis ribin 'doono, jiroti rummaat a waaya. I'daasenyi eti tuummane harrata ka jirotiis ani iwaayo jirotiisti rummaat a riba.
42009025	Etoo maanta a chirri us wohoo 'hele, chirri us wihi harrata tuumman 'hele, i'daasenyi awtiis waaye ommos baabe?
42009026	Chirri etoo ani ikuuryaawo toro yeedeey kuuryaawo, Ínam Aadam maanti us ababnaankiis ichoow ababnaan Aabbahiis ichoow ki herti Waakhe munyee leesoonokhti usu a kuuryaawa.
42009027	Rume atin icheeka, gaasiinkoo maanta inta kijiro, omoot ma argo geeddi icho dakhi Waakh iargin.”
42009028	Inkoo us yeeda yidahye geeddi ibeen siyyeete kutte ka, Yeesso Beetero ichoow Yoohana ichoow Yaakoobo khaatte, haloo leekore weeste.
42009029	Weestaayi, fooliis urgiye, gaaddiis la urgiite weyti dakhnaatte.
42009030	Reeroo lammee, a Muusa ichoow Eliiya,
42009031	ichohi weyti ababo soobaheene, Yeesso leeyyeedeen. Wihi icho Yeesso kaleehawwoocheen a omoottiisti us 'dee kola ibeenneta ilkerengeetti weene Yeerusaleem ka yamuut. Waha la a wihi goorat Waakh Yeesso igooche us dowwanoha ka soobuuhicho.
42009032	Beetero ichoow wahalhiis ba weyti yuufeen. I'daasenyi chirri icho sooneybaateen ka Yeessohi ullaka ababo argeene reeri lammeenye Yeesso leetoollo laka argeen.
42009033	Chirra reer Yeesso katabo ka, Beetero wihi us Yeesso iyidah, “Kamur, a haaggantahe gon chi' nah inta kijirro. Alley gaayim seyyah a disno, too a taahha, too a too Muusa, too la a too Eliiya.” Beetero la wihi us essi ma garti ba.
42009034	Yeyyeedaayi, mirisoo soobahe icho tuumman ankube, abatti la chirri miris sarcho kore ka roorro gesse.
42009035	Hooyoo la mirisaas goyaka sooyeede wihi us yidah, “Waha a Weeleeyki an soobahsade, usu nabah isuda!”
42009036	Chirri hooy gammadiche ka, saggi Yeesso keley iyahe kaseen. Abatti waha leegammadisse, et iche wihi iche chirraas agarte icheekte mele.
42009037	Ibeenki kaas sooraaho, chirri icho hal kasookhubteen ka, ururi buure or kasoodowe.
42009038	Etoo la urur goya kasooriire, wihi us yidah, “Eti ween a kihawwaasde, inankeey uur isoonugleyso. A mehe a inanki kaldaye an khabo.
42009039	Ginna a khabatta, chirraas on riira, harmissa 'dombo af leekeena. Geeddi deer ma 'diisso, weyti sina kawaarissa.
42009040	Abattitaah a hawwaasde, 'dee ginna weel kibihissa, i'daasenyi a agaafatte.”
42009041	Yeesso wihi us ilaabe, “'Doo'di wey'dane uskeel lehe Waakh ikakhuufin! Geeddoh atin leefiddiyo? Geeddoh atin igarrahsadi? Inankaah inta keen!”
42009042	Inam soosohtaayi ginna toro il kagu'dubte weyti kaharmisse. I'daasenyi Yeesso ginna leejaakhe, inam samaache, ooyohi dele dahan gesse.
42009043	Icho tuumman la miigti Waakh kagirmeesteen. 'Doo'd tuumman wihi Yeesso yeele kagirmeestaayi, Yeesso wihi us abattitiis iyidah,
42009044	“Taba waha an atin isooadeeh mujjum nabah isuda! Ínam Aadam dowwanoha ka 'dube lagoocha, dahanohi enenyet lagessa.”
42009045	I'daasenyi waha wihicho ma aban. I'di tahe icho waha a lakadagche, uus 'dee icho wihi icho yahiin garanne. Icho la usu worsan karooreen.
42009046	Abatti goyaka iriirtoo soobahte, eti berri 'doo'd tuumman iween isleeiriirte.
42009047	Yeesso la malicho a garta gone, weeloo rucchul khaate garabiis toolliche.
42009048	Wihi us icho iyidah, “Eti tuummane jeenteti us abattiteey iyahuu weela rucchul martiisti, ani imartiista. Eti tuummane ani imartiisti la eti isooergate martiista. A mehe eti goytiin ka weyti rucchul usu weyti ween.”
42009049	Yoohana la wihi us Yeesso iyidah, “Kamur, nah etoo antohi magahaah ka ginnayyo enenyet kabahcho a agarre, nah la usu toollin leheet, jeenteti us keen ieheynan u.”
42009050	“Ajeyinna,” Yeesso yidah. “A mehe eti atin i'dii'din, a aaliinna.”
42009051	Inkoo ibeenki Yeesso goobi Waakh lageecho soodowwaate ka, Yeesso saggi us ilkerengeetti weene Yeerusaleem iirti gooche, kahe irte.
42009052	Ulla ergattitoo orey iergate. Icho la a irtaane geeddi us ankhanyahe ilkerengeettoo ili Saamariya ka inti us baryo yowtaan.
42009053	I'daasenyi 'doo'di ilkerengeettaas Yeesso martiisan 'dii'de jeenteti us ilkerengeetti weene Yeerusaleem ikasohti u.
42009054	Chirri abattiti koo Yaakoobo yahe koo la Yoohana yahe saggi Yeesso lii'dii'de argeen ka wihi icho Yeesso worsateen, “Kamur at nahi Waakh, ‘Serey ka 'dab keene, 'doo'da gub!’ inadeeh a 'doonta?”
42009055	I'daasenyi Yeesso abattitiis iurgiye, leejaakhe.
42009056	Yeesso ichoow abattitiis ba ilkerengeettoo addan irteen.
42009057	Ildah raahaani, etoo wihi us Yeesso iyidah, “Meelbaaw at iratti ka an a kiraaha.”
42009058	Yeesso wihi us ilaabe, “'Dowwohoyyo lumame khabaane, chimbirohi saraat la minchimbiroote khabaan. I'daasenyi Ínam Aadam inti us matah gesso laka ma khabo.”
42009059	Etoo addan wihi us iyidah, “Kaale toolla isooraahe, abattiteey ateeh.” I'daasenyi et wihi us soolaabe, “Kamur, alley koloo a irdi, aabbaheey a laabo.”
42009060	Yeesso wihi us iyidah, “'Doo'di tuume lamaa'do a hili 'doo'di tuume. I'daasenyi at iro wori dakhi Waakh miinsan 'doo'd icheek.”
42009061	Etoo addan toro wihi us yidah, “Kamur, an kiraaha, i'daasenyi alley koloo a irdi 'doo'deey a ‘Waakh atin bariisti,’ iidaahe.”
42009062	Yeesso wihi us ilaabe, “Eti tuummane ani isooraaho, toro jirotiisti oraat ijiitti, indigir us hili dakhi Waakh ikhabo mele.”
42010001	Saahka toro Kamur reeroo addane tomon teeba ichoow lammee soobahche, et lallamma ka iska'dare, ilkerengeeto ichoow meessi tuummane us dowwanoha ka sooirti iergate.
42010002	Wihi us iyidah, “Gurnaan a buure, i'daasenyi 'doo'di hil haaggicho a koo rucchul. Maantaka Kamuri gurnaan leh daaha, 'dee 'doo'di ittaawenye gurnaan soogoocho a sooergo.
42010003	Nyaama! An saggi makhassi iiyyaate yaay goya liifahe, iche atin ierga.
42010004	Chilimme ommos urgo ommos kobohoo addan akhaatanna. Eti atin jit ka'hesseen tuumman la abariitinna.
42010005	“Chirra atin minkoo gessaan, koloo weesda, wihi atin tadeehiin, ‘Waakh ba minka nebey kakaala.’
42010006	Chirri etoo nebey 'doono intaas kajiro, Waakh minkaas a imaala. Chirri iche i'daas ieheynan la, Waakh minkaas nebey ma kakaalo.
42010007	Minkaas on fiddiya, walahbaaw icho atin siichaan amha toro dama. I'di tahe eti hil haaggicho hili us haaggicho ka a laguta. Kolba la minkoo akabahina koo agelina.
42010008	“Chirri atin ilkerengeettoo gesseene 'doo'di ilkerengeettaas atin martiiste la, wihi atin lasiiche on amha.
42010009	'Doo'di khakkhannane ilkerengeettaas kajiro samaacha, wihi atin itadeehiin, ‘Dakhi Waakh kola a atin isoodowwaate.’
42010010	I'daasenyi chirra atin ilkerengeettoo gesseene atin liimartiisan, jitassi ilkerengeeteet ibaha, wihi atin tadeehiin,
42010011	‘Ebeeri ilkerengeettiinna luhlo nah kaangago laka atin on atin isahna, waha la saggi Waakh sina atin ituso iche tusaan. I'daasenyi waha abda, dakhi Waakh a soodowwaate.’
42010012	Wihi an atin icheeko, ibeenki Waakh 'doo'd hukkumo, sinati Waakh 'doo'di ilkerengeetti Soodom yiil tuse deefta sinati Waakh ilkerengeettaas tuso ka.
42010013	“Atinhi ilkerengeetti Choorasin taalliin sinati atin sugto eenna a buure! Atinhi ilkerengeetti Bessaayda taalliin sinati atin sugto eenna a buure! I'di tahe chirri wihi ittaawenye weeli enenyet yeelin iubaa'dane goytiin ka layeele goorat ilkerengeetti Tiiro ichoow ti Siidon ka layeele, 'doo'daas uskeelicho a kasoonokhte, 'deerka inga'daa'diyyo gessate, bombey koorronte.
42010014	I'daasenyi ibeenki Waakh 'doo'd hukkumo, sinati Waakh 'doo'di ilkerengeetti Tiiro yiil ichoow 'doo'di ilkerengeetti Siidon yiil tuse iche deefta sinati Waakh atin tuso ka.
42010015	Atinhi ilkerengeetti Kafarnaa'hum taalliin la, kol serey atin liiokkhicho koogtahiin? Mele, meessi 'doo'di tuume kijiro iche ikhubattaan!”
42010016	“Eti nabah atin isudo, ani nabah isuda. Eti atin 'dii'do la ani i'dii'da. I'daasenyi eti ani i'dii'do, eti isooergate 'dii'da.”
42010017	Reeri tomon teeba ichoow et lammee usuhi hamaado soonokhte, wihi us yidah, “Kamur, ginnayyo laka chirri nah magahaah on wahne, yeedeenyo a raahaan!”
42010018	Yeesso wihi us ilaabe, “Aa, a rum! Ani Seytaanki i'di bakkaal u serey kasoodihe a arge.
42010019	An antohi atin toofaf ichoow arraaro kayabattaan a atin siiche, toro la miigti atin miigti chiiytan kasoorissaan a atin siiche. Walah atin gaameero mele.
42010020	I'daasenyi ginnayyohi afiin ikutin iihamaadina, i'daasenyi jeenteti magahenyetiin buuggi goobi Waakh goya liikachiire ihamaada.”
42010021	Yeesso chirraakka usuhi Rubeyti Munyee hamaadi buure ka rubeytiis buuhisse, wihi us yidah, “Aabbahaaw, Kamuri serey ichoow harra ba iween, a kikoolicha. I'di tahe at wahanyeyyoha 'doo'di kharayyeenye toro la weyti soome a kadagisse, 'doo'di i'di nyaakhutenye wohoo igaran la tusse. Aa! Aabbahaaw, wihi kaahamaadicho gon wahaase.
42010022	“Aabbaheey walah dakkhan dahantaaya soogesse. Aabbahaaya on menye et rumanka eti Weeliis yahe garti mele. Toro la Weeliis ichoow 'doo'di Weeliis ibabbakkaahin 'doono on menye, et rumanka eti Aabbaheey yahe garti mele.”
42010023	'Deerka abattitiis iurgiye, dagsi ka wihi us iyidah, “Waakh indohi waha atin agartaan argo a imaale.
42010024	A mehe wihi an atin isoocheeko, 'doo'di ittaawenye Waákh íyeyyeedo ichoow karnato ba ichohi waha toolla atin agartaan argo a 'dooneene i'daasenyi ma argin. Wihi atin toolla daagtaan daagin a 'dooneene, i'daasenyi ma daagin.”
42010025	Maantoo etoo tagaanki amurree, usuhi Yeesso kajo 'doona, tolossate, wihi us worsate, “Eti ween, mehe yeelo 'dee jiroti jirtuu imassan 'helo?”
42010026	Yeesso wihi us ilaabe, “Amurre Muusa mehe kachiiran? At saggoh yeedaas ikhaatta?”
42010027	Wihi us ilaabe, “ ‘Kamuri Waakkhaahe uuraah tuumman ka ichoow rubeytaah tuumman ka ichoow miigtaah tuumman ka ichoow malaah tuumman ka 'doon.’ Ichoow, ‘Ollokkaah geeddi at is'doonto 'doon.’ ”
42010028	Yeesso wihi us ilaabe, “At a eysiisse, tab gi'de wahaas yeele, 'dee jiroti imassan 'hel.”
42010029	I'daasenyi et saggi wihi us kootte worsate mujjum iyahiine tusa, wihi us Yeesso worsate, “Ollokkeey la a ayyo?”
42010030	Yeesso la wihi us ilaabe, “Etoo ilkerengeetti weene Yeerusaleeme kabahe, ilkerengeetti Yeeriko ikhubte. Ildah raahaayi, chiftatoo isoobahte, jahte gaad kabihisse, usuhi rubeytoo rucchul khabo katabte.
42010031	Yomboka etoo kuhaanee baabul on jitaas leeyimiyye, chirri us eti lajahe arge ka, jit 'dossiis tabe, eti lajahé kakute.
42010032	I'daasu laka etoo goob Laaweenye kuhaaniyyo gargaaro chirri us meel yimiyye us et arge ka jit 'dossiis tabe kute.
42010033	I'daasenyi etoo ili Saamariyeenye yeelan sulhaal kijiraayi, inti et kijiro yimiy. Chu'us eti lajahe arge ka, uur isoonugleeste.
42010034	Et idowwaate, subakki geeyi oolif ichoow farsoti sabiib kadeye, toro jiissiis darfo kayuube, et eheliis korche, looj geeche, intaas ka gargaare.
42010035	Ibeenki kaas sooraaho ka chilimmeti eti orrah lamma hil haaggiche laguto soobahche, eti looj iween idiibe toro wihi us iyidah, ‘Eta mujjum yaakhiche, maanti an soonokhde wihi us kagolossate ichoow wihiiski addan tuumman ani a kisooguto.’
42010036	“Ati ka 'doo'da seyyahe goyaka, koh eti chifta jahte i'di ollokkiiski sam iyitah?”
42010037	Eta tagaanki amurree la wihi us ilaabe, “A eti eta uur isoonugleeste on gon.” Yeesso la wihi us iyidah, “Tab gi'de, at laka i'daas yeel.”
42010038	Yeesso ichoow abattitiis la 'dulaani gooboo makhaabassoo Maarta layadeeh kajirto yimaateene, iche la martiisatte.
42010039	Maarta la walaassichetoo Maariya layadeeh a jirta. Maariya la luhlo Kamur hagga fiddiita, yeed Yeesso dagansatta.
42010040	I'daasenyi Maarta hili iche haaggisso weyti leebuuraate, wa'dwaa'd gele, timiyye wihi iche Yeesso worsatte, “Kamur, ati ka maanta a haaggantahe chirri walaasseey hil tuumman ani on ilee'diisso? Kaale igargaar idah!”
42010041	Kamur wihi us ilaabe, “Maarta, Maarta! At wa'dwaa'di holi at dowto matah kiyaham.
42010042	I'daasenyi wohoo kalday on la'doona. Maariya la a eysiisse, wihi haaggane etoo kalday laka ikakhaatin yeesse.”
42011001	Maantoo Yeesso intoo ka a weesta. Inkoo us weysi massiche ka etoo abattitiise wihi us iyidah, “Kamur saggi liiweesti nah abi i'di goorat Yoohana laka abattitiis iabchuu.”
42011002	Yeesso la wihi us icho iyidah, “Geedda atin weysattaan waha daha, “ ‘Aabbahaanyaaw, magahaahki munyee a liinkaanyito, at ba enenyet tuumman dakhatta.
42011003	Gololeenyoki maan dakkhan nah sii.
42011004	Uskeeleenyo nah ikakut, i'di nah laka 'doo'di uskeel nah iyeele uskeel ikakunnuu. Toro la kajmeti uskeel nah kalugu'ddo nah kajeyi.’ ”
42011005	Wihi us icho iyidah, “Eemba etiinkoo maanta minki aaliiskoo naanokho irayye, ‘Aalaaw, etoo aaleeyenye sulhaal isohti toolla minkeey yimiyye,
42011006	gololi an siicho la ma khabo, makaate seyyahtoo an siicho isii,’ iyidah?
42011007	“Eemba eti min goya kijiro, ‘Nyaam, sina iikawaarinne, afaf a hidayyihiine, ani ichoow nyaakhuteey ba a u'durra, sag an isookaho an walah kisiicho mele,’ kiyidah.
42011008	Wihi an atin icheeko, chirri eta isookahine jeenteti us aaliis iyahuu golol isiin laka, jeenteti us kansi isiinne us daah ika'harin u, a geeddi us sookaho wihi us 'doono siicho.
42011009	“'Deerka wihi an atin iadeeh, Waakh wihi at 'doonto daddaahe, a kisiicho. Wihi at 'doonto Waakh kayoyyowo, a ka'hessaa. Waakh arit ifah idahe, ulla a kifaho.
42011010	I'di tahe eti tuummane walah daahe, Waakh wihi us daahe a siicha, ki walah yowti la, Waakh a ka'hela, ki ifaha yidah la, Waakh arit a ifaha.
42011011	“Atinhi ooyenyee, etiinkoh chirri weeliis bahag daahe toof siicha?
42011012	Ommos chirri weeliis ukkah daahe arraar siicha?
42011013	Chirri atinhi uskeel leh ba nyaakhutiin siinti haaggan siissaan, Aabbahiinki serey jiro la geeddoo meheenye 'doo'di usu Rubeyti Munyee daahe siicha!”
42011014	Yeesso maantoo etoo ginnatoo af tirto, iche kabahche. Chirri ginna et kabahte ka, et yeyyeede urur la girmeeste.
42011015	I'daasenyi gaasichokoo mehe yidaaheen ya, “Miigti Beelsebuulhi karnati ginnayyootenye enenyet ginna kabahcha.”
42011016	Gaasoo wohoo miigti Waakh tuso goobi Waakh kayimiyye icho daaheen ka ichohi Yeesso angey geesso 'doonaan.
42011017	Yeesso wihi icho kamassaan garte wihi us icho iyidah, “Yaafbaaw seley goote isdihto, a baabaata, minki seley gowe isdiho a baaba.
42011018	Chirri Seytaan seley goggowe isinokhte dakhiis saggoh orey ikasohta? Jeenteti an i'da iadeeh, a jeenteti atin an miig Beelsebuule ginnayyo kabahcha ielattaan.
42011019	Chirri maanta an miig Beelsebuul ka ginnayyo enenyet kabahcho, 'doo'di atin raaho la miig eyya ginnayyo kabahcha? Icho 'deerka atin hukkuma.
42011020	I'daasenyi chirri an farri Waakh ka ginnayyo bahcho, waha saggi dakhi Waakh goytiin iyimiyye tusaan.”
42011021	“Chirri etoo miige birtiis dakkhan khaatte minkiis toorribo, meehiis et 'daaro mele.
42011022	I'daasenyi chirri etoo usú kamiige usu dihe usu kahataate la, etaas usú kamiige birti eti min leh kakhuufo ichoow meehiis a khaata, 'doo'd gisa.
42011023	“Eti tuummane ani ileejirin, a itirrima. Eti igargaarine walah ileesooholin a ileefida.
42011024	“Maanti ginna etoo goya kabahte, ginnata a iratta, ili daarenye bicche laa dah kagoossa. Fur yowatta, i'daasenyi fur ma 'hesso. 'Deerka wihi iche tadeeh, ‘Fureeyki an kasootabe inokhda.’
42011025	Maanti iche tamiit furi harane lamujjummooche 'hessa.
42011026	Ginnataas 'deerka a iratta, ginna teeba addane iche laka kasuuje sookhaatta etaas goya gelaane, fur yeessaan. Etaas la jirotiis, ti goorat oraat a ka'darsatta.”
42011027	Yeesso yeyyeedaayi, makhaabassoo urur goyaka sooyeedde wihi iche Yeesso itidah, “Waakh rumanka abarti kidesse toro kinuugsatte a imaale!”
42011028	Yeesso wihi us ilaabe, “'Doo'di rumanka Waakh imaalo, a ki Yeedi Waakh daago toro la raaho.”
42011029	Geedda urur buuraati Yeesso wihi us yidah, “'Doo'di i'dee a 'doo'di uskeel leh! Icho wahanyeyyohi miigti Waakh tuso daahaan. I'daasenyi wihi goorat Waakh Yoona ka enenyet tuse on menye, walah addane lasiicho mele.
42011030	A mehe Yoona goorat ilkerengeetti Ninaawi ka saggi Waakh isooergate iche 'doo'd tuse. I'daasu la Ínam Aadam laka wihi isoobaho saggi Waakh usu isooerge iche 'doo'di i'dee tusaan.
42011031	Ibeenki Waakh 'doo'd hukkumo la makhaabassi karnatenye ili Cheeba a kahta 'doo'di i'dee uskeel igoossa. A mehe iche goorat harra gin'dohicheeda katimiyye kharati karnati Soolomon layadeeh khabe dagansatte, toolla la etoo Soolomon laka kaween kallaay.
42011032	Ibeenki Waakh 'doo'd hukkumo, 'doo'di ili Ninaawi a tolossata 'doo'di i'dee cheekta. I'di tahe icho maanti Yoona Yeedi Waakh icheeke, uskeelicho a kasoonokhteene, toro la etoo Yoona kaween kalla atin leejira.
42011033	“Et taa bolkhicho inti lakadagcho ommos baakhuul iliis gesso mele. Taa a labolkhicha kombor lakorcha, 'dee 'doo'di min soogelo il kaarga.
42011034	Issaah i'di taa u sartaah banaye ikeenta. Chirri indohaah haagganyahiin, sartaah tuumman laka banaye buuha. I'daasenyi chirri indohaah suujyahiin, sartaah tuumman a mug'di.
42011035	Tab gi'de banayhi at khabto uus icho mug'di itaahan.
42011036	Maantaka chirri sartaah tuumman banay buuhaane intoo rucchul laka mug'di ikajirin, sartaah dakkhan a bildiikhta gon, i'di chirra banayhi taa kabolkhaan u.”
42011037	Chirri Yeesso yeed massiche ka etoo Farissaayee minkiis ka golol iwahe. Yeesso 'deerka min gele komborti ballaaddane lakagolossati garabiche ka dikkil kareeye.
42011038	I'daasenyi eti Farissaayo chirri us Yeessohi geeddi us igolossan dahano idikhan arge ka weyti girmeeste.
42011039	Kamur 'deerka wihi us iyidah, “Atinha Farissaayo, kokkoob ichoow baakhuul khariissa dikhtaane, i'daasenyi uuriin goya 'damaam ichoow suujoone buuha.
42011040	'Dalammeey! Waakkhi sartiinti addan haaggiche on menya goya laka haaggiche?
42011041	I'daasenyi gololi baakhuul goya kijiro miskiin siicha 'dee walah tuumman ka bi'dir a bahtaanee.
42011042	“Atinhi Farissaayee sinati atin sugto eenna a buure! A mehe atin geeyohi golol haaggicho i'di maanta nyaayka ichoow imboogayyohi fil ittaawe ka Kamur gisi tomonnaatteet a ibihissaan. I'daasenyi 'doo'di jiti fissan ka lahukkumo ichoow 'dooninti Waakh a 'diisseen. Wihi atin laka'doono a atinhi Kamur gisi tomonnaatteet ibihissaan, i'daasenyi wahanyeyyohi weyti khumman a'diinna.
42011043	“Atinhi Farissaayee, sinati atin sugto eenna a buure. A mehe minassi weysiite Ya'huud ka komborohi weynaaneete 'doontaane, toro la atinhi sokkoyyo ka inkaanyit ka atin labariiticho 'doontaan.
42011044	“Sinati atin sugto eenna a buure. A mehe atin a i'di hawwaalohi dagah ikhabine, enenyet igaranne sarchooda on yabti.”
42011045	Tagaankoo amurree wihi us Yeesso ilaabe, “Eti ween, chirri at waha elatti at nah laka a nah leeabaarranta alah!”
42011046	Yeesso wihi us ilaabe, “Atinhi tagaammeti amurree, sinati atin sugto eenna a buure! Atin huleesi enenyet iubaa'dane enenyet karartaane, atin rubeytiin la far ma okkhissaane enenyet ma leekhabattaan.
42011047	“Sinati atin sugto eenna a buure, a mehe atine go'ddassi enenyet lakahawwaalo 'doo'di Waákh íyeyyeedo idissaan, aacchinyetiinna la 'doo'di Waákh íyeyyeedo bakkisse.
42011048	Atin 'deerka aacchinyetiin wihi iche yeesse a ayyissaane gar a laabtaan. Icho 'doo'di Waákh íyeyyeedo a bakkicheene, atin la hawwaalohicho disseen.
42011049	Jeentetaas u wihi Waakh kharatiis ka essi kallaayo, ‘'Doo'di Waákh íyeyyeedo ichoow ergaano a ierga, icho la gaasoo a yagiisiin, gaasoo laka sina omhichaan.’
42011050	Maantaka Waakh 'doo'di i'dee a hukkuma jeenteti diiggi 'doo'di Waákh íyeyyeedo u' goorat Waakh harra soouume lakhubuu.
42011051	Uus ogoos Aabel kasookhabatti ichoowka ogoos Sakkariiyahi chalagti hoola lakasoorriyoocho ichoow minki Waakhe buure dahcho lakayigis eleessa. 'Doo'di i'dee la wahaas tuummane lakahukkuma.
42011052	“Atinhi tagaammeti amurree, sinati atin sugto eenna a buure! Atin 'doo'd jiti us Waakh kaabti a kadagisseen. Atin rubeytiin jitaas ma raahtaane, 'doo'di addan la usuhi jitaas tabo a jeyisseen.”
42011053	Inkoo Yeesso intaas katabe ka tagaammeti amurre ichoow Farissaayo ba Yeesso weyti tirrimeene toro bolokh ka Yeesso wihi buure worsateen.
42011054	Icho la saggoo icho Yeesso yeed ka i'helaane icho ikhabtaane 'holaan.
42012001	Geeddaka urur buuraate, aliffe laka kute ichoowka 'doo'd iskhar'dabte. Yeesso koloo abattitiis leeyeede wihi us iyidah, “Yeedad Farissaayo ki i'di booddati makaate fuurissee yuubsada. Wihi icho essaan tuumman ka a iskaayyeelaane suujoon taa'hichaan.
42012002	Walah oboobsane liisoonyiikhin mala, ommos walah dagsane enenyet liiabin mala.
42012003	Wihi atin mug'di ka tidaaheen, maalime ladaaga, wihi atin minan goyaka nabah ka isicheekteen la minan sarchooda hooyi saraat lakacheeka.
42012004	“Aalassaay wihi an atin icheeko, 'doo'di sar on yagiise wahaas 'dubicho ka wohoo addan iyeelin akaroorina.
42012005	I'daasenyi eti atin karoortaan a atin tusa. Ki inkoo us sar yigis antohi us meessi 'dabi armaanjireen kalug'do khabo karoora. Aa a atin iadeehe, taba usu karoora.
42012006	Chimbir chan chilimmetoo rucchul ma lagato? I'daasenyi chimbirtoo kaldaye Waakh kadabo laka ma jirto.
42012007	Rumanka, tinti matah kaajirto tuumman laka Waakh geeddi iche tahe a garta. Roorro akhabina, atin Waakh ortiis ka chimbirohi ittaawe a kussantihiinee.
42012008	“Wihi an atin iadeeh, eti tuummane 'doo'd ortiis ka saggi us keey iyahe cheeko, Ínam Aadam laka herti Waakh ortiche ka, saggi us kiis iyahe a cheeka.
42012009	I'daasenyi eti 'doo'd ortiis ka saggi us keey iyahe 'dii'do, herti Waakh ortiche ka a la'dii'da.
42012010	Eti tuummane Ínam Aadam igafe a geeddi uskeeliis liikakuto. I'daasenyi eti Rubeyti Munyee igafe, uskeelaas ma liikakuto.
42012011	“Chirri minassi weysiite Ya'huud ommos weynaan ichoow 'doo'di anto leh ortiis atin lakeeno 'dee atin lahukkumo, saggi atin isikaayyeeddaan ommos wihi atin sootadeehiin akawa'dwaa'dina.
42012012	A mehe Rubeyti Munyee chirraas wihi atin tadeehiin a atin abissa.”
42012013	Etoo urur goyaka wihi us Yeesso iyidah, “Eti ween, walaaleey leeyeede dahal ileegisam idah.”
42012014	Yeesso wihi us ilaabe, “Eta, ayyo ani eti 'doo'd hukkumo ommos hili dahal atin lagiso isiiche?”
42012015	Yeesso la wihi us icho iyidah, “Yuubsada! 'Damaanki atin wihi atin ikhabin 'doontaan ka isyaakhicha. I'di tahe jiroti mujjume hoolahi at khabto mee katamiit.”
42012016	Yeesso la toro mammahta 'doo'd icheeke, “Gosi etoo kamure gurnaanki buurenye bahche.
42012017	Eta gos leh masse wihi us uuriis goyaka yidah, ‘Mehe yeelo? Inti an gurnaankeey kachibo ma khabo.’
42012018	“'Deerka wihi us yidah, ‘I'dane yeela. Koondinyetaaya jejjebcha 'dee ti burbuure disa. Intaas gololeey tuumman ichoow meeheey ba kachiba.
42012019	Ani la wihi an isiadeeh, “Wihi buurenye toro haaggane at gu'hassi buure meel isigelisse a khabta. Sina at khabto mele, samacchaar on golosso, hamaad.” ’
42012020	“I'daasenyi Waakh wihi us etaas iyidah, ‘'Dalamoow! Ibeenka goya rubeytaah a lakakhaata. Ayyo 'deerka waha at isitannabisse 'hela?’
42012021	“Waha a wihi eti tuummane wihi harrata ka kamurenye, i'daasenyi wihi Waakh 'doono ka miskiine iyateeh.”
42012022	Yeesso 'deerka wihi us abattitiis iyidah, “Maantaka wihi an atin iadeeh, jirotiin akawa'dwaa'dina, wihi atin tamhiin, ommos sartiin ka wihi atin gessattaan.
42012023	Jiro golol a kussantahe, sare la gaad a kussantahe.
42012024	Bal khaalkhe yeya, ilmo icho gos kichibaan mele, koondi icho khabaane icho golol kachibaan la mele. I'daasenyi Waakh on goollicha. Atin la geeddoo meheenye weyti chimbiro kussantahiin.
42012025	Etiinkoo maanta wa'dwaa'di us wa'dwaa'do ka jirotiis saha'ddoo kalday kakhayaayi?
42012026	Chirri at waha rucchul laka iubaa'dan, a i'doh wihi addane buure wa'dwaa'd ikakhabta?
42012027	“Bal fiikh saggi iche ibahto yeya. Hil icho haaggichaane icho gaad isikahaaggichaan mele. I'daasenyi karnati goorat Soolomon layadeeh laka kamurroonkiis tuumman khabaayi gaaddiis geeddi fiikhta ma haaggan.
42012028	Chirri Waakh hoosi keley baho, toolla jiro saahta 'dab lakalug'do gaado, geeddoo meheenye atin weyti atin gaada? Atin eenna geeddoo rucchul on Waakh kakhuuftaane!
42012029	Kol dakkhan la wihi atin tamhiin ommos wihi atin dantaan akaloo'dina. Wahanyeyyohaas akawa'dwaa'dina.
42012030	I'di tahe 'doo'di Waakh igaranne harratane wahanyeyyohaas kaalloo'da. Aabbahiin saggi atin waha dakkhan i'doontaan a garta.
42012031	I'daasenyi dakhi Waakh 'don'doon, ulla wahanyeyyoha dakkhan a ikaasookhayaa.
42012032	“Cha'atin i'di woyhoo adi rucchul tahiin laka, roorro akhabina. I'di tahe wihi Aabbahiin gooche, us hamaad ka dakhiis a atin siicha.
42012033	Wihi atin khabtaan ororicha, 'dee chilimme miskiin siicha. Urgohi chilimme jirtuu imassan isiyeela, kamurroonkiin goobi Waakh gessa, inti icho i'daaru laka ikanuglaanne, liihatine, riirintoo rucchul laka ika'daarin gessa.
42012034	A mehe inti kamurroonkaah kajiro, iche uuraah laka kajira.
42012035	“Taba tannabda, gaaddiin mujjum marda, taassiin la iiche jitine, 'dee Waakh ihila.
42012036	I'di ilbooyyeti kamurichoki oroos kasoonokhti sugto ateeha. Icho la uus kamuricho sootolossati chirraas on afaf ifuraan.
42012037	Chirri kamuricho ichohi iur'dine fiddiyo on sooeleele, hamaadi buurenye khabaan. Rume atin icheeka, eta kamure gaaddi ilbooyye gessata, ilbooyye komborti ballaaddane lakagolossati garabiche ka dikkille kareecha ulla yamiite icho goollicha.
42012038	Ilbooyyeta hamaadoo geeddohenye khabta chirri kamuricho naanokho ommos baryo afiche laka yimiyye, us ichohi iur'dine fiddiyo on sooeleele!
42012039	I'daasenyi waha abda, chirri ooyohi min leh saha'ddi eti minkiis hato kayamiit garti, minkiis ma 'diicho ma lajebcho.
42012040	Atin laka toorribda gi'de i'di tahe Ínam Aadam saha'ddi liikamurine yamiite.”
42012041	Beetero wihi us worsate, “Kamur, mammahta nah kalday on nah miinsantahe bal 'doo'd tuumman on?”
42012042	Kamur wihi us ilaabe, “Kamalda bal, ilbooyi weene lakakhuufo toro kharee a ayyo? A ki kamuriis ilbooyyetiis dahantiis gesso 'dee saha'ddi mujjume ka ilbooyye goollicho.
42012043	Ilbooyi liimaalo a ki maanti kamuriis soonokhti usuhi hiliis mujjum haaggicho sooeleelo.
42012044	Rume atin icheeka, kamuriis wihi us khabo tuummane dahantiis gessa, iweynaacha.
42012045	I'daasenyi eemba ilbooya uuriis ka ‘Kamureey geeddi deere khaata soonokhta,’ yidahye kahye, ilbooyyeti mejele ichoow ti deddeyyah jahye, toro la sukuuku bihiyye farso damye ichoowka meleefu yitah.
42012046	Kamuri ilbooyaas, maanti us ikamurine soonokhta toro saha'ddi us igaranne soonokhta. Usu seleye goggoocha, toro 'doo'di Waakh irummeysan goya gata.
42012047	“Ilbooyi wihi kamuriis usuhi yeelo 'doono garti toro la iyeelin, kolassi ittaawenye lajaha.
42012048	I'daasenyi ilbooyi wihi kamuriis usuhi yeelo 'doono igaranne khufe, kolassoo rucchule lajaha. Eti tuummane wihi buure lasiiche la, wihi buurenye lakasuga, eti wihi weyti buure dahan lagesse la wihi weyti buurenye lakasuga.
42012049	“Ani a imiyye harra 'dab kabolkhicha. Incheenka la kootte 'dab a lakabolkhiche.
42012050	I'daasenyi koloo sina liikawaaricha, amuut. Anna jeenteti wahaas u a bolkha ichoowka wahaas kutaan.
42012051	Atin maanta kol ani harra nebey keene koogtahiin? Mele! I'daasenyi seleyhi an 'doo'd fido iimiy.
42012052	Uu' toolla kakhabatti, minki et chan khabo afafe iswaaya. Et seyyahe isigessa, lammati addan dihta, lamma la ti seyyahe dihta.
42012053	Seleye lagowa, ooyo ínam ichiiyowa, inam la ooyo ichiiyowa, abare inám ichiiyowta, iname la abár ichiiyowta, abare inanti lasoodise ichiiyowta, inanti lasoodise la seyyohtiche ichiiyowta.”
42012054	Wihi us urur iyidah, “Chirra atin baali bahay kasookoro agarteen, chirraas on mehe tadeehiin ya, ‘Hir a soo'deya.’ I'daas on la tateeh.
42012055	Chirra hafar anki gurro kayamiit la mehe tadeehiin ya, ‘Il a sookululaata.’ Rumanka la i'daas on tateeh.
42012056	Iskaayyeessooy! Atin harra a yeytaane, serey yeytaane walah kaabattaan. A i'doh wihi an yeelo iagartaane, toro wohoo rucchul laka ikaabanna?”
42012057	“A i'doh goytiin ka wihi mujjume igoonna?
42012058	Chirri etoo wohoo kaacheekti ulla kootiin kigeen 'doono, geeddi atin jit raahtaan, weyti hol dowe isineyba. Cha'at i'daas iyeelin, eta eti 'doo'd hukkumo kigeecha, ki 'doo'd hukkumo la dahanti iskareet kigessa, eti iskareet la jeela kigessa.
42012059	Wihi an kiadeeh, jeelataas goya ma kasoobahto ichoowka mogtiis tuumman hiyyaayta.”
42013001	Geeddaakka la 'doo'doo intaas kijire saggi Bilaato 'hor amuri 'doo'doo boroofenhi Gaalilaaya ichohi Waakh soorriyo ibahcho lakayagiis ibahche Yeesso icheeke.
42013002	Yeesso wihi us ilaabe, “Atin ka maanta, 'doo'da Gaalilaaya jeenteti icho bolokkhi i'dee liitusuu kol us 'doo'di Gaalilaaya tuumman ka 'doo'di weyti uskeel leh yahe koogtahiin?
42013003	I'daas mee. I'daasenyi atin laka chirri atin uskeeliin ikasoonokhan, atin tuumman laka a tuuntaan.
42013004	Ommos 'doo'di tomon ichoow siyyeetenye maanti koondihi deere dagaheet Silowaam kasooreye tuume, kol icho weyti 'doo'di Yeerusaleem yaal tuumman goyaka uskeeli buure yeele koogtahiin?
42013005	Mele! Wihi an atin icheeko, atin laka chirri atin uskeeliin ikasoonokhan, atin tuumman laka a tuuntaan.”
42013006	Yeesso 'deerka mammahta 'doo'd ibahche, “Etoo goorat geeyi fiige gosiis goya katoolliche. Ulla irte geeyaas yeyyeye, gurnaan kayowte. I'daasenyi, gurnaan us geey ka'hele mele.
42013007	Ulla 'deerka ilbooyi gos khuto wihi us iyidah, ‘Gu'h seyyah dakkhan an geeya fiig gurnaan on kayowda, ulla gurnaan us delo mele. Gooy uus immarah harra katoolline.’ ”
42013008	Et wihi us ilaabe, “ ‘Eti ween, 'dii toro gu'ha laka a fiddiyo, amba 'dollohiis khuta, laag laka kachiba 'dee bal a agarro.
42013009	Chirri us berri gurnaan dele, a haaggantahe. Chirri us idelin la goocha.’ ”
42013010	Yeesso maantoo Seeri Lanaso ka minkoo weysiite Ya'huude 'doo'd wori Waakh kaabcha.
42013011	Makhaabassoo ginna gu'h tomon ichoow siyyeet luhlo tirte la minkaas goya kajirta. Iche la goorat a khonnokhte, fit ma sohatti.
42013012	Chirri Yeesso iche arge ka, iche enenyet ortiis iwahe toro wihi us iyidah, “Makhaabassa, sugeeraah a lakaabahche!”
42013013	Ulla dahantiis makhaabassaas korche, iche la chirraas on fit tolossatte, Waakh koolisse.
42013014	Jeenteti Yeesso makhaabassa Seeri Lanaso isamaachuu, eti minki weysiite Ya'huud itoollo weyti hollowe. Ulla wihi us 'doo'd iyidah, “Ibeen lih enenyet hiliis haagsati a jirta. Eti khannan 'deerka ibeenneta lihe goyaka a yimaate a lasamaacho, Seeri Lanaso mee.”
42013015	Kamur wihi us ilaabe, “Iskaayyeessooy! Etiimba Seeri Lanaso ka heeriis ommos eheliis inti lakahide ka ma furo ma yegcho?
42013016	'Deerka makhaabassa rumanka hiiy Aburaahamenye Seytaan gu'h tomon ichoow siyyeet tuumman hide, Seeri Lanaso wihi hide ma lakafuro?”
42013017	Chirri us i'daas yidah ka 'doo'di kootte Yeesso tirrimo lakhaanyo khaatatte, i'daasenyi 'doo'di addan haaggi noole us yeelo kahamaade.
42013018	Yeesso toro wihi us 'doo'd worsate, “Kamalda bal, dakhi Waakh a koo mehe? Mehe iokkanaacho maanta?
42013019	A i'di ilinti weyti rucchule etoo khaate gosiis goyaka il gesse. Ilime bahte geey titahye, chimbirohi saraat la liikhimohiis kafiddiyaan.”
42013020	Toro wihi us worsate, “Dakhi Waakh mehe iokkanaacho?
42013021	Dakhi Waakh a i'di makhaabassi booddati makaate fuurisso wohoor khaatte, ingangaanoti buure kakhayte ichoowka ingangaano tuumman fuurte.”
42013022	Yeesso orey isohte anki ilkerengeetti weene Yeerusaleem tabe. Geedda us sohti la ilkerengeet ichoow goobab dah kagooche, 'doo'd wori Waakh abche.
42013023	Etoo la wihi us Yeesso worsate, “Kamur 'doo'di uskeel lakaribo a koo rucchul on a?” Yeesso la wihi us ilaabe,
42013024	“Hol dowe afafhi juukhe kagel. I'di tahe wihi an atin iadeeh, 'doo'di buure afafhaase kagelin 'doona, i'daasenyi ma yabuu'diin.
42013025	Chirri eti min leh sookahe afaf hide, min khariissa tolossattaane, afaf jahtaane, eti min leh hawwaassattaane, ‘Eti weenoow, afaf nah ifur,’ idowtaan. “I'daasenyi wihi us atin isoolaabo, ‘An ma atin gardi, ommos inti atin katimaateen ma gardi.’
42013026	“Atin la wihi atin tadeehiin, ‘Nah goorat a kileegolossanne, at la ilkerengeetoheenyo ka 'doo'd wori Waakh abisse.’
42013027	“I'daasenyi wihi us ilaabo, ‘An ma atin gardi, ommos inti atin katimaateen ma gardi. Nyaama ikataba atinhi tuummane uskeel yeessaan!’
42013028	Atin la maanti atin Aburaaham ichoow Isakh ichoow Yaakoobo ichoow 'doo'di goorat Waákh íyeyyeedo goobi Waakh ka agartaane, i'daasenyi atin atin lariho, a ooytaane bolokh ka ilko iskarobtaan.
42013029	'Doo'd beri ichoow bahay ichoow miig ichoow gurro kayamiite, meelassicho khaattaane, dakhi Waakh ka sukuuku isleegelaan.
42013030	Rumanka 'doo'doo 'duboote ki oraat yateehe, koo oraat la ki 'duboot yateeh.”
42013031	Chirraas on Farissaayotoo timiyye wihi iche Yeesso itidah, “Karnati 'Herood Antiiba layadeeh usuhi kiyagiise 'doona, inta katab.”
42013032	Yeesso wihi us ilaabe, “Nyaama 'dowwohotaas wihi atin itadeehiin, ‘Ani maalinka ichoow saahta ba 'doo'd ginnayyo kabahcha, 'doo'd samaacha, ibeenki seyyahnaatteet ka la hili goorat an iimiy massicha.’
42013033	I'daasenyi maalinka ichoow saahta ichoow saahti yomboot ba a sohda on. Rumanka la et Waákh íyeyyeedo ilkerengeetti weene Yeerusaleem khariis kayamuut mele.
42013034	“Yeerusaleemoow, ilkerengeetti weenoow, atin 'doo'di Waákh íyeyyeedo a tagiisiine, 'doo'di Waakh atin isooerge la dagah kachibtaan. Saggi orran lukki weylassiis barbarre goya igessatuu, an geeddi buurenye anihi dahanoheey atin koogoogo 'doone, i'daasenyi atin ma 'doonin!
42013035	Yeya, Waakh rubeytiis minki Waakhe buurenye kiine a kaguure minki marah kalday atin ikatabe. Wihi an atin icheeko, yombuu toro ma iagartaane ichoowka, ‘Waakh ki magahi Kamur kayamiit a imaale,’ tadeehiin.”
42014001	Maantoo Yeesso a irte Seeri Lanaso ka minki etoo weene Farissaayee kagolossate, mujjume lafiiriche.
42014002	Etoo luhlo ichoow dahano dakkhan yombobeen laka intaas a kijire.
42014003	Yeesso la wihi us Farissaayo ichoow tagaammeti amurre worsate, “Amurre ichoow eti Seeri Lanaso ka lasamaacho a israahaan bal ma israahaan?”
42014004	I'daasenyi gammadicheen. Ulla chirraakka et khabte, samaache, laabe.
42014005	Ulla 'deerka wihi us icho worsate, “Etiinkoh maanta chirri inankiis ommos heeriiskoo Seeri Lanaso ka wor kadihe, chirraas on isobihin?”
42014006	Icho la toro walah icho soolaabeen mele gammadicheen.
42014007	Chirri us 'doo'di marteenye min goyaka inti 'doo'di weyti liinkaanyito orronti yowti arge ka, mammahta toro ibahche wihi us 'doo'd iyidah,
42014008	“Chirri sukuukuhoo ka lakiwahe inti 'doo'di weyti liinkaanyito orronti a isikhaban, i'di tahe kolossoo etoo ati kaaween laka sukuukuhaas ka a lawahe.
42014009	Chirri i'daas tahe la, eti sukuuku lehe lammatiin atin wahe wihi us kiyadeeh, ‘Eta kombortaah sii.’ At la 'deerka lakhaanyo kikhaatatta harra koorromatta.
42014010	I'daasenyi chirra lakiwahe, harra koorrommo, 'dee eti sukuuku leh la a yamiite wihi us kiyadeeh, ‘Aalaaw, kaale inta deefto orrommo.’ At la 'dee 'doo'di addan goyaka a lakiinkaanyita.
42014011	I'di tahe eti tuummane isweynaacho a lanuglaacha, eti isnuglaacho la a laweynaacha.”
42014012	Yeesso la wihi us eti min leh iyidah, “Chirri at sukuukuhoo bihisso, aalassaah ichoow walaalinyetaah ichoow 'doo'diin ichoow ollokkaahki kamure awahin, chirri ati icho wahte, icho laka maantoo a kiwahaane wihi goorat at iyeesse ka kigutaan.
42014013	I'daasenyi chirri at sukuuku bihisso, 'doo'di miskiine ichoow ki ma'dee, i'di maanta ki luhlo laa ichoow ki indo laa wah.
42014014	At la 'dee Waakh a kimaala. 'Doo'da walah us khabo us kisoolaabo mele. Eheetteey laka maanti 'doo'di fiffissan omoot lakasookahcho, Waakh kala'de kisoolaaba wihi at yeesse ka.”
42014015	Chirri etoo kootte Yeesso leefiddiyo waha daage ka wihi us Yeesso iyidah, “'Doo'di berri sukuukuhi goobi Waakh kagolossati hamaadoo geeddohenye khaba!”
42014016	Yeesso wihi us ilaabe, “Etoo sukuukuhoo buurenye bahche, 'doo'di buure wahe.
42014017	Chirri saha'ddi lagolossati titah ka, ilbooyiis ergate 'doo'di lawahe mehe iyadeeh ya, ‘Kaaleya, a mehe walah dakkhan kola a latannabichee.’
42014018	“I'daasenyi icho tuumman geeyo dowteene, ki oraat wihi us yidah, ‘Ibeennetane gosoo soogadde, gosaase irda sooyeya. I'diicha on.’
42014019	“Koo la wihi us yidah, ‘Heerassoo tomonenye soogadde, heerassane kaja il kakhuta, sukuuku emeet ma 'helo i'diicha on.’
42014020	“Koo addan la wihi us yidah, ‘Ibeennetane min disde, sag an iamiit mele.’
42014021	“Ilbooy soonokhte kamuriis wihi liiyidah icheeke. Eti min leh hollowe ilbooyiis amur ibahche wihi us iyidah, ‘Nyaam dowwa, jitassi juukhe ichoow wihi babballaaddane ilkerengeeteet kasossoho, miskiino ichoow 'doo'di luhlo laa ichoow ki indo laa ichoow ki sohot iubaa'dan soowah.’
42014022	“Ilbooy wihi us ilaabe, ‘Eti ween wihi at tidah a yeele, i'daasenyi min uliba ma buuhsamin.’
42014023	“Eti kamure wihi us ilbooyiis iyidah, ‘Nyaam jitassi babballaaddan ichoow jitassi juukhe iro, 'doo'd hawwaasso 'dee minkeey a buuhsamo.
42014024	Wihi an atin iadeeh, eti dakkhane goorat lawahe emeet 'dii'de golola af ma ka'daaro!’ ”
42014025	Maantoo ururoo buure Yeesso sooraahe ulla urur iurgiye wihi us iyidah,
42014026	“Chirri etoo isooraaho ulla toro aabbahiis ichoow abartiis ichoow makhaabassiis ichoow nyaakhutiis ichoow walaalinyetiis ichoow albehi leedesse i'dii'dine, jirotiis laka i'dii'din, etaas abattiteey itaahan ma yabuu'd.
42014027	Eti tuummane massalaabatiis isi'dine, sina iumhane ani isooraahin, abattiteey itaahan ma yabuu'd.
42014028	“Eemba etiinkoo minkoo buurenye disin 'doona. Etaas koloo a orronta, chilimmeti minkaas tuumman disso rerreega, usu khabo ichoow usuhuus yeya menya?
42014029	I'di tahe chirri us daddaabohi ilaat dise, us minkaas massin waaye, 'doo'di argo la weyti usu kachaarta.
42014030	Wihi icho yadeehiin, ‘Eta goorat minka a dise toro massin agaafte.’
42014031	“Ommos eemba karnatoo koo addane dowwanoha ka diho kiirta. Koloo ma orronti iskarti eluf tomone ka usú karnati isoosohti iskarti eluf tomon lammee khabo dihin yabuu'd ma yeyo?
42014032	Chirri us ituddubin, geeddi ki addan foga jiro iche saamo ergata karnati addan iirta nebey daaha.
42014033	Saggaas on u etiinki tuummane wihi us khabo tuumman i'diin, abattiteey itaahan ma yabuu'd.
42014034	“Magaa'de a haaggantahe. I'daasenyi chi'iche gimbatiche waayte, saggoh toro liigimbaacha?
42014035	Harra ommos laag laka ma iroon gone, a lakhuba on. “Eti dogo khabo, a daago gi'de.”
42015001	Maantoo makhaaballeti kooddi goosso ichoow 'doo'doo 'doo'di uskeel khabo liiekkaacho a yimiyye wihi Yeesso 'doo'd abcho dagansate.
42015002	I'daasenyi Farissaayo ichoow tagaammeti amurre ba nyunnyuweene wihi icho yidaaheen, “Eta 'doo'di uskeel lehe soodowweesta toro leegolossata!”
42015003	Yeesso la 'deerka mammahta ibahche,
42015004	“Eemba etiinkoo iiyti kudoowenye khaba, koo la baabaa. Etaas, iiyti tomon saagaal ichoow saagaale inti iche yaakhto kataba, ki kaldaye baabe yowta ichoowka 'hela menya?
42015005	Chirri us 'hele ka weyti hamaada, naf adah sookorsata
42015006	goob keena. Ulla 'deerka ollokkiis ichoow aalassiis dakkhamba waha wihi us iyadeeh, ‘Kaaleya a isleehamaano, i'di tahe naffeeyki iiyyaate kootte baabe a 'hele.’
42015007	Wihi an atin iadeeh, saggaas on u, goobi Waakh ka hamaadi buurenye jira jeenteti etoo kaldaye uskeeliis kasoonokhtuu. Hamaadi eta khabo hamaadi et tomon saagaal ichoow et saagaal fiffissane uskeelicho ikasoonokhan weyti kussanyahe.
42015008	“Ommolla eemba makhaabassoo chilim tomon khabto, koo kalday a kabaabe. Makhaabassa taahiche a bolkhissa min harta chilinkiche mujjum yowatta ichoowka 'hessa menya?
42015009	Chirri iche 'hesse la deyyehoti aalassichee ichoow ti ollokkichee tuumman wahta wihi iche itadeeh, ‘Kaaleya a isleehamaano, i'di tahe an chilinkeeyki baabe a 'hele!’
42015010	Wihi an atin icheeko, saggaase herti Waakh ihamaadda chirri etoo kalday uskeeliis kasoonokhte.”
42015011	Yeesso yeed orey iwoye, “Makhaabaloo yeeletoo lammee khabo a jire.
42015012	Inanki nugul kahe wihi us aabbahiis iyidah, ‘Aabba, dahalheeyki ani imiinsan isii!’ Makhaabal 'deerka hoola yeele lammache gise.
42015013	“Inkoo geeddoo labarye ka, inanki nugul wihi lasiiche dakkhan ororiche, iloo fogaat irte, ilaas ka hoolahiis kagir'daame.
42015014	Wihi goorat us khabe tuumman massiche. Saahka abaartoo uskul ilaas gesse raarahe ititah.
42015015	Ulla irte hili etoo ilaas gele, et la gosas ierge, 'dee golcha a yaakhicho.
42015016	Ulla gololi golcha taham ohom 'doone. I'daasenyi et wihi us yaham siicho mele.
42015017	“Maanti matah soonokhte, masse wihi us uuriis goyaka yidah, ‘'Doo'di aabbaheey kireeste gololi yaakho us yahame ichoowka us soowaacho a khaba, ani la kalla inta ka raarahe ikhaatta!
42015018	A kaha aabbaheey inokhda wihi an iadeeh, “Aabba an Waakh ortiis ka ichoow ortaah ka uskeel a yeele.
42015019	Kola ma imalin chirri weelaahha liiyadeeh, i'di etoo at kireysatte ikayeelo.” ’
42015020	'Deerka kahe anki aabbahiis jiro fool siiche. “I'daasenyi geeddi us goobicho isooeleelin on fogaka aabbahiis usu arge, uur isoonugleeste inyaame sorboobte dongate.
42015021	“Inam la wihi us yidah, ‘Aabba an Waakh ortiis ka ichoow ortaah ka uskeel a yeele. Ma imalin chirri kola weelaahha liiyadeeh!’
42015022	“I'daasenyi aabbahiis ilbooyyetiis wahe wihi us iyidah, ‘Nyaama dafarti weyti haaggan sookhaata inam gessa. Lahaagti far sookhaata far gessa. Kobo laka sookhaata gessa.
42015023	'Dee irda maari weyti ruusan sookhaata khala sukuuku a gello, a hamaano!
42015024	I'di tahe inankeeyka a i'doo goorat us yumuyye toolla la a sookahe, goorat a baabe toollaka a soonokhte!’ Sukuuku 'deerka labahche.
42015025	“Geeddaas dakkhan la inanki teyyane gose khuta. Chirri us goob yimiyye us min isoodowwaate ka, kowdoti 'doo'di gir'daamo daage.
42015026	Ilbooyoo wahe wihi us worsate, ‘Mehe jira?’
42015027	Wihi us ilaabe, ‘Walaalaahki goorat baabe iche soonokhte, aabbahaah la heeri ruusan ikhale. I'di tahe usuhi nebey khabo toro la haaggane yimiy.’
42015028	“Inanki ween hollowe min gelin 'dii'de. Aabbahiis 'deerka bahe hawwaaste, mine soogessaa.
42015029	I'daasenyi wihi us aabbahiis ilaabe, ‘Aabba an gu'hassi ittaawenye i'di bow'dataah u hil kihaaggiche. Anna injire amurretaah ma kutin. At mehe injire isiisse? Weeli makhaleete an aalasseey lee'dubdi laka ma siin!
42015030	I'daasenyi inankaahka hoolahaah tuumman malaayayyo on kamassiche. Maanti us soonokhte ka, at la kahte heeri weyti ruusan ikhasse!’
42015031	“ Aabbahiis la wihi us iyidah, ‘Inankaaw at orran dakkhan a ileejirta, wihi an khabo tuumman la a wahaahha.
42015032	I'daasenyi a imasse chi'inno sukuuku bihinno hamaano, a mehe walaalaahka goorat a i'di eti yumuyye toolla la a jira, goorat a baabe toolla la a soonokhte.’ ”
42016001	Yeesso abattitiis imammahte wihi us iyidah, “Etoo kamurenye saggi ilbooyiiski ween hoolahiis ikagir'daamo liicheeke a jira.
42016002	Ulla 'deerka ilbooyaas wahe wihi us worsate, ‘Waha an daddaago lakaacheekti a mehe? Saggi orran at hoolaheey idakhatti khadaaboo ka isoochiire isii. I'di tahe at kola ilbooyeeyki ween mee.’
42016003	“Ilbooyi ween la wihi us uuriis goyaka yidah, ‘Kamureey kola hili an kijiro a ikabahcha. Mehe yeelo? Ani la miigti gosas lakakhuto ma khabo, daah la a kuuryaawa.
42016004	Wihi an yeelo 'dee chirri hil liikabahche laka an aalassi ittaawenye igargaaro khabo a garda.’
42016005	“Ulla 'deerka kahe, 'doo'di mogti kamuriis khabo tuumman wahe. Eti oraat wihi us worsate, ‘At kamureey mogti at kakhabto a geeddoh?’
42016006	“Wihi us ilaabe, ‘A ga'daar kudoo subakki geeyi oolif.’ “Ilbooyi ween la wihi us iyidah, ‘Dowwa orrommo buuggaahki mogeet ka tomon chan on chiire 'dee geeddaas on soogut.’
42016007	“Ki lammaatteet toro worsate wihi us worsate, ‘At la mogti at khabto a geeddoh?’ “Et la wihi us ilaabe, ‘A ugar kudoo 'dargaayye.’ “Wihi us iyidah, ‘Buuggaahki mogeet ka tomon siyyeet on kayeel.’
42016008	“Eta kamure ilbooyiiska weene khollokkhan jeenteti ekkeysihiis u kooliche. A mehe 'doo'di harrata wihi icho isiyeelaan ka, 'doo'di banayhi Waakh kijiro khara ka a kussanyahiin.
42016009	Wihi an atin isoocheeko, hoolahiinki harrata aalal kabahsada 'dee maanti kamurroonkiin massate ka goobi Waakhe jirtuu imassan ka a atin lamartiisti.
42016010	“Eti tuummane wihi rucchul ka lakakhuufo, wihi buure ka laka a lakakhuufa, eti tuummane wihi rucchul ka liikakhuufin la, wihi buure ka laka ma lakakhuufo.
42016011	Chirri 'deerka goorat kamurroonki harrata ka atin liikaakhuufin, ayyo kamurroonki rummaat ka atin kakhuufa?
42016012	Chirri goorat hoolahi etoo ka atin liikakhuufin la, ayyo hoolahi wihiine atin siicha?
42016013	“Falfa kamur lamma ifasso mele. Koo a 'dii'dda ki addan la 'doonta, ommos koo inkaanyitta ki addan la 'darraawta. Waakh ichoow chilimme ba koloo kalday ma ifasso.”
42016014	Farissaayo chi'iche ayta daagte ka tekkele ka Yeesso kareyatte. A mehe icho a 'doo'di weyti chilimme 'doono.
42016015	Yeesso la wihi us icho iyidah, “Atin 'doo'd ortiis ka a ismujjummoossaane, i'daasenyi Waakh uuriin a garta. Wihi weeli enenyet ortiis ka weyti khumman, Waakh weyti 'dii'ddanyahe.
42016016	“Chiirnaanneti Amurre ichoow ti 'doo'di Waákh íyeyyeedo tuumman 'doo'd a liicheeke ichoowka Yoohanahi Enenyet Baattissiyo yimiy. Uus maantaas, Wori Haaggane dakhi Waakh miinsan enenyet a liicheeka. Ebba la usuhi miigtiis ka dakhaas gelo marma.
42016017	Chirri sereyta daayan ichoow harra massataan laka, aytoo kaldaye amurre Muusa goya kajirto labahcho ma jirto.
42016018	“Eti tuummane makhaabassiis tuum rihe makhaabassoo addan diste, uskeeli us makhaabassi tiis ieheynan leeur'do iche gele, toro la makhaabali makhaabassi tuum larihe diste, ullaka uskeeli us makhaabassi tiis ieheynan leeur'do iche gele.
42016019	“Etoo kamurenye gaaddi weyti gato miige khabo toro la kol dakkhan gololi haaggan yahame jire.
42016020	Arittiis la etoo miskiinenye Laassaro layadeehe jiissoo suuje sar tuumman kasoobahte lakeene,
42016021	ulla weyti gololi eta kamure kombortiisti ballaaddan kasoodihe yaham imoone. Kararre laka a tamiite jiissiis laajja.
42016022	“Saahka eti miskiine yumuyye, herti Waakh la khaatte inti 'doo'di fiffissane tuume lagesso ka, Aburaaham garabiis orrommisse. Eti kamure laka yumuyye lahawwaale.
42016023	Ulla meessi 'doo'di tuume kijiro goya kijire, bolokkhi uskul latuse. Chirraakka serey yeye fogaka Aburaahamhi Laassaro garabiis fiddiyo arge.
42016024	'Deerka kariire wihi us yidah, ‘Aabba Aburaaham, uur isoonugleyso. Laassaro ergo farriiskoo bicche a kalug'do a sookhaato harrab a ikhoboocho. I'di tahe 'daba goyaka bolokkhi uskule khaba.’
42016025	“I'daasenyi Aburaaham wihi us ilaabe, ‘Inankaaaw saggi goorat at jirotaah ka wahaahki haaggan i'hesse Laassaro la wihi sussuuje i'hele kasoo'hel. I'daasenyi us toolla inta ka uure lakhoboocha, ati la bolokkhi uskule khabta.
42016026	Wihi addan la Waakh ankharoo buurenye dahteen gesse, 'dee et inta kabaho atin iyamiit mele, toro la et intaas kasoomaaho nah iyamiit mele.’
42016027	“Wihi us ilaabe, ‘Aabbahaaw Aburaaham an 'deerka a kihawwaasdee, Laassaro goob aabbaheey iergo.
42016028	A mehe an walaal chane khaba. Icho a tootoocho uus 'dee icho laka maanti icho tuumeen inta bolokkhi uskul 'doo'd kayaham imaatane.’
42016029	“Aburaaham wihi us ilaabe, ‘'Doo'diin, a geeddi us amurre Muusa ichoow wihi 'doo'di Waákh íyeyyeedo chiire soomo, icho la wihi liidowo on a daageen.’
42016030	“Eti kamure la wihi us yidah, ‘Aabba Aburaaham geeddaas kalday ma yaakhto! I'daasenyi chirri etoo omoot kasookahe icho iirte uskeelicho a kasoonokhtaan.’
42016031	“Aburaaham la wihi us ilaabe, ‘Chirri icho amurre Muusa ichoow wihi 'doo'di Waákh íyeyyeedo chiire daagiwwaayeen, chirri etoo omoot kasookahe laka uskeelicho ma 'diichaan.’ ”
42017001	Yeesso wihi us abattitiis iyidah, “Wahanyeyyohi enenyet uskeel kalug'do a yamiitiine, i'daasenyi eti icho leeyamiitiin sinati sugto eenna a buure!
42017002	Wihi deefo a usuhi daddaabti buurenye gurnaan lakatumo lukhum lakahido beyti buure goya lakalug'do usuhi 'doo'daar tarraantarricho ka.
42017003	Taba gi'de isyaakhicha! “Chirri walaalaah uskeeloo kajiro, leejaakh. Chirri us uskeel kasoonokhte la ikakut.
42017004	Chirri us orrahtoo goyaka laka kol teeba uskeel kiyeele, kolal teebaccho ba la uskeelaas kisoocheekte, ‘Uskeeleey a kasoonokhda, iileeraahin,’ kiyidah, uskeelaas ikakut.”
42017005	Maantoo ergaano wihi iche Kamur itidah, “Kamur, nah gargaare 'dee weyti Waakh a kakhuufno.”
42017006	Wihi us ilaabe, “Chi' kakhuufnaanki atin Waakh kakhuuftaan rucchuleel ka geeddi ilinti geeyi dahar yahe, a geeddi atin geeya inta katoollo, ‘Hiiyyay khabtaayi inta kabukkhe beyti buure goya kasoobah,’ itadeehiine, geey la wihi atin itidaaheen yeelo.”
42017007	“Ayyo goytiin ka ilbooy khaba, chirra ilbooy gos khunnaan kayimiyye ommos adi goya kayimiy, ‘Kaale orrommo golosso’ iyadeeh?
42017008	Wihi us ilbooyaas iyadeeh, ‘Gololeeyki gelebeet kariche, gaaddi hil gesso, igoolli. Inkoo an golossade golosso.’
42017009	Ilbooyaas wihi us yeele ka kala'd liilaabo mele, i'di tahe us hiliissa on buuhiche.
42017010	I'daasu atin laka chirra atin wihi yeela atin liidah yeesseen, wihi atin tadeehiin, ‘Nah a ilbooyyeti wihi iche yeesse ka kala'd isugin. A mehe nah hilaanya on buuhinne.’ ”
42017011	Yeesso anki ilkerengeetti weene Yeerusaleem fool siiche, sohtaayi boroofenhi Saamariya ichoow boroofenhi Gaalilaaya dahcho eleele.
42017012	Chu'us gooboo hagga eleele ka, reeroo tomonenye bu'datoo sar kasoobahte or kasoodowe. 'Doo'da la foga tolossate,
42017013	riire, “Yeesso! Eti ween! Uur nah isoonugleyso!” yidaaheen.
42017014	Inkoo us icho arge ka, wihi us iyidah, “Nyaama kuhaaniyyo iirda istusa.” Sohtaani icho dakkhamba samaateen.
42017015	Kichokoo chu'us saggi us isamaate arge ka, usuhi hooyi buure ka Waakh saa'do soonokhte.
42017016	Yeesso hagga ka jilbo il kagu'dde kala'd ilaabe. Eta la ili Saamariya kayimiy.
42017017	Yeesso wihi us worsate, “'Doo'di kootte an samaache et tomon menya? Et saagaassi addan meete?
42017018	Eta yeelan kalday on menye et addane soonokhte Waakh kooliche mele?”
42017019	Yeesso la wihi us etaas iyidah, “Kah iro, kakhuufnaanki at ikakhuufte a kiribee.”
42017020	Maantoo Farissaayo maanti dakhi Waakh yamiite Yeesso worsatte. Yeesso wihi us ilaabe, “Emeetti dakhi Waakh ti indo lakaargo mee.
42017021	Et keley argo, ‘Yeya kalla soosohta,’ ommos, ‘Kuulla soosohta’ yadeeh mele. I'di tahe dakhi Waakh goytiinna kajira.”
42017022	Wihi us abattitiis iyidah, “Ibeen a yamiit ki atin Ínam Aadamhi soonokhti harra dakhti imoontaan argin 'doontaan, i'daasenyi argin ma tabuu'diin.
42017023	'Doo'd mehe atin iyadeeh ya, ‘Ínam Aadam kuulla,’ ommos ‘Ínam Aadam kalla.’ Icho akaalloo'dina.
42017024	I'di tahe Ínam Aadam maanti us soonokhti i'di ankhadhi ankhado sereyta daayan gu'ddo ichoowka anki 'diri ikabaho yateeh.
42017025	I'daasenyi koloo Ínam Aadam sinati buurenye kawaarta, 'doo'di wey'da la usu 'dii'da.
42017026	“I'di goorat ibeenne Noowa eheet, iche ibeenki Ínam Aadam yamiit laka yateeh.
42017027	Maantaas la 'doo'd saggi orrankateet on sukuuku igele, minan laka laaddiste ichoowka Noowa koobanhi buure goya gele. Chirraas on 'duley ichohi addan tuumman baabiiche.
42017028	“Harra toro i'di maanti goorat Loot jire tateeh. 'Doo'd saggi orrankateet on sukuuku igele, walah ororsata, walah gatta, gaasoo ilmo il kachiba, gaasoo laka minassicho dista.
42017029	I'daasenyi maanti Loot ilkerengeetti Soodom kabahe Waakh serey ka 'dab ichoow dagahti bolokhto serey kakeene 'doo'd tuumman bakkiche.
42017030	“Maanti Ínam Aadam enenyet liisoobabbakkaahicho laka i'da on tateeh.
42017031	Maantaas et min sartiis fuulo, meehiis la min goya kijiro yego meehiis soobahsati mele. Saggaas on u, et gos goya kijiro nokhti wohoo sookhaatti mele.
42017032	Bal wihi makhaabál Loot kayitah kasoo'hela!
42017033	Eti tuummane jirotiis khucchin 'doono, jirotiisti rummaat a waaya, eti tuummane jirotiis waayo la jirotiisti rummaat a riba.
42017034	Wihi an atin icheeko, ibeenkaas et lamma siriirtoo kalday iskaleeu'durta, koo lakhaata, ki addan la lakataba.
42017035	Deyyehotoo lammee la inchaba isleetunta, too lakhaata ti addan la lakataba.”
42017037	Abatti la wihi iche worsatte, “Kamur waha intoh kayateehiin?” Wihi us ilaabe, “Inti wohoo kayumaateen, intaase ra'd kawara.”
42018001	Yeesso toro abattitiis mammahtoo saggi icho kol dakkhan iweestaane toro icho weysi ka igarrahsataan tusso ibahche,
42018002	wihi us iyidah, “Goorat ilkerengeettoo ka, etoo 'doo'd hukkumo Waakh ikaroorine toro etoo kalday laka ikabaalin a jire.
42018003	Ilkerengeettaas ka la makhaabassoo muunkhee a jirte. Iche la kol dakkhan eta a itamiite hawwaassatta, ‘Igargaare ayta chiiytankeey miinsan jiti fissan ka ani igooy,’ idowta.
42018004	“Geeddoo dakkhan lee'dii'de. I'daasenyi saahka wihi us uuriis goyaka yidah, ‘Chirri an Waakh ikaroorine an weeli enenyet ikabaalin laka,
42018005	jeenteti makhaabassa geeddi deer sina ikawaarissuu, aytiche jiti fissane igoocha uus iche kol dakkhan isoononnokhanne sina ikawaarinne kansi itiranne!’ ”
42018006	Kamur toro wihi us yidah, “Bal etaas khollokkhane 'doo'd hukkumo wohoo kaabda.
42018007	Maantaka Waakh 'doo'diiski us soobahsate ibeen ichoow maalim ba usu iooyo wihi fissan ma igoocho? Wihi icho 'doonaan dowwa ma iyeelo?
42018008	Wihi an atin icheeko, Waakh 'doo'diis wihi fissane igoocha, toro la ma malmalo. I'daasenyi maanti Ínam Aadam soonokhti 'doo'di harrata usuhi usu kakhuufo a sooeleela?”
42018009	Yeesso toro 'doo'doo saggi us ififfissanyahe iskakhuufo wihi us yeelo ka 'doo'di addan 'darraawo mammahta ibahche wihi us yidah,
42018010	“'Doo'doo lammee minki Waakhe buurenye weysi kiirte. Koo a Farissaayo, ki addan la a etoo kooddi goocho.
42018011	Ki Farissaayee tolossate, awtiissa on Waakh wahte wihi us yidah, ‘Okkhoow weyti kala'd kisoolaaba ani i'di 'doo'di addane hatto lehe ommos i'di 'doo'di uskeel kajiro ommos eti makhaabassi tiis ieheynan leeur'do ommos laka i'di eta kooddi goocho menye.
42018012	Ani teebatoo goyaka maan lamma af hiida toro la wihi an 'helo tuumman goyaka miili Kamur kisoobahcha.’
42018013	“I'daasenyi eti kooddi goocho foga tolossate. Ulla serey laka ma yeyine, i'daasenyi kach isgu'dde, 'dee saggi us uskeeliis ka suujoon iargo tuse, wihi us yidah, ‘Okkhoow aniha uskeel leh uur isoonugleyso.’
42018014	“Wihi an atin icheeko, inkoo icho goob inokhteen, eti addan menye, etane Waakh ortiis ka eti fissan liiekkaache. A mehe eti tuummane isweynaacho a lanuglaacha, eti isnuglaacho la a laweynaacha.”
42018015	'Doo'd la nyaakhuti nahaso nuugo laka a sookhaata, Yeesso ikeena 'dee ulla dahano korcha iweesta. Chirri abatti waha agarte ka 'doo'daas leejaakhte.
42018016	I'daasenyi Yeesso nyaakhut isiwahe wihi us yidah, “Nyaakhuti rurrucchul ajeyinna 'diicha ani a iyimaatee, a mehe dakhi Waakh a ki 'doo'di i'dee.
42018017	Rume atin icheeka, eti dakhi Waakh saggi weeli rucchul ikakhaatan, koloo kalday laka goobi Waakh ma gelo.”
42018018	Etoo Ya'huude ween wihi us Yeesso worsate, “Eti weene haaggan, mehe yeelo 'dee jiroti jirtuu imassan 'helo?”
42018019	Yeesso wihi us ilaabe, “At a i'doh ani, ‘Eti haaggan,’ ikawahta? Etoo kaldaye haaggan laka ma jiro Waakh on menye.
42018020	Amurre Muusa a garatta, ‘Makhaabali kaah ieheynan ommos makhaabassi taah ieheynan aleeur'din, weeli enenyet dubunuunu iigaasan, walah ahatin, garti beenaat ayeedin, aabbahaah ichoow abartaah inkaanyit.’ ”
42018021	Et la wihi us yidah, “Wahaas tuumman koo an iraahin mala uu' goorat an weel eheet.”
42018022	Chirri Yeesso waha daage ka wihi us et iyidah, “At uliba wohoo kaldaye kaankhan. Nyaame wihi at khabto tuumman ororiche, chilimme la miskiin siiche, kamurroonki goobi Waakh 'hele, 'dee kaale isooraah.”
42018023	Chu'us waha daage ka, weyti fool ribowe, a mehe eti hoolahi buure khabe eheet.
42018024	Yeesso la et yeye wihi us yidah, “A 'hoossoo geeddohe chi' kamurre dakhi Waakh gesso!
42018025	Rumanka naffi gaale issi irbi kakhaduutti weyti 'hooltahe. Eheet a, 'hoossi eti kamurenye dakhi Waakh gelo iche weyti kutta.”
42018026	'Doo'di waha daage la wihi us worsate, “Ayyo 'deerka lariba?”
42018027	Yeesso wihi us ilaabe, “Wihi weeli enenyet ka koloo kalday laka iitaahan, Waakh ka a geeddi icho yateehiin.”
42018028	Beetero wihi us yidah, “Nah wihi nah khabne tuumman a kasootabne, 'dee ati kiraahna.”
42018029	Yeesso la wihi us iyidah, “Rume atin icheeka, eti tuummane jeenteti dakhi Waakh u goobiis ichoow makhaabassiis ichoow walaalinyetiis ichoow aabbahiis ichoow abartiis ichoow nyaakhutiis ba kasootabe,
42018030	jiroti toolla us jiro ka wihi ittaawenye wihi us kasootabe kussane 'hela, toro la jiroti yomboot ka, jiroti jirtuu imassanne 'hela.”
42018031	Yeesso abattitiisti tomon ichoow lammee 'dol iwahe wihi us iyidah, “Ilkerengeetti weene Yeerusaleeme ikorra 'dee wihi goorat 'doo'di Waákh íyeyyeedo chiire Ínam Aadam miinsan tuumman labuuhicha.
42018032	Usu dahanohi 'doo'di Waakh igaranne lagessa. Icho la usu a kachaartaane, leeabaarramaane, hanjuf laka katufaane,
42018033	laajja ka doochaane, 'da'ddaboka yagiisiin. Ibeenki seyyahnaatteet ka toro omoot kasookaha.”
42018034	Abatti la waha dakkhan kichokoo kalday laka ma garan. I'di tahe wihi yeeda miinsanyahe icho a lakadagche, icho la wihi us kaayyeedo tuumman foolicho ma khabaan.
42018035	Chirra Yeesso ilkerengeetti Yeeriko isoodowwaate ka, etoo indo laa jit afiissa fiddiya walah daddaaha.
42018036	Chirri us kowdoti ururi 'dulo daage ka wihi yitah enenyet worsate.
42018037	Wihi icho usu iyidaaheen, “Yeessohi ilkerengeetti Naasarete kuta.”
42018038	Et la riire, “Yeesso, Inam Dawuud, uur isoonugleyso,” yidah.
42018039	'Doo'di orey raaho usu leejaakhe gammadi iyidah. I'daasenyi geeddi kootteet laka 'dirihiis riire, “Ínam Dawuud, uur isoonugleyso” yidah.
42018040	Yeesso la tolossate, amur bahche et a liikeeno. Chirri us soodowwaate ka Yeesso wihi us worsate,
42018041	“Mehe kiyeelo 'doonta?” Wihi us ilaabe, “Kamur anihi toro il argo 'doona.”
42018042	Yeesso la wihi us iyidah, “Indo bihi. Kakhuufnaanki at ikakhuufte a kisamaachee.”
42018043	Et chirraas on indo 'hele, Yeesso raahe usuhi Waakh saa'do. Chirri enenyet tuumman waha arge ka, icho laka Waakh saa'deen.
42019001	Yeesso ilkerengeetti Yeeriko eleele, dah kagooche.
42019002	Etoo Sakkaayo layadeeh laka intaas a kijira. Ulla 'doo'di kooddi goocho iweenyahe, toro la kamure eheet.
42019003	Ulla usuhi Yeesso argo 'doona. I'daasenyi sag us Yeesso iargo mele i'di tahe us weyti konkoommanyahe, urur la weyti buur eheneet.
42019004	'Deerka 'doo'd ortiis nyaame, geeyoo deer kore, Yeesso argin 'doonaa. Yeesso la intaase leeyamiit.
42019005	Chirri Yeesso geey isoodowwaate ka, serey yeye wihi us yidah, “Sakkaayo, toolla kofche sooyeg. I'di tahe wihi massan, an maalinka minkaahha fiddiya.”
42019006	Sakkaayo la chirraakka dowwa geey kasooyage, Yeesso hamaad ka khaate goobiis ka martiiste.
42019007	'Doo'd dakkhan la chirri us waha arge ka, nyunnyuwe wihi us yidah, “Eta goobi eti uskeel lehe irta.”
42019008	I'daasenyi Sakkaayo tolossate wihi us Kamur iyidah, “Kamur, yey! Wihi an khabo tuumman seleye goocha nyuusicho miskiin siicha. Chirri goorat an etoo ekkeesde wohoo kakhaate la, wihi goorat an kakhaate kol affartichooda ilaaba.”
42019009	Yeesso la wihi us Sakkaayo ilaabe, “Gooba maalinka Waakh a ribe. I'di tahe eta laka rumanka a hiiy Aburaaham.
42019010	A mehe Ínam Aadam a yimiyye 'doo'di baabe yowta, riba.”
42019011	Geeddi 'doo'd waha dagansati, Yeesso toro orey isohte, mammahtoo 'doo'd icheeke. A mehe us kola ilkerengeetti weene Yeerusaleem a isoodowwaate. 'Doo'd la kol dakhi Waakh dowwanoha ka yamiite koogyahe.
42019012	Wihi us yidah, “Etoo gooboo magah khabo iloo fogaate irte, 'dee antohi us ilaas kadakhti 'hela toro soonokhta.
42019013	'Deerka bow'dayyohiiskoo tomone wahe, hiinaan tomon chilimme dahan gesse. Hiinaan ba chilim kudoo 'dahabe kijira. Wihi us iyidah, ‘Ebba hiinaankiis a kabacchaarti ichoowka a soonokhdi.’
42019014	“I'daasenyi 'doo'di ilaas weyti eta 'dii'de. Inkoo us irte ka 'doo'doo ergeene, ‘Eta usuhi karnateenyo lakayeelo ma 'doonno’ yidaaheen.
42019015	“I'daasenyi karnat lakayeele, saahka soonokhte. Maanti us yimiy ka bow'dayyohiis wahe. Ulla wihi icho hiinaanneti us idiibe ka'heleen, iche aban 'doona.
42019016	“Ki oraat yimiyye wihi us yidah, ‘Eti ween, hiinaanki at isiisse, hiinaan tomon addane dele.’
42019017	“Kamuriis la wihi us ilaabe, ‘At weyti haaggisse! At rumanka a bow'dati haaggan! At wihi rucchule dahan lakigesse ka laka a lakakhuufa gone, ilkerengeet tomone anatta.’
42019018	“Ki lammaatteet laka yimiyye wihi us yidah, ‘Eti ween hiinaanki at isiisse, hiinaan chan addane dele.’
42019019	“Kamuriis wihi us ilaabe, ‘At a haaggisse gone ilkerengeet chane anatta.’
42019020	“Bow'datoo addan la timiyye wihi iche tidah, ‘Eti ween hiinaanki at isoodiibte kalla. An a khaate dafartoo kahide dagche.
42019021	An weyti kaaroora, a mehe at a eti weyti uur daayan. Ati wihi wahaah ieheynane khaatatta, gosi at ikhutin ka la golol yowatta.’
42019022	“Kamuriche wihi us ilaabe, ‘At a bow'dati suuje, an yeedaahha on kaahukkuma! At saggi an uur idaayanahe an wihi weheey ieheynan ikhaaddi toro gosi an ikhutin ka gurnaan iyowdi a garatta menya?
42019023	A i'doh 'deerka hiinaankeey baangi igelinne 'dee maanti an soonokhde ichehi desse isookhaatin?’
42019024	“'Doo'di intaas toollo wihi us iyidah, ‘Hiinaankiis kakhaata, ilbooyi hiinaan tomon khabo siicha.’
42019025	“'Doo'd la wihi us yidah, ‘Eti ween, us hiinaan tomone orey laka khaba!’
42019026	“Ulla wihi us ilaabe, ‘Wihi an atin icheeko, eti tuummane wihi dahan lagesse mujjum woywoye a liikakhaya, i'daasenyi eti wihi dahan lagesse mujjum iwoywoyin, wihi us khabo laka a lakakhaata.
42019027	I'daasenyi chiiyteeyti goorat anihi karnat liikayeelo 'dii'ddo tuumman sookhaata orteey ka bakkicha.’ ”
42019028	Inkoo Yeesso waha yidah ka orey isohte ilkerengeetti weene Yeerusaleem ikore.
42019029	Chirra us ilkerengeetti Be'difaage ichoow ti Be'daaniya Hali Geeyohi Oolif haggee sooeleele ka, Yeesso abattitiistoo lammee orey ierge, wihi us iyidah,
42019030	“Ilkerengeetti ortiin kijirto irda, uus atin gessaan la inkuraarruhoo injire liirarine hidan a 'hessaan. Soofura inta keena.
42019031	Chirri etoo ‘A i'doh inkuraarru ifurtaan,’ atin worsate la, ‘Kamure 'doona,’ idaha.”
42019032	Abattiti kootte leergate iratte, saggi kootte us iidah on i'hesse.
42019033	Geedda icho inkuraarru furaan, 'doo'di inkuraarru leh, “Inkuraarruhaas atin furtaan a i'doh?” worsate.
42019034	Wihi icho ilaabeen, “Kamure 'doona.”
42019035	Inkuraarru Yeesso ikeeneene, kabuu'ddeticho kagaadeene Yeesso korcheen.
42019036	Geedda us sohti, kabuu'ddeticho jit kagolgeen.
42019037	Chirri us inti jit Hali Geeyohi Oolif kakhubti sooeleele ka, ururi buurenye abattitiis kajirto hooyi buure ka ichoow hamaadi buure ka Waakh saa'de. Wihi ittaawenye weeli enenyet yeelin iubaa'dane icho argeen ka Waakh saa'deen.
42019038	“Waakh karnati magahi Kamur kayamiit a imaale! Goobi Waakh nebey a lakakaala, Waakkheenki inti weyti saraat kijiro a lakoolicho.”
42019039	Farissaayotoo urur goya kajirte wihi iche Yeesso itidah, “Eti ween, abattitaah leejaakh!”
42019040	Wihi us ilaabe, “Wihi an atin icheeko, chirri icho gammadicheen, dagahe a riirta.”
42019041	Chirri us ilkerengeetti weene Yeerusaleem isoodowwaate ilkerengeet arge ka, kooye,
42019042	wihi us yidah, “'Doo'di ilkerengeetti weene Yeerusaleem, incheenka kootte maalinka jiti nebey laka'helo a abattaan. I'daasenyi toolla a atin lakadagche!
42019043	Ibeenne a tamiit ti chiiytiin ilkerengeettiin khaarisso. Chiiytiin harra chalagta 'dee saggoo iche atin idihto 'hossa. Iche la 'dollo tuummane atin kayaakhissa.
42019044	Chiiye la atin ichoow nyaakhutiin dakkhamba a atin bakkissa, toro la dagahti ilkerengeet kamarsan tuumman jejjebissa. Daakkoo kaldaye meessiis fuulo laka ma katabto. I'di tahe atin maanti Waakh ribnaan atin yimiy ma kasin!”
42019045	Yeesso 'deerka uranti minki Waakhe buure gele, 'doo'di walah ororicho rihnaan sookhabte.
42019046	Wihi us icho iyidah, “Wihi chiiran, ‘Minkeey minki weysiite yateeh,’ i'daasenyi, ‘inti 'doo'di hatto leh kadagti,’ iche kayeesseen.”
42019047	Yeesso kol dakkhan minki Waakhe buure ka 'doo'de ayti Waakh abcha. I'daasenyi kuhaaniyyohi wewween ichoow tagaammeti amurre ichoow weynaane ba usu ogoos 'doonta.
42019048	I'daasenyi sag icho iyagiisin mele. I'di tahe 'doo'd tuumman weyti yeed Yeesso nabah isude. Et usuhi aytoo kaldaye Yeesso yidah laka kanyaanto 'doono mele.
42020001	Maantoo geeddi Yeesso uranti minki Waakhe buure ka 'doo'd ayti Waakh abcho, Wori Haaggan la cheeko, kuhaaniyyohi wewween ichoow tagaammeti amurre ichoow ewweenki Ya'huud ba Yeesso iyimaateen.
42020002	Wihi icho iyidaaheen, “Bal nah isoocheek, antohi at wahanyeyyoha kahaaggisso a weheeyya? Antoha ayyo kisiiche?”
42020003	Wihi us ilaabe, “An laka wohoo atin worsada, bal isoolaaba.
42020004	Yoohanahi Enenyet Baattissiyo, antohi us enenyet kabaattissiyo, Waakhe kayimaateen, bal enenyet?”
42020005	Iskaleehawwoocheene wihi icho isiyidaaheen, “Chi'inno, ‘Waakhe kayimaateen,’ nadeeh, mehe inno iyadeeh ya, ‘A i'doh irummeysanna?’
42020006	I'daasenyi chi'inno, ‘Enenyete kayimaateen,’ nadeeh, 'doo'd tuumman dagahe inno kachiba, i'di tahe icho tuumman Yoohana eti Waákh íyeyyeedo iche ikhaataan.”
42020007	'Deerka wihi icho ilaabeen, “Inti icho kayimaateen ma garanni.”
42020008	Yeesso la iiyeyye, “Ani laka antohi an wahanyeyyoha kahaaggicho ma atin isoocheeko gon.”
42020009	Yeesso toro mammahta 'doo'd ibahche wihi us iyidah, “Etoo geeyohi sabiibe gosiis goyaka il gesse, gosiis lakireeste, ulla geeddi deer sulhaassoo irte.
42020010	Maanti gurnaan lagurti ka, eti gos leh ilbooyiiskoo 'doo'di gos kireeste iergate, 'dee gisi gurnaankiiski sabiib wohoo a siicheen. I'daasenyi 'doo'di gos kireeste ilbooy jahe dahano marah soo'diiche.
42020011	Ilbooyoo addan ergate, i'daasenyi kaas laka jaheene, lakhaanyo kadoweene, dahano marah soo'diicheen.
42020012	Ki seyyahnaatteet toro ergate, kaas la gaameereene, gos khariis isayeen.
42020013	“Eti gosi sabiib leh 'deerka wihi us yidah, ‘Mehe yeelo? Inankaaya erga, ki an weyti 'doono. Kolossoo usu a inkaanyitta.’
42020014	“I'daasenyi chirri 'doo'di gos kireeste usu arge ka, ayta iskaleehawwooche, mehe isiyidaaheen ya, ‘Ki dahal leh kalla. Nigaase 'dee dahalhiis weheen a yitaaheen.’
42020015	'Deerka gosi sabiib khariis ijiiteene, yigaaseen. “Kamalda bal, eti gosi sabiib leh 'deerka icho mehe yeela?
42020016	A yamiite, 'doo'daas gos kireeste bakkicha 'dee gos 'doo'doo addan gessa.” Chirri 'doo'd ayta daage ka wihi us yidah, “Waakh meesseen bujiiy!”
42020017	Yeesso 'doo'd indo katoolliche, wihi us worsate, “Cha'atin i'daas elattaan, Chiirnaanka bal kamalda. “‘Daakki 'doo'di minan diso 'dii'de, iche tirrinki dagaheete min tiiro yitah.’
42020018	Eti tuummane daakkaas sartiis kakufe a jejjeba, i'daasenyi chirri daakkaas etoo kasoodihe etaas a urkaha.”
42020019	Tagaammeti amurre ichoow kuhaaniyyohi wewween la jiti iche Yeesso chirraas on kakhabatti yowteen. A mehe saggi us mammahtaas ka woricho ikaayyeedo iche garteen. I'daasenyi 'doo'de karooraan.
42020020	Weynaanti Ya'huud weyti Yeesso fiirisse. 'Doo'doo 'degeyenye 'doo'di fiffissan iskaayyeelo ergateen, ichohi Yeesso yeediis ka angey gessaane 'doonaane, 'dee miig ichoow antohi gaafana idiibaan.
42020021	'Doo'da 'degeye wihi us Yeesso worsate, “Eti ween! Saggi at wihi rummaat ikaayyeeddo toro enenyet iabisso a garanna. Toro la enenyet seley ma sassaahto, i'daasenyi jiti Waakhe at enenyet abisso ichoow runti Waakh a israahaan.
42020022	Kaaysarhi weene inno kooddi igunno a mujjum a bal mujjum mee?”
42020023	Yeesso la dowwa on luhticho kase wihi us iyidah,
42020024	“Bal chilinkoo Rooma itusa. Foola ichoow magaha kachiiran a keyya?”
42020025	Wihi icho ilaabeen “A koo Kaaysar.” Wihi us iyidah, “'Deerka Kaaysar wihi wihiise iguta, Waakh la wihi wihiise iguta.”
42020026	Saggi icho 'doo'd ortiis ka wihi us yidah ka angey igessaan waayeen. Wihi us soolaabe kagirmeesteene, gammadicheen.
42020027	'Doo'doo Sadukaayo Yeesso iyimiyye wohoo worsate. 'Doo'da la 'doo'di tuume berri ma sookaho iche essa.
42020028	“Eti ween, Muusa goorat mehe inno ichiire ya, ‘Chi' etoo walaaliis yumuyye, makhaabál katabe i'daasenyi nyaakhut ikhabin, etaas makhaabassaas a disti, walaaliis nyaakhut a idelo.’
42020029	Reeroo teebeenye isleedesse a jire. Ki ween min diste, nyaakhut laan buje.
42020030	Ki lammaatteet ichoow,
42020031	ki seyyahnaatteet makhaabassaas disteene, saggaas on u teebaccho ba disteene, yumaateen, nyaakhut icho katabeen mele.
42020032	'Da'ddaboka makhaabale laka bujje.
42020033	'Deerka maanti 'doo'di tuume lasookahcho, etichekoh makhaabassiis tateeh teebaccho la a disteenee?”
42020034	Yeesso wihi us ilaabe, “'Doo'di harrata min a dista toro mindischo ka laka ladiiba.
42020035	I'daasenyi 'doo'di Waakh 'doo'di fiffissan iekkaacho omoot lakasookahcho goobi Waakh furti, min ma disti ommos mindischo ka ma ladiibo.
42020036	'Doo'da omootti us yamuut ma yabuu'd, a mehe icho a i'di herti Waakh. Omoote lakasookahche gone, icho a nyaakhuti Waakh.
42020037	I'daasenyi chiirnaanki geeyi hidaad kagubti ka, Muusa laka saggi 'doo'di tuume omoot ikasookaho a tuse. A mehe us Kamur mehe kawahe ya, ‘Waakh Aburaaham, Waakh Isakh, Waakh Yaakoobo.’
42020038	Usu Waakkhi 'doo'di tuume mee, i'daasenyi a Waakkhi 'doo'di jiro. A mehe usu ka enenyet tuumman a noolyahe.”
42020039	Tagaammetoo amurre wihi icho yidaaheen, “Eti ween rumanka wahaas a ayti haaggan.”
42020040	Et usu wohoo addan worsan iggo la mele.
42020041	Yeesso 'deerka wihi us icho iyidah, “A i'doh tagaammeti amurre Ki Lasubhe a hiiy Dawuud ielatta?
42020042	Dawuud rubeytiis Buuggi Sabuur ka mehe cheeka ya, “ ‘Waakkhi Kamure wihi us Kamureey iyidah, “Dabankeeyki miigeete antoot orrommo,
42020043	ichoowka chiiytaah tuum dahanohaah a soogesso.” ’
42020044	Dawuud rubeytiis usu Kamure kawaha, saggoh 'deerka Ki Lasubhe hiiy Dawuud iyahe?”
42020045	Geeddi urur dagansati Yeesso wihi us abattitiis iyidah,
42020046	“Tagaammeti amurre yuubsada! Wihi icho weyti 'doonaan a ichohi darfohi hahhaaggane derdeer leesohti, toro la sokkoyyo ka weyti inkaanyit ka labariiticho. Toro la chi' minki weysiite Ya'huud ommos sukuukuyyo lagele, wihi icho weyti 'doonaan a ichohi meessi weyti lakiinkaanyito orronti.
42020047	'Doo'da muunkhoyyo ekkeesta, hoolahicho kakhaataan. Chi'iche weysatti la, enenyeti haaggane iskaayyeessa, weysi derdeeraassa. 'Doo'da Waakh sinati weyti kutto igoocha.”
42021001	Chirra Yeesso minki Waakhe buure ka serey yeyo, 'doo'di kamurreenye sadakhaticho saanduukhi chilimme lakalug'do kichibo arge.
42021002	Toro la makhaabassoo muunkheenye miskiinenye chilim lamma meel kalugu'dde arge.
42021003	Ulla wihi us yidah, “Rume atin icheeka, muunkhota miskiine iche 'doo'di addan 'dirihiis wihi buure meel kalugu'dde.
42021004	'Doo'da tuumman kamurroonkicho ka sadakhatoore bahche, i'daasenyi iche, miskiinkiche ka wihi iche kanoossahe tuummane bihisse.”
42021005	Abattitiis gaasoo minki Waakhe buurenye woriis kahawwoossa. Daddaabohi hahhaaggane lakadise ichoow wihi noole 'doo'd Waakh ibahche minkaas lakeeykode woricho kaayyeedeen. I'daasenyi Yeesso wihi us yidah,
42021006	“Waha atin inta ka agartaan la, berri daddaabtoo kaldaye ti addan fuusso lakatabo ma jirto, icho tuumman a lasookhuba.”
42021007	Icho la wihi icho worsateen, “Eti ween, wahanyeyyoha maantoh yateehiin? Mehe yateehe 'dee saggi waha dowwanoha ka isooyateehiin tusa?”
42021008	Wihi us ilaabe, “Yuubsada, uus atin leekkeysan. A mehe 'doo'di ittaawenye ani iskaayyeelo yamiite, ‘Ani a Ki Lasubhe,’ essi toro ‘Ibeen a soodowwaate,’ essi a agartaan. Icho araahina.
42021009	Maanti atin yaafohi isdiho ichoow 'doo'di il baabiicho daagteen anahina. Wahanyeyyohane koloo yateehe, i'daasenyi ibeenki yomboot chirraas on ma yateeh.”
42021010	Yeesso toro wihi us icho iyidah, “Sirgaalle a isdihta, karnato laka isdihaan.
42021011	Ilassoo ka harra weyti sesseehta, ilassoo ka laka nabhayye ichoow sugeerreti ittaawe tamiit. Wahanyeyyohi buurenye enenyet kanahcho ichoow wahanyeyyohi miigti Waakh tuso serey ka a soobahaan.
42021012	“I'daasenyi geeddi waha tuumman iitaahan a atin khabtaane, sina atin omhichaan. Minassi weysiite Ya'huud ka atin lahukkuma toro jeelayyo atin lageecha. Karnatte ichoow gaafanayyo atin liigeecha, waha tuumman la a jeenteti atin abattiteey itahiin.
42021013	Waha ka la garti Wori Haaggan iche tateehiin.
42021014	I'daasenyi uurassiin goyaka goocha, orey on saggi atin isikaayyeeddaan ka awa'dwaa'dina.
42021015	A mehe an yeedi atin tadeehiin ichoow khara a atin siicha, 'dee chiiytiin tuumman goyaka koo atin tirrimin yabuu'd mele ommos et runti atin cheekteen 'dii'do mele.
42021016	'Doo'di atin dele ichoow walaalinyetiin ichoow goobiin ichoow aalassiin laka 'dube atin goochaane, gaasiinkoo laka yagiisiin.
42021017	Enenyet tuumman a atin 'dii'da jeenteti atin abattiteey itahiin u.
42021018	I'daasenyi tintiintoo kaldaye matahe baabaato laka ma jirto.
42021019	Inkoo atin garrahsatteen ka jiroti rummaat 'hessaan.”
42021020	“Chirri atin ilkerengeetti weene Yeerusaleeme iskare marisse agarteen la, saggi ilkerengeettaas inkoo dow liibaabiicho a abattaan.
42021021	'Deerka 'doo'di ili Ya'huudiya fiddiyo tuumman halal a ifirdo, 'doo'di ilkerengeetti ween goya kajiro a baho, 'doo'di ilkerengeetti ween khariche kajiro la uus ilkerengeet goya gelin.
42021022	I'di tahe wahaas a ibeenneti Waakh enenyet jeenteti uskeeli us yeeluu sina tuso, wihi goorat Chiirnaanneti Waakh kachiiran labuuhicho.
42021023	Ibeennetaas sinati deyyehoti nuugsatti ichoow ti huleesenye nyaamitto iubaa'dan sugto enenna a buure. Wihi sussuujenye buurenye soobaha, holi Waakh la 'doo'da isoobaha.
42021024	'Doo'd gaasoo birlabbe lakabakkicha, gaasoo laka lakhabta harra tuumman liibooliya. Ilkerengeetti weene Yeerusaleem la 'doo'di Waakh igaran yabta, uskulaacha ichoowka ibeenneti 'doo'di Waakh igaran labuuhicha.
42021025	“Orrah ichoow yeyyah ichoow yiyyihimo ba wihi ittaawenye saggi ibeenki 'da'ddaboot iyitah tuso kasoobahaan. Harra ka, 'doo'di harra tuumman bicchehi yeedo ichoow irti biccheete kanaha.
42021026	'Doo'd la wihi harrata isoosohti icho roorro ka sugaan ka a suuha. A mehe miigti saraat a lakorkokicha.
42021027	Geeddaakka Ínam Aadam usuhi miris goyaka yamiite, miig ichoow antohi buure khabo argaan.
42021028	Maanti wahanyeyyoha yateehiin tolossada, matahenyetiin kahcha, i'di tahe ibeenki Waakh ribnaanki 'da'ddaboot atin ribo a soodowwaatee.”
42021029	'Doo'd mammahta ibahche, “Bal geeyi fiig ichoow geeyohi addan yeya.
42021030	Maanti icho seeb bahcheen, a isiagartaane, saggi 'daato isoodowwaatte a garattaan.
42021031	Saggaas on u maanti atin wahanyeyyoha ibeenki 'da'ddaboot tuso agarteen, saggi dakhi Waakh isoodowwaate a garattaan.
42021032	“Rume atin icheeka, 'doo'di i'dee ma tuumo ichoowka wahanyeyyoha tuumman yateehiin.
42021033	Sereyta daayan ichoow harra a kutaane, i'daasenyi yeedasseey jirtuu tuumman ma kutaan.
42021034	“Weyti isyuubsada uus meleefu ichoow wahanyeyyohi sussuujenye 'doo'di meleefee yeelo ichoow wa'dwaa'di jirota uurassiin miigoonne 'dee ibeenkaas i'di angey u doglaan atin geline.
42021035	I'di tahe ibeenkaas 'doo'di harra tuumman maalinkoo kalday on isleearga.
42021036	Kol dakkhan isyaakhicha. Weesda la 'dee Waakh waha tuummane dowwanoha ka sooyateeh a atin kakhaduudicho, miigti atin Ínam Aadam ortiis katolossattaan a atin siicho.”
42021037	Yeesso maalim dakkhan minki Waakhe buure ka 'doo'd wori Waakh abche, geleb dakkhan la irte Hali Geeyohi Oolif barye.
42021038	Chirdeer tuumman la 'doo'd minki Waakhe buurenye irta, wihi Yeesso essi dagansata.
42022001	Daawti Makaateti Liikhasine daawti Baasakka layadeeh a soodowwaatte.
42022002	Kuhaaniyyohi wewween ichoow tagaammeti amurre jitoo iche Yeesso katagiise yowatta, a mehe enenyete karooraan.
42022003	Seytaan la Yuudahi Iskaariyoot layadeehe abatti Yeessoti tomon ichoow lammee kichekoowe gele.
42022004	Yuuda la kuhaaniyyohi wewween ichoow 'doo'di iskarti minki Waakhe buure yaakhisso itoollo iirte, saggi us Yeesso 'dub igoocho kaleehawwooche.
42022005	Icho la weyti hamaadeene chilimmeti icho siichaan goocheen.
42022006	Yuuda la ayye yidahye, inti leemujjumenye us Yeesso inti urur ikajirin ka dahanohicho kagesso yowte.
42022007	Ibeenki Daawti Makaateti Liikhasine heleenki daawti Baasakka lasoorriyoocho yitah.
42022008	Yeesso Beetero ichoow Yoohana ergate wihi us iyidah, “Nyaama inti inno gololi daawti Baasakka kanaham inno ihaaggicha.”
42022009	Icho la wihi icho worsateen, “Intoh 'doonta, katannabanna?”
42022010	Wihi us ilaabe, “Chirra atin ilkerengeet gessaan, etoo 'dirihi biccheet si'do afiin a kayamiit. Raaha minki us gelo leegela.
42022011	Wihi atin ooyohi min leh itadeehiin, ‘Eti Ween mehe kiyidah ya, min goyaka meessi marti ani ichoow abattiteey gololi daawti Baasakka kanaham meeke?’
42022012	Meessoo buurenye minkiis sartiisenye meeh tuumman khabto iche atin tusa. Intaas ka golol haaggicha.”
42022013	Abatti bahte, walah dakkhan ba i'di kootte us iyidah on i'heleen. 'Deerka gololi daawti Baasakka haaggisse.
42022014	Chirri saha'de titah ka, Yeesso ichoow ergaanotiis komborti ballaaddane lakagolossati garabiche ka dikkille kareeyeen.
42022015	Ulla wihi us iyidah, “Ani weyti anihi golola Baasakka geeddi sina liikawaarin atin leeaham imoone.
42022016	I'di tahe wihi an atin isoocheeko, toro ma atin leeahame ichoowka wihi goorat liidah goobi Waakh ka labuuhicha.”
42022017	Chirraakka kokkooboo farsoti sabiib kajirto okkhiche Waakh kala'd ilaabe wihi us abatti iyidah, “Waha khaata ebba a anguunti.
42022018	A mehe wihi an atin isoocheeko, an farsoti sabiib toro ma damo, ichoowka dakhi Waakh yamiit.”
42022019	Makaate khaate Waakh kala'd ilaabe, jejjebche abatti ididdiibe wihi us yidah, “Waha a sarteeyti atin liisoobahche, amha 'dee ikasoo'hela.”
42022020	Saggaas on u, inkoo icho gololi gelebeet yumheen ka, kokkoob khaate wihi us yidah, “Kooba a ayyinti husube Waakh enenyet diiggeey ka igoocho, a diiggi iroonotiin liikhubo.
42022021	I'daasenyi dahanti eti 'dub isoogoocho dahantaaya komborta ballaaddan kaleejirta.
42022022	Ínam Aadam i'di goorat Chiirnaanneti Waakh lakachiiruu, a yamuute, i'daasenyi eti usu 'dub goocho sinati sugto eenna a buure.”
42022023	Abatti eti waha sooyeelo isworsatte.
42022024	Iche la toro eti goycho ka eti weyti ween liiekkaacho isleeiriirte.
42022025	Yeesso la wihi us icho iyidah, “Karnatohi 'doo'di Waakh igaran saggi suujenye 'doo'd idakhtaane, icho la 'doo'd, ‘Nah a aalassiinna,’ idowaan.
42022026	I'daasenyi atin i'daas iitaahana. Eti goytiin ka weyti ween, i'di eti weyti rucchul a yitaahe, eti enenyet dakhti la i'di falfa a yitaahe.
42022027	A mehe, ayyo maanta ween, eti orronti golol karam liikachibo yaham a, bal eti karantaas golol kasoochibo? Rumanka eti ween a ki golol karam liikasoochibo yaham on menya? I'daasenyi an goytiin ka a i'di eti golol karam atin ikachibo.
42022028	Atin a ki maanti an sinayyohi ikajo 'hele ileejire.
42022029	Saggi Aabbaheey dakh dahanteey isoogessuu, ani laka dakhaas dahantiinna gessa.
42022030	Atin la 'dee goobeey ka ileegolossattaane, komborohi antoot koorromattaane, yaafoheenki Issiraayele tomon ichoow lammee anattaan.”
42022031	Yeesso toro wihi us yidah, “Siimon, Siimon, daganso! Seytaan saggi enenyet 'dargaayye ichoow chaafo seley ibahchuu, antohi us atin kakajo a daahe.
42022032	I'daasenyi Siimon, an a kisooweesde 'dee mujjum orey isohatta ani ikakhuufta. Chirri at isoonokhatte la 'doo'di irummeeste uure miigoossa.”
42022033	I'daasenyi wihi us ilaabe, “Kamur, an a geeddi an jeela kileegelo, toro kileeamuut laka.”
42022034	Yeesso wihi us ilaabe, “Beetero wihi an kisoocheeko, ibeenka goya geeddi lukki iriirin, at kol seyyahe 'dii'dda, ma igaratti tadeeh.”
42022035	Yeesso 'deerka wihi us abattitiis worsate, “Maanti goorat chilimme ichoow ugar ichoow kobo laan an atin ergade atin wohoo a waayteen?” Wihi iche ilaabte, “Walahba.”
42022036	Yeesso la wihi us toro iyidah, “Maantaka, eti chilimme khabo a khaatti, ki ugar khabo ugar a khaatti, ki birlab ikhabin la kabuu'diis a ororicho birlab a gatti.
42022037	A mehe wihi chiiran, ‘Usu 'doo'di Waakh daagiwwaaye goya lagate.’ Wihi an atin iadeeh la, waha ani liikabuuhicha. Aa, wihi ani imiinsane chiiran inti lakabuuhicho a eleelaan.”
42022038	Abatti la wihi iche tidah, “Kamur inta yey, birlab lamma a khabna!” Wihi us ilaabe, “Geeddaas a atin yaakhta.”
42022039	Yeesso bahe, i'di orrankateet u Hali Geeyohi Oolif irte, abattitiis la raahte.
42022040	Chirri icho meel eleeleen ka, Yeesso wihi us abatti iyidah, “Waakh wahda 'dee kajmeti uskeel atin kalugu'ddo akidihina.”
42022041	Abattitiis kelee kaseehe, geeddoor daakki laseyo eleelo ileeirte, jilbo il kagu'dde Waakh wahte, wihi us yidah,
42022042	“Aabbahaaw, cha'at 'doonto kokkooba sinayyoot ikakhaat. I'daasenyi in an 'doono menye, in at 'doonto a titaahe.”
42022043	Hertoo Waakh la goobi Waakh ka timiyye, isoobahte, miig siisse.
42022044	Bolokkhi buure goyaka geeddi kootteet laka 'dirihiis Waakh wahte, i'di'di us 'hooricho harra kaaddibho la i'di diiggi diddibho yitah.
42022045	Chirri us weysi kasookahe us abatti inokhte ka, ichehi bolokh kurmiche u'durto 'hele.
42022046	Wihi us icho worsate, “A i'doh iu'durtaan? Kaha Waakh wahda 'dee kajmeti uskeel atin kalugu'ddo akidihina.”
42022047	Yeesso yeyyeedaayi, ururoo yimiy. Eti Yuuda layadeehe abattiti tomon ichoow lammee kichekoowe iche soowoya. Ulla Yeesso iyimiy a dongataa.
42022048	I'daasenyi Yeesso wihi us worsate, “Yuuda, at Ínam Aadame dongo ka 'dub goossa?”
42022049	Chirri abattiti addane kootte Yeesso leejirte wihi sooyateeh kasse ka wihi iche tidah, “Kamur birlabbeteen ka icho ma dihno?”
42022050	Kichokoo la falfati kuhaanihi weyti ween gu'dde, nabahti miigeet ng'ure.
42022051	I'daasenyi Yeesso wihi us ilaabe, “'Dii a geeddaas one.” Yeesso la et nabah 'daare, samaache.
42022052	Yeesso kuhaaniyyohi wewween ichoow 'doo'di 'doo'di minki Waakhe buure yaakhicho itoollo ichoow ewweenki Ya'huude usu iyimiy wihi us iyidah, “Cha'atin khokkhoomme ichoow birlabbe leetimaateene, ikhabattaan, an a etoo enenyet walah saro?
42022053	Maan tuumman ani uranti minki Waakhe buure ka a atin leejire, atin la ma ikhaban. I'daasenyi waha a saha'ddiinna, a saha'ddi Seytaanki karnati mug'dee atin anti.”
42022054	Icho la 'deerka Yeesso khabteene, khaateene minki kuhaanihi weyti ween geecheen. Beetero fogaka 'doo'd 'dubiis sooraahe.
42022055	I'daasenyi inkoo icho uram dahche ka 'daboo bolkhicheene icho isleeorronteen ka, Beetero laka leeorronte.
42022056	Inantoo falfee, banayhi 'dab ka usuhi intaas fiddiyo agarte, fiirisse wihi iche tidah, “Eta usu a leejire.”
42022057	I'daasenyi lee'dii'de wihi us iyidah, “Irta an usu ma gardi.”
42022058	Inkoo geeddoo lafiddiye ka etoo addan usú arge, wihi us iyidah, “At laka a kichekoo.” Beetero wihi us ilaabe, “Eta, ani kichokoo mee!”
42022059	Inkoo geeddi saha'ddoo lafiddiye ka etoo addan Beetero arge toro wihi us yidah, “Rumanka reenka laka usú a leejire a mehe ullaka a 'doo'di Gaalilaaya.”
42022060	Beetero wihi us ilaabe, “Eta, an wihi at kaayyeeddo ma gardi!” Beetero yeyyeedaayi lukki riire.
42022061	Kamur la urgiye Beetero indo kakhabte. Beetero 'deerka yeedi Kamur iyidah kasoo'hele, “Maalinka geeddi lukki iriirin, at kol seyyah, ‘Ma kigardi!’ tadeeh.”
42022062	Ulla khar ibahe, bolokh ka ooye.
42022063	Reeri kootte Yeesso yuubicho Yeesso kachaarnaan ichoow jahnaan sookhabte.
42022064	Indo hideene, “Eti Waákh íyeyyeedoow, eti kigu'dde nah isoocheek,” idoween.
42022065	Usu leeabaarrameene, wahanyeyyohoo addane ittaawenye sussuuje laka idoween.
42022066	Uun il barye ka, Jaldaabti Weene Ya'huude kuhaaniyyohi wewween ichoow tagaammeti amurre kijiraan ba kulmeene, Yeesso la orcho lakeene.
42022067	Icho tuumman la wihi icho worsateen, “Nah isoocheek cha'at Ki Lasubhe tahe.” Yeesso wihi us ilaabe, “Cha'an atin isoocheeke, ma irummeysattaan.
42022068	Cha'an wohoo atin worsade la, ma isoolaabtaan.
42022069	I'daasenyi uus toolla kakhabatti, Ínam Aadam Waakkhi miig leh anki dahantiisti miigeete orronta.”
42022070	Icho dakkhan la wihi icho worsateen, “Ati 'deerka Weeli Waakhe?” Wihi us ilaabe, “Atine i'daas tidaaheen.”
42022071	Icho la wihi icho yidaaheen, “A i'doh 'doo'doo addane gar laabo iyowanna? Afiis ka wihi us yidah a daagne.”
42023001	Jaldaabti Ween tuumman 'deerka kahte Yeesso woyte Bilaato igeesse.
42023002	Chirraas on usu cheekteene wihi icho yidaaheen, “Eta usuhi yaafteen baabiicho khabanne. Karnati ili Rooma kooddihi liiguto 'dii'da, Ki Lasubhe karnatenye iskawaha.”
42023003	Bilaato la wihi us Yeesso worsate, “Karnati Ya'huud a ati?” Yeesso wihi us ilaabe, “A rum, a i'daas at elatti on.”
42023004	Bilaato la wihi us kuhaaniyyohi wewween ichoow urur ba iyidah, “An eta walah lakacheekti an argo mele.”
42023005	I'daasenyi weyti tirriinsateene wihi icho yidaaheen, “Ili Ya'huudiya tuumman ka 'doo'de walah abcha, ichoowka enenyet seley fida. Wihi us 'doo'd abcho la boroofenhi Gaalilaaya kasookhabte ichoowka toolla inta yimiy.”
42023006	Chirri Bilaato waha daage ka usu eta 'doo'di Gaalilaaya yahe worsate.
42023007	Chirri us saggi Yeesso ili 'Herood itoollo ikayimiy kase ka, Yeesso 'Herood ierge. 'Herood rubeytiis la geedda ka ilkerengeetti weene Yeerusaleeme kajira.
42023008	'Herood la chirri us Yeesso arge ka hamaade, i'di tahe geeddi deere yeed Yeesso daage, ulla geeddi deere usuhi Yeesso argo 'doone. Ulla Yeessohi wihi weeli enenyet yeelin iubaa'dan yeelo khajjeela.
42023009	Ulla Yeesso wihi buure worsate, i'daasenyi Yeesso walah us ilaabe mele.
42023010	Kuhaaniyyohi wewween ichoow tagaammeti amurre intaase toollaane, weyti riireene Yeesso cheekteen.
42023011	'Herood ichoow iskartiis ba Yeesso lakhaanyo kadoweene kachaarteen. Darfohi karnat gesseene, khaateene Bilaato ilaabeen.
42023012	Maalinkaas goya, 'Herood ichoow Bilaato ba aal yitaaheen, goorat 'hor la a isichiiy.
42023013	Bilaato kuhaaniyyohi wewween ichoow 'doo'di wewween ichoow 'doo'di addan ba isiwahe,
42023014	wihi us iyidah, “Atin eta ani ikeenteene, 'doo'de baabiicha sirgaal 'dii'da idowa tidaaheen. Ani la ortiin ka wihi nool worsade wohoo kaldaye atin kacheekatteen la an ma kaargin.
42023015	'Herood laka walah suujenye eta yeele us arge mele, jeentetaase toro inno ikasoolaabe. Eta walah us yeele omoot liigoocho mele.
42023016	Maantaka laajja on ka a ladoocho 'dee a la'diicho a irti.”
42023018	Urur dakkhamba hooyoo kalday ka riire, “Eta agiise, Barraba nah isoofur!”
42023019	Barraba la goorat wihi jeela lakagesse, ilkerengeetti weene Yeerusaleem ka, 'doo'doo sirgaal 'dii'do goya kijire, toro la enenyet laka yigis.
42023020	Bilaato usuhi Yeesso 'diicho 'doona, toro urur inokhte.
42023021	I'daasenyi urur riire “Massalaaba kakaah! Massalaaba kakaah!” esse.
42023022	Bilaato toro koli seyyahnaatteet icho leeyeede, “A i'doh? Eta suujoonkoh yeele? An wihi eta yeele omoot liikagoocho ma argo. Maantaka a lajaha one 'dee la'diicha.”
42023023	I'daasenyi weyti riireene katirriinsateene, usu massalaaba a lakakaaho, ichoowka Bilaato jeenteti riirit u 'doo'd agaafte.
42023024	Bilaato 'deerka wihi icho daaheen siin gooche.
42023025	Eti icho daahenee goorat sirgaal 'dii'do toro la enenyet yigisye jeela kijire soofure. Yeesso la dahanticho gesse 'dee wihi icho 'doonaan a yeeleen.
42023026	Chirra icho woyaan ka, etoo ilkerengeetti Kureene Siimon layadeehe gosiis kayimiy khabteene, massalaaba korcheene ihosseene ulla Yeesso 'dubiis leeraahe.
42023027	Ururi buure la Yeesso 'dubiis leeyimiy. Urur goyaka la deyyehotoo jeente Yeessuu ooyto uuwwisso a jirta.
42023028	Yeesso la wihi us deyyehota iyidah, “Deyyehoti ilkerengeetti weene Yeerusaleem, ani iooyina, atin on isooya, toro la nyaakhutiin ooya.
42023029	I'di tahe ibeen a yamiit ki ‘Deyyehoti Waakh imaale, a ti mahanenye injire ideline, weel inuugsan,’ layadeeh.
42023030	'Deerka, “ ‘Halal mehe iyadeehiin ya, “Nah kasooreya!” Kuro la mehe iyadeehiin ya, “Nah dagcha!” ’
42023031	A mehe chirri 'doo'd anihi fissan sinati geeddee ituso, 'doo'di suujoon yeele sinati weyti buurenye kawaarichaan.”
42023032	Reeroo addane lammeenye chiftee laka usu a laleekhaate, 'dee layagiis.
42023033	Chirri icho meessi Lafohi Matahe Enenyet layadeeh sooeleeleen ka, Yeesso intaas ka massalaaba kakaaheen. Chiftati lammee laka leekaahte. Koo ankiiski miigeet kakaaheene, ki addan la ankiiski gurro kakaaheen.
42023034	Yeesso wihi us yidah, “Aabba, 'doo'da uskeelicho ikakut! I'di tahe wihi icho haaggichaan ma gartaanee.” Kura gu'ddateene gaaddiis gisante.
42023035	Urur a toolla 'dey'doocha, ewweenki Ya'huud la Yeesso kachaarta. Wihi icho yidaaheen, “'Doo'di addan a ribe, chirri us rumanka Ki Lasubhe Koo Waakhenye Ki Lasoobahsate yahe, bal a isribo!”
42023036	Iskare laka timiyye usu kachaaratte, farsoti sabiibe birrakhe siisse.
42023037	Wihi icho iyidaaheen, “Chirri at karnati Ya'huud tahe isrib.”
42023038	Matakkiis sartiis la wihi lakachiire a mehe ya,
42023039	Chiftataas Yeesso laleekaahe koo Yeesso leeabaarrame wihi us iyidah, “At a Ki Lasubhe gone, isribe nah laka nah rib!”
42023040	I'daasenyi ki addan leejaakhe wihi us iyidah, “At Waakh ma karoorto? At laka i'diis u omoote lakigooche.
42023041	Lammateen jeenteti uskeeli inno yeelle on inno liiyagiis, i'daasenyi us walah suujenye us yeele mele.”
42023042	'Deerka wihi us yidah, “Yeesso maanti at karnati dakhaah titah ikasoo'hel.”
42023043	Yeesso wihi us ilaabe, “Rume kicheeka, at maalinka goobi Waakh ka a ileejirta.”
42023044	Geedda ka il a geeddi saha'd lihti maalimeet, il tuumman la mug'di yitahye, ichoowka saha'd saagaale eleesse,
42023045	a mehe orrahe banay soobihin a 'diisse. Dafarti weyti yobbeenye minki Waakhe buure seley goosso meel lamma seley igoote.
42023046	Yeesso la hooyi buure ka riire, wihi us yidah, “Aabba, rubeyteey dahantaahha soogessa!” Chu'us yeeda massiche ka massate.
42023047	Chirri eti koobbintoo iskareet itoollo wihi yitah arge ka, Waakh saa'de wihi us yidah, “Rumanka eta eti fissane eheet!”
42023048	Chirri 'doo'di tuummane kootte sookulme wihi yitah 'dey'dooche wihi yitah arge ka, bolokh ka kacchach isgu'ddeene irteen.
42023049	I'daasenyi 'doo'di usu garti tuumman deyyehoti goorat boroofenhi Gaalilaaya kasooraahte khabaani foga tolossateene wahanyeyyoha 'dey'doocheen.
42023050	Etoo Yuussuf layadeehe ilkerengeetti Arima'daaya ili Ya'huudiya kajirto yaal la a jira. Ulla a etoo haaggane toro fissane toro dakhi Waakhe suga.
42023051	Ulla a etoo Jaldaabti Weene Ya'huud goya kijiro, i'daasenyi wihi icho goocheen ichoow wihi icho yeeleen ma leegoon.
42023052	Ulla Bilaato iirte sar Yeesso daahe.
42023053	'Deerka massalaaba kasooyagche, dafartoo kaayyuube go'ddoo daddaab ka lakhute, injire enenyet liikahawwaalin goya kareeche.
42023054	Waha la a Ibeenki Latannabti, Seeri Lanaso la a soodeylanta.
42023055	Deyyehoti Yeesso ilkerengeetti Gaalilaaya ka sooraahte la Yuussuf raahte go'ddi Yeesso lakahawwaale ichoow saggi sartiis go'ddaas ka liireeche argeen.
42023056	'Deerka goob inokhteene miricchi ichoow geeyohi uyuuggee tuumman tannabicheen. Waha la a wihi icho sar Yeesso kadowaan. I'daasenyi Seeri Lanaso ka naseen i'di amur i'doonuu.
42024001	Baryoti ibeenki oraate teebataas ka, deyyeho uyuuggeti iche haaggisse khaatte go'ddi Yeesso lakahawwaale iratte.
42024002	Daddaabti go'd afiche lagesse ichehi la'dembeleeliye 'heleen.
42024003	I'daasenyi chi'icho go'd goya geleen ka, sar Yeessohi Kamure goya kawaayeen.
42024004	Waha ka ng'aayaani chirraas on et lamma darfohi i'di ankhad u ababo khabto garabicho tolossateen.
42024005	Deyyeho nahtim ka foolassicho ka il yeyte. I'daasenyi reeri kootte lammee wihi us iyidah, “A i'doh eti jiro 'doo'di tuume goya ikayowattaan?
42024006	Inta ma kijiro, omoot a kasookahe. Wihi goorat maanti us Gaalilaaya kajiro us atin iidah kasoo'hela.
42024007	‘Wihi massan Ínam Aadam dahanohi 'doo'di uskeel lehe lagessa, massalaaba lakakaaha, ibeenki seyyahnaatteet ka omoot lakasookahcha.’ ”
42024008	Deyyeho 'deerka yeediis kasoo'hesse.
42024009	Inkoo icho go'd kasoonokhteen ka, waha tuumman abattiti tomon ichoow koowe ichoow 'doo'di addan tuumman ba icheekte.
42024010	Deyyehoti waha ergaano icheekte la a Maariyati ilkerengeetti Magdaala ichoow Yoowana ichoow Maariyati abar Yaakoobee ichoow deyyehoti addane leejirte.
42024011	I'daasenyi abatti deyyeho rummeysawwaayte, a mehe icho ka yeedi liidowo a wihi ilmarhaatteet on.
42024012	I'daasenyi Beetero kahe anki go'ddi Yeesso lakahawwaale inyaame. Go'd kagulguubsate, goya yeye, darfohi goorat Yeesso lakaayyuube kalday hawwaal goya kaarge. Ulla usuhi wihi yitah kagirmeesti irte.
42024013	Maalinkaas goya abatti Yeessotoo lammee ilkerengeetti weene Yeerusaleem kabahte, ilkerengeettoo rucchule Emaawus layadeehe geeddi kiilomitta tomon ichoow koow jirto, iche isohatta.
42024014	Geedda icho 'dulaaan, wori wihi yitahye kahawwoochaan.
42024015	Geedda icho hawwoochaan, Yeesso rubeytiis garabicho gele, leesohte.
42024016	I'daasenyi Waakh icho indo a hide, eti us yahe ma kasin.
42024017	Yeesso wihi us icho worsate, “Atin geedda atin 'dussaan mehe kahawwoossaan?” Icho la tolossateene fool ribowe.
42024018	Kichokoo Kiiliyooba layadeeh wihi us worsate, “Ati kaldaye marteenye ilkerengeetti weene Yeerusaleem ka wihi ibeenneta kutte yitah igaran?”
42024019	Wihi us worsate “Mehe yitah?” Wihi icho ilaabeen, “Wihi Yeessohi Naasaret layeele. Us eti Waákh íyeyyeedo eheet. Yeediis ichoow wahanyeyyohi us Waakh ichoow enenyet tuumman ortiis ka yeele miige khabeen.
42024020	Kuhaaniyyohi wewween ichoow ewweenkeen ba dahanohi 'doo'di omoot igoocho gesseene, icho la usu massalaaba kakaaheen.
42024021	I'daasenyi nah usuhi 'doo'di Issiraayel dowwanoha ka soofuro khajjeelle. Wihi addan la, uus waha tuumman yitaaheen, waha toolla a ibeenki seyyahnaatteet.
42024022	Deyyehotoo nah leejirto la maanta nah eyng'assaasse, kootte baryo on inti goorat eta lakahawwaale iratte.
42024023	I'daasenyi hawwaassi marahe sare goya ikajirin iirteen. Yimaateene saggi icho herti Waakh iargeen nah isoocheekeen. Herta la saggi eta ijiro nah isoocheekte.
42024024	Chirraakka wahalheenyokoo hawwaal irteene icho laka wihi kootte deyyeho tidah on argeene, i'daasenyi eti goorat yumuy ma argin.”
42024025	Yeesso la wihi us iyidah, “Atin eenna a 'dalamme, toro eenna kakhuufnaanki atin wihi tuummane 'doo'di goorat Waákh íyeyyeedo cheeke kakhuuftaan ka uurassiin a ga'daale!
42024026	Wihi massane 'doo'daas Waákh íyeyyeedo cheeke, Ki Lasubhe sinayyoha tuummane 'hela 'dee inti weyti us kaababo irta menya?”
42024027	Yeesso la wihi goorat usu miinsane Chiirnaanneti Waakh goya kachiiran ibabbakkaahiche. Uus buuggag Muusa lakasookhabti ichoowka buuggassi 'doo'di Waákh íyeyyeedo chiireen tuumman icheeke.
42024028	Chirri icho goobi kootte icho isohtaan sooeleeleen ka, Yeesso etoo orey isohti iskayeele.
42024029	I'daasenyi soojeycheene wihi icho iyidaaheen, “Kaale a isleebariino orrahe kola a dihtee.” Ulla 'deerka irte icho leefiddiye.
42024030	Chirra us komborti ballaaddane lakagolossati ka meessiis koorronte ka, makaate khaate Waakh kala'd ilaabe, jejjebche, icho gisin sookhabte.
42024031	Chirraakka reera indo lafure saggi eta Yeesso iyahe abteen. Toro chirraas on argiwwaayeen.
42024032	Wihi icho isworsateen, “Eta chirri kootte us jit ka inno leeyyeedo us Chiirnaanneti Waakh wihi kachiiran us inno isoobabbakkaahicho, rubeyoheen atte ka i'di wohoo 'dab kabolkho menya?”
42024033	Chirraas on kaheene, anki ilkerengeetti weene Yeerusaleem inokhteen. Intaas ka abattiti tomon ichoow koowe ichoow 'doo'di addane icho leejiro kulme 'heleene,
42024034	wihi icho iyidaaheen, “Kamur rumanka omoot ka a sookahe! Ulla Siimon a isoobahe!”
42024035	'Doo'di kootte lammee laka wihi kootte geeddi icho jit ka'dulaan yitah cheeke. Toro la saggi icho chirri Yeesso makaate jebche eti u yahe iabteen 'doo'd icheekeen.
42024036	Geeddi 'doo'da kootte lammee 'doo'di addan wor siicho, Kamur goycho tolossate, wihi us iyidah, “Nebeytiin ma furatti.”
42024037	Icho dakkhamba naheen kol icho meleyka argeene koogyihiine.
42024038	Ulla wihi us iyidah, “A i'doh mal atin igele? A i'doh geeyoha dakkhane atin ikamalin idowattaan?
42024039	Bal dahanoheey ichoow luhloheey yeya, a ani rubeytaaya. I'daara 'dee mujjum eti an ahe kasa. Meleyka jid ichoow lafo ma khabto, saggi atin ani iagarteene an ikhabuu.”
42024040	Inkoo us waha yidah ka, dahanohiis ichoow luhlohiis tuse.
42024041	Jeenteti icho ihamaadaane toro igirmeestaan u, icho uliba saggi waha Yeesso iyahe ma rummeysanne, ulla wihi us worsate, “Wohoo golole a khabtaan?”
42024042	Icho la bahaggoo lakarche idiibeen.
42024043	Ulla khaate orcho ka yuhum.
42024044	Ulla wihi us iyidah, “Waha dakkhan a wihi maanti goorat an atin leejiro an atin icheeke, wihi tuummane ani imiinsane Chiirnaanneti Amurre ichoow ti 'doo'di Waákh íyeyyeedo ichoow ti buuggi Sabuur lakachiire a labuuhicha.”
42024045	Ulla 'deerka malicho fure 'dee wihi Chiirnaanneti Waakh goya kachiiran a abteen.
42024046	Ulla wihi us iyidah, “Wihi chiiran a waha. Ki Lasubhe sina loomhicha, ibeenki seyyahnaatteet ka omoot kasookaha.
42024047	Ilkerengeetti weene Yeerusaleeme lakasookhabta, antohiis ka wori uskeeli lakasoonokhti ichoow uskeeli Waakh enenyet ikakuto miinsan 'doo'di harra tuumman liicheeka.
42024048	Atin a garti wahanyeyyoha.
42024049	Ani wihi goorat Aabbaheey atin iayyiche a atin isooerga. I'daasenyi koloo ilkerengeet goya akabahina ichoowka miigti serey katamiit a atin ogoogto.”
42024050	Chirri us abatti khaate ilkerengeetti Be'daaniya idowwaache ka, dahanohiis serey iooge, abatti iweeste.
42024051	Abatti iweestaayi, abatti katabe goobi Waakh liikorche.
42024052	Icho la usu wahteene, ichohi hamaadi buure khabo ilkerengeetti weene Yeerusaleem inokhteen.
42024053	Kol dakkhan minki Waakhe buure fiddiyeene, Waakh saa'deen.
43001001	Uumaccho ka ki magahiis Yeed layadeeh a jire one, Yeed Waakhe leejire, Yeed la a Waakh ekkatiissa.
43001002	Ulla uumaccho ka Waakhe leejire.
43001003	Waakh usu ka, walah tuumman a soouume. Walah lasoouume laantiis lasoouume mala.
43001004	Usu jiroti rummaat lakeela. Jirota la weeli enenyete banay ikeenta.
43001005	Banayhaas la mug'di goya kabolkhaane, i'daasenyi mug'di jirtuu ma khaato.
43001006	Etoo Waakh leesoofarme a yimiyye, magahiis la a Yoohana.
43001007	Ulla a yimiyye garti banayhaas 'doo'd icheeke, 'dee usu ka 'doo'd tuumman woraas rummeesta.
43001008	Yoohana rubeytiis banayhaas menye, us eti garti banayhaas 'doo'd icheeko on eheet.
43001009	Eti banayhi rummaatenye weeli enenyet tuumman banay tuso la yomboka harra a yamiit.
43001010	Us harratane kijire. Chi' usu ka walah tuumman lasoouume laka, 'doo'di harrata eti us yahe ma aban.
43001011	Us 'doo'diissa iyimiyye, i'daasenyi 'doo'diis usu ma khaatan.
43001012	I'daasenyi 'doo'di tuummane usu khaatte, magahiis rummeeste, nyaakhuti Waakhe icho yateehiin a mu'danyahiin.
43001013	Nyaakhuta delmaatti sarti weeli enenyet ma kasoouummamine ommos wihi weeli enenyet gooche menye, ommos 'dooninti mejel mee. I'daasenyi Waakh rubeytiissa nyaakhutiis kayeesse.
43001014	Ki magahiis Yeed layadeeh weeli enenyet yitahye, harrata ka goyteen furte. Inno la weynaantiisti weyti haaggan a agarre, weynaanti weeli keleyenye Waakh. Ulla usuhi haaggi Waakhe buure ichoow rume buuhaane Aabbaheen kayimiy.
43001015	Yoohana la runti usu miinsan enenyet a icheeke, riire wihi us urur iyidah, “Kan a eti an, ‘Etoo ani ikaween 'dubeey ka a yamiit, i'di tahe us geeddi an idelan laka a jire on,’ eldi.”
43001016	Yeesso Kiriisto tuunki haaggiiski buure ka, buuhiis a inno ikasookhakkhaye.
43001017	A mehe Waakh amurretiis Muusa ka a inno siiche. Haaggi Waakhe buure ichoow runtiis la Yeesso Kiriisto ka a inno tuste.
43001018	Et injire Waákh arge mele. I'daasenyi Weeliiski kaldaye ullaka Waakhenye Aabbaheen garabiis kijiro, eti Waakh yahe a inno isoobabbakkaahiche.
43001019	Maanti weynaanti yaafohi Ya'huude ilkerengeetti weene Yeerusaleem taal, kuhaaniyyo ichoow 'doo'doo goob Laaweenye kuhaaniyyo gargaaro Yoohana ieregte, eti us yahe iche worsatte.
43001020	Ulla eti us yahe ma daginne, 'doo'd ortiis ka cheeke, wihi us iyidah, “An Ki Lasubhe lasugo mee.”
43001021	Iche la wihi iche worsatte, “At 'deerka a ayyo? At a Eliiya?” Ulla, “Mele,” yidah. “At a eti Waákh íyeyyeedo inno sugno?” worsateen. Wihi us ilaabe, “Mele.”
43001022	'Da'ddaboka wihi icho yidaaheen, “At a ayyo? Wihi nah 'doo'di nah sooergate ilaabno nah sii. At a ayyo istadeeh?”
43001023	Yoohana yeedi eti Waákh íyeyyeedo Isaaya layadeeh ka ilaabe, “Etoo hidaad ka a rirriira. ‘Jiti Kamur ficcha,’ iche essa. Eta la a ani.”
43001024	Farissaayotoo lasooergate,
43001025	wihi iche worsatte, “Chirri at Ki Lasubhe ieheynane ommos at eti meel Eliiya gele ieheynane ommos at eti Waákh íyeyyeedo inno sugno ieheynan, a i'dohe 'doo'd ibaattissita?”
43001026	Yoohana wihi us ilaabe, “An bicche enenyet kabaattissiya, i'daasenyi etoo goytiin kijiro atin igaran, a jira.
43001027	Usu a kiiyye dubeey ka yamiite, anna falfihi kobtiissa an jalkhicho ma mu'dan.”
43001028	Waha tuumman la ilkerengeetti Be'daaniya hawti Yoordane 'dusso berihicheenye Yoohana enenyet kabaattissiyo, iche kayitaaheen.
43001029	Ibeenki kaas sooraaho ka, Yoohanahi Enenyet Baattissiyo Yeessohi soosohti arge. Yoohana la wihi us yidah, “Yeya, Heleenki Waakhe uskeeli 'doo'di harrata bahcho kalla.
43001030	Kan a eti an woriis kaayyeede, ‘Etoo 'dubeey ka a yamiite, ulla a ikaweenyahe i'di tahe us geeddi an idelan laka a jire,’ an atin idowe.
43001031	Ani rubeyteey eti us yahe ma garan. I'daasenyi wihi ikeene an bicche 'doo'd kabaattissiyo, a jitoo 'dee usu 'doo'di Issiraayel liikababbakkaahicho.”
43001032	Yoohana 'deerka runta cheeke, wihi us yidah, “An Rubeyti Munyeenye i'di kutukuurrug u, goobi Waakh katimiyye usu kafiddiite a arge.
43001033	Sag an eti us yahe igardi mele sammata Waakkhi isooergate, 'dee 'doo'd bicche kabaattis iyidah waha ani ikiidaahan, ‘Eti at agarto Rubeyti Munyee goobi Waakh ka isooyagte kafiddiite, usu Rubeyti Munyee ka 'doo'd baattissiya.’
43001034	An waha a arge, saggi rumanka us Weeli Waakh iyahe, a cheeka.”
43001035	Ibeenki kaas sooraaho, Yoohana abattitiistoo lammee khabaayi toro intaase toolla.
43001036	Chirri us Yeessohi kuto arge ka, wihi us yidah, “Yeya, Heleenki Waakh kuulla.”
43001037	Chirri abattita lammee usuhi waha essi daagte ka, Yeesso raahte.
43001038	Yeesso urgiye, ichehi usu sooraahto arge, “Mehe 'doontaan?” worsate. Iche la, “Eti weenoow, at intoh fiddiita?” worsatte.
43001039	Wihi us ilaabe, “Kaaleya 'dee arga.” 'Deerka iratte, meessi us fiddiyo agarte. Wahaas la a geeddi saha'd affarti chirdeereet. Maantaas tuumman usu on lee'hadde.
43001040	Reera lammeenye wihi Yoohana essi daage Yeesso raahe, kichokoo a Andereeyahi walaal Siimonhi Beetero layadeeh.
43001041	Wihi kolooraate Andereeya yeele, Siimonhi walaaliisenye yowte, “Ki Lasubhe a 'helle,” iyidah. Ulla a Kiriistohi lasugo.
43001042	Ulla Siimon Yeessó ikeene. Yeesso la yeye wihi us iyidah, “At a Siimonhi ínam Yoohanee menya? Magahaah kola Keefas iche layadeeh.” Ayta chirri lalaabe a Beetero ommos Daddaab.
43001043	Ibeenki kaas sooraaho ka, Yeesso usuhi boroofenhi Gaalilaaya irti gooche. Fiilif 'hele wihi us iyidah, “Kaale abattiteey ateeh.”
43001044	Fiilif i'di Andereeya ichoow Beeteruu, ullaka ilkerengeetti Bessaayda kayimiy.
43001045	Fiilif Na'daanayel 'hele wihi us iyidah, “Nah eti goorat Muusa Chiirnaanneti Amurre ka chiire, 'doo'di Waákh íyeyyeedo laka woriis chiireen a 'helle. Ulla a Yeessohi ilkerengeetti Naasarete, a ínam Yuussuf.”
43001046	“Ilkerengeetti Naasaret a! Rumanka wohoo rucchule haaggan intaas a kasoobahaan on a?” Na'daanayel worsate. Fiilif la wihi us iyidah, “Kaale, isiagar.”
43001047	Chirri Yeesso Na'daanayelhi isoosohti arge ka, wihi usu miinsane us yidah, “Eti rumanka Issiraayelenye wihi beenaat liika'helin kalla.”
43001048	Na'daanayel la wihi us worsate, “At saggoh ani igaratta?” Yeesso wihi us ilaabe, “Geeddi Fiilif kiwahin, atihi geeyi fiig iliis fiddiito iche kiarge.”
43001049	Na'daanayel wihi us yidah, “Eti weenoow! Ati Weeli Waakhe. Ati a karnati Issiraayel.”
43001050	Yeesso la wihi us iyidah, “At jeenteti an atihi geeyi fiig iliis fiddiito kiarge kiidahye ani irummeysatta? Wihi wahaas kussan a agarta.”
43001051	Wihi us kakhaye, “Rume atin icheeka, goobi Waakh usuhi furane herti Waakh ínam Aadam isookhubatti toro korto a agarta.”
43002001	Ibeenki seyyahnaatteet ka, oroosoo ilkerengeetti Kaana boroofenhi Gaalilaaya kajirto ka lagele. Abar Yeesso la intaas a kajirte.
43002002	Yeesso ichoow abattitiis laka oroosaas a liiwahe.
43002003	Inkoo farsoti sabiib 'doo'd kaguute ka, abar Yeesso usu itimiyye, “Farsoti sabiib a guute,” itidah.
43002004	Yeesso wihi us ilaabe, “Abartaay, ati mee wihi an yeelo isoocheekto. Ibeenki Waakh isoogooche a ankhanyahe.”
43002005	Abartiis wihi iche ilbooyye itidah, “Walahbaaw us yeela atin iidah, yeela.”
43002006	'Diraammetoo lihenye burbuurenye dagaheete bicche lakachibo yaafohi Ya'huud hugumme ka kadikhatti intaas a kajireen. Kooba la bicchehi geeddi litta tomon siyyeet ichoowka litta kudoo ichoow tomon lamma iche khaata.
43002007	Yeesso wihi us ilbooyye iyidah, “'Diraamme bicche buuhicha.” Ilbooyye 'diraamme buuhisse af keente.
43002008	'Deerka wihi us ilbooyye iyidah, “Bal wohoor soogessa, 'dee khaata, ilbooyi oroos ka golol itoollo igeecha.” Ilbooyye la i'daas yeesse.
43002009	Ilbooyi golol itoollo la bicchehi luurgiyiche farsoti sabiib lakayeele chanchame. Ulla inti lakakeene ma garanne, ilbooyyeti bicche soogelisse la a garatta. Ilbooyi golol itoollo eti min diste 'dol iwahe,
43002010	wihi us iyidah, “Ebba farsoti sabiibe weyti haaggane orey leekeena, inkoo marti farsoti buure dante ka, farsoti gato 'dabakhe lasookhaata. At la farsoti weyti haaggane laabte ichoowka toolla.”
43002011	Waha a wahanyeyyohi oraate miigti Waakh tuso Yeesso ilkerengeetti Kaana boroofenhi Gaalilaaya kajirto ka haaggiche. 'Deerka weynaantiis 'doo'd isoobabbakkaahiche, abattitiis la usu kakhuufte.
43002012	'Da'ddaboka Yeesso abartiis ichoow walaalinyetiis ichoow abattitiis khabaayi ilkerengeetti Kafarnaa'hum ikhubte, intaas ibeennetoo fiddiye.
43002013	Maanti Daawti yaafohi Ya'huude Baasakka layadeeh soodowwaatte, Yeesso ilkerengeetti weene Yeerusaleem ikore.
43002014	Uranti minki Waakhe buure ka, 'doo'di looyyo ichoow iiy ichoow kutukuurrug ba ororicho ichoow 'doo'doo addane komborohi balballaaddan koorronte chilimme iskadooricho 'hele.
43002015	'Deerka yabarretoo laajja kayeesse, icho tuumman ichoow iiy ichoow looyyo ba uranti minki Waakhe buure karihe. Komborohi balballaaddane 'doo'd chilimme iskadooricho rerreeche, chilimme la seley turraa'hiche.
43002016	Wihi us 'doo'di kutukuurrug ororicho iyidah, “Kutukurrugtaas inta kabahcha. Min Aabbaheey uurgiyinna sokko akayeelina!”
43002017	Abattitiis waha chiiran kasoo'hesse, “Kamuraaw, 'dooninti an minkaah 'doono, weyti buurtahe ichoowka a ikhaatta laka.”
43002018	'Deerka ewweenki yaafohi Ya'huud wihi us Yeesso worsate, “Wahanyeyyohi miigti Waakh tuso at nah tusso 'dee saggi rumanka Waakh antohi at waha kayeesse kisiiche iagarro a mehe?”
43002019	Yeesso wihi us icho ilaabe, “Minka Waakhe buure jejjebcha, anna ibeen seyyah goyaka toro a disaa.”
43002020	Iche la wihi iche ilaabte, “Minka Waakhe buure, gu'h tomon affar ichoow lihe khaate ladise. Alla maan seyyah goya on ka dissa?”
43002021	I'daasenyi minka Waakhe buurenye Yeesso woriis kayeyyeedo a sartiissa.
43002022	Inkoo Waakh usu omoot kasookahche ka, abattitiis wihi us 'hor kayeyyeede kasoo'hesse. Abatti 'deerka Chiirnaanneti Waakh ichoow wihi Yeesso yidah ba rummeysatte.
43002023	Geedda Yeesso ilkerengeetti weene Yeerusaleem ka daawti Baasakka kajiro, 'doo'di buure wahanyeyyohi noole miigti Waakh tuso us yeelo arge, usu rummeeste.
43002024	I'daasenyi Yeesso icho ma kakhuufin, a mehe us enenyet tuumman i'diis a garta.
43002025	Walah etoo miinsane usu liicheeko mele, i'di tahe usu rubeytiis uuri weeli enenyet a garta.
43003001	Etoo Farissaayeenye Nikodeemo layadeehe Jaldaabti Weene Ya'huud kichokoowe a jire.
43003002	Ulla ibeen Yeesso iyimiyye wihi us iyidah, “Eti ween, saggi at etoo Waakh sooergate enenyet walah abcho itahe a garanna. A mehe wahanyeyyohi miigti Waakh tuso at yeesso, et addane yeelo mele, eti Waakh leejiro on menye.”
43003003	Yeesso la wihi us ilaabe, “Rume kisoocheeka, et dakhi Waakh argo mele sammata koli lammaatteet liidelin.”
43003004	Nikodeemo la wihi us worsate, “Saggoh eti ween toro liidela? Rumanka koli lammaatteet uur abartiis ma inokhti ma dessi!”
43003005	Yeesso wihi us ilaabe, “Rume atin icheeka, et dakhi Waakh gelo mele, sammata bicche ichoow Rubeyti Munyee ka liidelin.
43003006	Weeli enenyet sartiis aabbahiis ichoow abartiissa ka'hela, toro la rubeyti weeli enenyet, Rubeyti Munyeenye jiro ka'hessa.
43003007	Yeedeeyki an, ‘Atin toro koli lammaatteet a atin laaddelo,’ idah akagirmeysan.
43003008	Hafar anki us 'doono isohta. Yeenaanki us yeedo la ladaaga, i'daasenyi et inti us kayimiy ichoow inti us isohti garti mele. Eti Rubeyti Munyee jiroti husub siisse laka a i'daas on.”
43003009	Nikodeemo la wihi us worsate, “Waha saggoh iyateehiin?”
43003010	Yeesso la wihi us ilaabe, “At a etoo 'doo'di Issiraayel Yeedi Waakh abcho, toro la wahanyeyyoha ma abanna?
43003011	Rume kisoocheeka, wihi nah garanni a atin isoocheekna, wihi nah indo kaagarre laka a atin isoocheekna. I'daasenyi, atin wihi nah atin idowno ma rummeysattaan.
43003012	An wahanyeyyohi harratane atin isoocheeke atin la ma rummeysattaan. Sag 'deerka atin wahanyeyyohi goobi Waakh miinsane an atin idowo irummeysattaan mele gon.
43003013	Ínam Aadamhi goobi Waakh kasookhubte on menye, et addane injire goobi Waakh ikore mele.
43003014	Saggi goorat Muusa hidaad ka toof iokkhichuu, saggaase Ínam Aadam laka liiokhicha,
43003015	'dee eti tuummane ani irummeeste, jiroti jirtuu imassan 'hela.”
43003016	I'di tahe Waakh weeli enenyet tuumman weyti 'doone, 'deerka weeliiski kalday soodiibe, 'dee eti tuummane Weeli Waakh rummeeste ma yamuute, i'daasenyi jiroti jirtuu imassan 'hela.
43003017	A mehe Waakh Weeliis weeli enenyete us hukkumo ma isooergin. I'daasenyi a sooerge, 'dee weeliis ka weeli enenyet tuumman uskeeliis kariba.
43003018	Eti tuummane Weeli Waakh rummeeste ma lahukkumo. I'daasenyi eti tuummane irummeysan orey on lahukkume, a mehe Weeli Waakhe keleye ma rummeysan.
43003019	“Wihi Waakh gooche kallaayo. Runti Waakhe i'di banayeete harra a soogesse, i'daasenyi enenyet banayhi Waakh menye, mug'di on 'doona. A mehe wihi icho yeelaan a wihi uskeel kaldach on.
43003020	Eti tuummane suujoon yeelo, banayhi runti Waakh a 'dii'da, toro la banay goya ma soogelo. I'di tahe usuhi uskeeli us yeelo laargo ma 'doono.
43003021	I'daasenyi eti tuummane wihi rummaat yeelo banay goya soogela, 'dee banay la saggi wihi us yeele wihi Waakh 'doono iyahiin tusaan.”
43003022	'Da'ddaboka, Yeesso abattitiis khabaayi boroofenhi Ya'huudiya ankiiskoo irte, geeddoor leefiddiye, toro la enenyet laka baattissiye.
43003023	Yoohana laka iloo Aynoone layadeehe ilkerengeetti Saalim haggee, iche 'doo'd kabaattissiya. I'di tahe bicchehi buurenye intaas kajira. 'Doo'd la geeddi nool usu iirta, ulla baattissiya.
43003024	Waha la a geeddi Yoohana jeela liigelin.
43003025	Abatti Yoohanatoo ichoow etoo Ya'huude ba yeedoo daawti saggi isliidikho bi'dir islabahcho miinsan isleeiriireen.
43003026	Yoohana iyimaateene, wihi icho iyidaaheen, “Eti weenoow, eti goorat hawti Yoordane 'dusso 'dirihiche ka kileejire, at woriis kayeyyeedde kalla. Yey, enenyet tuumman la usu iirta, ulla baattissiya.”
43003027	Yoohana waha ka wihi us ilaabe, “Wihi Waakh soomure on menye, walah eti i'dee kayateeh mele.
43003028	Atin tuumman a cheektaane, wihi goorat an idah a mehe ya, ‘An Ki Lasubhe mee, i'daasenyi a eti Waakh ortiis sooerge.’
43003029	Mindischo ka, eti min disti iche iname makhaabassiis tahe. Aali eti min disti la, chirra us hooyi eti min disti daago, iche hamaada. Annaka jeentetaase weyti ihamaada.
43003030	Usu gon magah 'diriheey 'hela, anna magah waaya.”
43003031	“Weeli Waakhe goobi Waakhe saraat kayamiit, usu 'doo'd tuumman kaween. Ani a ki harratane, wihi harratane kayeyyeeda. Ki goobi Waakh kayamiit la, usú 'doo'd tuumman kaween.
43003032	Us wihi us arge ichoow wihi us daage 'doo'd icheeka, i'daasenyi et wihi us cheeke rummeesti mele.
43003033	Chi' etoo yeediis kakhuufe, etaas saggi wihi Waakh yidah rum iyahiin, iche tusa.
43003034	A mehe eti Waakh sooerge farniinki Waakhe kaayyeeda. I'di tahe Waakh etaas Rubeytiisti Munyee iche buuh ka rubeytiis goya gessa.
43003035	Aabbaheen weeliis a 'doona, walah tuumman la dahantiissa gesse.
43003036	Eti tuummane Weeli Waakh rummeeste, jiroti jirtuu imassan a khaba. I'daasenyi eti tuummane Weeli Waakh 'dii'do jiro ma khabo. A mehe holi Waakh usu a fuula.”
43004001	Farissaayo saggi Yeesso abattiti too Yoohana kiittaawe ibahsate toro la ibaattissiyo daagte.
43004002	Rumanka la Yeesso rubeytiis enenyet ma baattissiyine, i'daasenyi abattitiissa enenyet baattissite.
43004003	Kamur chirri us waha daage ka, boroofenhi Ya'huudiya katabe, toro abattitiis khabaayi boroofenhi Gaalilaaya inokhte.
43004004	Wihi massan, chirri us boroofenha Gaalilaaya irti, boroofenhi Saamariya dah kagoocha.
43004005	Chirri us boroofenhi Saamariya gele ka, ilkerengeettoo Siikar layadeehe, gosi goorat archiiy Yaakoobo inankiiski Yuussuf layadeeh siiche idow irte.
43004006	Wor Yaakoobo la intaase kajirta. Yeesso la wor afiche orronte. A mehe geeddi deere soosohte, a kurme. Waha la a geeddi saha'd tomon ichoow lammati gelebeet.
43004007	Chi' makhaabassoo yaafohi Saamariyee bicche waraaban timiy ka, Yeesso wihi us iyidah, “Bicchehoo an abhuub isii.”
43004008	Abattitiis la ilkerengeete iratte golole soogattaa.
43004009	Makhaabassi Saamariya la wihi iche Yeesso ilaabte, “Ya! Atiha Ya'huude saggoh anihi yaafohi Saamariyee bicchehi at tabhuub idaahta?” A mehe yaafohi Ya'huud ichoow yaafohi Saamariya walah icho iskakhabaan mele.
43004010	Yeesso wihi us iche ilaabe, “Wihi Waakh enenyet siin 'doono garatte ka, ommos anihi bicche kidaaho eti an ahe garatte ka, kootte ati ani bicche idaahta, ani la bicchehi enenyet jiro keelo kisiicha.”
43004011	Makhaabale la wihi iche itidah, “Eti ween, wore a hoge, at la wihi bicche lakasoogesso ma khabto. Biccheha jiro lakeelo intoh ka'hessa?
43004012	Toro la, at aacchiheenyoki Yaakoobo layadeehe nah worta ka'helle a kaweentahe? Usu rubeytiis ichoow yeeletiis ichoow hoolahiis tuummamba worta on yubhaabeen.”
43004013	Yeesso wihi us ilaabe, “Eti tuummane biccheha yabhuub toro a subgaata.
43004014	I'daasenyi eti tuummane bicchehi an siicho yabhuub, jirtuu tuumman ma subgaati. Bicchehi an siicho la, goytiis ka i'di issi bicchehi jiro lakeelo yateehiine, jiroti rummaate jirtuu imassanne 'hela.”
43004015	Makhaabale la wihi iche itidah, “Eti ween, bicchehaas isiiche, 'dee uus an jirtuu subgaanne, ommos worta isoonokhanne bicche waraaban.”
43004016	Yeesso la wihi iyidah, “Nyaame, makhaabalaah soowahe, 'dee soonokho.”
43004017	Wihi iche ilaabte, “An makhaábal ma khabo.” Yeesso la wihi us iyidah, “Rume cheekte, cha'at, ‘Makhaábal ma khabo,’ tidah.
43004018	Wihi at tidah a rum! At áram chane kidisatte, ki toolla at leefiddiito la makhaabalaah mee.”
43004019	Makhaabale wihi iche itidah, “Eti ween, saggi at eti Waákh íyeyyeedo itahe a arga.
43004020	Aacchinyeteenti yaafteeyti Saamariyee, goorat halane Waakh kawahatte. I'daasenyi atinhi yaafohi Ya'huude, ‘Inti enenyet Waakh kawahti a ilkerengeetti weene Yeerusaleem,’ iche elattaan.”
43004021	Yeesso wihi us makhaabál iyidah, “Makhaabassa, wihi an kidowo rummeyso. Ibeen a yamiit ki enenyet hala ommos ilkerengeetti weene Yeerusaleem Aabbaheey ikawahanne, meelbaaw us kijiro on ka wahti.
43004022	Atinhi yaafohi Saamariya chirri atin Waakh wahattaan laka, atin usu rubeytiis ma garattaan. Nahi yaafohi Ya'huude la, Waakkhi nah wahanni a garanna. A mehe eti 'doorribo yaafohi Ya'huude kayamiit.
43004023	Ibeen a yamiite toro la kola a yitah. Ibeenki Rubeyti Waakh 'doo'd woyto, 'dee 'doo'd Waakh saggi rumanka us iyahe iwahti. Aabbaheey la 'doo'di usú saggaas iwahti iche yowta.
43004024	A mehe Waakh a rubey kalday on. Weeli enenyet la, sammata Rubeyti Waakh igargaarin, koloo kalday laka Waakh saggi us rumanka iyahe ma iwahti.”
43004025	Makhaabale la wihi iche itidah, “Saggi Ki Lasubhe Kiriistohi lasugo layadeeh iyamiit a garda. Ulla maanti us yamiit, walah tuumman a inno ibabbakkaahicha.”
43004026	Yeesso la wihi us ilaabe “Aniha kileeyeyyeedo a usu rubeytiissa.”
43004027	Geeddaas on ka abatti Yeesso soonokhatte. Abatti la chirri iche Yeessohi makhaabál leeyyeedo agarte ka, weyti girmeysatte. I'daasenyi eticho, “At mehe 'doonta?” worsate mele. Ommos eticho Yeesso, “A i'doh makhaabál ileeyyeedda?” iyidah mele.
43004028	Makhaabale 'dirihicheki biccheet katabte, ilkerengeet inokhatte, wihi iche 'doo'd itidah,
43004029	“Kaaleya eti wihi tuummane goorat an yeele isoocheeke arga. Eta a geeddi us Ki Lasubhe yahe?”
43004030	'Doo'd ilkerengeet kasoobahe, Yeesso iyimiy.
43004031	Geeddaas tuumman la abatti Yeesso hawwaassatta, “Eti ween, bal wohoo aham,” idowta.
43004032	I'daasenyi wihi us ilaabe, “An gololi atin wihiiskoo rucchul laka igaran a khaba.”
43004033	Abatti 'deerka wihi iche isitidah, “Etoo sarka golol ikeene?”
43004034	Yeesso la wihi us iyidah, “Wihi uur i'doono i'di gololeeye a mehe ya, a anihi wihi Waakkhi isooerge 'doono yeelo, toro la hili goorat us dahanteey soogesse massicho.
43004035	Atin orran, ‘Hay affare yomboossa, 'dee gurnaan lagoocha,’ ma elattaan a? I'daasenyi wihi an atin iadeeh, bal indo ooga gos yeya, gurnaan kola a bissaate, a geeddi lakagoocho.
43004036	Waakh la 'doo'di gos goocho mujjume guta. Gurnaanka icho soogoochaan la, a 'doo'di jiroti jirtuu imassan 'helo. 'Deerka 'dee eti gurnaan il kachibe, ichoow ki gurnaan goocho ba isleehamaadaan.
43004037	Jeentetaase mammahti, ‘Koo ilmo il geessa, koo la gurnaane soogoocha,’ tadeeh rum itahe.
43004038	Ani a atin erge, gosi atin ilmo il ikachibin ka, gurnaan soogoossaan, gosaas la 'doo'doo addane hol kadowe, atin la gurnaanki bissaate on soogoossaan.”
43004039	Jeenteti kootte makhaabale, “Eta wihi goorat an yeele tuumman a isoocheeke,” itidah u, 'doo'di Saamariya ilkerengeettaas yaal ki ittaawe Yeesso rummeeste.
43004040	'Deerka chirri 'doo'di Saamariya Yeesso iyimiy ka, hawwaasteene, “Kaale nah leefiddiy,” iyidaaheen. Yeesso la ibeen lamma intaas barye.
43004041	'Doo'di weyti ittaawe la, jeenteti wihi Yeesso yidah u, Yeesso rummeeste.
43004042	Wihi icho makhaabál iyidaaheen, “Toolla yeedaah kalday on ma rummeysanni, i'di tahe nah laka awteenyuu usu a daagne, toolla la saggi rumanka eta 'Doorribehi enenyeti harra tuumman iyahe a garanna.”
43004043	Inkoo Yeesso intaas ibeen lamma barye ka, anki boroofenhi Gaalilaaya tabe.
43004044	Yeesso rubeytiis 'hor mehe yidah ya, “Eti Waákh íyeyyeedo, ilicho ka ma liinkaanyito.”
43004045	I'daasenyi, chirri us boroofenhi Gaalilaaya yimiy ka, 'doo'di Gaalilaaya martiiste. I'di tahe wihi us daawti Baasakka ka us ilkerengeetti weene Yeerusaleem ka yeele tuumman a argeen. Icho laka goorat daawtaas a kijireen.
43004046	Yeesso toro ilkerengeetti Kaana boroofenhi Gaalilaaya kajirto us bicche kuurgiyiche farsoti sabiib kayeele inokhte. Ilkerengeetti Kafarnaa'hum ka la, etoo sirgaal ka weene inankiis weyti khannanyahe a jira.
43004047	Eta chirri us saggi Yeesso boroofenhi Ya'huudiya ikayimiyye, boroofenhi Gaalilaaya isoogele daage ka, iirte hawwaaste, 'dee a yimaate inankiiski omoottan a samaacho.
43004048	Yeesso la wihi us iyidah, “Atin sammata atin wahanyeyyohi miigti Waakh tuso ichoow girmo iargin ma irummeysattaan.”
43004049	Eti sirgaal ka ween la wihi us iyidah, “Eti ween, bal kaale dowwa a khubanni, inankeey geeddi us iumaatan samaay.”
43004050	Yeesso wihi us ilaabe, “Nyaam on iro, inankaah a samaataa.” Et wihi Yeesso iyidah rummeeste, irte.
43004051	Jit raahaayi, ilbooyyetiis usu 'hesse, saggi inankiis isamaate icheekte.
43004052	Ulla ilbooyye saha'ddi inam kasoodeefsate worsate. Iche la wihi iche ilaabte, “Chele saha'ddoo kaldaye chirdeereete kuleel kabukkhe.”
43004053	Aabbahiis la chirraakka saggi wahaas saha'ddi chele Yeesso, “Nyaam, inankaah a samaataa,” ikayidah itahe, abte. 'Deerka usu ichoow minkiis tuummamba Yeesso rummeesteen.
43004054	Wahaas a wihi lammaatteete miigti Waakh tuso, Yeesso inkoo us boroofenhi Ya'huudiya kayimiyye us boroofenhi Gaalilaaya soogele yeele.
43005001	Saahka, daawtoo Ya'huude jirta, Yeesso ilkerengeetti weene Yeerusaleem ikore.
43005002	Ilkerengeetti Yeerusaleem ka, meessi, “Aritti iiyyaat,” layadeeh hagga ka, ge'dintoo gaayim chan khabto a jirta. Afi Ibiraaniya ka magahiche, “Bessaa'da,” iche layadeeh.
43005003	'Doo'di buurenye khakkhannane, gaasoo indo laaye ichoow ki luhlo laa ichoow ki ma'dayyee iche ge'dintaas hagga jijjiifa.
43005005	Makhaabaloo geeddi gu'h tomon seyyah ichoow siyyeet ba khannaneet la intaas a kajire.
43005006	Chirri Yeesso usuhi intaas jiifo arge, saggi us gu'hassi ittaawe ikhannaneet garte ka wihi us worsate, “Atihi samaatti a 'doonta?”
43005007	Eti khannan wihi us ilaabe, “Eti ween, et chirri bicche loonkorooriye, ge'dim goya ikalug'do mele. Chirra an ge'dim kadih adeeh, etoo addan orteey a kadihe.”
43005008	Yeesso la wihi us iyidah, “Tolosso, ilaalaah okhso, soho.”
43005009	Chirraas on et samaate, ilaaliis okhsate, sohte. Ibeenka Yeesso waha yeele la a Seeri Lanaso.
43005010	'Deerka 'doo'di wewweene Ya'huud wihi us etaas lasamaache iyidah, “Maanta a Seeri Lanaso, amurre ilaalaahki at si'ddo a 'dii'ddantahe.”
43005011	I'daasenyi wihi us ilaabe, “Eti isamaache mehe iyidah ya, ‘Ilaalaah okhso, soho.’ ”
43005012	'Deerka wihi iche worsatte, “Eta, ‘Ilaalaah okhso, soho,’ kiidah, a ayyo?”
43005013	Eti lasamaache la, eti us yahe ma garti. A mehe ururi buurenye intaas kajire, Yeesso la urur goya tabe.
43005014	Yeesso saahka etaas minki Waakhe buure ka 'hele, wihi us iyidah, “At kola a samaatte. Uus 'dee wohoo addane suuje kisoobahine, tabe uskeel kanokho.”
43005015	Makhaabal irte, 'doo'di Ya'huude wewween saggi eti goorat samaache Yeesso iyahe icheeke.
43005016	'Deerka jeenteti Yeesso waha Seeri Lanaso ihaaggichuu, weynaanti Ya'huud Yeesso sina omhisse.
43005017	Yeesso la wihi us iyidah, “Aabbaheey kol dakkhan hil a haaggicha, annaka i'diis u hile haaggicha.”
43005018	Jeentetaas u la weynaanti Ya'huud sagag tuumman ka weyti Yeesso ogoos yowatte. Us amurreti Seeri Lanaso kalday ma jebinne, i'daasenyi Waakh a Aabbahaaya essa, Waakh ekkatiis iskayeela.
43005019	Yeesso wihi us jaldaabti Ya'huud ilaabe, “Rume atin icheeka, Weeli Waakh walah us keley yeelo mele. Wihi us argo Aabbahiis yeelo on yeela. I'di tahe wihi Aabbahiis yeelo on Weeliis laka yeela.
43005020	I'di tahe Aabbaheen Weeliis a 'doona, wihi noole us awtiis u yeelo, a tusa. Wihi noole waha kussan a tusa, 'dee atin la kagirmeysattaan.
43005021	Saggi Aabbahiis 'doo'di tuume isookahcho jiro isiicho, saggaase Weeliis laka, eti us 'doono jiro isiicha.
43005022	Toro Aabbaheey etoo kalday laka ma hukkumo, i'daasenyi Weeliissa antohi us 'doo'd kahukkumo siiche.
43005023	'Dee enenyet tuumman saggi us Aabbahiis iinkaanyito, Weeliis laka iinkaanyita. Eti tuummane Weeli Waakh iinkaanyitin la, Aabbahiiski usu sooerge laka ma inkaanyito.
43005024	“Rume atin icheeka, eti tuummane yeedeey daage toro eti ani isooerge rummeeste, jiroti jirtuu imassan a 'hele toro la ma lahukkumo, omoot a 'dallaabsate jiroti jirtuu imassan 'hele.
43005025	Rume atin icheeka, ibeen a yateehe kola la a yitah, ibeenki 'doo'di tuume hooyi Weeli Waakh daago. Eti tuummane daage la, jiroti jirtuu imassanne 'hela.
43005026	I'di tahe saggi Aabbaheey enenyet jiro isiicho, iche Weeliis laka enenyet jiro isiicha.
43005027	Toro Aabbaheey usu antohi us 'doo'd kahukkumo laka a siiche, i'di tahe us a Ínam Aadamee.
43005028	“Waha akagirmeysanna, i'di tahe ibeen a yamiit ki 'doo'di tuume tuumman hawwaalo goyaka hooyeey daago,
43005029	omoot lakasookahcho. 'Doo'di tuummane wihi haaggan yeele, omoot a kasookaha, jiro 'hela. Ki suujoon yeele la, omoot a kasookaha, lahukkuma.”
43005030	Awteey u walah an yeelo mele, i'daasenyi saggi an Aabbaheey ikadaago iche enenyet jiti fissan ka ihukkuma, a mehe an ma iskahamaadicho i'daasenyi ki isooergate kahamaadicha.
43005031	“Chirri ani on garteey laabo, garteey ti rummaat mee gon.
43005032	I'daasenyi etoo addane wihi ani imiinsan cheeko a jira. Wihi us atin idowo ani imiinsan runticho a garda.
43005033	“Atin Yoohana enenyet a iergatteene, ulla runti ani imiinsan tuumman atin icheeke.
43005034	Toro la yeedi weeli enenyete eti an ahe soocheeko, ani ka a walahba. I'daasenyi waha a atin isoocheeka 'dee Waakh atin riba.
43005035	Yoohana a i'di taahi bolkho, banay 'doo'd tuso. Atin la geeddoor yeedi us atin idowo atin kahamaadicho a 'doonteen. Yeeda us atin idowo la, a i'di banay.
43005036	“Wohoo addane woreey cheeko, Yoohana laka kussan a jiraan. A mehe hili Aabbaheey dahan isoogesse an massicho an haaggicho saggi Aabbaheey isooerge, iche tusa.
43005037	Aabbaheeyki ani isooerge laka, wihi tuummane ani imiinsan a cheeke. Atin injire hooyiis ma daagine, ommolla injire fooliis ma argine,
43005038	ommos yeediis goytiin ma fiddiyo, a mehe atin eti us sooerge ma rummeysan.
43005039	Atin Chiirnaanneti Waakh a kamalattaan, kol atin jiroti jirtuu imassan ka'hessaane koogtahiinee. Chiirnaannetaas Waakh laka, woraaya kaayyeeda.
43005040	I'daasenyi atin, atinhi ani itamiitiine 'dee jiroti rummaat jirtaan a 'dii'ddeen.
43005041	“An weeli enenyet koolo ma kayowdi.
43005042	I'daasenyi an rumanka a atin garda, saggi atin rumanka Waakh i'doonin a garda.
43005043	Ani anto Aabbahaaya kiimiyye atin la ma ikhaatan, i'daasenyi chirri etoo addan yimiyye antohiissa on kayeyyeedo, atin etaas a khaatattaan.
43005044	Atin goytiinna on ka koolo iskayowattaane, i'daasenyi Waakkhi usu kalday on Waakh yahe, koolo ma kayowattaan. Saggoh ani irummeysattaan?”
43005045	I'daasenyi kol an Aabbaheey ortiis ka uskeeli atin yeesseen cheeko akoogeynana. Eti atin cheekti, a Muusahi atin khajjeel kakhabtaan.
43005046	Chirri atin yeed Muusa rummeysatteen, ani laka kootte a irummeysattaan. A mehe Muusa wihi ani imiinsan on chiire.
43005047	I'daasenyi wihi us chiire ma rummeysan gone, sag atin wihi an atin isoocheeko irummeysattaan mele gon.
43006001	Waha 'dubicho ka, Yeesso abattitiis khabaayi Beyti Buurenye Gaalilaaya, magahichekoo addan Beyti Buurenye Tibeeriya layadeeh, aficheki 'diri imaahe.
43006002	Ururoo buure la Yeesso raahe, wahanyeyyohi ittaawenye miigti Waakh tuso us haaggicho us 'doo'di khakkhannan samaache, iche argeen.
43006003	Yeesso la abattitiis khabaayi haloo kore, orronte.
43006004	Ibeenki Daawti Ya'huude Baasakka lagelo la a soodowwaate.
43006005	Chirri Yeesso serey yeye ururi buurenye isoosohti arge ka, wihi us Fiilif iyidah, “Intoh gololi inno 'doo'da tuumman kagoollinno kasooganna?”
43006006	Yeesso jeenteti us etaas ikajo on waha iworsate, a mehe wihi us sooyeelo orey on garte.
43006007	Fiilif wihi us Yeesso ilaabe, “Gololi 'doo'da ebba wohoor on yaham, chilimmeti eti orrah kud lamma hil haaggiche laguto, iche 'doona!”
43006008	Andereeyahi ullaka abatti Yeesseenye, Siimonhi Beetero layadeeh leedesse, sooyeede wihi us yidah,
43006009	“Inankoo makaate chan 'dargaayye lakahaaggiche, ichoow bahag lamma rurrucchul khabo kalla. I'daasenyi koloo kalday laka 'doo'da ittaawe ma yaakhaan.”
43006010	Yeesso la wihi us yidah, “'Doo'd orrommicha.” Intaas la hoosi buurenye khabte. Mejeli orronte la a geeddi alif chan.
43006011	Yeesso 'deerka makaateyyo khaate, Waakh kala'd ilaabe, 'doo'di intaas fiddiyo geeddi icho 'doonaan gise. Bahag laka i'daas on yeele.
43006012	Chirri icho tuumman dargeen ka, Yeesso wihi us abattitiis iyidah, “Gololi laajjebche lasoowaache soosuuna, uus inno wohoo rucchul laka baabiinne.”
43006013	'Deerka abatti enjel tomon ichoow lamma makaateyyohi chanenye 'dargaayye lakahaaggiche lasoowaache buuhaan soosuunte.
43006014	Inkoo 'doo'd wahanyeyyoha miigti Waakh tuso Yeesso yeele arge ka, 'doo'd wihi us yidah, “Rumanka, eti goorat Muusa cheeke, ‘Etoo Waákh íyeyyeedo 'dee berri harrata a yamiit,’ yidah a kan.”
43006015	Yeesso la saggi icho miig ka ikhabtaane, icho karnat ikayeelin i'doonaan abte, keley toro haloo inokhte.
43006016	Chirri il gelebnowe ka, abattitiis beyti Gaalilaaya ikhubatte.
43006017	Intaas ka kooban goya gesse bey aficheki 'diri imaahte, ilkerengeetti Kafarnaa'hume isohtaanee. Sohtaani, il ibeennowe. Yeesso la uliba abatti ma isoonokhan.
43006018	Hafaroo miige sookahe, bicche uskulaateen.
43006019	Chirri iche geeddi kiilomitta chan ommos lih illeh kooban woyte ka, Yeessohi bicche sarcho kasoosohti kooban isoodowwaate agarte, weyti nahte.
43006020	I'daasenyi wihi us iyidah, “A ani, roorro akhabina!”
43006021	Abatti la ichehi Yeesso kooban korisso 'doonte. Kooban la chirraas on inti icho isohtaan eleeleen.
43006022	Ibeenki kaas sooraaho ka, ururi bey aficheki 'diri kajire, saggi chele koobanhoo kalday on intaas ikajireen kase. Toro saggi Yeesso abattitiis kooban ileekorine, i'daasenyi abatti kalday on iiratte laka kaseen.
43006023	Koobanohoo anki ilkerengeetti Tibeeriya kayimiy la yimaateene, inti chele inkoo Kamur Waakh kala'd ilaabe urur fiddiye makaate kayuhum yimaateen.
43006024	Inkoo urur saggi Yeesso ichoow abattitiis ba intaas ikajirin kaseen ka, koobano geleene, ilkerengeetti Kafarnaa'hum irteen, Yeesso yowtaanee.
43006025	Inkoo 'doo'd bey aficheki 'diri ka Yeesso 'hele ka, wihi icho usu worsateen, “Eti ween, at chirroh inta timiy?”
43006026	Yeesso wihi us ilaabe, “Rume atin icheeka, atin jeenteti an wahanyeyyohi miigti Waakh tuso iyeele mee ani iyowattaan. I'daasenyi jeenteti atin makaate itumheene atin idaragteene ani iyowattaan.
43006027	Gololi dowwa on kheerowo hol iidowina, i'daasenyi gololi ikheerowine 'doo'di yuhum jirtuu tuumman jiro, Ínam Aadam atin siicho hol idowa. I'di tahe Waakkhi Aabbaheene saggi us usu i'doono on igooche.”
43006028	'Doo'd la wihi us Yeesso worsate, “Mehe yeella 'dee Waakh kahamaadinna?”
43006029	Yeesso wihi us ilaabe, “Wihi Waakh atin ka'doono, a atinhi eti us sooerge rummeysattaan.”
43006030	Icho la wihi icho worsateen, “Mehe 'deerka miigti Waakh tusa yeessa 'dee kirummeysanna? Mehe yeessa?
43006031	Aacchinyeteenyo goorat archiiy gololoo manna layadeehe hidaad ka tuhum. I'di liichiiruu, ‘Gololi serey kayimiyye siiche kagolossateen.’ ”
43006032	Yeesso la wihi us icho iyidah, “Rume atin icheeka, eti gololi goobi Waakh kayimiy atin siiche Muusa mee. I'daasenyi Aabbahaaya gololi rummaate serey kayamiit atin siicha.
43006033	A mehe gololi Waakh 'doo'd siicho a eti goobi Waakh kayamiite, weeli enenyete harrata jiroti jirtuu imassan siicho.”
43006034	Iche la wihi iche Yeesso itidah, “Eti weenoow, golola maan dakkhan nah sii gi'de.”
43006035	Yeesso la wihi us ilaabe, “Ani a gololi rummaate jiro lakeelo. Eti tuummane ani iyamiite, ani irummeesti la, a i'doo us jirtuu iankayine ommos jirtuu isubgaan.
43006036	I'daasenyi saggi an orey atin ikiidah u, ‘Atin iagarteene toro la ma irummeysan.’
43006037	“Eti tuummane Aabbaheey dahanteey soogesso ani iyamiit. Anna eti tuummane ani iyimiy jirtuu ma riho.
43006038	I'di tahe an goobi Waakhe kiimiyye, wihi an 'doono menye, i'daasenyi wihi Aabbaheeyki isooerge 'doono, iche yeela.
43006039	Eti isooerge la wihi us 'doono a mehe ya, a anihi 'doo'di us isiiche koo kalday laka ibaabiine, i'daasenyi an ibeenki 'da'ddaboot ka, icho tuumman omoot kasookahcho.
43006040	I'di tahe wihi Aabbaheey 'doono a mehe ya, a usuhi eti ani iarge toro irummeeste tuumman jiroti jirtuu imassan 'helo. Anna ibeenki 'da'ddaboot icho tuumman omoot a kasookahcha.”
43006041	Jeenteti Yeesso, “An a gololi goobi Waakh kayimiy,” iyidah u, 'doo'di Ya'huud nyunnyuwe.
43006042	Wihi icho yidaaheen, “Eta Yeessohi ínam Yuussufe menya? Aabbahiis ichoow abartiis inno ma garanni? Saggoh toolla goobi Waakhe kiimiy iessa?”
43006043	Yeesso la wihi us ilaabe, “Wihi an atin iidah akaannyuwina.
43006044	Et ani iyamiit mele, sammata Aabbaheeyki ani isooerge ikakeenin. Anna etaas ibeenki 'da'ddaboot omoot a kasookahcha.
43006045	Khadaaboo eti Waákh íyeyyeedo wihi kachiiran, ‘Weeli enenyet tuumman Waakhe walah abchá.’ Eti tuummane wihi Aabbaheey essi daago toro la wohoo kaabti, ani iyamiit.
43006046	Anihi Waakh kiimiy kalday on menye, et addane Aabbaheey arge mele. Ani kalday on Aabbaheey arge.
43006047	“Rume atin icheeka, eti tuummane ani irummeesti, jiroti jirtuu imassan a khaba.
43006048	Ani la a gololi rummaate jiro lakeelo.
43006049	Aacchinyetiin goorat archiiy hidaad ka gololoo manna layadeehe tuhuyye, toro la a tuunte.
43006050	I'daasenyi gololi goobi Waakh kayamiit, i'di manna mee. Eti tuummane golola goobi Waakh kayamiit yuhum la ma yamuut.
43006051	Ani a gololi rummaate jiro lakeelo goobi Waakh kayamiit. Eti tuummane golola yuhum, jirtuu tuumman a jira. Gololi an eta siicho a sarteeyti an soobahcho, 'dee 'doo'di harrata jiro ka'helo.”
43006052	'Deerka 'doo'daas Ya'huud yeedaas Yeesso ka weyti holloweene, isleeiriireen. Wihi iche isworsatte, “Eta saggoh sartiis inno isiicha inaham?”
43006053	Yeesso la wihi us ilaabe, “Rume atin icheeka, sammata atin ínam Aadam sartiis iumhane toro la diiggiis idamin, jiroti rummaat ma khabtaan.
43006054	Eti tuummane sarteey yahame diiggeey la damo, etaas jiroti jirtuu imassan a khaba. Anna eta ibeenki 'da'ddaboot omoot a kasookahcha.
43006055	A mehe sarteey a gololi rummaate, diiggeey la chirri ladame, rumanka rubey nolole ikeena.
43006056	Eti tuummane sarteey yahame diiggeey la damo, goytaaya fiddiya, anna goytiissa fiddiya.
43006057	Aabbaheeyki jiro lakeelo ani isooergate jiro a isiiche. Saggaas u la, eti tuummane sarteey yaham ani laka usú jiro a siicha.
43006058	Maantaka gololi goobi Waakh kayimiy a kane, golola la i'di gololi goorat aacchinyetiin tuhuyye saahka tuunte mee. I'daasenyi eti golola yuhum jirtuu tuumman a jira.”
43006059	Yeesso chirra us waha essi, a chirri us ilkerengeetti Kafarnaa'hum ka, minki weysiite Ya'huud ka enenyet walah abcho.
43006060	'Doo'di ittaawenye Yeesso raaho waha daage wihi us yidah, “Yeeda weyti miigyahe. Ayyo nabah isuda?”
43006061	Yeesso saggi 'doo'di usu raaho waha ka inyunnyuuwo kase, wihi us icho iyidah, “Ahollowina.
43006062	Eemba Ínam Aadam usuhi inti goorat us kijire ikoro a agarteen?
43006063	Rubeyti Waakhe enenyet jiro siissa. Weeli enenyet, enenyet jiro ma siicho. Yeedi an atin icheeke la Rubeyti Waakhe kayamiite, toro la enenyet jiro siicha.
43006064	I'daasenyi gaasiinkoo uliba ma irummeesti.” A mehe Yeesso uus uumaccho ka 'doo'di usu irummeysan ichoow eti 'dub soogoocho a garta.
43006065	Yeesso toro yeed orey iwoye wihi us yidah, “Jeentetaase an mehe atin iidah ya, et ani iyamiit mele sammata Aabbaheey ani isiin.”
43006066	Uus chirraas la, 'doo'di ittaawenye Yeesso raaho Yeesso adah kakhabte, ma raahin.
43006067	Yeesso abattitiisti tomon ichoow lammee wihi us worsate, “Atin laka atinhi adah ikakhabattaane 'doontaan?”
43006068	Siimonhi Beetero layadeeh wihi us ilaabe, “Kamur ayyo addane iiranna? Ati kaldaye yeedi jiroti jirtuu imassan lakeelo khabta.
43006069	Toolla la nah saggi at Ki Munyeenye Waakh kayimiy itahe a rummeysanna toro la a garanna.”
43006070	Yeesso 'deerka wihi us ilaabe, “Ani menya atinha tomon ichoow lammee atin soobahsade? I'daasenyi goytiin ka, etoo a ki Seytaan!”
43006071	Eti us woriis kaayyeedo la a Yuuda Iskaariyoot. Yuuda la a ínam Siimon Iskaariyoot. I'di tahe Yuuda, chirri us abatti Yeessoti tomon ichoow lammee goya kajiro laka, usu berri Yeesso 'dub goocha.
43007001	'Da'ddaboka, Yeesso boroofenhi Gaalilaaya ka, kolba ilkerengeettoo irte. Jeenteti weynaanti Ya'huud ogoos iyowattuu, boroofenhi Ya'huudiya ma iran.
43007002	I'daasenyi maanti yaafohi Ya'huud Daawti Gaayimo Liigelo gelaan a soodowwaatte.
43007003	Walaalinye Yeesso wihi iche Yeesso itidah, “Inta katabe boroofenhi Ya'huudiya iro, 'dee abattitaah laka wihi ittaawenye weeli enenyet yeelin iubaa'dane at yeesso a agarto.
43007004	Eti rumanka magah 'doono, wihi us yeelo ma dagcho. Maantaka at wahanyeyyoha a haaggissa gone, tab gi'de enenyet tuumman a kaargo.”
43007005	Walaalinyetiis jeenteti iche usu irummeysanne i'daas itidah.
43007006	Maantaka Yeesso wihi us iyidah, “Ibeenki an irdi uliba a ankhanyahe. Atin la a geeddi atin ibeenki atin 'doontaan on irattaan. A mehe atin ibeen atin leesuuje mele.
43007007	'Doo'di wahanyeyyohi harratane sussuuje raaho walah us atin ka'dii'do mele, i'daasenyi ani a i'dii'da. Wihi us ika'dii'do la, a jeenteti jiti icho kajiraane an cheeko a suuj ikadowo.
43007008	Atin nyaama ilkerengeetti weene Yeerusaleem irda, daawtaas gela. An daawtaas ma irdi. I'di tahe ibeenkeey uliba a ankhanyahe.”
43007009	Inkoo us wahaas yidah ka, boroofenhi Gaalilaaya geeddoor fiddiye.
43007010	Inkoo walaalinyetiis daawtaas iratte ka, Yeesso laka irte. I'daasenyi 'dóo'd ma istusine, dagsi on ka irte.
43007011	Weynaanti Ya'huud la Yeesso daawtaas goyaka yowatte, 'doo'd, “Yeesso mehe agarteen?” idowte.
43007012	Urur goyaka nyunnyuutoti usu miinsan kahte. 'Doo'd gaasoo mehe essa ya, “Us a eti haaggan.” Gaasoo la mehe laabeen ya, “Mele, us enenyete ekkeesta.”
43007013	I'daasenyi etoo kaldaye issoobahcho, runtiis kayeyyeedo ma jiro. I'di tahe 'doo'd tuumman weynaanti Ya'huude karoora.
43007014	Inkoo daaw ukkuriche leeleele ka, Yeesso minki Waakhe buure gele, 'doo'd Yeedi Waakh abinnaan sookhabte.
43007015	Weynaanti Ya'huud, chi'che saggi us 'doo'd walah iabcho daagte ka, weyti girmeysatte, wihi iche worsatte, “Eta injire sukkuul iiran, intoh kharata geeddee ka'hele?”
43007016	Yeesso wihi us ilaabe, “Waha an 'doo'd abcho, yeedeey on menye, a yeedi eti isooergate kayimiy.
43007017	Eti tuummane wihi Waakh 'doono yeelin 'doono, usú waha an atin abcho Waakh kayimaateen ommos usú yeedeey on tahe a abta.
43007018	Eti wihi awtiissa on 'doo'd abcho, magahe isiyowta. I'daasenyi eti magahi eti sooergate koolo i'doono, a eti rummaate, walah khollokkhane usu miinsan mele.
43007019	Muusa amurre ma atin siinna? I'daasenyi etiin amurretaas raaho mele. A i'doh ani ogoos imarantaan?”
43007020	Urur chirraakka wihi us Yeesso ilaabe, “Ati ginna kidakhatta. Ayyo ogoos kimarma?”
43007021	Yeesso la wihi us icho iyidah, “Wohoo kaldaye weeli enenyet yeelin iubaa'dane yeele, atin tuumman la girmeysatteen.
43007022	Muusa goorat hugunki atin yeeletiin kakhandiitaan a atin siiche. Rumanka hugunka Muusa ma kiimaatan, i'daasenyi aacchinyetiinna kasoouummame. Jeentetaase yeeletiin Seeri Lanaso laka ikhandiitaan.
43007023	Chirri yeele Seeri Lanaso lakhandiyo, 'dee amurre Muusa liijebin, a i'dohe jeenteti an Seeri Lanaso enenyet sartiis tuumman isamaachuu ihollowtaan?
43007024	Taba uurassiin goyaka walah wihi atin kaagartaan kalday ka uskeel iigoonna, jiti fissan ikagoocha.”
43007025	'Doo'doo ilkerengeetti weene Yeerusaleem wihi us yidah, “Us eta, eti weynaane ogoos maranto menya?
43007026	Ulla kalla 'dow kayeyyeeda, weynaanti Ya'huud la walah iche itadeeh mele. Sarka saggi rumanka us Ki Lasubhe iyahe garatta?
43007027	I'daasenyi eta inti us kayimiy a garanna. Ki Lasubhe la maanti us yamiit, et inti us kayamiit garti mele.”
43007028	Yeesso minki Waakhe buure ka 'doo'd walah abche, riire, wihi us yidah, “Atin rumanka eti an ahe ichoow inti an kiimiy a garattaan on a? An ma issooerganne, i'daasenyi ki isooergate a ki rum leh. Atin la usu ma garattaan.
43007029	I'daasenyi an usu a garda, i'di tahe an usu kiimiyye, usu la isooergate.”
43007030	Waha ka 'doo'd Yeesso khaban leheete, i'daasenyi et usu khabte mele. I'di tahe ibeenki liichiire lakhabti, uliba a ankhanyahe.
43007031	I'daasenyi urur goyaka 'doo'di ittaawe Yeesso rummeeste, wihi icho yidaaheen, “Ki Lasubhe maanti us yamiit, wahanyeyyohi ittaawenye miigti Waakh tuso eta yeele kussan a yeela?”
43007032	Farissaayo ururi woriis kanyunnyuwo daagte. 'Deerka kuhaaniyyohi wewween ichoow Farissaayo ba, iskartoo Yeesso khabatti ergeen.
43007033	Yeesso la wihi us iyidah, “An geeddoor on atin leejira, 'dee yomboka eti isooergate inokhda.
43007034	Atin a iyowattaane, i'daasenyi ma i'hessaan. I'di tahe inti an kajiro ma tamiitiin.”
43007035	Weynaanti Ya'huud isinokhatte wihi iche isworsatte, “Inta us irti, inno usu ika'helin a intoh? Inti 'doo'deen kijiro yaafohi Ya'huud ieheynan goya kataasanyahe iche irta yaafohi Ya'huud ieheynan wori Waakh abcha?
43007036	Yeeda us, ‘Atin a iyowattaane, ma i'hessaane toro inti an kajiro la ma tamiitiin,’ essi a mehe?”
43007037	Ibeenki weyti khummane 'da'ddaboote daawe massatti ka, Yeesso tolossate riire, wihi us yidah, “Eti tuummane sugub khabo, ani a iyimaate, amba sugub bahchaa.
43007038	I'di Chiirnaanneti Waakh tadeeh u, ‘Eti tuummane ani irummeeste, a i'doo indohi biccheete 'dulo, jiroti jirtuu imassan lakeelo, uuriis kasoobahaan.’”
43007039	Yeesso yeedaas ka la, wihi us woriis kayeyyeedo, a Rubeyti Munyeenye, 'doo'di usu rummeeste soo'helo. Geeddaka uliba Waakh 'doo'di Kiriisto rummeeste Rubeyta Munyee ma siin. A mehe Yeesso geeddaakka goobi Waakh ka ma laweynaan.
43007040	Urur goyaka 'doo'd gaasoo yeeda daage wihi us yidah, “Eta rumanka, a eti Waákh íyeyyeedo goorat Waakh ayyiche, Waakh, ‘A sooerga,’ yidah.”
43007041	Gaasoo la mehe essaan ya, “Usu a Ki Lasubhe.” I'daasenyi gaasoo mehe worsateen ya, “Ki Lasubhe saggoh boroofenhi Gaalilaaya ikayamiit?
43007042	Chiirnaanneti Waakh, Ki Lasubhe hiiy karnati Dawuud layadeeh ichoow ilkerengeetti Be'deleheeme Dawuud yiille kayamiit ma tadeeh a?”
43007043	Jeente Yeessuu, 'doo'd seley goggowe.
43007044	Gaasoo ichehi khabatti 'doonta, i'daasenyi et khabti mele.
43007045	Chirri iskare nokhatte ka, Farissaayo ichoow kuhaaniyyohi wewween ba wihi icho iskar worsateen, “A i'doh Yeesso isookhaatina?”
43007046	Iskare la wihi iche tidah, “Et injire saggi eta iyeyyeedo nah daagne mele.”
43007047	Farissaayo toro wihi iche iskar itidah, “Atin laka a atin baabiiche?
43007048	Etoo weene ommos Farissaayeenye usú rummeeste a agarteen?
43007049	Mele! I'daasenyi urura amurre Muusa wihichekoo rucchul laka igaran a falanyahe.”
43007050	Etoo Farissaayeenye goycho kajiro Nikodeemo layadeehe goorat 'hor Yeesso iirte la wihi us icho worsate,
43007051	“Amurreteen enenyet geeddi wihi us yeelo liikadaagine toro liikagaran on uskeel igoossa?”
43007052	Wihi icho ilaabeen, “Ati laka boroofenhi Gaalilaaya katimiy? Bal Chiirnaanneti Waakh goya tabe, 'dee saggi 'doo'di Waákh íyeyyeedo koo kalday laka injire boroofenhi Gaalilaaya ikiimaatan abo.”
43007053	Ebba 'deerka goobiis irte.
43008001	Uu' tol massate, Yeesso Hali Geeyohi Oolif irte.
43008002	Ibeenki kaas sooraaho baryo ka, toro Yeesso minki Waakhe buure isoonokhte. 'Doo'd tuumman la kasoourure, ulla orronte, 'doo'd walah abche.
43008003	Tagaammeti amurre ichoow Farissaayo ba makhaabassoo ichehi makhaabaloo kiche ieheynan leeu'durto lakhabte sookhaateene, enenyet ortiis keeneen.
43008004	Wihi iche Yeesso itidah, “Eti ween, makhaabassa ichehi makhaabaloo kiche ieheynan leeu'durto iche lakhabte.
43008005	Amurre Muusa ka la, oboorrihi i'daase dagahe lakaseya layagiis. At la mehe tadeeh?”
43008006	Icho la jeenteti icho wahaas iworsateen, Yeesso angey gelin 'doonaane 'dee jitoo icho usu kacheektaan khabaan. I'daasenyi Yeesso gulguubsate farriis ka il chirchiire.
43008007	Geedda icho toollaane yeedaas wowworsataan, Yeesso fit tolossate, wihi us iyidah, “Bal etiinki uskeel laa, kolooraat makhaabal dagah a kaseyo.”
43008008	Toro gulguubsate il chirchiire.
43008009	Chirri icho waha daageen ka, icho tuumman seley tabeene, tattakkay ka irteen. Kolooraat la araarrinye iratte, ichoowka Yeesso ichoow makhaabál kalday soo'hadeen.
43008010	Yeesso fit tolossate, wihi us makhaabál worsate, “Weela, 'doo'di kootte kicheekti meeke? Et uskeel kigoocho mele?”
43008011	Makhaabale la wihi iche ilaabte, “Eti weenoow ebba.” Yeesso la wihi us iyidah, “Annaka uskeel ma kigoocho gon. Tabe, jirotaahti ha'daabeet 'dii.”
43008012	Yeesso toro 'doo'd leeyyeede wihi us iyidah, “An a banayhi harra. Eti tuummane isooraaho, jirtuu mug'di goya ma kaassohti, i'daasenyi banayhi jiro lakeelo siicha.”
43008013	Farissaayo la wihi iche Yeesso itidah, “At toolla awtaahha on kaayyeedda, gartaah rum mee.”
43008014	Yeesso wihi us ilaabe, “Chirri an awteey kaayyeedo laka, wihi an eldi a rum. I'di tahe inti an kiimiy a garda, toro la inti an isohdi a garda. I'daasenyi atin inti an kiimiy ma garattaane, ommos inti an isohdi ma garattaan.
43008015	Atin jiti weeli enenyete walah kagoossaan, ani la et an uskeel igoocho mele.
43008016	I'daasenyi chi' kootte incheenka an 'doo'd hukkumo, jiti an 'doo'd kahukkumo a ki rummaat. A mehe an waha keley ma yeelo, Aabbaheeyki isooerge a ileejira.
43008017	Amurretiin goyaka wihi chiiran, ‘Chirri et lamma garti iche laabto too kalday tahe, aytaas a rum.’
43008018	An rumanka awtaaya kaayyeeda, toro la Aabbaheeyki ani isooerge laka garteey a laaba.”
43008019	'Deerka wihi icho Yeesso worsateen, “Aabbahaah meeke?” Yeesso wihi us ilaabe, “Atin ani ma igarattaane ommos Aabbaheey laka ma garattaan. Chirri kootte atin ani igarattaan, Aabbaheey laka a garattaan gon.”
43008020	Yeesso inti minki Waakhe buure ka saanduukhi sadakha lakachibo yaal, iche 'doo'd walah kaabche, toro wahaas tuumman keesse. Et usú khabte la mele, a mehe ibeenkiis uliba a ankhanyahee.
43008021	Yeesso toro wihi us icho iyidah, “An a irda, atin la a iyowattaan. I'daasenyi inti an irdi ma tamiitiin. Uskeeliin goya katuuntaan.”
43008022	Jeenteti waha u, ewweenki Ya'huud wihi us isworsate, “A isyagiis? Jeentetaase ‘Inti an irdi, ma tamiitiin,’ iessa?”
43008023	I'daasenyi Yeesso wihi us iyidah, “Atin a ki ilane, anna a ki saraat. Atin a ki harratane, anna ki harrata mee.
43008024	Jeentaase uskeeliin goya katuuntaan atin ikiidah. Chirri atin eti an ahe an atin isoocheeke irummeysan, uskeeliin goya katuuntaan.”
43008025	Iche la wihi iche Yeesso worsatte, “At a ayyo?” Yeesso la wihi us ilaabe, “An a eti an uus uumaccho ka an atin isoocheeke on.
43008026	Wihi buurenye atin miinsane an adeehe toro atin kahukkumo a jiraan. I'daasenyi eti isooerge a ki rum leh. Anna wihi an usu kadaage on 'doo'di harrata icheeka.”
43008027	Icho la saggi Yeesso wor Aabbahiis ikayeyyeedo ma aban.
43008028	'Deerka wihi us iyidah, “Maanti atin Ínam Aadam massalaaba ka serey geesseen, saggi an etaas iahe, a abattaan. Toro la saggi an wohoo rucchul laka miigteey ka iyeeline, i'daasenyi an wihi Aabbaheey iabche on icheeko a abattaan.
43008029	Ki isooerge la ma ikatabine, a ileejira, i'di tahe an kol tuumman wihi usu kahamaadicho on yeela.”
43008030	'Doo'di buurenye yeeda Yeesso essi daage, Yeesso rummeeste.
43008031	Yeesso wihi us 'doo'di Ya'huude usu rummeeste iyidah, “Chirri atin wori an atin abche khucchissaan, atin rumanka a abattitaaya.
43008032	Runti Waakh a abattaane, runti Waakh la a atin furta.”
43008033	Icho la wihi icho usu ilaabeen, “Nah a nyaakhut nyaakhut Aburaaham, toro et nah injire ifalle mele. Toollaka chirri at, ‘Runti Waakh a atin furta,’ nah idowto, mehe tussa?”
43008034	Yeesso wihi us ilaabe, “Rume atin icheeka, eti tuummane uskeel yeelo, a i'doo us bow'dati uskeelaas yitah.
43008035	Bow'da min goyaka inti tichee ma khabto, i'daasenyi inam jirtuu tuumman a ki minkaas on.
43008036	'Deerka chirri Weeli Waakh kifure rumanka a furantahe.
43008037	Saggi atin nyaakhut nyaakhut Aburaaham itahiin a garda. I'daasenyi ogoose imarantaan, i'di tahe wihi an atin abcho ma rummeysattaan.
43008038	Wihi an inti Aabbaheey kajiro ka an arge a atin icheeke. Atin la wihi atin aabbahiin kadaagteen iche yeessaan.”
43008039	Wihi icho ilaabeen, “Aburaaham a aabbahaanya.” Yeesso la wihi us ilaabe, “Chirri atin rumanka nyaakhut nyaakhut Aburaaham tahiin, wihi us yeele atin laka a yeessaan.
43008040	Atin la anihi wihi rummaate tuummane an Waakh kadaage atin isoocheeke, iche ogoos imarantaan. Aburaaham injire wihi i'daase ma yeelin.
43008041	Wahanyeyyohi aabbahiin yeele on atin laka yeessaan.” Icho la wihi icho ilaabeen, “Nah i'di nyaakhuti eysing'alaje mee. Aabbahi kaldaye nah khabno a Waakh rubeytiissa.”
43008042	Yeesso la wihi us iyidah, “Chirri kootte Waakh rumanka Aabbahiin yahe, ani a i'doontaan. I'di tahe an Waakhe kiimiyye, toolla la an intane kajira. An awteey u ma imaatane, i'daasenyi usu isooerge.
43008043	Kamalda bal, atin a i'doh wihi an atin idowo matah atin igelin? A jeenteti atin wori an atin idowo atin aban iubaa'dan.
43008044	Atin a nyaakhuti Seytaanki ooyohiine. Wihi us imoono tuumman atin laka yeeline 'doontaan. Uus uumaccho ka us eti 'doo'd bakkicho on eheet. Ulla toro rum a 'dii'da, i'di tahe us injire wihi rummaat ma cheekin. Chirra us yeedi beenaat cheeko la, wahaas eti rumanka us yahe tusaan. Us a eti been lehe, toro la a ooyohi 'doo'di been goocho.
43008045	I'daasenyi an ayti rummaate atin icheeka, jeentetaase ani irummeysawwaayteen.
43008046	Ayyo goytiin ka saggi an rumanka uskeel iyeele tusa? Chirri an rum cheeko a i'doh ani irummeysanna?
43008047	Eti Waakh kayimiy, Yeedi Waakh a dagansata. Atin la Waakh ma kiimaatan gone, jeentetaase ani nabah ikasudiwwaayteen.”
43008048	'Doo'di Ya'huud wihi us Yeesso ilaabe, “Chirri nah, ‘At a yaafohi bi'direnye Saamariya toro la ginna kidakhatta,’ kinidah, nah ma eysiinna?”
43008049	Yeesso la wihi us ilaabe, “Ani ginna ma idakhatti. I'daasenyi an Aabbahaaya koolo ikeena, atin la lakhaanyo ikadowtaan.
43008050	An koolo ma isiyowdi, i'daasenyi eti anihi liikoolicho 'doono a jira, ulla a eti jiti rummaat ka enenyet hukkumo.
43008051	Rume atin icheeka, eti tuummane wihi an abcho raaho, jirtuu ma yamuut.”
43008052	Jeenteti waha u, 'doo'di Ya'huud wihi us yidah, “Ya! Toolla saggi rumanka ginna kidakhatti a abanne. Aburaaham a yumuyye, 'doo'di tuummane Waákh íyeyyeedo laka a tuume. I'daasenyi at mehe elatta ya, eti tuummane wihi at abisso raaho jirtuu ma yamuut.
43008053	Aburaahamhi aabbaheenyee a yumuyye, at usu a kaweentahe? 'Doo'di Waákh íyeyyeedo laka a tuume, at ayyo iskoogtahe?”
43008054	Yeesso wihi us ilaabe, “Chirri an iskoolicho, koolohaas walah icho ibahaan mele. Eti koolo i'doono a Aabbaheeyki atin a Waakkhiinna elattaan.
43008055	Atin injire usu ma garanne, anna usu a garda. Chirri ani, ‘An usu ma gardi,’ an atin iidah, annaka i'diin u eti been lehe ateeh. I'daasenyi an usu a garda, yeediis la a raaha.
43008056	Aburaahamhi aabbahiine laka, emeetteey weyti kahamaade. Ulla goorat archiiy emeetteey a arge, weyti hamaade.”
43008057	'Doo'di Ya'huud la wihi us Yeesso iyidah “At gu'h tomon chan laka ma eleelinne, toro Aburaaham a agarte?”
43008058	Yeesso wihi us ilaabe, “Rume atin icheeka, geeddi Aburaaham ijirin laka an a jira on.”
43008059	Jeenteti waha u dagah okhsatte, usu saataa. I'daasenyi Yeesso dagte, dagsi ka uranti minki Waakhe buure kabahe.
43009001	Yeesso jit raahaayi, etoo indo laan ladele arge.
43009002	Abatti Yeesso la wihi iche Yeesso worsatte, “Eti ween, eta a i'doh indo laan liidele? Usú uskeel yeele bal 'doo'di dele?”
43009003	Yeesso la wihi us ilaabe, “Eta ommos 'doo'di dele mee uskeel yeele. I'daasenyi waha a yitaaheene 'dee jirotiis ka saggi Waakh hil ihaaggicho laarga.
43009004	Geeddi il on maalim yahe, hili Waakkhi isooerge a haagginna. Mug'di la a soogela, ki etoo kalday laka hil ihaaggin.
43009005	Geeddi an harrata on kajiro, an a eti 'doo'di harra banay siicho.”
43009006	Inkoo Yeesso yeeda yidah ka, hanjuf harra katufe, doobbotoo haaggiche, et indo sarche kawelweele.
43009007	Wihi us et iyidah, “Nyaame, ge'dinti Silowaam layadeeh ka fool dikho.” I'da ka mehe leessa ya, “Eti leergate.” 'Deerka et irte, fool dikhte, usuhi il argo soonokhte.
43009008	Ollokkiis ichoow 'doo'di tuummane 'hor usuhi walah daddaaho arge wihi icho worsateen, “Icho eta, eti orran fiddiyo walah daddaaho menya?”
43009009	Gaasoo wihi icho yidaaheen, “Aa, a usu.” Gaasoo wihi icho yidaaheen, “Mele, usu menye, a etoo iyoog on.” I'daasenyi et rubeytiis tirrime, “Aa, a ani!” yidah.
43009010	Icho la ihosseene, “Saggoh 'deerka il iagarte?” idoween.
43009011	Wihi us iyidah, “Eti Yeesso layadeehe doobbotoo haaggiche, indo ikawelweele, ‘Nyaam, ge'dinti Silowaam layadeeh ka fool dikho,’ iyidah. Anna 'deerka irde, fool dikhde, il arge.”
43009012	“Eta intoh kajira?” worsateen. Ulla, “An ma gardi,” iyidah.
43009013	Eti goorat indo laa sookhaateene, Farissaayo ikeeneen.
43009014	Ibeenki Yeesso doobbo haaggiche, eti indo laa samaache la, Seeri Lanaso eheneet.
43009015	Farissaayo toro saggi us il iarge worsatte, ulla wihi us ilaabe, “Et doobbotoo indoheey kawelweele, anna fool dikhde. Toolla la il a arga.”
43009016	Farissaayotoo la wihi iche tidah, “Eti waha yeele Waakh ma kiimaatan, i'di tahe amuri Seeri Lanaso ma raaho.” I'daasenyi gaasoo wihi icho worsateen, “Saggoh eti uskeel leh, wahanyeyyoha miigti Waakh tuso iyeela?” 'Deerka seley goote.
43009017	Farissaayo et toro inokhatte wihi iche itidah, “Et indo a kihaaggiche gone, mehe usu miinsane tadeeh?” Et wihi us ilaabe, “Eta a eti Waákh íyeyyeedo.”
43009018	Weynaanti Ya'huud uliba saggi eta 'hor indo ilaayahe toolla la us il iargo rummeysawwaayte, ichoowka 'doo'di dele waheen.
43009019	Wihi icho worsateen, “Waha a inankiinna? Goorat indo laane desse elattaane, saggoh toolla il iarga?”
43009020	'Doo'di dele wihi us ilaabe, “Saggi us weeleenyo iyahe a garanna, saggi us indo laan idesse laka a garanna.
43009021	I'daasenyi saggi us toolla il iarge ma garanni, ommolla eti indo haaggiche ma garanni. Usu worsada, ullaka a etoo weene, a isiyeyyeedo.”
43009022	'Doo'di dele jeenteti icho waha iyidaaheen, a jeenteti icho weynaanti Ya'huud ikarooraan. I'di tahe weynaane goorat mehe goosse ya, eti tuummane Yeesso a Ki Lasubhe cheeko, minki weysiite Ya'huud a lakabahcha.
43009023	Jeentetaase 'doo'di dele, “Us laka a etoo weene, worsada,” iyidah.
43009024	Koli lammaatteet inokhteene, eti indo laa waheene wihi icho iyidaaheen, “Waakh kooli, eta kisamaache saggi us eti uskeel leh iyahe a garanna.”
43009025	Et wihi us ilaabe, “Uskeel khabyeey ichoow kuus ka ba an ma gardi. Wohoo kalday on garda. An 'hor indo ma khabo, i'daasenyi toolla il a arga.”
43009026	Wihi icho usu worsateen, “I'doh kiyidah? Saggoh indo kihaaggiche?”
43009027	Wihi us ilaabe, “An a atin isoocheeke, atin la ma daagtaan. A i'doh toro daagin i'doontaan? Atin laka sarka atinhi abattitiis tateehiine 'doontaan?”
43009028	Farissaayo et leeabaarrante, wihi iche itidah, “At laka a abattiti etaase, nah la a abatti Muusa!
43009029	Saggi Waakh Muusa ileeyyeede a tissibna, i'daasenyi etaas, inti us kayimiy laka ma garanni.”
43009030	Et la wihi us ilaabe, “Enenne waha a girmo! Atin eta inti us kayimiy ma garattaane, ulla indoheey a ihaaggiche!
43009031	Saggi Waakh 'doo'di uskeel leh nabah ikasudin a garanna. 'Doo'di usú inkaanyito wihi us 'doono yeelo la nabah a isuda.
43009032	Uus goorat harra lasoouume, eti injire eti indo laan desse indo haaggiche ma ladaagin.
43009033	Chirri kootte eta Waakh ikiimaatan, wohoo rucchul laka ma yeelo.”
43009034	Waha ka wihi icho laabeen, “At uskeel goya kadelatte, toro la uskeel goya on kaweynaatte. Saggoh toollaka nah walah nah iabissa?” Khar iseyeen.
43009035	Chirri Yeesso saggi icho et khar ikaseyeen daage ka, irte, etaas yowte, 'hele. Yeesso wihi us et iyidah, “At Ínam Aadam a rummeysatta?”
43009036	Et wihi us iyidah, “Eti ween, chirri at eti us yahe isoocheekte a rummeesda.”
43009037	Yeesso wihi us iyidah, “At toolla usu a agarte. Aniha kileeyyeedo a usu.”
43009038	Et 'deerka wihi us yidah, “Kamur, a kirummeesda.” Et Yeesso wahte.
43009039	Yeesso la wihi us iyidah, “An harrata a imiyye enenyet hukkuma, 'dee 'doo'di indo laa il arga, ki kol us il argo iskoog la indo waaya.”
43009040	Farissaayotoo intaas kijirte la wihi us essi daagte, wihi iche worsatte, “Nah laka indo laanahe?”
43009041	Yeesso wihi us ilaabe, “Chirri kootte atin indo laatahiin, uskeel atin khabtaan mele. I'daasenyi toolla atin ‘il a agarra,’ elattaan, waha saggi atin uliba uskeel ikajirtaane tusaan.”
43010001	Yeesso wihi us 'doo'd iyidah, “Rume atin icheeka, eti sunki iiyyaat ka arit itabine, i'daasenyi 'dossoo on tabe sum gele, etaas hatto leeyahe, toro la a eti enenyet walah saro.
43010002	Eti arit kagelo a ersinki iiytiissa.
43010003	Eti arit yaakhicho la ersim arite ifaha. Iiye la geeddi ersim iche tuumman magahenyetiche kaawwaho hooyiis a daagta. Ulla toro iiy a tuma, toro iiy ortiche raaha.
43010004	Chirra us iiy tuumman tumo, orcheeda raaha, iiye la 'dubiis raahta, i'di tahe iiye hooyiis a garatta.
43010005	I'daasenyi iiye eti ersinkicho ieheynan ma raahto a kafiridda, i'di tahe hooyiis ma garatti.”
43010006	Yeesso 'doo'd hawweesa icheeke, i'daasenyi 'doo'd wihi hawweesa miinsanyahe ma aban.
43010007	Maantaka Yeesso toro wihi us yidah, “Rume atin icheeka, ani a i'di aritti sunki iiyyaat.
43010008	'Doo'di tuummane orteey yimiy a ki hatto lehe, enenyet walah saro, i'daasenyi iiye icho nabah ma isudin.
43010009	Ani arite, eti tuummane ikasoogelo a lariba. Eta sum a soogela, toro la baha, yaakh yowta.
43010010	Eti walah hato, ogoos ichoow wihi us baabiicho on menye, walah addane us iyamiit mele. An la a imiyye 'dee jiro tuum 'hessaan.
43010011	“Ani a ersinki haaggan. Ersinki haaggan la jeenteti us iiytiis iribo on u, jirotiis a bahcha.
43010012	Eti lakireeste, iiy yaakhime igaranne iiye la tiis ieheynan, chu'us yaay arge, iiy a kataba, firda. Yaaye 'deerka iiy goyaka koo tagiise, iiyti addan la seley baabaata.
43010013	Eti lakireeste iiye tiis mee gone, iiy la aw ma ikhabo gone, a kafirda.
43010014	“An a ersinki haaggan. Iiyteey a garda, iiyteey la a igaratta.
43010015	Saggi Aabbaheey ani igarti, iche ani laka Aabbaheey igarda. Anna jeenteti iiyteey u jiroteey a bahcha.
43010016	'Doo'doo addane i'di iiyteeyenye, woyheey goya ikajirin a jira. Kaas laka a soodowa. Icho laka hooyeey a dagansataane, icho tuumman la i'di woyhoo kaldache ersinkoo kaldach khabo yateehiin.
43010017	Aabbaheey jeenteti us ani i'doono, a jeenteti an jiroteey ibahcho, 'dee toro 'da'ddaboka an omoot ka isookaho.
43010018	Et jiroteey ikabahcho mele, i'daasenyi ani on i'daanu bahcha. Antohi an jiroteey kabahcho a khaba, toro antohi an isikasoolaabo a khaba. Amura Aabbahaaya ka'hele.”
43010019	Yeedaas us yidah ka, 'doo'di Ya'huud toro seley gowe.
43010020	'Doo'd buurtiis mehe essa ya, “Eta ginna dakhatta, a sirgowe. A i'doh idagansattaan?”
43010021	I'daasenyi 'doo'doo addan mehe essa ya, “Waha yeyyeedi eti ginna dakhatti mee. Ginna eti indo laa indo a furta?”
43010022	Maantaas la Daawti Maanti Minki Waakhe Buure Ladikhe lakasoo'helo ilkerengeetti weene Yeerusaleeme lakagele. Yeesso laka 'deerka ilkerengeetti weene Yeerusaleem irte. Maantaas la a hayohi il roffo yahe.
43010023	Yeesso la minki Waakhe buure goyaka intoo, Gaayim Soolomon layadeeh iche raaha.
43010024	Weynaantoo Ya'huud Yeesso khaarisse, wihi iche itidah, “Ichoowka maantoh waha nah kadagissa? Cha'at Ki Lasubhe tahe, rum on nah isoocheek.”
43010025	Yeesso wihi us ilaabe, “An orey on atin isoocheeke, i'daasenyi atin ma irummeysan. Wihi ittaawenye weeli enenyet yeelin iubaa'dane an antohi magah Aabbaheey ka yeelo, eti an ahe cheekaane,
43010026	i'daasenyi atin ma rummeysattaan, a mehe atin 'doo'di i'di iiyteeye mee.
43010027	'Doo'di i'di iiyteeye hooyeey a daaga, anna icho a garda, icho la ani a isooraahaan.
43010028	'Doo'di ani isooraaho la jiroti jirtuu imassanne siicha, icho la jirtuu ma yamuutiin. Et dahanteey ikasaro mele.
43010029	Aabbaheeyki dahanteey soogesse walah tuumman a kaweenyahe, jeentetaas u la, et dahan Aabbaheey kabihin yabuu'd mele.
43010030	Ani ichoow Aabbaheey a koo kalday.”
43010031	Weynaanti Ya'huud toro dagah okhsatte, Yeesso dagah kachibtaa.
43010032	I'daasenyi Yeesso wihi us iyidah, “Anto Aabbaheey ka wihi ittaawenye weeli enenyet yeelin iubaa'dan goytiin ka a yeele. Waha an yeele goyaka, jeenteti kichekoh dagah ka ogoos i'doontaan?”
43010033	Wihi icho ilaabeen, “Jeenteti haagga at yeesse mee dagah ikaasaano, i'daasenyi a jeenteti at igafte. I'di tahe at a weeli enenyet one, toro Waakhe iskaayyeessa.”
43010034	Yeesso la wihi us icho ilaabe, “Amurretiin rubeyche ka mehe chiiran ya, ‘Waakh mehe yidah ya, atin a waakkhakh.’
43010035	Saggi atin igarattaan u, Chiirnaanneti Waakh ma luurgiyicho. Chirri 'doo'daas Yeedi Waakh 'hele, ‘waakkhakh’ lakawahe,
43010036	ki Aabbaheey soobahsate kiis kayeesse harrata isooerge la? A i'doh 'deerka cha'an, ‘Ani a Weeli Waakh,’ idah, a gafe ielattaan?
43010037	Chirri an wihi Aabbaheey yeelo iyeelin, iirummeysanna.
43010038	I'daasenyi chirri an wihi Aabbaheey 'doono yeelo toro la atin ani irummeysan laka, wihi ittaawenye weeli enenyet yeelin iubaa'dan rummeesda. I'da ka saggi Aabbaheey goyteey ikijiro anna goytiis ikijiro a abattaan.”
43010039	'Doo'd toro Yeesso khaban leheete, i'daasenyi 'doo'd goya tabe kabahsate.
43010040	Yeesso 'deerka toro nokhte, hawti Yoordan aficheki 'diri goorat Yoohana 'doo'd kabaattissiyo imaahe, intaas fiddiye.
43010041	'Doo'di buure la Yeesso iyimiy. Wihi icho yidaaheen, “Chirri goorat Yoohana wohoo miigti Waakh tuso iyeelin laka, wihi eta miinsane us yidah tuumman a rum.”
43010042	'Doo'di buure la intaakka Yeesso rummeeste.
43011001	Maantooka etoo Laassaro layadeehe ilkerengeetti Be'daaniya yaal khannate. Albehi leeddesse too Maariya tahe too la Maarta tahe laka ilkerengeettaas Be'daaniya yaalliin.
43011002	Maariyata la a ti 'dee Kamur miricchi luhlo kasubahto, tintiche la kahiyyaayto. Maariyatane walaalicheki Laassaro layadeeh khannate.
43011003	Albeha isleedesse, Yeesso farniin i'diiche, “Kamur, aalaahki at weyti 'doonto a khannanyahe,” iyidah.
43011004	Chirri us waha daage ka, Yeesso wihi us yidah, “Khannaata omoot ma kamassati. Khannaata a yateehe 'dee Waakh laweynaacha, 'dee khannaata ka Weeli Waakh laweynaacha.”
43011005	Yeesso la Maarta ichoow walaassicheti Maariya layadeeh ichoow walaalichoki Laassaro layadeeh ba a 'doona.
43011006	I'daasenyi inkoo us farniinkaas 'hele, us saggi Laassaro ikhannanyahe daage laka, Yeesso intaas us kajire ibeen lamma addane fiddiye.
43011007	'Deerka wihi us abattitiis iyidah, “Kaha, boroofenhi Ya'huudiya a inokhanni.”
43011008	I'daasenyi abatti wihi iche Yeesso itidah, “Eti ween, ibeenneta dow on menya weynaanti Ya'huud dagah kaachibin leheete, kiigaasan leheet? Atihi toro intaas inokhatti 'doonta?”
43011009	Yeesso wihi us ilaabe, “Orrahti maantoo kaldach saha'd tomon ichoow lamma ma khabto? Eti maalim sohti, ma tarraantarrati, i'di tahe etaas eti harrata banay siicho, iche arga.
43011010	Chirri us ibeen sohti a tarraantarrata, a mehe banay ma khabo.”
43011011	Yeesso inkoo us waha yidah ka, wihi us toro iyidah, “Aaleenki Laassaro layadeeh a ur'de, i'daasenyi an irda neybaacha.”
43011012	Abattitiis wihi iche ilaabte, “Kamur, chirri us ur'do 'dee a deefsata on gon.”
43011013	Yeesso la saggi rumanka Laassaro iyumuyye kaayyeeda, i'daasenyi abatti kol us wori ur'dumme on kayeyyeedo koogtahe.
43011014	Yeesso 'deerka abatti ma kaaddaginne, “Laassaro a yumuy,” iyidah.
43011015	“Toro la jeentetiin u, an a hamaada chirri maanti us yumuy an intaas ikajirin. Waha tuumman atine indigir atin ikhabaane, 'dee ani irummeysattaan. I'daasenyi kaaleya usu iiranni.”
43011016	Toomashi Man'daan layadeeh, wihi us abattiti addan iyidah, “Inno tuumman eti ween raahno, 'dee inno tuumman a leetuunno.”
43011017	Chirri Yeesso ilkerengeetti Be'daaniya soogele ka, saggi Laassaro ibeen affar kutte liihawwaale abte.
43011018	Ilkerengeetti Be'daaniya la geeddi kiilomitta seyyahe ilkerengeetti weene Yeerusaleem ileejirta.
43011019	'Doo'di Ya'huude ittaawe la a yimiyye Maarta ichoow Maariya uur khoboocheen, jeenteti omoot walaalichuu.
43011020	Chirri Maarta saggi Yeesso isoosohti daagte ka, bahte or kadowte. I'daasenyi Maariya goob ka'hadde.
43011021	Maarta wihi iche Yeesso itidah, “Kamur, kootte at inta kajirte ka, walaaleey ma yamuut!
43011022	I'daasenyi toolla laka saggi wihi tuummane at Waakh daahte Waakh kiyeelo, a garda.”
43011023	Yeesso la wihi us iyidah, “Walaalaah omoot a kasookaha.”
43011024	Maarta wihi iche ilaabte, “Saggi us ibeenki yomboot omoot ikasookaho a garda.”
43011025	Yeesso la wihi us iyidah, “Ani enenyet omoot kasookahcha, toro jiro siicha. Eti tuummane ani irummeeste, chirri us yumuy laka jiro a 'hela.
43011026	Eti tuummane toolla jiro, ani irummeeste la, jirtuu tuumman ma yamuut. At waha a rummeysatta?”
43011027	Iche la wihi iche itidah, “Aa, Kamur, saggi at Ki Lasubhe itahe, at Weeli Waakhe goorat harrata yamiit itahe, a rummeesda.”
43011028	Inkoo Maarta waha tidah ka, nokhatte, walaassicheti Maariya layadeeh 'dol iwahte wihi iche itidah, “Eti Ween kallaaye, ati laka a kiwaha.”
43011029	Inkoo Maariya waha daagte ka, dowwa kahte Yeesso iiratte.
43011030	Yeesso uliba ilkerengeet ma soogeline i'daasenyi inti kootte Maarta ka'hesse on kajira.
43011031	'Doo'di Ya'huude kootte Maariya leejire, uur khoboocho, chirra iche dowwa bahte ka, leebaheen. A mehe kol iche hawwaal iratti kooyto koogyahiin.
43011032	Maariya inti Yeesso kajire sooeleesse, uus iche Yeesso agarte ka, luhlohiis ka jilbo il kagu'dubte, wihi iche tidah, “Kamur, kootte at inta kajirte ka, walaaleey ma yamuut.”
43011033	Chirri Yeesso ichehi ooyto arge ka, 'doo'di Ya'huude leejiro laka usuhi ooyo arge, rubeye weyti uskulaatte, mal gele.
43011034	Wihi us worsate, “Intoh kahawwaasseen?” Wihi icho ilaabeen, “Kamur, kaale agar.”
43011035	Yeesso ooye.
43011036	'Doo'di Ya'huud la wihi us isiyidah, “Bal geeddi us Laassaro 'doono yeya!”
43011037	I'daasenyi gaasoo mehe yidaaheen ya, “Eti indo laa goorat indo a haaggichee, a i'doh, Laassaro omoot ikaholin?”
43011038	Yeesso toro weyti rubeye uskulaatte, hawwaassi go'denye daddaabtoo buure af lakorche hagga irte.
43011039	Yeesso wihi us yidah, “Daddaab bahcha.” I'daasenyi Maartati Laassarohi yumuy leedelatte wihi iche tidah, “Kamur, kola a nuuhe, ibeen affar kutte lahawwaalee.”
43011040	Yeesso la wihi us iyidah, “An kootte cha'at saggi waha iyateehiin rummeysatte weynaanti Waakh a agarta ma kiidaahan a?”
43011041	Daddaab hawwaal afiche lakabahche. Yeesso 'deerka serey yeye, wihi us yidah, “Aabba, jeenteti at ani idaagtuu, kala'de kisoolaaba.
43011042	Saggi at kol dakkhan idaagto a garda, i'daasenyi jeenteti 'doo'dane waha iadeehe, 'dee icho la saggi at ani isooergatte rummeestaan.”
43011043	Inkoo us waha yidah ka weyti riire, “Laassaro, soobah!” yidah.
43011044	Eti yumuy soobahe. Usuhi dahanohiis ichoow luhlohiis ba darfohi eti yumuy lakaayyuubo kaayyubanyahiin soobahe. Fool laka dafare kayuuban. Yeesso la wihi us 'doo'd iyidah, “Furfura, 'dee a irti.”
43011045	'Doo'di Ya'huude ittaawenye, Maariya bariito yimiy, wihi Yeesso yeele arge, Yeesso rummeeste.
43011046	I'daasenyi gaasichokoo Farissaayo inokhteene, wihi Yeesso yeele icheekeen.
43011047	Kuhaaniyyohi wewween ichoow Farissaayo ba Jaldaabti Weene Ya'huud tol iwaheen. Wihi icho worsateen, “Mehe yeello? Bal wahanyeyyoha ittaawenye miigti Waakh tuso eta yeelo yeya!
43011048	Chirri inno usu 'diinne us sagga isossohti, 'doo'd tuumman usu a rummeesta. 'Deerka 'doo'di wewweene ili Rooma yamiite, minkeenki Waakhe buure ichoow yaafteen tuummamba baabiichaan.”
43011049	Koo leejire Kayaafa layadeehe ullaka gu'haas ka kuhaanihi weyti weene sooyeede wihi us yidah, “Wohoo rucchul laka ma garattaan!
43011050	Ichehi yaaf tuumman bakkatti ka, usuhi etoo kalday meessi 'doo'd tuumman kayamuut menya deefto?”
43011051	Ulla waha us yidah, wihi usu kasoouummame mee. I'daasenyi jeenteti us gu'haas ka kuhaanihi weyti ween iyahe, iche wori Waakhe saggi Yeesso meessi yaafohi Ya'huud ikayamuut ikaayyeede.
43011052	Toro la Yeesso jeenteti yaaftaas kalday on ma iyamuute, i'daasenyi jeenteti nyaakhuti Waakhe taasane iyamuute, 'dee 'doo'di harra tuumman isikeena, wohoo kalday kayeela.
43011053	Uus maalinkaas la, weynaanti Ya'huud tossatte, jiti iche Yeesso katagiis yowatte.
43011054	Maantaka Yeesso inti yaafohi Ya'huud kaargaan ma kaassahan. Yeesso intaas katabe, abattitiis khabaayi irte, ilkerengeettoo hidaad haggeenye Efireem layadeeh irte, fiddiye.
43011055	Maanti Daawti Ya'huude Baasakka lahaaggicho soodowwaatte ka, 'doo'di ittaawe ilicho kabahe, ilkerengeetti weene Yeerusaleem ikore, daawtichoti Isladikho Baasakka orcheenye gelaanee.
43011056	Icho tuumman la Yeesso yowtaan. Chirri icho minki Waakhe buure yimaateen ka, wihi icho isworsateen, “Atin maanta kol us daawta yamiite koogtahiin?”
43011057	I'daasenyi kuhaaniyyohi wewween ichoow Farissaayo amur bahcheene, chi' etoo inti Yeesso kajiro garti, a soocheeko, 'dee a khabteen.
43012001	Geeddi ibeen lihe ankhantahe 'dee daawti Baasakka sootateeh, Yeesso ilkerengeetti Be'daaniya Laassaro yaal yimiy. Laassaro la, a eti goorat Yeesso omoot kasookahche.
43012002	Yeesso intaas ka gololi gelebeet liikarche. Maarta la icho goollisse. Laassaro 'doo'di Yeesso leegolossate a leejire.
43012003	Maariya 'deerka miricchihoo gato miigenye geeyoo naad layadeeh kalday lakahaaggiche geeddi kiilo nyuusichee khaatte, Yeesso luhlo kasubahte, toro tintiche ka luhlohiis hiyyaayte. Uyuuggi miricchihaas min tuumman leekahe.
43012004	I'daasenyi etoo abatti Yeesseenye, Yuuda Iskaariyoot layadeehe, dowwanoha ka Yeesso 'dub soogoocho 'dii'de wihi us yidah,
43012005	“A i'doh miricchiha liiororinne, 'dee chilimme miskiin liisiin? Chilimmeti eti gu'hoo hil haaggiche laguto iche baha.”
43012006	Jeenteti us miskiino uur ikasoonugleeste mee waha iyidah. Jeenteti us i'daas iyidah, a jeenteti us ugarti chilimme ikhuccho, us chilimme ihato.
43012007	Yeesso wihi us ilaabe, “'Dii! Iche miricchiha ibeenki ani liihawwaalo iche meel igelissee.
43012008	Miskiin kol dakkhan goytiinna kakhabtaane, i'daasenyi ani kol dakkhan ma ikhabtaan.”
43012009	Ururoo buurenye Ya'huud Yeessohi ilkerengeetti Be'daaniya kajiro daage, intaas yimiy. Icho la jeenteti icho Yeesso iargaan kalday menye, Laassarohi Yeésso omoot kasookahche laka argine yimaateen.
43012010	Kuhaaniyyohi wewween 'deerka jiti icho Laassaro laka kayagiisiin yowteen.
43012011	Waha a jeenteti 'doo'di Ya'huude ittaawe jeente Laassaruu icho ikatabo, Yeesso irummeesti.
43012012	Ibeenki kaas sooraaho ka, ururi buurenye daawti Baasakka yimiy, saggi Yeesso ilkerengeetti weene Yeerusaleem iyamiit daage.
43012013	Seytohi geeyi baar sookhaateene, baheene, Yeesso or kadoween. Chirra icho or kadowaan la a riiraane, “Waakh a lakoolicho!” “Waakh ki magahi Kamur kayamiit a imaale.” “Waakh Karnati Issiraayel a imaale!” iche essaan.
43012014	Yeesso inkuraarruhoo 'hele kore, i'di liichiiruu,
43012015	“'Doo'di ilkerengeetti Saayon yaal, wohoo rucchul laka akaroorina! Yeya karnatiin kalla, inkuraarru fuulaayi soosohtaa.”
43012016	Abattitiis laka kolooraat waha tuumman ma aban. Inkoo Yeesso goobi Waakh ka laweynaache on iche saggi yeedaas lachiire usu imiinsanyahe, toro wahaas laka usu iyeeleen kaseen.
43012017	Ururi goorat maanti Yeesso Laassaro go'ddi lakahawwaale goya kasoowahe omoot kasookahche leejire, wihi yitah tuumman cheeke.
43012018	'Doo'di buure jeenteti Yeesso waha miigti Waakh tuso iyeele us idaage, iche ibahe Yeesso i'hele.
43012019	Farissaayo 'deerka wihi iche isitidah, “Ma agartaan a, wihi inno yeelin leheet ma yeelloo! 'Doo'd tuumman usu raaha!”
43012020	'Doo'di daawti Baasakka ka irte ilkerengeetti weene Yeerusaleem ka Waakh wahte, 'doo'doo yaafohi Ya'huud ieheynan laka goycho a kijire.
43012021	'Doo'daas la Fiilifhi ilkerengeetti Bessaayda boroofenhi Gaalilaaya kajirto kayimiy iirte, wihi icho iyidaaheen, “Eti ween, nahi Yeesso agarro 'doonna.”
43012022	Fiilif la irte Andereeya icheeke, lammache ba iratte Yeesso icheekte.
43012023	Yeesso wihi us ilaabe, “Saha'ddi Ínam Aadam laweynaacho kola a titah.
43012024	Rume atin icheeka, sammata ilinti 'dargaayye il ikadihine, iche koloo iumaatan, ilintoo on kafiddiita, gurnaan iche desso mele. I'daasenyi chi'iche wohoo yumuy titah, gurnaanki buurenye dessa.
43012025	Eti jiroti awtiis 'doono, jiroti rummaat a waaya. Eti harrata ka jirotiis 'dii'do la, jirotiis jiroti jirtuu imassan a ikaaya.
43012026	Eti tuummane falfateey itaahan 'doono, ani isooraaha. Meelbaaw an irdi ka ileejira. Aabbaheey la eti tuummane hileey haaggicho, usú a weynaacha.
43012027	“Toolla rubeyteey a suujowte, mehe idaahe? ‘Aabbahaaw, saha'dda sinayyoot ikarib,’ iche adeeh? Mele! An jeentetane saha'dda isooeleele.
43012028	Aabba, magahaah weynaay!” Hooyoo 'deerka serey ka sooyeede, mehe yidah ya, “Magaheey a weynaache, toro la a inokhda weynaacha.”
43012029	Ururi intaas toolle hooyaas daage gaasoo, “A guuguh,” esse, gaasoo la, “Hertoo Waakhe leeyyeedda,” esse.
43012030	Yeesso wihi us yidah, “Hooya jeenteteey ma isooyeedine, jeentetiinna isooyeede.
43012031	Ibeenki Waakh 'doo'di harrata hukkumo kola a yitah. Waakh toolla karnati harrata a riha.
43012032	I'daasenyi ani maanti massalaaba ka serey liiokkhicho, weeli enenyet tuumman ankaaya keena.”
43012033	I'dane yidahye, omootti us sooyamuut enenyet tusa.
43012034	Urur la wihi us iyidah, “Amurre Muusa ka, Ki Lasubhe jirtuu tuumman a inno leefiddiya iche daagne. Saggoh 'deerka ‘Ínam Aadam serey a liiokkhicha’ itadeeh? ‘Ínam Aadamha,’ a ayyo?”
43012035	Yeesso la wihi us icho iyidah, “Geeddoo rucchul on banay khabtaan. Banay goya kasohda gi'de, geeddi banay jiraane mug'di ikhaatin. Eti mug'di kasohti, inti us isohti ma garti.
43012036	Anihi banay atin ikeeno, geeddi an atin leejiro irummeesda, 'dee atin laka 'doo'di banay goya kasohti ateeha.” Inkoo Yeesso waha yidah ka, 'doo'd katabe, irte dagte.
43012037	Chirri Yeesso wahanyeyyoha miigti Waakh tuso tuumman geedda 'doo'd leejiro us yeele laka, 'doo'd usu ma rummeysan.
43012038	Wahaas la a yitaaheene 'dee wihi eti Waákh íyeyyeedo Isaaya layadeeh ka lachiire labuuhicha, “Kamur, ayyo wori nah cheekne rummeeste? Ayyo miigti Waakh latuse?”
43012039	Jeenteti icho irummeysawwaayeen la, a jeenteti Isaaya intoo addan ka i'da iyidah,
43012040	“Waakh icho indo a tire, uurassicho la dagahnooche, 'deerka indohicho ka il ma argaane, ommos uurassicho ka walah ma abtaan, ommos ani ma isoonokhtaane 'dee ma samaacho.”
43012041	Isaaya jeenteti us waha iyidah, a jeenteti us weynaanti Kamur iarge, toro wori usu miinsan ikayeyyeede.
43012042	Chirraas weynaanti Ya'huud buurche laka usu a rummeysatte. I'daasenyi jeenteti iche Farissaayo ikaroortuu, saggi iche Yeesso ikakhuufte ma cheekin, minki weysiite Ya'huude lakabahcho iche karoortaa.
43012043	I'di tahe koolohi Waakh icho koolicho menye, koolohi weeli enenyet icho koolicho iche 'doonaan.
43012044	Yeesso riire wihi us yidah, “Eti tuummane ani irummeesti, ani kalday ma irummeesti, i'daasenyi ki ani isooerge laka a rummeesta.
43012045	Eti tuummane ani iargo la, ki ani isooerge laka a arga.
43012046	An i'di banayhi harratane iimiyye, 'dee et ani irummeesti mug'di goya fiddiyo mele.
43012047	“Eti yeedeey daago i'daasenyi iraahin an ma hukkumo. I'di tahe an hukkunnaanki an harra hukkumo ma iimaatan, i'daasenyi ribnaanki 'doo'di harra iimiy.
43012048	Eti ani i'dii'do toro yeedeey ikhaatan, wihi hukkumo a jiraan. Yeedaas an idah rubeytiissa ibeenki yomboot etaas sina igoochá.
43012049	A mehe an antoheey ma kaayyeedin. I'daasenyi Aabbaheeyki isooerge iche amur ibahche, wihi an adeeh ichoow saggi an iadeeh isiiche.
43012050	Anna saggi amuriis jiroti jirtuu imassan ikeeno a garda. Toollaka wihi an eldi tuumman a wihi Aabbaheey dah iyidah on.”
43013001	Geeddi ibeenki daawti Baasakka iitaahan, Yeesso saggi ibeenki us harrata katabo, us Aabbahiis iirti kola iyitah garte. Yeesso la ichoowka maanti jirotiisti harrata soomassatti laka, 'doo'diis a 'doone.
43013002	Yeesso ichoow abattitiis ba gololi gelebeete yamhiin. Seytaan la Yuuda Iskaariyoothi inam Siimone mali suujenye us Yeesso 'dub kagoocho orey on rubeytiis gesse.
43013003	Yeesso saggi Aabbahiis walah tuumman dahantiis igesse a garta, saggi us Waakh ikayimiyye us toro Waakh ikanokhti a garta.
43013004	'Deerka kombor kasookahe, dafartiisti oroot duumiche, dafarti chirri ladikhte lakahiyyaayti dabar kahiite.
43013005	Wahaas 'dubicho ka, karaayatoo bicche kachibe, abattitiis luhlo dikhe, dafarti kootte us dabar kahiite ka hiyyaaye.
43013006	Chirri us Siimonhi Beetero layadeeh sooeleele ka, Beetero wihi us iyidah, “Kamur, luhlo idikhta?”
43013007	Yeesso wihi us ilaabe, “Wihi an yeelo toolla wihicho ma abatti, i'daasenyi yomboka a abatta.”
43013008	Beetero la wihi us iyidah, “At koloo kalday laka luhlo ma idikhto.” Yeesso wihi us ilaabe, “Chirri an luhlo kidikhin, at keey mee.”
43013009	Siimonhi Beetero layadeeh wihi us Yeesso ilaabe, “Kamur, 'deerka luhlo kalday iidikhine, i'daasenyi dahano ichoow matah laka idikh gi'de.”
43013010	Yeesso wihi us ilaabe, “Eti kootte sar tuumman dikhte, yomboka luhlo kalday on dikhta. I'di tahe sartiis tuumman chaafo ma khabto. Buurtiin a dikhantahe, i'daasenyi atin tuumman mee dikhan.”
43013011	A mehe us 'hor on eti 'dub goocho garte, jeentetaase, “Atin tuumman mee dikhan,” iyidah.
43013012	Inkoo Yeesso abattitiis luhlo dikhe, us dafartiisti oroot toro gessate ka, inti kootte us 'hor fiddiye koorronte. Wihi us icho iyidah, “Kamalda bal, wihi toolla an atin iyeele wihicho a abatteen?
43013013	Atin ani, ‘Eti ween,’ ichoow, ‘Kamur,’ menya itadeehiin? Aa! A i'daas on gon. An rumanka a eti weene, toro la a Kamur.
43013014	Anihi Kamuriinenye toro la etiinki weene, toolla luhlo a atin dikhe. Taba gi'de atin laka luhlo isdikha.
43013015	An jit a atin tuse, 'dee atin laka wihi an atin iyeele 'doo'di addan iyeessaan.
43013016	Rume atin icheeka, falfá kamuriche kaween mele, ommos eti ergaanee eti ergate ma kaween.
43013017	Toolla 'deerka atin runta garattaan, a hamaadoo geeddohe cha'atin wihi atin lii'doono yeessaan.
43013018	“Wora an kaayyeedo atin tuumman mee atin miinsanyahe. 'Doo'di rumanka an soobahsade a garda. I'daasenyi Chiirnaanneti Waakhe, ‘Eti ileegolossate on toro chiiy iyitah,’ tadeeh a labuuhicha.
43013019	“Waha geeddi icho iitaahane atin isoocheeka, 'dee maanti icho yitaaheen laka, saggi an eti an ahe, an atin isoocheeke iahe rummeysattaan.
43013020	Rume atin icheeka, eti tuummane eti an sooergade khaatti, ani ikhaatta. Eti ani ikhaatti la, eti isooergate khaattta.”
43013021	Inkoo us waha yidah ka, Yeesso weyti uur suujowe, wihi awtiis miinsan abatti icheeke, wihi us yidah, “Rume atin icheeka, etiinkoo 'dub igoocha.”
43013022	Abattitiis isyeyte, etichoki yeedaas miinsanyahe fooliis waayte.
43013023	Abatti goyaka, etoo kachka Yeesso weyti 'doono, Yeessó garabiissa fiddiya.
43013024	Siimonhi Beetero layadeeh etaas abattee far iooge, wihi us iyidah, “Bal eti us woriis kaayyeedo, eti tahe worsada.”
43013025	Etaas abattee Yeesso kasiihsate wihi us worsate, “Kamur etaas a ayyo?”
43013026	Yeesso wihi us ilaabe, “Etaas, a eti toolla an makaatetoor idiibo inkoo an karam kalug'de.” Yeesso 'deerka makaatetoor karam goya kalug'de, Yuuda Iskaariyoothi inam Siimone iooge.
43013027	Uus Yuuda makaate khaate, Seytaan goytiis gele. Yeesso la wihi us Yuuda iyidah, “Nyaam, wihi at sooyeesso dowwa yeel!”
43013028	I'daasenyi 'doo'di addane leegolossati et jeenteti Yeesso waha iyidah garti mele.
43013029	Yuuda gon chilimme khucchaa, abatti gaasoo kol Yeesso Yuuda ergate, wihi icho daaw ka 'doonaan, “Soogat,” iyidahye, ommos us, “Wohoo miskiin sii,” iyidahye koogyahiin.
43013030	Chirraas on Yuuda makaate khaate, dowwa bahe. Il la a ibeen.
43013031	Inkoo Yuuda bahe ka, Yeesso wihi us yidah, “Toolla Ínam Aadam a laweynaache. Ulla saggi Waakh iweenyahe 'doo'd a tusa.
43013032	Anna chirri an saggi Waakh iweenyahe 'doo'd tuse, Waakh laka saggi Ínam Aadam iweenyahe 'doo'de tusa, toro la dowwa tusa.
43013033	“Nyaakhutaaw, an kola geeddoo rucchul on atin leefiddiya. Atin a iyowattaane, i'daasenyi i'di goorat an yaafohi Ya'huud iidah u, inti an irdi emeet ma tabuu'diin.
43013034	“Amuroo husube atin siicha. Taba is'doona. Saggi an atin i'doone, atin laka saggaas isi'doona.
43013035	Cha'atin is'doontaan, 'doo'd tuumman saggi atin abattiteey itahiin a abta.”
43013036	Siimonhi Beetero layadeeh wihi us Yeesso worsate, “Kamur, at intoh iratta?” Yeesso wihi us ilaabe, “Toolla inti an irdi ma ileeiratti. I'daasenyi 'dee yomboka a ileeiratta.”
43013037	Beetero la wihi us worsate, “Kamur, an a i'doh toolla kiraahin? An a geeddi an jiroteey laka soobahcho jeentetaah u.”
43013038	Yeesso wihi us ilaabe, “At rumanka jeenteteey u jirotaah a soobihissa? Rume kisoocheeka, geeddi lukki iriirin, at kol seyyahe ma igaratti tadeeh.”
43014001	Yeesso toro wihi us abattitiis iyidah, “Amalalina, Waakh kakhuufa, ani laka ikakhuufa.
43014002	Min Aabbaheey goonanneti ittaawenye khaba. Anna a irda, meel atin iyeela. Chirri kootte waha i'daas ieheynan, ma atin isoocheeko.
43014003	Chirri an irde meel atin iyeele la, a soonokhda, meesseey atin geecha, 'dee inti an kajiro, atin laka kajirtaan.
43014004	Jiti inti an isohdi irti a garattaan.”
43014005	Toomas la wihi us iyidah, “Kamur, inti at isohatti nah ma garanni, saggoh jiti intaas isohti iabanna?”
43014006	Yeesso wihi us ilaabe, “An a jit, an a rum, an a jiro. Eti ani ileeyimiy on menye, et Aabbaheey iyamiit mele.
43014007	Cha'atin rumanka igaratteen, Aabbaheey laka a garattaan. Uus toolla kakhabatti atin usu a abatteene, toro la a agarteen.”
43014008	Fiilif la wihi us iyidah, “Kamur, bal Aabbahaah nah tus, nah walah addane nah 'doonno mele.”
43014009	Yeesso wihi us ilaabe, “Fiilif, geeddi deere atin tuumman atin leejire, toro ichoow uliba at ma iaban ba? Eti tuummane ani iarge, Aabbaheey a arge. A i'dohe toro, ‘Aabbahaah nah tus,’ ielatta?
43014010	Fiilif, at saggi an Aabbaheey goytiis ifiddiyo, ulla goyteey ifiddiyo ma rummeysatti? Yeeda an eldi ani ma ikiimaatane, Aabbaheeyki goyteey fiddiyo iche waha tuumman yeela.
43014011	Chirra ani, ‘An Aabbaheey goytiissa fiddiya, ulla goytaaya fiddiya,’ atin iidah, irummeesda gi'de. Chirri atin irummeysan, wihi ittaawenye weeli enenyet yeelin iubaa'dane an yeelo ka rummeesda gi'de.
43014012	Rume atin icheeka, eti tuummane ani irummeesti, wihi an yeelo a yeela. Wihi waha kussan laka a yeela, i'di tahe an Aabbahaaya inokhda.
43014013	Anna walahbaaw atin jeenteti atin keey itahiin u daahteen a atin iyeela, 'dee Weeli Waakh Aabbahiis weynaacha.
43014014	Walahbaaw tahe ka, jeenteti atin keey itahiin idaaha anna a atin iyeelaa.
43014015	“Chirri atin i'doontaan, amuri an atin siiche a raahtaan.
43014016	Anna Aabbaheey a daaha, ulla 'Dooggargaartotoo addane jirtuu tuumman atin leejirto atin isooerga.
43014017	Waha a Rubeyti Munyeenye rum leh. 'Doo'di harrata la Rubeyti Munyee ma khaatti. I'di tahe icho Rubeyta Munyee ma argaane, ommos ma gartaan. I'daasenyi atin a garattaan, a mehe Rubeyti Munyee toolla a atin leefiddiita, toro berri goytiinna kijirta.
43014018	Saggi nyaakhuti 'doo'di dele katuume ma atin ikatabo, a atin isoonokhda.
43014019	Geeddoo rucchul ka kola 'doo'di harrata toro ma iargo, i'daasenyi atin a iagartaan. Toro jeenteti an ijiruu, atin laka 'dee jiro a 'hessaan.
43014020	Maantaas saggi ani ichoow Aabbaheey wohoo kalday inahe, atin ichoow ani wohoo kalday inahe, toro la ani ichoow atin wohoo kalday inahe a kassaan.
43014021	Eti i'doono, a ki amurreteey khabti, toro raaho. Eti i'doono la, Aabbaheey laka usú a 'doona, ani laka usu a 'doona, toro la eti an ahe la a tusa.”
43014022	Yuuda 'deerka, kan Yuudahi inam Iskaariyoote menye, wihi us yidah, “Kamur, at a i'doh dowwanoha ka nah isitussa, 'doo'di harrata la isitusiwwaayta?”
43014023	Yeesso la wihi us ilaabe, “Eti tuummane i'doono, wihi an abcho a raaha. Aabbaheey usu a 'doona. Aabbaheey ichoow ani usu a inamiite fureenyo goytiis kayeelanna.
43014024	Eti tuummane ani i'doonin, wihi an abche laka ma raaho. Wihi atin daagteen la weheey menye, Aabbaheeyki isooerge iche kayimaateen.
43014025	“Waha tuumman geeddi an atin leefiddiyo iche atin isoocheeke.
43014026	I'daasenyi Rubeyti Munyeenye 'Dooggargaarto layadeehe, Aabbaheey meesseey ka sooergo, walah tuummane atin abissa, toro la wihi tuummane an atin isoocheeke, atin kasoo'helissa.
43014027	Nebeye atin ikataba. Nebeytaaya atin siicha. Saggi 'doo'di harrata nebey 'doo'd isiicho mee an nebey atin isiicho. Amalalina toro la roorro akhabina.
43014028	“Anihi, ‘A irda toro a atin isoonokhda,’ eldi a daagteen. Chirri atin i'doonteen, jeenteti an Aabbaheey ikiirduu, a hamaaddaan. A mehe Aabbaheey ani a ikaweenyahe.
43014029	Waha tuumman la geeddi icho iitaahane atin icheeke, 'dee 'deerka maanti icho yateehiin rummeysattaan.
43014030	Geeddi deer ma atin leeyyeedo, a mehe karnati harrata a soosohtaa. Us miig ma ikakhabo,
43014031	i'daasenyi 'doo'di harrata saggi an Aabbaheey i'doono an amur Aabbaheey iraaho a abta. “Kaaleya inta a katabno.”
43015001	Yeesso toro wihi us yidah, “An a i'di geeyi sabiibe rummaate, Aabbaheey la a eti gos hil kahaaggicho.
43015002	Aabbaheey la eti tuummane i'di liikhimeet u ani ikatoollo gurnaan idelin, a goocha. Eti tuummane i'di liikhimeet u gurnaan delo la, Aabbaheey mujjume yeela, 'dee gurnaanki buure bahcha.
43015003	Atin la 'hor on wihi an atin abche ka, atin mujjummooche.
43015004	Goyteey fiddiya, anna goytiin a fiddiyo. Liikhime keley gurnaan iche bihisso mele. Chirri iche gurnaan bihisso, a chirri iche geeyi sabiib katolosso on. Atin laka i'daasu, chirri atin goyteey ifiddiyin, walah atin 'duu'ddaan mele.
43015005	“An a i'di geeyi sabiibe, atin la a i'di liikhimohaaya. Eti tuummane goyteey fiddiyo, anna goytiis fiddiyo, gurnaanki buurenye dela. Laanteey walah atin 'duu'ddaan mele.
43015006	Eti tuummane goyteey ifiddiyin, i'di liikhimeet u a laroga, angaga. Liikhimohi i'daase a lasoosuuna, 'dab lakalug'da, laguba.
43015007	Chirri atin goyteey fiddiitaane, yeedeey la goytiin fiddiyo, wihi atin 'doontaan tuumman Aabbaheey a daahtaane, ulla atin siicha.
43015008	Chirri atin gurnaanki buure bihissaan, saggi atin abattiteey itahiine tussaan. I'da ka la, Aabbaheey a laweynaacha.
43015009	“Saggi Aabbaheey ani i'doono, iche ani laka atin i'doona. Goyteey fiddiya, 'dee ani a atin 'doono gi'de.
43015010	Cha'atin amurreteey raahtaan 'doonintaaya kafiddiitaan, saggi an amurre Aabbaheey iraahe an 'doonintiis ikafiddiyuu.
43015011	“Waha la a atin isoocheeke, 'dee atin laka hamaadi an khabo khabtaane, toro la hamaadiin walah kaankhati mele.
43015012	“Amuri an atin siicho kalla, saggi an atin i'doonuu, taba atin laka is'doona.
43015013	Wihi 'dooninti enenyet aalassiis weyti 'doono tuso kallaayo, a ti us jirotiis jeentetichuu isoobahcho.
43015014	Atin a aalassaaya chirri atin amureey raahtaan.
43015015	“Kola ilbooyye ma atin adeeh, i'di tahe ilbooyye wihi kamuriche haaggicho ma garatti. Aalassaaya atin adeeh. I'di tahe wihi tuummane an Aabbaheey kadaage, a atin isoocheeke.
43015016	Atin ani ma isoobahsan, i'daasenyi ani atin soobahsade, toro hiloo atin korche, 'dee gurnaan bihissaan, gurnaanki fiddiyo bihissaan. 'Deerka jeenteti atin keey itahiin u, Aabbaheey wihi tuummane atin daahtaan, a atin siicha.
43015017	Amurreteey taacheyye, taba gi'de is'doona.
43015018	“Chirri 'doo'di wahanyeyyohi harratane sussuuje raaho atin 'dii'de, saggi icho kolooraat ani i'dii'deen abda.
43015019	Chirri kootte atin i'di 'doo'da harrata tahiin, 'doo'daas a atin 'doona, i'di 'doo'dichuu. Atin 'doo'di harrata menye, i'daasenyi an a atin soobahsade. Jeentetaase 'doo'di harrata atin i'dii'da.
43015020	Wihi an atin iidah kasoo'hela, ‘Falfá kamuriche kaween mele.’ Chirri 'doo'di harrata ani sina iomhicho, atin laka sina a atin omhichaan. Chirri icho wihi an abche raaheen la, wihiin laka a raahaan.
43015021	Waha tuumman la jeenteti atin keey itahiin u, a atin layeela. I'di tahe icho eti ani isooergate ma gartaan.
43015022	“Chirri goorat an iimaatane an icho ileeyyeedin, uskeel lakacheekti mele gon. I'daasenyi toolla uskeelicho ka walah icho laabaan mele.
43015023	Eti tuummane ani inibhaate, Aabbaheéy laka a nibhaate.
43015024	Chirri kootte an goycho ka wihi injire liiyeelin iyeelin, uskeel ma khabaan. I'daasenyi toolla wihi ittaawenye weeli enenyet yeelin iubaa'dane an yeele a argeene, toro Aabbaheey ichoow ani ba a nah nibhaateen.
43015025	I'daasenyi waha toolla a yateehiine, wihi Amurreticho lakachiire labuuhicha, ‘Walah an yeele icho ika'dii'daan mele.’
43015026	“Maanti Rubeyti Munyeenye 'Dooggargaarto layadeehe Aabbaheey katamiit an atin isooergo, Rubeyta Munyeenye rum lehe Aabbaheey katamiit, a atin itamiite, wori ani imiinsan atin icheekta.
43015027	Atin laka woraaya cheektaan. A mehe uu' goorat maanti an hila sookhabde, a ileejirteen.
43016001	“Wahanyeyyoha a atin isoocheeke, uus atin kakhuufnaanki atin ikakhuuftaan ka soodihin.
43016002	Minassi weysiite Ya'huud ka a atin lariha. Ibeen la a yamiit, ki eti atin yagiis tuumman, kol us wihi us yeelo ka Waakh gargaaro koogyahe.
43016003	'Doo'd la waha tuumman a atin yeela, i'di tahe icho Aabbaheey ma gartaane, ani laka ma igartaan.
43016004	Waha la a atin isoocheeka, 'dee chirri maanti icho waha yeelaan yitah ka, wihi an atin iidah kasoo'hessaan. “Waha maanti kolooraate atin abattiteey titaaheen ma atin isoocheekin. I'di tahe an a atin leejiree.
43016005	An kola 'dee eti goorat isooerge inokhda. Etiinkoo kaldaye inti an isohdi worsati la ma jiro.
43016006	Toolla an waha atin isoocheeke la, a bolokhtaan.
43016007	I'daasenyi rume atin icheeka, katabnaanki an atin katabo, a iroonotiinna. I'di tahe chirri an iiran, Rubeyti Munyeenye, 'Dooggargaarto layadeeh, ma atin itamiit. I'daasenyi chirri an irde a atin isooerga.
43016008	Maanti 'Dooggargaartota timiy la, 'doo'di wahanyeyyohi harratane sussuuje raaho saggi malicho baabul iyahe a tussa. Mali icho khabaane fissanoonki Waakh miinsan a baabul. Toro la wihi saggi Waakh 'doo'di harrata 'dee ihukkumo miinsan a baabul.
43016009	Mali icho khabaane uskeel miinsan a baabul, i'di tahe icho ani ma irummeysan.
43016010	Mali icho khabaane fissanoonki Waakh miinsan a baabul, i'di tahe an Aabbahaaya iirda, atin la toro ma iagartaan.
43016011	Mali icho khabaane saggi Waakh 'doo'di harrata 'dee ihukkumo miinsan a baabul, i'di tahe Waakh orey on karnati harrata uskeel igooche.
43016012	“Wihi buurenye an atin isoocheeko a jiraane, i'daasenyi toolla a atin kahulees.
43016013	I'daasenyi maanti Rubeyti Munyeenye rum leh atin itimiy, runti tuummane Waakh katimiy a atin tussa. Rubeyti Munyee la awtiche ma kayeyyeeddo. Wihi iche daagte, ichoow wihi 'dee berri sooyateeh, iche atin isoocheekta.
43016014	Rubeyti Munyee saggane ani iweynaassa, wihi an adeehe sookhaatta, atin isoocheekta.
43016015	Wihi tuummane Aabbaheey khabo, a wahaaya, jeentetaase, Rubeyti Munyee wihi an adeehe sookhaatta, atin isoocheekta atin ikadowa.”
43016016	Yeesso wihi us abattitiis iyidah, “Geeddoor rucchul goyaka ma iagartaane, 'dee yomboka la toro a iagartaan,”
43016017	Abattitiis gaasoo wihi iche isitidah, “Yeesso chirri us, ‘Geeddoor rucchul ka ma iagartaane 'dee yomboka la a iagartaan,’ inno idowo, mehe essa? Toro chirri us, ‘Aabbahaaya iirda,’ inno idowo, mehe essa?
43016018	Waha us, ‘Geeddoor rucchul,’ essi ma garanni. I'da ka mehe essa? Wihi us essi ma garanni.”
43016019	Yeesso saggi iche aytaas worsan i'doonto abte, 'deerka wihi us iyidah, “Atin wihi an, ‘Geeddoor rucchul ka ma igartaane, 'dee yomboka la a iagartaan,’ kiidah, iche isworsattaan?
43016020	Rume atin icheeka, atin a ooytaane, uuwwissaane, i'daasenyi 'doo'di wahanyeyyohi harratane sussuuje raaho a hamaada. Atin a bolokhtaane, i'daasenyi bolokkhiin a luurgiyicha hamaad lakayeela.
43016021	Makhaabassi weel desso a bolokhta a mehe ibeenkiche a yitahyee. I'daasenyi uus weel dessi, sinatiche dabta, hamaadda, jeenteti weeloo harrata ka idessuu.
43016022	Atin ka laka i'daas on tateeh. Toolla a bolokhtaane, i'daasenyi toro a atin arga, atin la weyti hamaaddaane, et hamaadiin atin kakhaato la mele.
43016023	Maantaas walah atin iworsattaan mele. Rume atin icheeka, walahbaaw jeenteti atin keey itahiin u daahteen Aabbaheey a atin siicha.
43016024	Atin ichoowka uliba walah atin jeenteti atin keey itahiin u daahteen mele. Waakh wihi atin 'doontaan daaha a 'hessaane, 'dee hamaadiin la ki buuho iche yateeh.
43016025	“Wihi tuummane an atin isoocheeke, jiti mammaheete atin ikasoocheeke. I'daasenyi ibeen a yateeh, ki an mammah ikayeyyeedine, an wihi Aabbaheey miinsan jiti atin kaabattaan ka an atin isoocheeko.
43016026	Maantaas jeenteti atin keey itahiin u, Aabbaheey walah a daahtaan. Anna 'deerka meessiin ka Aabbaheey walah a atin isoodaaha mee eldi.
43016027	Jeenteti atin ani i'doontaane toro saggi an Waakh ikiimiy irummeysatteen u Aabbaheey a atin 'doona.
43016028	An Aabbahaaya kiimiyye, harrata imiy, toro la harrata a kataba, Aabbaheey inokhda.”
43016029	Abatti Yeesso 'deerka wihi iche tidah, “Toolla mujjume yeyyeedda, mammaho ma kaayyeeddo, wihi tahe on nah siisatta.
43016030	Toolla saggi at walah tuumman igaratti a agarra. At mali weeli enenyet geeddi us walah isooidaahan laka a garatta. Jeentetaas u, saggi at Waakh ikatimiy a rummeysanna.”
43016031	Yeesso wihi us ilaabe, “Kola a irummeysatteen?
43016032	I'daasenyi maane a tamiite kola la a titah, ti atin tuumman seley baabaataane, ebba goobiis irti. Keleye ikatabtaane, i'daasenyi an keley mee, i'di tahe Aabbaheey a ileejira.
43016033	Waha la a atin icheeke, 'dee ani ka nebey 'hessaan. 'Doo'di harrata goyaka sina a atin taham. I'daasenyi roorro akhabina, an harrata a soorichee.”
43017001	Inkoo Yeesso waha yidah ka, serey yeye, Waakh wahte, wihi us yidah, “Aabba, ibeen a yitah. Weelaah weynaay, 'dee Weelaah a kiweynaacho.
43017002	I'di tahe at usu antohi us 'doo'di harra tuumman kaanti a isiisse. Ulla 'dee 'doo'di at kiis kayeesse tuumman, jiroti jirtuu imassan siicha.
43017003	Enenyet la chu'us atihi kaldaye rumanka Waakhe kigarti, toro la Yeesso Kiriistohi at sooergatte garti, wahaas a jiroti jirtuu imassan.
43017004	Hili goorat at dahanoheey soogelisse an massiche ka, harrata ka an a kiweynaache.
43017005	Maantaka Aabbahaaw, weynaanti an geeddi at harra isoouumin kileekhabe ortaah ka iweynaay.
43017006	“'Doo'di at harrata ka soobahsatte at isiisse, eti at tahe a abche. 'Doo'da kaahha eheete, at la ani isiisse. Icho la yeedaah a raaheen.
43017007	Icho la toolla saggi wihi tuummane at isiisse ati ikaayimaateen a gartaan.
43017008	Wori at isiisse iche anna icho siiche, icho la rummeesteen. Icho la saggi an rumanka ati ikaaimiy a gartaane, toro saggi at ani isooeregte laka a rummeestaan.
43017009	“Icho a iweesda. 'Doo'di harra tuumman ma iweesdi, i'daasenyi 'doo'di at isiisse iweesda. I'di tahe icho a wahaahha.
43017010	'Doo'di tuummane an khabo a kaahha, 'doo'di tuummane at khabto la a kaaya. Icho ka la ani a liiweynaache.
43017011	An kola harra ma kasoojiro, i'daasenyi icho uliba harra kajiraan. Aabbaheeyki munyee, miigti magahaahki at isiisse ka, magahaas ka bariiso, 'dee i'di ani ichoow ati ba wohoo kalday inahuu, icho tuumman wohoo kalday a yitaaheen.
43017012	Geeddi goorat an icho leejire, magahaas at isiisse ka, a toorribe bariisde. Ki goorat baabaa liigooche on menye, kichekoo kalday laka ma baabiin, 'dee wihi Chiirnaanneti Waakh ka lachiire labuuhicha.
43017013	“Anna inti at kajirto amiit. I'daasenyi waha geeddi an harrata kajiro adeehe, 'dee saggi an ihamaado, icho laka hamaad rubeyohicho goya buuhicha.
43017014	An woraah a siiche, 'doo'di wahanyeyyohi harratane sussuuje raaho la icho a 'dii'de. I'di tahe icho ki harrata mee, i'di an laka ki harrata ieheynan u.
43017015	Weysiheey ka wihi an kidaaho, atihi icho harrata kabihisso menye, i'daasenyi a atihi Seytaanki uskeel leh kaholisso.
43017016	I'di an laka 'doo'di harrata kichokoo ieheynan u, icho laka ki harrata mee.
43017017	“Runtaah ka icho munya kayeel. Yeedaah a ki rummaat.
43017018	Saggi goorat at ani 'doo'di harrata isooergatte, iche an laka icho 'doo'di harrata iergade.
43017019	Jeentetichuu la, an a ismunyaacha, 'dee icho laka, rumanka lamunyaacha.
43017020	“Icho kalday ma iweesdi, 'doo'di wori icho cheekaan ka ani irummeesti laka a iweesda.
43017021	Aabba, a iweesda, 'dee icho tuumman wohoo kalday yateehiin, saggi ati ichoow ani wohoo kalday inahe, toro la ani ichoow ati wohoo kalday inahuu. Aabba, a iweesda 'dee icho ichoow inno ba wohoo kalday nateehe 'dee 'doo'di harrata saggi at ani isooeregte rummeesta.
43017022	Weynaanti at isiisse iche icho siiche, 'dee icho tuumman wohoo kalday yateehiin, i'di toolla ati ichoow ani ba wohoo kalday inahuu.
43017023	Ani ichoow icho ba a wohoo kaldaye, ati ichoow ani ba la a wohoo kalday. Icho ba tuum wohoo kalday yateehiine, 'dee 'doo'di harrata saggi at ani isooeregte abta, toro la enenyet waha abta, geeddi at i'doonto, geeddaase icho laka 'doonta.
43017024	“Aabbahaaw, at icho ani a isiisse. An la ichohi inti an kajiro icho laka kajiraane, 'deeka weynaanti ati isiisse argaan iche 'doona. Weynaantaas la a ti at isiisse jeenteti at ani geeddi harra liisoouumin laka i'doontuu.
43017025	“Aabbaheeyki fissan, chirri 'doo'di harrata kigaran laka, an a kigarda, 'doo'da la saggi at ani isooeregte a garta.
43017026	Eti at tahe icho a ibabbakkaahiche, toro la oreye isohda weyti eti at tahe ibabbakkaahicha, 'dee 'dooninti at ani ikhabto goycho a kijirto, ani la goycho a kijiro.”
43018001	Inkoo Yeesso weysi massiche ka, abattitiis khabaayi irte, Ankhari Keediroon maaheen. Intaas la gosoo a kajire. Usu ichoow abattitiis ba gosaas goya geleen.
43018002	Eti Yeessó 'dub goocho Yuuda layadeeh la meel a garta. I'di tahe Yeesso ichoow abattitiis ba, geeddi buurenye intaas iska'heleen.
43018003	Yuuda 'deerka iskartoo Rooma ichoow rabittoo minki Waakhe buure yuubisso soowoyaayi yimiyye, gos goya soogele. Kuhaaniyyohi wewween ichoow Farissaayo 'doo'daas sooergaté. 'Doo'd la bir ichoow oorassoo khoro bolkho ichoow taa laka a khabe.
43018004	Yeesso wihi tuummane usu rubeytiis iyateeh a garta gone, orcho yimiyye wihi us worsate, “Ayyo yowattaan?”
43018005	Wihi icho ilaabeen, “Yeessohi ilkerengeetti Naasarete yowanna.” Ulla wihi us ilaabe, “A ani gon.” Yuudahi Yeessó 'dub goocho la icho a leetoolla.
43018006	Chirri Yeesso, “A ani gon!” yidah ka, iche tuummamba yombo inokhatte, kufte.
43018007	Yeesso toro inokhte, worsate, “Ayyo yowattaan?” Iche la wihi iche ilaabte “Yeessohi ilkerengeetti Naasarete yowanna.”
43018008	Yeesso la wihi us ilaabe, “A atin isoocheeke, a ani rubeytaaya. Chirri atin ani iyowattaan, reera addan 'diicha a irti.”
43018009	Waha la a yadeehe, 'dee wihi us 'hor yidah buuhicha. Wihi us 'hor yidah la a mehe ya, “Aabbahaaw 'doo'di at dahanteey soogelisse koo kalday laka ma ikabaabiin.”
43018010	Siimonhi Beetero layadeehe birlab khabe la, birlabiis soo'hiire, falfati kuhaanihi weyti ween gu'dde, nabahti miigeet ng'ure. Falfata la Maalkus iche layadeeh.
43018011	Yeesso la wihi us Beetero iyidah, “Birlabaah min ilaab! Kol sinati Aabbaheey isoogooche ani ikawaarine koogtahe?”
43018012	'Deerka koobbinti iskarti Rooma eti iskartaas itoollo khabtaayi ichoow weynaanti Ya'huud Yeesso khabteen. Hidhideene,
43018013	koloo etoo magahiis Aanas layadeeh ikeeneen. Aanas la a seyyoh Kayaafahi gu'haas ka kuhaanihi weyti ween eheet.
43018014	Kayaafa la usú goorat ewweenki Ya'huud waaniche, “A haaggantahe chirri etoo kalday meessi 'doo'd tuumman kayamuut,” idowe.
43018015	Siimonhi Beetero layadeeh ichoow etoo addane ullaka abatti Yeessee, Yeesso raaheen. Kuhaanihi weyti ween la eta addane abatti Yeessee a garta. Etaas abattee Yeesso raahe ichoowka uranti kuhaanihi weyti ween leegele.
43018016	I'daasenyi Beetero arit khariche tolossate. Eta addane abatti Yeesseenye kuhaanihi weyti ween garti yombo inokhte, inantoo ilbooyenye arit yuubisso leeyeede, Beetero uram goya soogesse.
43018017	Inanti arit yuubisso la wihi iche Beetero worsatte, “Ati abattiti etaas kichekoo mee menya?” Wihi us ilaabe, “Ani abattitiis mee.”
43018018	Il a roffo gone, ilbooyye ichoow iskare ba 'hor on 'dab bolkhicheene, kasookhaarteene dahambooteen. Beetero laka irte iskar leetoolossate, 'dabe dahambootaa.
43018019	Chirraakka kuhaanihi weyti ween Yeesso wori abattitiis miinsan ichoow wihi us 'doo'd abcho wowworsate.
43018020	Yeesso wihi us ilaabe, “An 'doo'd tuumman 'dowe kaleeyyeede. Kol tuumman minassi weysiite Ya'huud ichoow minki Waakhe buurenye 'doo'di Ya'huud iska'helo ka laka 'doo'd wori Waakh a abche. Walah an dagsi ka idah mele.
43018021	Toollaka, a i'dohe iwowworsatta? 'Doo'di idaage ma worsatti? Icho la rumanka wihi an idah a gartaanee.”
43018022	Uus Yeesso waha yidah ka, etoo ullaka iskarti intaas tolossee, Yeesso fodoor gu'dde, wihi us iyidah “Ya! Wahaas a saggoh at kuhaanihi weyti ween yeed ikalaabto?”
43018023	Yeesso wihi us ilaabe, “Chirri an wohoo suuje idah, 'doo'd tuumman icheek. I'daasenyi chirri wihi an idah rum yahiin a i'doh igu'dubte?”
43018024	Yeesso dahano hidanyahaani, Aanas wihi us yidah, “Khaata, Kayaafahi kuhaanihi weyti weene igeecha.”
43018025	Chirra Siimonhi Beetero layadeeh intaas toollo 'dab dahammooti ka, 'doo'doo wihi us worsate, “At laka abattiti etaas kichekoo mee menya?” Ulla 'dii'de, wihi us yidah, “Mele, ani abattitiis mee.”
43018026	Etoo kuhaanihi weyti ween falfatiisenye eti kootte Beetero nabah ng'ure kichee, wihi us iyidah, “An atihi usú gos goyaka leejirto ma kiargin a?”
43018027	Beetero toro yeedaas 'dii'de, chirraas on lukki riire.
43018028	Baryo ka ewweenki Ya'huud Yeesso min Kayaafa kakhaate, minki buurenye gaafanahi Roomee geeche. Ewweenki Ya'huud la minki etaas goya ma gelin, i'di tahe ichohi geeddi icho gololi daawti Baasakka iumhan isbi'dirroocho ma 'doonaan.
43018029	Bilaato 'deerka khar ka isoobahe, “Eta mehe kacheekattaan?” worsate.
43018030	Icho la wihi icho soolaabeen, “Chirri kootte us wohoo suuje iyeelin nah usu inta ma keenno.”
43018031	Bilaato la wihi us iyidah, “Atin rubeytiin khaata, amurretiin ka hukkuma.” Weynaanti Ya'huud la 'dii'dde wihi iche tidah, “Nah antohi nah etoo kalday laka omoot ikagoonno ma khabno.”
43018032	Waha a yitaaheene, 'dee wihi goorat Yeesso yidahye saggi us isooyamuut miinsan labuuhicha.
43018033	Bilaato 'deerka minki buurenye gaafana goya inokhte, Yeesso wahe wihi us worsate, “Karnati Ya'huud a ati?”
43018034	Yeesso la wihi us worsate, “Yeeda ati kaayimiy, bal 'doo'doo addane eti an ahe kisoocheeke?”
43018035	Bilaato wihi us ilaabe, “Kol an Ya'huud ahe koogtahe? Yaaftaah ichoow kuhaaniyyohaahki wewweene dahanteey kisoogesse. At mehe yeesse?”
43018036	Yeesso la wihi us iyidah, “Dakheey ki harrata mee. Chirri kootte iche i'daase tahe, abattiteey diho gessa jiti ewweenki Ya'huud ikakhaban yowatta. I'daasenyi toolla antohi an walah kadakhdi intoo addane kayamiitiin.”
43018037	Bilaato wihi us iyidah, “At 'deerka a karnat!” Yeesso wihi us ilaabe, “Aa, at a eysiisse, cha'at an a karnat tidah! Rumanka ani jeentetaase liidele, toro jeentetaase harrata iimiyye, 'dee rum cheeka. Eti tuummane rum 'doono, a idagansata.”
43018038	Bilaato la wihi us worsate, “Yeedi rummaat a mehe?” Bilaato toro 'doo'di Ya'huud ibahe wihi us iyidah, “An eta walah lakacheekti an argo mele.
43018039	I'daasenyi a hugunkiinna cha'an daawti Baasakka ka etoo hidan atin isoofuro. Anihi ‘Karnati Ya'huud’ soofuro a 'doontaan?”
43018040	Icho la riireene, “Mele, usu mee! Barraba nah sii!” yidaaheen. Barraba la goorat 'doo'doo sirgaal 'dii'do goya kijire.
43019001	Bilaato 'deerka, “Yeesso a lakhaato, laajja ka a lajaho,” yidah.
43019002	Iskare la 'duuboo kudaheet iskayuubte matah Yeesso korisse, dafartoo muggee laka i'di karnat u gelisse.
43019003	Iskare isoononnokhatte, “Karnati Ya'huudoow, jiroti deer 'hel,” idoddowte, toro la fodoorre jajjahte.
43019004	Bilaato toro koloo addan urur isoobahe, wihi us iyidah, “Yeya, kharane isoobahcha atin ikeena, 'dee saggi wohoo rucchule lakahukkumo an ikaargin agartaan.”
43019005	Chirri Yeesso 'duubi kudaheet ichoow dafarti muggee khabaayi khar isoobahe ka, Bilaato wihi us 'doo'd iyidah, “Et kalla!”
43019006	Uus kuhaaniyyohi wewween ichoow iskarti minki Waakhe buure yaakhisso Yeesso agarte ka, riirte, “Massalaaba kakaah! Massalaaba kakaah!” tidah. I'daasenyi Bilaato wihi us ilaabe, “Atin khaata massalaaba kakaaha. Ani ka walah lakacheekti an argo mele.”
43019007	Weynaanti Ya'huud tirriinsatte wihi iche tidah, “Nah amuri eti i'dee a layigaase yadeeh a khabna. A mehe us, ‘Aní Weeli Waakhe,’ iche essa.”
43019008	Chirri Bilaato saggi Yeesso Weeli Waakh isikawahe daage ka, geeddi kootteet 'dirihiis roorro gesse.
43019009	Minki buurenye gaafana goya inokhte, Yeesso, “Intoh katimiy?” worsate. I'daasenyi Yeesso walah us laabe mele.
43019010	Bilaato la wihi us Yeesso iyidah, “At ani ma ileeyyeeddo? Saggi an antohi an kaafuro ikhabo ommos antohi an massalaaba kaakaaho ikhabo ma kasso?”
43019011	Yeesso wihi us ilaabe, “Waakh on anto kisiiche menye, at anto at ikakhabto mele. Maantaka eti dahanohaah igesse, uskeeli us khabo kaah laka a kuta.”
43019012	Chirri Bilaato waha daage ka, jiti us Yeesso kafuro yowte. I'daasenyi weynaanti Ya'huud riirte wihi iche tidah, “Chirri at eta soofurte, at aali karnati ili Rooma mee! Eti tuummane karnat iskawaho karnati ili Rooma tirrima.”
43019013	Chirri Bilaato yeeda daage ka, Yeesso khaate, khar ibahche, inti 'doo'd lakahukkumo, “Orotti dagaheet,” layadeeh keene. Magaha afi Ibiraaniya ka la Gabaa'da layadeeh.
43019014	Saha'd tomon ichoow lammati chirdeereet, Ibeenki Latannabti daawti Baasakka orchee, Bilaato wihi us 'doo'di Ya'huud iyidah, “Karnatiin kalla!”
43019015	I'daasenyi riireene, “Agiis, agiis! Massalaaba kakaah,” yidaaheen. Bilaato toro wihi us worsate, “Anihi karnatiin massalaaba kakaaho 'doontaan?” Kuhaaniyyohi wewween wihi icho ilaabeen, “Kaaysar on menye, karnat addane nah khabno mele.”
43019016	'Da'ddaboka Bilaato Yeesso dahanohicho gesse, 'dee massalaaba a kakaaheen. Iskare 'deerka Yeesso khaatte.
43019017	Yeesso massalaabatiis si'daayi bahe. Meessoo Meessi Lafohi Matahe Enenyet layadeeh irte. Meessa la afi Ibiraaniya ka a Golgoo'da.
43019018	Inta ka massalaaba kakaaheen. Reeroo lammee laka Yeesso leekaaheen. Kooba Yeesso ankiiskoo lakakaahe, Yeesso la dahcho lakakaahe.
43019019	Bilaato la amuri baawatoo lachiiro, massalaaba Yeesso sarche lakaloo'dicho bahche. Wihi lakachiire la a mehe ya,
43019020	'Doo'di ittaawenye Ya'huud la chiirnaannetaas soome, i'di tahe meessi Yeesso massalaaba lakakaahe, ilkerengeet ma kadeer. Wihi baawa kachiiran la afi Ibiraaniya ichoow afi 'Deylaan ichoow afi Giriige lakachiire.
43019021	Kuhaaniyyohi wewween la wihi icho Bilaato iyidaaheen, “ ‘Karnati Ya'huud’ akachiirine, i'daasenyi eta, ‘An a karnati Ya'huud,’ iche isyadeeh, kachiir.”
43019022	Bilaato wihi us ilaabe, “Wihi an chiire, koloo kalday laka ma luurgiyicho.”
43019023	Inkoo iskare Yeesso massalaaba kakaahte ka, gaaddiisti saraat et affar ka gisante. Dafartiisti goyaatteet la a dafartoo kaldache ma tolan la.
43019024	Iskare wihi iche isitidah, “Uus inno khakkharadinne, kaaleya kura a igu'dubno, eti khaatti a agarro!” Waha la a yitaaheene, 'dee Chiirnaanneti Waakhe i'da tadeeh labuuhicha, “Darfoheey a gismeene, toro la dafarteeyti goyaatteet kura igu'ddeen.” Wihi iskare yeesse 'deerka a wahaas.
43019025	'Doo'di massalaaba Yeesso hagga toolle a abartiis ichoow iingotiis ichoow Maariyati makhaabál Kiiliyoobaase ichoow Maariyati ilkerengeetti Magdaala.
43019026	Yeesso abartiis ichoow eti us abattitiis goyaka weyti 'doono ichohi intaas toollo arge. Yeesso wihi us abartiis iyidah, “Abartaay, eta inankaah kayeelo.”
43019027	Etaas abattitiise la wihi us iyidah, “Eta, makhaabassa abartaah kayeelo.” Uus maalinkaas la, eta abattee Maariya khaate goobiis geeche.
43019028	Yeesso chirraakka saggi wihi goorat yateeh tuumman iyitaaheen garte. Ulla saggi us wihi Chiirnaanneti Waakh tadeeh ibuuhichuu, wihi us yidah, “An a subgaade.”
43019029	'Dirihoo farsoti sabiibe birrakhe kijirto la intaas a kajire. 'Deerka haaruggoo farso goya kalug'deene, haaruggaas kho'doonkoo deer kachuukheene, Yeesso ioogeene, af gesseen.
43019030	Chirri us farsota surrukhe ka Yeesso wihi us yidah, “Walah tuumman a massateen.” Wahaas ka matah soolug'de, rubey gooche.
43019031	Ibeenki Latannabti kola a yitah. Ibeenki kaas sooraaho la, a Seeri Lanaso weyti khumman. Weynaanti Ya'huud la sarti Seeri Lanaso massalaaba kajirto ma 'doonto. Bilaato amuri luhlo lakaajjebcho 'dee sar lasooyagcho daaheen.
43019032	Iskare 'deerka timiyye, 'doo'di kootte Yeesso laleekaahe ki oraat ichoow ki addan ba luhlo jejjebisse.
43019033	I'daasenyi chirri iche Yeesso sooeleesse ka, saggi us iyumuy agarte, luhlohiis ma jejjebin.
43019034	Etoo iskareet toor ka Yeesso waaru 'hune, diig ichoow bicche kasookhubteen.
43019035	Eti waha arge, ayti rummaate cheeke, 'dee atin laka Yeesso rummeysattaan. Wihi us cheeke la beene ma kijirto, ulla saggi us rumanka wihi rummaat icheeko, a garta.
43019036	Waha la a yitaaheene, 'dee wihi Chiirnaanneti Waakh ka lachiire labuuhicha, “Laftiistoo kalday laka ma lajebcho.”
43019037	Toro la i'di chiirnaankoo addan Chiirnaanneti Waakh goyaka yadeeh u, “'Doo'd eti icho toor ka 'huneen a 'dey'doocha.”
43019038	Yomboka etoo Yuussuf layadeehe ilkerengeetti Arima'daaya kayimiy, irte Bilaato sar Yeesso daahe. Yuussuf la dagsi ka abatti Yeesso eheet, jeenteti us weynaanti Ya'huud ikarooruu. Amuri Bilaato siiche ka, yimiyye sar Yeesso khaate.
43019039	Eti leejire la, a Nikodeemohi goorat orey Yeesso ibeen iyimiyye, leeyyeede. Nikodeemo uyuuggetoo geeddi kiilo tomon seyyahe sookhaate. Uyuuggetaas la, miricchihoo ichoow abahti geeyoo miir layadeehe islakachibe.
43019040	Lammache ba sar Yeesso khaatte, uyuugge kachibeene goonanneti darfoot leeyuubte. Waha ichoow hugunki yaafohi Ya'huud ka saggi eti yumuy il liikalaabo a israahaan.
43019041	Inti Yeesso lakakaahe, gosoo a kajire, gosaas goya la go'ddoo lakhute, enenyet injire liikahawwaalin a kajira.
43019042	Waha yaafohi Ya'huud ka a Ibeenki Latannabti gone, go'd la a soodowyahe gone, Yeesso go'ddaas kahawwaaleen.
43020001	Baryoti boorane ibeenki oraate teebataas ka, Maariyati ilkerengeetti Magdaala go'ddi Yeesso lakahawwaale ijedde, saggi daddaab meel afiche liikabahche agarte.
43020002	'Deerka Siimonhi Beetero layadeeh ichoow eti ullaka abatteenye Yeesso weyti 'doono isoonyaante wihi iche itidah, “Kamur go'd goya a lakabahche, inti lagesse la ma garanni.”
43020003	'Deerka Beetero ichoow eti abatteenye addan ba anki go'd tabeen.
43020004	Abatti lammache ba a oriita, i'daasenyi eti addan Beetero kelee luh ka'hele, go'd orey eleele.
43020005	Go'd kagulguubsate, goya yeye, darfo kalday arge, i'daasenyi go'd goya ma gelin.
43020006	'Dubiis ka Siimonhi Beetero layadeeh yimiy. Ulla a yiri'd one go'd goya gele, darfohi meel yaal arge.
43020007	Dafarti Yeesso matah kayuyyuubneet laka ichehi layuyyuube intoo keley taal arge.
43020008	'Da'ddaboka eti abatteenye kootte go'd orey eleele laka goya gele, arge rummeeste.
43020009	Icho uliba Chiirnaanneti Waakh ka saggi Yeesso omoot ikasookaho ma garan.
43020010	Abatti lammache ba 'deerka goobassicho inokhatte.
43020011	I'daasenyi Maariya go'd khariche tolossatte ooyte. Ooytaayi gulguubsatte, go'd goya yeyte.
43020012	Herti Waakhe lammeenye gaaddi daddakhan khabto inti sar Yeesso tiil fiddiito, agarte. Hertaas Waakh la too, inti matah kijire iche fiddiita, too la inti luhlo kajireene fiddiita.
43020013	Herti Waakh wihi iche Maariya worsatte, “Weela a i'doh iooyta?” Maariya la wihi iche tidah, “Sar Kamuraaya lakhaate, inti lagesse la ma gardi!”
43020014	Waha ka urgiite, Yeessohi intaas toollo agarte. I'daasenyi saggi us Yeesso iyahe ma kasin.
43020015	Yeesso la wihi usu iyidah, “Weela a i'doh iooyta? Ayyo yowatta?” Iche la kol eta ki gos hil kahaaggicho yahe koogtahe, wihi iche tidah, “Eti ween, chirri at sartiis khaatte, inti at gelisse isoocheeke, a irdi a sookhaato.”
43020016	Yeesso wihi usu iyidah, “Maariya.” Iche la urgiite, riirte afi Ibiraaniya ka “Rabbooni,” tidah. Ayta chi' lalaabe a eti ween.
43020017	Yeesso chirraakka wihi us iyidah, “Iikhaban, i'di tahe an uliba Aabbaheey ma inokhan. Nyaame, 'doo'di irummeeste iiro, saggi an eti Aabbaheeyenye toro icho laka Aabbahichee ikanokhdi, icheek. Ulla a Waakkhaaya, toro la a Waakkhichooda.”
43020018	Maariyati ilkerengeetti Magdaala wora abatti ileeiratte, “An Kamur a arge!” Toro saggi us wahaas ikiidah abatti icheekte.
43020019	Gelebti ibeenki oraate teebataas ka, abatti kulante. Minkoo goya iskahidde, i'di tahe weynaanti Ya'huude karoortaa. I'daasenyi Yeesso goycho tolossate, “Nebeytiin ma furatti,” iyidah.
43020020	Inkoo us waha yidah ka, dahanohiis ichoow waaru ba tuse. Abatti uus iche Kamur agarte ka, weyti hamaadde.
43020021	Yeesso toro wihi us iyidah, “Nebeytiin ma furatti! Saggi Aabbaheey ani isooerge, iche an laka atin ierga.”
43020022	Wahaas ka neebsi kaafuufe, wihi us yidah, “Rubeyti Munyee 'hela.
43020023	Chirri atin 'doo'd uskeel ikakutteen, Waakh rumanka 'doo'daas uskeel a ikakuta. Chirri atin 'doo'd uskeel ikakutin la, Waakh laka 'doo'daas uskeel ma ikakuto.”
43020024	Toomashi abattiti tomon ichoow lammee kichokoowenye, duddunkiis Man'daan layadeeh chirri Yeesso abatti isoobahe intaas ma kajirin.
43020025	Abattiti addan 'deerka wihi iche Toomas itidah, “Nah Kamur a agarre.” I'daasenyi Toomas wihi us icho iyidah, “Sammata an gumaarreti dahanohiis kajirto an iargine, an farreey inti goorat ussumaar laka'hune an igelinne, dahanteey la inti waaru ka 'hunan an igelin, ma rummeesdi.”
43020026	Inkoo teebatoo toro kutte ka, abatti toro minkoo goyaka kulante. Toomas laka a leejire. Afaf a hidanyahiine, i'daasenyi Yeesso goycho sootolossate, wihi us iyidah, “Nebeytiin ma furatti.”
43020027	'Deerka wihi us Toomas iyidah, “Farraah gumaara geliche, dahanoheey la agar, dahantaah la keene, waaruheey geli. Iikamalaline saggi an omoot ikasookahe rummeyso.”
43020028	Toomas chirraakka, “Ati a Kamuraaya, toro la a Waakkhaaya,” iyidah.
43020029	Yeesso chirraakka wihi us iyidah, “At jeenteti at ani iagarte iche irummeysatte? Waakh 'doo'di ani iargine irummeeste, a imaala.”
43020030	Geedda Yeesso abattitiis leejiro, wihi ittaawenye miigti Waakh tuso buugga goya liikachiirin iche yeele.
43020031	I'daasenyi waha a lachiire, 'dee saggi Yeesso rumanka Ki Lasubhe iyahe, us Weeli Waakh iyahe, rummeysattaan. Kakhuufnaanki atin usu kakhuuftaan ka la jiroti jirtuu imassanne khabtaan.
43021001	Inkoo ibeennetoo kutte ka, Yeesso toro abattitiis Beyti Buurenye Tibeeriya afiche ka isoobahe. Wihi yitah la kallaayo.
43021002	Abatti Yeessoti isleejirte a Siimonhi Beetero layadeeh ichoow Toomashi magahiiski addan Man'dáan layadeeh ichoow Na'daanayelhi boroofenhi Gaalilaaya ka ilkerengeetti Kaana kayimiy ichoow yeele Sebedaayo ichoow abattitoo addane lammee.
43021003	Siimonhi Beetero layadeeh wihi us abattiti addan iyidah, “An a irda, bahag sookhabda.” Abattiti addan la, “Nah laka a kiraahna,” itidah. 'Deerka bahte kooban korte, i'daasenyi ibeenkaas bahag iche khabatte mele.
43021004	Chirra orrahe sookorto ka, Yeesso bey afiche sootolossate, i'daasenyi abatti saggi us Yeesso iyahe ma garan.
43021005	Yeesso chirraakka wihi us abatti iyidah, “Era, walah bahagenye atin khabatteen mele?” Wihi icho ilaabeen, “Walah nah khabanne mele.”
43021006	Ulla wihi us iyidah, “Oroohti atin bahag kakhabattaan, kooban ankichoki miigeet ka bicche goya iseya, bahag a 'hessaanee.” Uus iche i'daas yeesse, bahaggi buure khabatte, ichoowka oroohti iche kooban goya isoojiitto laka agaafatte.
43021007	Eti abatti goyaka Yeesso weyti 'doono la wihi us Beetero iyidah, “Waha a Kamureenna alah.” Chirri Siimonhi Beetero layadeeh saggi wahaas Kamur iyahe daage ka, dafartiisti oroot dabar kahiite. I'di tahe kootte a bahchee. 'Deerka bicche goya kadihe.
43021008	Abattiti addan la oroohti bahag buuho khabtaayi, kooban ka bey afiche timiy. A mehe icho bey afiche ma kadeerneynane, geeddi mitta kudoo on bey afiche ileejireen.
43021009	Chirri iche bey afiche eleesse ka, see'ddi bolokhto bahag fuulo agarte. Makaate laka intaas a kajirte.
43021010	Yeesso wihi us abatti iyidah, “Bahaggi atin sookhabatteen goyaka, gaasoo sookhaata.”
43021011	Siimonhi Beetero layadeeh kooban kore, oroohti bahaggi burbuure buuho soojiite. Bahaggi icho 'heleen a bahag kudoo ichoow tomon chan ichoow bahag seyyah. I'daasenyi chi' bahag burbuur eheet laka, oroohe ma goggowin ba.
43021012	Yeesso wihi us icho iyidah, “Kaaleya golossada.” Abatti goyaka, et, “At a ayyo?” worsati mele. Saggi us Kamur iyahe a garteen.
43021013	Yeesso toro makaate khaate, abatti idiibe, bahag laka toro i'daas on yeele.
43021014	Waha la a koli seyyahnaatteete Yeesso inkoo us omoot kasookahe, abattitiis isoobahe.
43021015	Inkoo icho golossateen ka, Yeesso wihi us Siimonhi Beetero layadeeh iyidah, “Siimon, ínam Yoohana, at geeddi abattita addan i'doonto, 'dirihiche weyti a i'doonta?” Ulla, “Aa, Kamur, ati rubeytaah saggi an ki'doono a garatta,” iyidah. Yeesso la wihi us iyidah, “'Doo'deeyki i'di makhassi iiyyaate goolli gi'de.”
43021016	Yeesso toro koli lammaatteet inokhte, wihi us iyidah, “Siimon, ínam Yoohana, at rumanka a i'doonta?” Wihi us ilaabe, “Aa, Kamur, at saggi an ki'doono a garatta.” Yeesso wihi us iyidah, “'Doo'deeyki i'di iiyteeye yaakhi gi'de.”
43021017	Koli seyyahnaatteet Yeesso toro inokhte, wihi us iyidah, “Siimon, ínam Yoohana, at rumanka a i'doonta?” Beetero jeenteti Yeesso kol seyyah, “At a i'doonta?” iworsatuu, fool ribowe, wihi us iyidah, “Kamur, at walah dakkhan a garatta. Saggi an ki'doono la a garatta!” Yeesso wihi us iyidah “Tab gi'de, 'doo'deeyki i'di iiyteeye goolli.”
43021018	Yeesso toro wihi us iyidah, “Rume kisoocheeka, maanti goorat at nugussahe, a sookahta, darfo gessatta, meessi at iran 'doonto tuumman iratta. I'daasenyi maanti at araarrowte, dahanohaah a oogta, etoo addan la gaad kigessa, inti at iran i'doonin kigeecha.”
43021019	Yeeda Yeesso yidah mehe tusa ya, omootti Beetero yamuute, 'dee omoottiis ka Waakh laweynaacho. 'Deerka Yeesso wihi us Beetero iyidah, “Kaale, abattiteey ateeh.”
43021020	Beetero urgiye, etoo ullaka abatteenye 'dubicho sooraaho arge. Eta a ki goorat Yeesso weyti 'doono, maanti goorat Yeesso gololi 'da'ddaboot abatti leeyuhum, Yeesso garabiis fiddiye, Yeesso kasiihsate, “Kamur, eti 'dub kigoocho a ayyo?” worsate.
43021021	Beetero chirri us arge ka, wihi us Yeesso worsate, “Kamur, eta la mehe layeela?”
43021022	Yeesso wihi us ilaabe, “Chirri an usuhi ichoowka maanti an soonokhdi jiro 'doono, wahaas ati walah icho kiyahiin mele. At kaale abattiteey ateeh!”
43021023	Jeentetaas u woraas leessi 'doo'di Kiriisto rummeeste goya kataa'he. Wihi icho esseen a mehe ya, “Eta abattee ma yamuut.” I'daasenyi Yeesso ma yamuut ma idaahane, wihi us yidah a mehe ya, “Chirri an usuhi ichoowka maanti an soonokhdi jiro 'doono, wahaas ati walah icho kiyahiin mele.”
43021024	Eti abatteenye waha runticho garti, cheeko, toro la chiire, a kan. Saggi wihi us yidah rum iyahiin la a garanna.
43021025	Yeesso wohoo addane ittaawe laka a yeele. Chirri kootte wahaas tuumman lachiire, imurchoteey ka, harra tuumman laka, buuggassi wahaas tuumman lakachiire, meel iche gelisso mele.
44001001	'Deyoofilohaaya, khadaabeeyki oraat ka, an wihi noole Yeesso yeele ichoow wihi us enenyet abche,
44001002	ichoowka ibeenki goobi Waakh lageeche, iche kisoochiire. Geeddi serey liigeen, Rubeyti Munyee ka 'doo'di us soobahsate us ergaanotiis kayeesse, amurre ibahche.
44001003	Inkoo sina lakawaariche us reera a isoobahe, jitassi ittaawe ka saggi us rumanka ijiro tuse. Geeddi ibeen tomon affar icho a isoobahe, wori dakhi Waakh miinsan kaleeyyeede.
44001004	Maantoo leegolossataayi amurane ibahche, “Ilkerengeetti weene Yeerusaleem akabihina, i'daasenyi siinti goorat Aabbaheey atin iayyiche, an woriche kaayyeedo atin daagteen suga.
44001005	A mehe Yoohana enenyet bicche kabaattissiye, i'daasenyi maanassa, Rubeyti Munyee ka a atin labaattissiya.”
44001006	Saahka maanti icho kulmeen ka wihi icho usu worsateen, “Kamur, antohi yaafohi Issiraayel harraticho kaantaan maanassa on toro ilaabta?”
44001007	Yeesso la icho mehe iyidah ya, “Aabbaheey antohiissa on ka maan ichoow chirri walah dakkhan yateehiin gooche. Atin mee maanti icho yateehiin abattaan.
44001008	I'daasenyi maanti Rubeyti Munyee atin isooyagte, miig a 'hessaane, atin la weheeyki atin garattaan cheektaan. Ilkerengeetti weene Yeerusaleem ka ichoow boroofenneti Ya'huudiya ichoow ti Saamariya ka ichoow harra tuumman ka cheektaan.”
44001009	Inkoo us yeedaas yidah ka, iche 'dey'doossaayi, Yeesso serey liikorche, mirisoo la icho kadagche.
44001010	Geedda us serey irti, sereye 'dey'doochaan. Chirraas on reeroo lammeenye darfohoo daddakhan khabo garabicho sootolossate.
44001011	“Era atinha boroofenhi Gaalilaaya!” yidah, “A i'doh itolossaane serey i'dey'doossaan? Yeessoha atin lakakhaate serey lageeche, saggaas atin iagartaane us serey iirti on isoonokhta.”
44001012	Ergaano 'deerka Hali Geeyohi Oolif kakhubatte, ilkerengeetti weene Yeerusaleem inokhatte. Halaas la Yeerusaleem ka a geeddi kiilomittatoo kalday.
44001013	Chi'icho sooeleeleen ka, inti minki saraate iche maanassaas fiddiito ikorte. Ichehi intaas fiddiito a Beetero ichoow Yoohana ichoow Yaakoobo ichoow Andereeya ichoow Fiilif ichoow Toomas ichoow Bar'dolomaayo ichoow Mattaayo ichoow inam Alfaayoki Yaakoobo layadeeh ichoow Siimonhi Yaaftiis'doone layadeeh ichoow inam Yaakooboki Yuuda layadeeh.
44001014	Ichohaas tuumman, ichoow oboorrihoo addan ichoow Maariyati abar Yeessee, ichoow walaalinye Yeesso ba kol tuumman a sooururaane Waakh isleewahtaan.
44001015	Inkoo ibeennetoo kutte ka, 'doo'di Kiriisto rummeeste soourure. Icho tuumman la a geeddi et kudoo ichoow tomon lamma. Beetero la kahe yeede,
44001016	wihi us yidah, “'Doo'd Kiriistokaaw, wihi massan Chiirnaanneti Waakhe Rubeyti Munyee Dawuud afiis leekeente, Yuudahi 'doo'di Yeesso khabti soowoye miinsan a labuuhicha.
44001017	Us a keenyokoowe hila Waakh a nah kaleejire.”
44001018	Yuuda kala'ddi us jiti khollokkhan ka'hele ka gosoo soogatte. Gosaas goya on ka soodihe, uur desme, mindakharo tuumman sookhubteen.
44001019	Enenyeti ilkerengeetti weene Yeerusaleem kijiro tuumman daage, gosaas magah ibahcheene aficho ka Akeldaama yidaaheen. I'daakka la mehe leessa ya, “Gosi Diig.”
44001020	Beetero wihi us yidah, “A mehe buuggi Sabuur ka wihi chiiran, “ ‘Goobiis ba a baabo, uus etoo kalday laka jirin.’ Wihi addane chiiran, “ ‘Etoo addan ba meessiisti weynaaneet gela.’
44001021	Maantaka wihi massan, etoo geeddi Kamureenki Yeessee nah leefiddiye tuumman nah leejire soobihinno.
44001022	Eti uus maanti Yoohana enenyet baattissiyo sookhabte ichoowka maanti Yeesso nah lakakhaate serey lageeche nah leejire a eheetti. A mehe a nah isookhaya 'dee garti saggi Yeesso omoot liikasookahche nah leecheeka.”
44001023	'Deerka et lamma magahenye waheen. Yuussufhi Barsabba layadeehe magahiiskoo Yaasto layadeeh ichoow Mattiyas.
44001024	'Deerka Waakh wahteen, “Kamur, ati uurassi enenyet tuumman a garatta. Maantaka 'doo'da lammatiis ki at soobahsatte,
44001025	'dee hila Waakhe ergaano gelo nah tus. Waha la a meessi Yuuda kabahe, ulla inti imasse irtee.”
44001026	'Deerka magah lammataas ka kura gu'ddeen. Eti 'hele a Mattiyase, 'deerka ergaanoti tomon ichoow koowe ikhaye.
44002001	Ibeenki daawti Beentekos soomarte ka, 'doo'd Kiriisto tuumman intoo kalday kasoourure.
44002002	Koloo kalday on riiriitoo i'di hafari buure iyeedo goobi Waakh kayimiyye, minki kootte icho goya fiddiyaan tuumman buuhiche.
44002003	Wohoo i'di 'dabi bolkhee argeen. Wahaas la seley goggoweene, yimaateene, eti intaas kijire tuumman koorronteen.
44002004	Icho tuumman Rubeyti Munyee buuhisse, saggi Rubeyti Munyee igargaartuu la afi icho idaagin kaayyeedin sookhabteen.
44002005	'Doo'di Ya'huude Waákh karooro ilal tuumman kayimiy la, ilkerengeetti weene Yeerusaleem a kajira.
44002006	Chirri icho hooyaas daageen ka urureen. Jeenteti ebba 'doo'd Kiriistoki aficho kaayyeedo idaaguu girmeesteen.
44002007	Weyti girmeesteene wihi icho isworsateen, “'Doo'da tuummane yeyyeedo 'doo'di boroofenhi Gaalilaaya menya?
44002008	'Deerka saggoh eteenyo ba saggi icho afi ilassi nah kadelanne ikaayyeedaan idaagna?
44002009	Bal yaafohi inno nahe yeya, yaafti Baa'diya ichoow ti Meediya ichoow ti Eelam ichoow ti ili Messabotaamiya ichoow ti ili Ya'huudiya ichoow ti ili Kabadookiya ichoow ti ili Boontus ichoow ti boroofenhi Aassiya,
44002010	ichoow ti Furiijiya ichoow ti Bambiiliya ichoow ti Miissiri ichoow yaafti ili Kureene haggeenye Liibiya layadeeh ichoow martiti ilkerengeetohi Rooma katimiy. Martitaas gaasoo
44002011	a 'doo'di Ya'huud ichoow ki wihi Ya'huud wahti iurgiye. Gaaseenyokoo laka Kireete ichoow ili Araabo kayimiy. I'daasenyi nah ichohi girmohi Waakh yeele afeenyo ka cheeko a daagna!”
44002012	Iche tuumman girmeysatte il fooliis waayte, “Iche waha a mehe?” isworsatte.
44002013	I'daasenyi enenyet gaasiiskoo a kachaarta, “'Doo'da farsoti sabiibe buurenye khaatte!” iche essa.
44002014	'Deerka Beetero ergaanoti addane tomon ichoow koowe khabaayi tolossate riire, wihi us urur iyidah, “Yaafteeyti Ya'huud, ichoow atinhi ilkerengeetti weene Yeerusaleem taalliin tuumman, alleya waha a atin idowdowo. Wihi an eldi mujjum nabah isuda.
44002015	'Doo'da farso mee khaatte, i'di maanta atin ielattaan u, a mehe il toolla a saha'd seyyahti chirdeereet on.
44002016	I'daas menye, waha atin agarteen a wihi goorat eti Waákh íyeyyeedo Yoowel layadeeh cheeke,
44002017	“ ‘Ibeenneti 'da'ddaboot, iche Waakh essa, Rubeyteey weeli enenyet tuumman a kakhuba. Yeeletiin ichoow albehiin wori Waakh a kaayyeedaan. Mejeliinki nunnugul fooltabcho a arga. Mejeliinki araarrinyee issilloyyo issilloota.
44002018	Falfayyoheey, wihi mejele ichoow wihi deyyah laka maanassaas Rubeyteey a isookhuba, woreey kaayyeedaan.
44002019	Inti saraat ka an girmo yeela, harra ka wahanyeyyohi miigti Waakh tuso yeela, diig a khubta, 'dab ichoow uunki buure la harra ka kahaan.
44002020	Geeddi ibeenki Kamure khummane toro girmee iitaahan, orrah a luurgiyicha mug'di tateehe, yeyyah laka gu'duutta koo diige yateeh.
44002021	Eti tuummane, magahi Kamur waho la a lariba.’ ”
44002022	Beetero toro wihi us yidah, “'Doo'di Issiraayeloow, bal yeeda nabah isuda! Waakh Yeessohi Naasaret ka wihi weeli enenyet yeelin iubaa'dan ichoow girmo ichoow wahanyeyyohi miigti Waakh tuso a atin tuse. I'daakka Yeesso rumanka antohi Waakh khabo a atin tuse. Atin la wahaas a garattaan.
44002023	Waakh saggi goorat us igooche us 'hor igartuu, Yeesso dahanohiin a soogesse. Atin la gargaari 'doo'di uskeel leh ka usu massalaaba kakaahteene tigaaseen.
44002024	I'daasenyi Waakh usu omoot a kasookahche, bolokkhi omooteet kasoofure, a mehe omoote usu jeyin ma tabuu'd.
44002025	Wihi usu miinsane karnati Dawuud layadeeh yidah, “ ‘An kol dakkhan Kamur ortaaya kaarga. Jeenteti us garabeey itoolluu, walah isesseehicho mele.
44002026	'Deerka an uureey ka weyti hamaada, harrabeey laka weyti Waakh koolicha. Sarteey laka khajjeel a khabta.
44002027	A mehe meessi 'doo'di tuume kijiro goya ma ikatabto, ommos Falfataahti Munyee ma 'diisso ma suusahto.
44002028	Jiti jiro lakeelo a itusse, cha'an ortaah toollo la weyti ikahamaadissa.’
44002029	“Yaafeey, wihi aacchiheenki karnatenye Dawuud layadeeh miinsan roorro laane atin abcha. Dawuud a yumuyye, lahawwaale. Kaassintiis la ichoow uliba intane inno kaleejirta.
44002030	I'daasenyi us eti Waákh íyeyyeedo eheete, ayyinti Waakh usu daato ka igooche 'dee eti hiiyyiise komborti antoot gesso a garte.
44002031	Dawuud wihi berri Waakh yeelo iche arge. Saggi Ki Lasubhe omoot liikasookahcho cheeke. Usu i'di 'doo'di tuumuu meessi 'doo'di tuume kijiro goya ma lakatabine, ommos sartiis ma suusahin.
44002032	Waakh Yeessoha omoot a kasookahche, nah tuumman la gartaas a laabna.
44002033	A laweynaache, Waakh anki dahantiisti miigeet loorrommiche. Waakkhi Aabbahiise Rubeyti Munyeenye us ayyiche ka'hele. Waha buurenye toolla atin agarteene toro la daagteen tuumman la, Rubeyti Munyeenye kayamiitiin.
44002034	A mehe Dawuud goobi Waakh ma ikorine, i'daasenyi wihi us yidah, “ ‘Waakkhi Kamure wihi us Kamureey iyidah, “Dabankeeyki miigeete antoot orrommo,
44002035	ichoowka chiiytaah tuum dahanohaah a soogesso.” ’
44002036	“Maantaka 'doo'di Issiraayel tuumman, waha a abti gi'de! Waakh rumanka Yeessoha atin massalaaba kakaahteen, a soobahsate, Kamur ichoow Ki Lasubhe kayeele!”
44002037	Enenyet uus yeedaas daage, yeed rumanka khaniine, wihi us Beetero ichoow ergaanoti addan worsate, “Yaafeey mehe yeello?”
44002038	Beetero la wihi us ilaabe, “Etiimba uskeeliis a kasoonokhti, antohi magah Yeesso Kiriisto ka a atin labaattissiyo, 'dee Waakh uskeeliin a atin ikakuto. Waakh la 'dee siinti Rubeyti Munyee a atin siicho.
44002039	Ayyintaas atin ichoow nyaakhutiin ichoow enenyeti fogaat ichoow ebbaaw addane Kamuri Waakkheene soowahti iche miinsantahe.”
44002040	Beetero toro enenyet yeedassoo addane ittaawenye i'daase katootooche. Toro hawwaaste wihi us iyidah, “Taba 'doo'di wey'dane uskeel leh iskariba.”
44002041	'Doo'di yeediis khaatte labaattissiye. Maalinkaas 'doo'di ururicho isookhaye, a geeddi et elif seyyah.
44002042	Icho kol tuumman wihi ergaano abisse raaheene toro kulankoo kalday isleekhabeen. Icho ichoow 'doo'di Kiriisto rummeeste ba isleegolossateene, toro Waakh isleewahteen.
44002043	Ergaano girmo ichoow wahanyeyyohi miigti Waakh tuso haaggisse, enenyet tuumman la roorro gesse.
44002044	'Doo'di Kiriisto rummeeste tuumman mujjum isleefiddiye, wihi icho khabeen tuumman laka isleegismeen.
44002045	'Doo'daas hoolahicho ichoow meehichooda ororicheene, ebba geeddi sinatiis tahe u, chilimme lasiiche.
44002046	Orrahti sookorto tuumman, uranti minki Waakhe buurenye isikayamiitiine Waakh wahtaan. Toro goobassicho ka, uuri haaggan ka isleegolossataane, hamaadaane,
44002047	Waakh koolichaan. 'Doo'd tuumman la icho jilhaate. Maan dakkhan la Kamur 'doo'di us ribo a ikasookhaye.
44003001	Maantoo, geeddi saha'd saagaassi maalimeete lakaweesti ka, Beetero ichoow Yoohana minki Waakhe buurenye i'dulaan.
44003002	Etoo uus goorat desse luhlo laa la a jire. Eta maan tuumman a lasoosi'da, aritti minki Waakhe buure ka Aritti Haaggan layadeeh loorrommicha eti gelo tuumman walah daaha.
44003003	Et chirri us Beetero ichoow Yoohanahi minki Waakhe buure gelin leheet arge ka, chilimme daahe.
44003004	Beetero ichoow Yoohana et indo kakhabteen. Beetero la wihi us et iyidah, “Bal nah sooyey!”
44003005	Et la, chi' wohoo lasiicho koogyahe, 'doo'd yeye.
44003006	Beetero 'deerka et iiyeyye, “Walah chilimenye an khabo mele, i'daasenyi wihi an khabo kisiicha. Antohi magah Yeesso Kiriistohi Naasaret ka, kahe soho!”
44003007	Ét dahanti miigeet sookhabte, samacchaar sootololiche, chirraas on et luhlo haagsateene, miigoween.
44003008	Serey isoonyaame, tolossate, sohte. Reér raahe minki Waakhe buure leegele. Geeddaas tuummane us sohti la hamaad ka sereye inyannyaama, Waakh koolicha.
44003009	Enenyet tuumman la usuhi sohti Waakh koolicho arge.
44003010	Chirri icho saggi us eti orran luhlo laaye, minki Waakhe buure ka Aritti Haaggan fiddiyo walah daaho iyahe argeen ka, wihi et kayitah weyti kagirmeesteene roorro gesse.
44003011	Et Beetero ichoow Yoohana kadage. Enenyet tuumman la girmeeste ankaas isooryeene, inti icho toollaane, Oosim Soolomon layadeeh isooryeen.
44003012	Beetero chirri us waha arge ka wihi us 'doo'd iyidah, “Mejeli Issiraayeloow a i'doh waha ikagirmeysattaan? A i'doh i'duu nah iyeytaan? Kol nah miigteenyo on ka ommos nah weyti Waakh kahamaadinno eta samaanne akoogeynana.
44003013	Waakh Aburaaham ichoow Isakh ichoow Yaakoobo ichoow Waakh aacchinyeteenna Yeessohi falfatiise weynaache. Atin la Yeesso dahanohi chiiyeet gelisseene layigis. Chirri Bilaato soofurin gooche laka, atin Bilaato ortiis ka us keenyo menye tidaaheen.
44003014	Atin Eti Munyeenye toro Fissan a 'dii'ddeene, etoo dubunuunu enenyet yigisye atin liisoofuro daahteen.
44003015	Atin ki jiro kasoouummanto a tigaaseene, i'daasenyi Waakh omoot a kasookahche. Nah la gartaas a laabna.
44003016	Kakhuufnaanki nah antohi magah Yeesso kakhuufno ka, eta orran dakkhan atin wihiis garattaane, toolla la agartaan, a lasamaache. Magah Yeesso ichoow kakhuufnaanki usu kayamiit, iche eta tuum samaache, saggi atin tuumman iagartaan u.
44003017	“Toollaka yaafeey saggi atin ichoow weynaantiin garawwaayyo ka wahaas iyeesseen a garda.
44003018	I'daasenyi Waakh saggane wihi us 'doo'di Waákh íyeyyeedo tuumman orey cheeke ka ibuuhiche. Wihi icho orey cheekeen la a Lasubhehiiski sina lakawaaricho.
44003019	Uskeeliin kasoonokhda, Waakh iurgiya, 'dee uskeeliin a lahiyyaayo, 'dee Kamur a atin imaalo,
44003020	'dee Ki Lasubhe us atin isoobahche a atin isooergo, kaas la a Yeesso.
44003021	I'di goorat archiiy Waakh 'doo'diiski munyeenye usú íyeyyeedo ka cheekuu, wihi Waakh gooche, Yeesso goobi Waakhe fiddiya ichoowka ibeenki Waakh walah tuumman husubnaacho yateeh.
44003022	I'di tahe Muusa mehe yidah ya, ‘Kamuri Waakkhiine etoo yaaftiinenye i'deey u Waákh íyeyyeedo a atin isooerga. Atin la taba wihi us atin idowo tuumman nabah isuda.
44003023	Eti tuummane etaas Waákh íyeyyeedo idagansan, 'doo'di Waakhe goya lakabahcha, labaabiicha.’
44003024	“'Doo'di Waákh íyeyyeedo tuumman uus Saamuwel kasookhabatte ichoowka ki 'dubiis sooraahe tuumman, wihi maanassa yitah a kaayyeede toro orey on cheeke.
44003025	Atin a yeeleti 'doo'di Waákh íyeyyeedo toro a yeeleti ayyinti Waakh aacchinyetiin igooche mu'dan. Waakh Aburaaham mehe iyidah ya, ‘Hiiyyaah ka, 'doo'di harra tuumman a imaala.’
44003026	Maanti Waakh falfatiis sooerge, kolooraat atine atin isooerge, 'dee ebba jitiiski suuje kasoolaaba. Waakh saggaase atin ikamaale.”
44004001	Beetero ichoow Yoohana enenyet leeyyeedaani, kuhaaniyyo ichoow Sadukaayo ichoow eti iskarti minki Waakhe buure yaakhisso iween, yimaateen.
44004002	Jeenteti ergaano 'doo'd walah iabisso iche saggi Yeesso omoot ikasookahe toro 'doo'di tuume omoot a kasookaha icheektuu icho weyti holloween.
44004003	Beetero ichoow Yoohana khabatte, jeela gelisse, saahta leesugte, il a gelebnowe gone.
44004004	I'daasenyi 'doo'di ittaawenye yeedicho daage, Yeesso rummeeste. Tiri 'doo'di Kiriisto rummeeste geeddi elif chan yitah.
44004005	Ibeenki kaas sooraaho ka makhaaballeti Ya'huude wewween ichoow ewweenki Ya'huud ichoow tagaammeti amurre ba ilkerengeetti weene Yeerusaleem ka tossatte.
44004006	Kuhaanihi weyti weene Aanas layadeeh ichoow Kayaafa ichoow Yoohana ichoow Alekisaanda ichoow minki kuhaaniyyohi weyti wewween dakkhamba leh makhaaballetaas khabaani is'heleen.
44004007	Beetero ichoow Yoohana orcho a lakeeno yidaaheene, 'deerka waha wowworsateen, “Miig eyya ommos antohi magah eyya waha kayeesseen?”
44004008	'Deerka Beeterohi Rubeyti Munyee buuhisse yeed laabe mehe yidah ya, “Makhaaballeti Ya'huude wewweenoow ichoow ewweenki Ya'huudoow,
44004009	wihi maalinka nah lakahukkumo, a haaggi nah uuri 'dabakhe ka eta goorat luhlo laa nah tusne. Ichoow toro saggi liisamaache iche nah laworsata.
44004010	Toollaka atin ichoow 'doo'di Issiraayel tuumman waha abda gi'de! Eta toolla feyyate, miigowe, ortiin toollo, antohi magah Yeesso Kiriistohi Naasarete goorat atin massalaaba kakaahteene atin tigaaseene i'daasenyi Waakh omoot kasookahche iche kasamaate.
44004011	Yeessoha, “ ‘A daakki atinhi minan dissaan 'dii'ddeene, usu tirrinki dagaheet min tiiro yitah.’
44004012	Ribnaanki enenyet et addane laka'helo mele. A mehe magahoo addane Waakh harra tuumman ka inno karibo ma jiro.”
44004013	Chirri icho Yoohana ichoow Beeterohi roorro laan yeyyeedo argeene toro saggi icho 'doo'di walah garti iyahiin kaseen ka weyti girmeesteen. Saggi goorat icho Yeesso ileejireen kaseen.
44004014	I'daasenyi eti lasamaache garabicho toollo a argeen gone, walah icho laabaan mele.
44004015	'Deerka Beetero illeh amur liibahche inti Jaldaabti Weene Ya'huud katossatti kabahte, hawwoosse.
44004016	“'Doo'da i'doh nidaahe?” isworsatte. “'Doo'di Yeerusaleem yaal tuumman saggi icho girmohi buurenye miigti Waakh tuso iyeeleen a garta. Inno rubeyteen la sag inno i'dii'dno mele.
44004017	I'daasenyi saggoo 'dee yeeda toro weyti itaa'hin u, 'doo'da tootoonno, ‘Toro maantoo addan magah Yeesso akayeyyeedina,’ inidaahe.”
44004018	'Deerka reér toro min goya iwahte, amur ibihisse uus iche maantoo addan magah Yeesso kaayyeedine ommos yeediis laka enenyet abin.
44004019	I'daasenyi Beetero ichoow Yoohana la wihi icho ilaabeen, “Bal wihi Waakh nah ka'doono isigoocha, nahi aytiin raahno bal nahi ayti Waakh raahno.
44004020	I'di tahe wihi nah agarre ichoow wihi nah daagne leegammadin ma nabuu'd.”
44004021	Jaldaabe weyti yeedi kootteet katirriinsatte tootoosse 'deerka soo'diisse. Sinati icho ergaano igoochaan waayeen, a mehe enenyet tuumman jeenteti wihi yitah u Waakhe koolicha.
44004022	A mehe eta luhlo laaye wihi weeli enenyet yeelin iubaa'dan ka lasamaache, gu'h tomon affar af khabto, iche khaba.
44004023	Beetero ichoow Yoohana uus lasoo'diiche, 'doo'dichoki addan iirteene wihi kuhaaniyyohi wewween ichoow ewweenki Ya'huud kaleeyyeedde 'doo'd icheekte.
44004024	Uus icho daageen ka, icho tuummamba Waakh isleewahteene, wihi icho yidaaheen, “Kamuri Miig Tuumman Leh, ati wihi serey ichoow harra ichoow beyohi burbuure goya kajiro tuumman soouunte!
44004025	Ati Rubeyti Munyee ka af aacchiheenyoki Dawuud layadeehe falfataahe ka a yeedde, “ ‘'Doo'di Waakh igaran a i'doh weyti hol ikhaba? Yaafoha a i'doh 'duul imaalaane toro marah isoonokhtaan?
44004026	Karnatohi harra tuumman 'duul a sookahcheen, weynaane la a tossatte, Waakkhi Kamure ichoow Lasubhehiis 'dii'deen.’
44004027	Rumanka 'Herood ichoow Boontiyo Bilaato ichoow yaafohi Ya'huud ichoow yaafohi Ya'huud ieheynan ba ilkerengeetta ka a kulmeene, 'dee saggi icho Yeessohi falfataahenye munyeenye at subahte itirrimaan goocheen.
44004028	Wihi sooyateehe at 'doonintaah ichoow miigtaah ka orey goosse yeeleen.
44004029	Maantaka, Kamuraanyaaw waha 'doo'da nah idowo daage falfayyohaah uur miigooche yeedaah roorro laan a cheekeen.
44004030	Antohi magah Yeessohi falfataahti munyee ka, dahantaah sooge enenyet samaache, wahanyeyyohi miigti Waakh tuso ichoow girmo yeel.”
44004031	Inkoo icho weesteen ka, meessi kootte icho kijiraan sesseehte. Rubeyti Munyee la icho tuumman buuhisse, Yeedi Waakh roorro laan cheekeen.
44004032	'Doo'di Kiriisto rummeeste tuumman uuricho ichoow malicho a koo kalday. Et, “Waha a wahaaya, waha weheey mee,” yadeeh mele. I'daasenyi wihicho tuumman a isleegismeen.
44004033	Ergaano miigti buurenye Waakh siiche kaayyeedde, saggi Yeessohi Kamure omoot ikasookahe enenyet icheekte. Waakh la icho tuumman haaggiiski buure kaankube.
44004034	'Doo'daas isleefiddiyo tuumman eticho sina khabe mele. I'di tahe kolba etichoki gos khabo ommos min khabo, a ororicha, chilimme
44004035	ergaano ikeena. Ebba la chilimme geeddi sinatiis tahe lasiicha.
44004036	'Doo'd goytiis ka etoo Yuussuf layadeehe, goob Laaweenye ullaka ili Kuuburo layadeeh kadesse, a jire. Magahi ergaano usu ibihisse la a Barnaba. I'daas ka la mehe leessa ya, eti enenyet uur miigoocho.
44004037	Eta laka gosiis ororiche, chilimme sookhaate, ergaano ikeene.
44005001	Etoo Anaaniya layadeeh makhaabassiisti Saffiira layadeeh khabaayi gosiiskoo ororiche.
44005002	Chilimme gaasoo laabte, i'daasenyi wihi addan ergaano ikeene. Arantiis laka a leeogtahe.
44005003	Beetero la mehe iyidah ya, “Anaaniya, saggoh Seytaan uuraah ibuuhiche, ichoowka Rubeyti Munyee been ikagoosse, chilimmeti gosaah bahe gaasoo ilaabatte?
44005004	Gosaas geeddi at iororin kaahha on menya? Inkoo at ororisse la chilimme dahantaahha on menya kijirte? Mehe mali i'dee kigu'dde? At weeli enenyet ma ekkeysanne, i'daasenyi Waakh rubeytiissa ekkeysatte.”
44005005	Anaaniya chu'us yeedaas daage ka, il gu'dde, yumuy. 'Doo'di yeedaas daage tuumman weyti roorro gesse.
44005006	'Doo'di nunnugul 'deerka yimiyye, sartiis dafar kaayyube, khaate hawwaale.
44005007	Geeddi saha'dohoo seyyahe lafiddiye, arantiis wihi yitah ma garatti soogesse.
44005008	Beetero la wihi us iche worsate, “Chilimmeti atin gosiin gatteen tuumman a tan on a?” Iche la wihi iche tidah, “Aa, iche tuumman a geeddaas on.”
44005009	Beetero wihi us arám iyidah, “Saggoh ati ichoow makhaabalaah isileegoossaane Rubeyti Kamur ikajjaan? 'Doo'di makhaabalaah hawwaale afafe toolla ati laka kikhaata.”
44005010	Chirraas on ortiis ka il gu'dubte tumuy. Reeri nunnugul 'deerka min soogele, saggi iche itumuy arge. Iche laka khaateene makhaabaliche garabiis ka hawwaaleen.
44005011	Urur Kiriisto tuumman ichoow 'doo'di yeedaas daage tuumman, weyti nahtime gesse.
44005012	Ergaano 'doo'd goyaka wahanyeyyohi ittaawenye miigti Waakh tuso ichoow girmo yeesse. 'Doo'di Kiriisto rummeeste tuumman la orran Oosim Soolomone kakulma.
44005013	Chirri enenyet icho weyti inkaanyito laka, et addane goycho leemeet iggo mele.
44005014	Eheetteey laka, enenyeti buurenye Kamur rummeeste, mejel ichoow deyyeho liikasookhaye.
44005015	Jeenteti wihi ergaano haaggissuu, enenyet 'doo'dichoki khakkhannan jitate keene, siriiro ichoow ilaalle kareeche. I'dane yeeleene, 'dee kolossoo chirri Beetero sohti oosintiis 'doo'doo khakkhannan oosimmoosse, samaataan.
44005016	Enenyeti buure ilkerengeetohi Yeerusaleem idow tuumman ka soobahe, 'doo'dichoki khakkhannan ichoow ki ginnayyo dakhtaan sookhaate. Icho tuumman la lasamaache.
44005017	Kuhaanihi weyti ween ichoow 'doo'diiski usú raaho rabitti Sadukaayo kijiro ba jeenteti ergaanuu inaaf gele.
44005018	Ergaano sookhabatte jeelati ilkerengeeteet ka hidde.
44005019	I'daasenyi ibeen ka, hertoo Kamur afafhi jeela furte, ergaano bihisse.
44005020	Wihi iche itidah, “Nyaama, minki Waakhe buure irda, enenyet buuhi wora jiroti husub icheeka.”
44005021	Ergaano la yeedaas liiyidah raahte, baryo ka, minki Waakhe buure gesse i'di liiyidah u enenyet walah abisse. Kuhaanihi weyti ween ichoow 'doo'diis ba Jaldaabti Weene Ya'huud tuummamba tol iwaheen, iskar ergeene ergaano jeela ka a lasookhaato yidaaheen.
44005022	I'daasenyi chi' iskare jeela tamiit, ergaano intaas ma kijirto. 'Deerka iratte cheekte mehe tidah ya,
44005023	“Chi' nah jeela iranni, iskarti afaf yaakhisso a tolossa one, min la afaf mujjum on hidanyihiin. I'daasenyi chi' nah furro, nah goya gello, weeli enenyet min goya ma kijiro!”
44005024	Eti iskarti minki Waakhe buure yaakhisso iween ichoow kuhaaniyyohi wewween chi'icho wora daageen ka wihi nool isworsateene, wihi soobaho kamalaleen.
44005025	Chirraas on etoo la yimiyye iiyeyye, “Reeri chele atin jeela gelisseen minki Waakhe buurenye goya kijira, enenyet walah abcha.”
44005026	Eti iskarti minki Waakhe buure yaakhisso iween, iskartoo khabaayi bahe ergaano toro sookhabte. Iskartaas la ergaano ma tottoganne, afi haaggan on ka soobihisse. Wihi iche karoorte la a 'doo'di 'dee dagah kachibo yagiis.
44005027	Ergaano sookhaatte Jaldaabti Weene Ya'huud ortiis keente, 'dee kuhaanihi weyti ween ergaano waha a iyidaahe.
44005028	“Nah goorat a katirriinsanne, amur atin ibihinne, uus atin magahi reenkaas ichoow yeediis enenyet abin. I'daasenyi wori Yeesso miinsan ilkerengeetti weene Yeerusaleem tuumman a kataa'hisseene, toro diiggiis nahe nah korin 'doontaan.”
44005029	Beetero ichoow ergaanoti addan la mehe soolaabeen ya, “Wihi massan, nah Waakhe yeediis raahna, enenyet mee yeediis raahno.
44005030	Inkoo atin Yeesso massalaaba kakaahteene atin tigaaseen, Waákh aacchinyeteen, Yeesso rubey a isoolaabe, omoot kasookahe.
44005031	Waakh anki dahantiisti miigeet ka weynaache, Karnat ichoow 'Doorribe kayeele, 'dee yaafohi Ya'huud uskeelicho kasoonokhtaane, Waakh la uskeelicho ikakuta.
44005032	Nah ichoow Rubeyti Munyeenye Waakh eti yeediis raaho tuumman siicho a garti waha tuumman.”
44005033	Jaldaabe la chi'iche wahaas daagte ka, weyti hollowte, ergaano ogoos 'doonte.
44005034	I'daasenyi etoo Farissaayeenye Gamaliyeel layadeehe, enenyet tuumman inkaanyito a jira. Usu a tagaanki amurre. Gamaliyeel Jaldaabti Weene Ya'huud goycho ka tolossatte, amur bahche ergaano i'daaru khar a liibahcho.
44005035	'Deerka wihi us jaldaab iyidah, “Mejeli Issiraayeloow, 'doo'da wihi atin sooyeessaan mujjum kamalda.
44005036	Wihi inno orey agarre, Dewuudo a soobahe etoo ween iskayeele. Ullaka geeddi et kud affare raahte. Inkoo usu layigis ka, 'doo'diiskaas ichoow yeediis tuumman ba baabe.
44005037	Kaas 'dubiis ka, maanti enenyet leekkaacho ka Yuudahi boroofenhi Gaalilaaya inno gele. Ullaka 'doo'doo usu raaho sirgaal 'dii'do 'hele. Inkoo usu layigis ka 'doo'diis tuumman seley turraa'he.
44005038	Maantaka yeeda ka a atin waanicha, 'doo'da wohoo rucchul laka ayeelina! 'Diicha a irti! A mehe chirri wihi icho kamassaan ichoow wihi icho yeelaan weeli enenyet on kasoouummameen a baabaan on.
44005039	I'daasenyi chi' yeedicho Waakh kiyimiy, reera koloo kalday laka jeyin ma tabuu'diine, atinhi Waakh rubeytiis 'dii'ddaan on isagartaan.”
44005040	Yeed Gamaliyeel malicho urgiyiche. Ergaano min goya iwaheene, lajahe. 'Deerka amur ibahcheen, uus icho yombuu toro magah Yeesso kaayyeedin. 'Deerka la'diiche.
44005041	Ergaano Jaldaabti Weene Ya'huud katabte. Weyti hamaadeen a mehe jeenteti icho koo Yeesso iyahiin u sinati lakawaaricho a mu'danyahiin.
44005042	Maan dakkhan uranti minki Waakhe buure ka ichoow minan ka Wori Haaggane saggi Yeesso rumanka Ki Lasubhe iyahe iche enenyet abisso toro cheekto ma 'diin.
44006001	Saahka maanti tiri abatti Kiriisto kasookhayme ka, 'doo'di Ya'huude afi Giriig daago yaafohi Ya'huude afi Ibiraaniya daago leeiriire. Wihi tahe muunkhoyyohicho gololi maan dakkhan enenyet lagiso ma 'helaan.
44006002	'Deerka ergaanoti tomon ichoow lammee abatti tuumman isiwahte, wihi iche itidah, “Ma haaggan chirri nah Yeedi Waakh cheeknaan 'diinno, 'dee nah golol 'doo'd gisno.
44006003	Walaalinyeey, et teeba goytiin ka magah khabto, Rubeyti Munyee laka rubeyohicho buuhto toro la kharee soobahcha, hila a gelinno.
44006004	Nah la 'dee awteenyuu, weysi ichoow hili Waakhe Yeedi Waakh lacheeko a gello.”
44006005	Urur tuumman wihi ergaano tidah jilhaate. Etoo Isiteefano layadeehe, Rubeyti Munyee buuhisse toro Waakh weyti kakhuufo soobahsateen. Fiilif ichoow Burookoras ichoow Nikaanor ichoow Tiimon ichoow Barmena ichoow eti ilkerengeetti Antiyookhiya Nikolaawus layadeehe wihi 'doo'di Ya'huud wahti iurgiye laka soobahsateen.
44006006	'Doo'da ergaano liikeene iche la iweysatte, toro la dahano korisse.
44006007	Yeedi Waakh 'deerka taa'he orey isohte. Tiri abatti Kiriisto ilkerengeetti weene Yeerusaleem ka weyti kakhayme, kuhaaniyyohi ittaawe laka Wori Haaggan kakhuufeen.
44006008	Isiteefano weyti haaggi Waakhe buure ichoow miige buuhicheen. Ulla girmohi buure ichoow wahanyeyyohi miigti Waakh tuso 'doo'di Ya'huud goyaka haaggiche.
44006009	I'daasenyi 'doo'doo Isiteefano iriir leegele. 'Doo'da a ayyo ya, a 'doo'doo minkichoki weysiit, “'Doo'di Lasoofure,” layadeeh ichoow 'doo'di Ya'huude ili Kureene kayimiy ichoow ki Alekisaandariya ichoow ki Kiliikiya ichoow ki Aassiya. 'Doo'da Isiteefano iriir leegele,
44006010	i'daasenyi Isiteefano kharati Rubeyti Munyee siisse ka yeyyeede, eticho yeed ilaabin yabuu'd mele.
44006011	'Deerka dagsi ka 'doo'doo chasteene, icho la wihi icho yidaaheen, “Nah usuhi Muusa ichoow Waákh igafe a daagne.”
44006012	'Deerka 'doo'd ichoow ewweenki Ya'huud ichoow tagaammeti amurre sootukkicheen. Isiteefano khabteene, khaateene Jaldaabti Weene Ya'huud igeecheen.
44006013	'Doo'doo garti beenaat cheeko la soobahcheen. Icho la wihi icho cheekeen, “Eta kol dakkhan meessa lagan ichoow amurre Muusa igafa.
44006014	Usuhi, ‘Yeessoha ilkerengeetti Naasaret a yamiite, minka Waakh jejjebcha, hugumme Muusa la urgiyicha,’ essi a daagne.”
44006015	'Doo'di kootte jaldaab goya fiddiye tuumman Isiteefano weyti yeye, usuhi fooliis i'di fooli herti Waakh u ababo arge.
44007001	Kuhaanihi weyti ween la wihi us Isiteefano worsate, “Waha lakaacheekti a rum a?”
44007002	Waha ka wihi us laabe, “Yaafeey idagansada. Waakkhi weynaane tiis tahe, aabbaheenki Aburaaham layadeeh geeddi goorat archiiy us ilkerengeetti weene Haaran igelin, ili Messabotaamiya ka a isoobahe.
44007003	Waakh wihi us Aburaaham iyidah, ‘Ilaah ichoow 'doo'daah kaguure ili an kidowdowo iro.’
44007004	“Aburaaham la ilaas kaguure ili Haaran furte. Inkoo aabbahiis buje ka, Waakh ilaas kaguuriche ila toolla atin taalliin furte.
44007005	Waakh harratoo rucchule us alaassati ma siin, i'daasenyi chirri Aburaaham weel ikhabin laka, harrataas usu ichoow nyaakhut nyaakhutiis alaal ka a igooche.
44007006	Waakh wihi us Aburaaham iyidah, ‘Nyaakhutaah 'dee berri iloo yeelane gela, ilaas ka la gu'h kud affar iche bow'da yateehe weyti la sina lakawaaricha.
44007007	I'daasenyi an ili icho bow'daticho keeheet sina tusa. Yomboka ilaas a kasoobahaane, yamiitiine inta ka ani iwahtaan.’
44007008	'Deerka ayyinti Waakh Aburaaham igooche a ti mejel lakhandiyo. Aburaaham la Isakh dele ibeenki siyyeennaatteet ka khandiye. Isakh la Yaakoobo dele Yaakoobo la yaafoheenki tomon ichoow lammee uume.
44007009	“Aacchinyeteentaas la walaalichoki Yuussuf layadeeh inaafte ili Miissiri iororisse, ilaas ka bow'da yitah. I'daasenyi Waakh Yuussuf a leejire,
44007010	sinayyohiis tuumman karibe. Waakh la Yuussuf khara siiche Faraawohi karnati ili Miissiree jilhaache, 'deerka ili Miissiri ichoow urantiis tuumman iweynaache.
44007011	“Maantooka abaare 'deerka ili Miissiri ichoow ili Kaanaan leekahte, sina buuraatte, aacchinyeteen laka golol waayte.
44007012	Maanti Yaakoobo saggi golol ili Miissiri ikajiro daage ka, yeeletiisti aacchinyeteene kolooraat ili Miissiri ierge.
44007013	Maanti lammaatteete iche toro ili Miissiri imuu'dde ka, Yuussuf walaalinyetiis isicheeke, Faraawo laka Yuussuf goobicho abte.
44007014	Waha 'dubicho ka Yuussuf aabbahiiski Yaakoobo layadeeh ichoow minkicho tuumman ili Miissiri isoowahe. Ichohi sooguure isgoya a et tomon teeba ichoow et chan.
44007015	Yaakoobo 'deerka goobiis tuumman khabaayi ili Miissiri ikhubte. Intaas ka usu ichoow aacchinyeteen yumaateen.
44007016	Sarticho lakhaate inti ilkerengeetti Cheekem layadeeh ka, go'ddi goorat Aburaaham yeele Haamor kasoogatte lakahawwaale.
44007017	“Maanti ibeenki Waakh ayyinti us Aburaaham igooche buuhicho soodowwaate ka, 'doo'deen ili Miissiri ka weyti kakhayme.
44007018	Karnatoo addane Yuussuf ichoow wihiis tuumman igaran la ili Miissiri ka soobahe.
44007019	Ulla aacchinyeteen weyti sina kawaariche, toro ekkeeste, nyaakhutichoki ladele icho khar isoorogaane 'dee tuumo ihosse.
44007020	“Maantaase Muusa desse. Ulla weyti haagganeet. Goobicho ka hay seyyah mujjum lawoywoye.
44007021	Maanti khar liisoobahche ka, inám Faraawo khaatte i'di weelichuu weyneysatte.
44007022	Muusa la kharati 'doo'di Miissiri laabche, etoo harrab ka ichoow walah tuumman ka atah yitah.
44007023	“Maanti us gu'h tomon affar eleele ka, 'doo'diiski Issiraayele us idaahicho gooche.
44007024	Etoo Miissiri koo Issiraayel il itakho arge, 'deerka ki Issiraayel igele, aal gutte ki Miissiri yigis.
44007025	Muusa kol 'doo'diis saggi Waakh usú isooerge, usu icho iribo ikaso koogyahe, i'daasenyi icho ma kasin.
44007026	Ibeenki kaas sooraaho ka, Muusa reeroo lammeenye Issiraayele isjaho arge, isineybin leheete, ‘Era, atin a walaal, a i'doh isgaameerin i'doontaan?’ iyidah.
44007027	“I'daasenyi eti kootte ki addan gaameero Muusa 'dol itakhe, ‘Ayyo eti nah iween ichoow eti nah hukkumo kaayeele?’ iyidah.
44007028	‘Saggi at chele eti Miissiri itigisye ani laka ogoos i'doonta?’
44007029	Chirri Muusa yeedaas daage ka, ili Miidiya ifirde. Inkoo us intaas geeddoo fiddiye ka ínam lamma dele.
44007030	“Inkoo gu'h tomon affare kutte ka, herti Waakh Muusa hidaaddi Hali Sinnaay ka isoobahte. Saggi iche ikasoobahte la a geeyi 'dab kabolkho toro 'dab iumhan.
44007031	Muusa chirri us waha arge ka wahaas kagirmeeste. Chirra us meel isohti, us mujjum fiiricho ka, hooyi Kamur daage.
44007032	‘Ani a Waakh aacchinyetaahha, a Waakh Aburaaham ichoow Isakh ichoow Yaakoobo.’ Muusa nahtim ka harme intaas yeyin laka karoore.
44007033	“Kamuri Waakhe 'deerka wihi us Muusa iyidah, ‘Kobohaah duumi, a mehe inta at tolosso a harrati lagan.
44007034	Rumanka sinati ili Miissiri ka 'doo'deey lakawaaricho a arge, ooytinticho la a daage. Toolla la a isooyage icho riba. Toollaka kaale ati ili Miissiri toro kiergadaa.’
44007035	“Waha a Muusahi goorat icho 'dii'deene, icho, ‘Ayyo eti nah iween ichoow eti nah hukkumo kaayeele?’ idoween. Herti Waakhe geeyi gubti goyaka isoobahte ka, Waakh rubeytiis usu a ergate eti icho iween ichoow eti icho soofuro kayeele.
44007036	Muusahaase 'doo'd ili Miissiri kasoobahche. Usuhaas on gu'h tomon affar tuummamba girmo ichoow wahanyeyyohi miigti Waakh tuso ili Miissiri ka ichoow Beyti Buurenye Guu'ddan ka ichoow hidaad ka haaggiche.
44007037	“Muusaha a ki goorat 'doo'di Issiraayel, ‘Waakh 'dee berri etiinkoo Waákh íyeyyeedo i'deye a atin isooerga,’ iyidah.
44007038	Maanti 'doo'di Issiraayel hidaad ka iskafurte, Muusahaase leejire. Muusahaase Hali Sinnaay ka, Waakh i'di herti Waakh u isoobahe, leeyyeede. Ulla Waakh ichoow aacchinyeteen dahcho kajire. Muusa la Yeedi Waakhe jirtuu tuumman imassan Waakh ka'hele inno laka inno isookucche.
44007039	“I'daasenyi aacchinyeteen Muusa a daagiwwaayte, usu 'dii'dde uurassicho ka ili Miissiri iche inokhatti dowdowte.
44007040	Aacchinyeteen wihi iche Haruun itidah, ‘Iyookkoyyohi waakkhi orteenyo raaho nah ihaaggi. I'di tahe wihi Muusahi goorat ili Miissiri nah kasoobahche kayitah ma garanni.’
44007041	Maantaase iyookkotoo i'di maartoo u haaggicheene, iyookkotaas soorriyo igoorraheen. Wihi icho dahanohicho ka haaggicheen inkaanyiteene kahamaadeen.
44007042	I'daasenyi Waakh icho adah kakhabte 'diiche, yiyyihimo Waakh kayeesseene, wahteen. Waha ichoow wihi buuggoo etoo Waákh íyeyyeedo chiire a israahaan. “ ‘Minki Issiraayeloow, soorriyoyyohi atin gu'h tomon affar hidaad ka goorrahteen, ani igoorrahteen?
44007043	Atin minki waakkhi beenaate Mooleg layadeeh ichoow yiyyihintiinti waakh lakayeessi Reefan layadeeh iche si'ddeen, icho a iyookkoyyohi atin haagsatteene 'dee atin wahattaan. Maantaka an a atin baabiicha ili Baabiloon 'dirihiis atin liibooliya.’
44007044	“Aacchinyeteen goorat hidaad ka eemati saggi Waakh ileejiro tusso iche khabte sissi'datte. Eemataas saggi goorat Waakh Muusa ihaaggi iyidah on liihaaggiche, toro iyookkoti goorat Muusa arge on lakahaaggiche.
44007045	'Da'ddaboka aacchinyeteen eemataas ooyenyeticho kakhaatatte. Maanti iche Yoochuwa raahte, ili iche gelaan eemataas a isitteen. Waakh la orcho raahe yaafohi Waakh igaranne ilaas kajire rihe. Eemataas la ichoowka geeddi karnati Dawuud layadeeh jire tuumman ilaas a kasoo'hadde.
44007046	Waakh la weyti Dawuud a jilhaate. Dawuud la usuhi Waákh Yaakoobo fiddiito iyeelo daahe.
44007047	I'daasenyi Soolomone Waákh min idise.
44007048	“I'daasenyi Waakkhi Weyti Ween minki dahanohi enenyet diseen ma fiddiyo, i'di 'doo'di Waákh íyeyyeedo yadeeh u,
44007049	“ ‘Sereye a komborteeyti buurenye antoote, harra la a komborteeyti rucchule an luhlo korcho. Minki i'dohenye idissaan? iche Kamur essa. Ommos inti an kanaso a intoh?
44007050	Dahanohaaya on menya waha tuumman haaggiche?’
44007051	“Atin a matah miig mehe? Uurassiin ichoow dogtiin a i'di wihi 'doo'di Waakh ikakhuufin. Atin a i'di aacchinyetiinna, kol dakkhan Rubeyti Munyeenye tirrintaan.
44007052	Eti Waákh íyeyyeedo aacchinyetiin sina iomhin a jira? 'Doo'di emeetti Eti Fissan cheeke laka a bakkisseen. Atin la usu 'dub a goosseene toro la dubunuunu tigaaseen.
44007053	'Doo'di goorat herti Waakh ka amurre liikeene a atine, i'daasenyi atin amurretaas ma raahin.”
44007054	Jaldaabe chirri iche waha daagte ka weyti hollowte, ichoowka indo guggu'duutteen.
44007055	I'daasenyi Isiteefanohi chirraas Rubeyti Munyee buuhto, goobi Waakh serey iyeye, Waakkhi ababo arge, Yeessohi Waakh anki dahantiisti miigeet toollo arge.
44007056	Wihi us yidah, “Yeya, goobi Waakhe furane Ínam Aadam usuhi Waakh anki dahantiisti miigeet toollo a arga.”
44007057	Iche la weyti riirte, farro nabho isgelisse. Chi'iche nabho farro isgelisse ka iche tuummamba Isiteefano ioriite,
44007058	khaatte, ilkerengeet khariche ijiitte, dagah ka saate. 'Doo'di gar laabe etoo nugule intaas kajire Saawulo layadeeh darfohichoki oroot tuumman ikatabeen.
44007059	Geedda Isiteefano dagah lakachibo layagiis, usu Waakh on wahta, wihi us essi, “Yeessohi Kamure, rubeyteey a kitimaate.”
44007060	Ulla jilbo il kagu'dde weyti riire, “Kamur! 'Doo'da uskeela aleeraahin” yidah. Uus yeedaas massiche on rubey gooche, yumuy.
44008001	Saawulo laka intaas a kijire, ullaka Isiteefanohi layagiis a ayyiche. Maantaas on urur Kiriistoki ilkerengeetti weene Yeerusaleem kajiro sinati weyti loomhicho lasookhabte. Ergaano on menye, 'doo'd Kiriisto tuumman ilassi Ya'huudiya ichoow ki Saamariya iche liitaa'hiche.
44008002	'Doo'doo Waakh karooro Isiteefano khaate hawwaale, toro weyti kooyeen.
44008003	I'daasenyi Saawulo urur Kiriisto massin 'doona, kolba minkoo gela mejel ichoow deyyeho sookhabta sookhaata jeela gessa, hida.
44008004	'Doo'da taa'he la a irte, Wori Haaggan enenyet tuumman icheeke.
44008005	Fiilif a khubte ilkerengeetti weene ili Saamariya irte wori Ki Lasubhe miinsan intaas ka cheeke.
44008006	Ururi mujjum Fiilif dagansate, wahanyeyyohi ittaawenye miigti Waakh tuso us yeelo arge tuumman la, waha Fiilif essi raahe.
44008007	'Doo'di ittaawenye ginnayyo dakhtaan, riirit ka ginnayyo kabaheene, 'doo'di sare hanjaawte ichoow 'doo'di luhlo laa laka a lasamaache.
44008008	'Deerka ilkerengeettaas tuumman a hamaad kaldach on.
44008009	Etoo Siimon layadeehe ilkerengeettaas ka moreenye, 'doo'di ili Saamariya tuumman weyti girmaache a jira. Ulla a isatahnooche etoo khumman iskayeele.
44008010	'Doo'di ilkerengeeteet tuumman, ki wewween ichoow ki nunnugul laka yeediis a raaha, toro la mehe yadeehiin ya, “Eta a miigti Waakhe miigti buure layadeeh.”
44008011	Wihi icho karaahaan la a jeenteti us goycho ka geeddi deer morotiis ka girmo iyeele.
44008012	I'daasenyi chirri icho Wori Haaggane dakhi Waakh ichoow Yeesso Kiriisto miinsane Fiilif cheeko rummeesteen ka, mejel ichoow deyyeho ba labaattissiye.
44008013	Siimon laka awtiis u Yeesso rummeeste, inkoo labaattissiye ka Fiilif meel tuumman leeirte. Wahanyeyyohi miigti Waakh tuso ichoow wihi ittaawenye weeli enenyet yeelin iubaa'dane us arge kagirmeeste.
44008014	Ergaanoti ilkerengeetti weene Yeerusaleem kajirto maanti iche saggi 'doo'di Saamariya kajiro Yeedi Waakh iraaho daagte ka, Beetero ichoow Yoohana Saamariya ieregte.
44008015	Iche la timiyye i'doo 'dee 'doo'daas Rubeyti Munyee i'helo u, 'doo'daas Waakh iwahte, 'doo'd la Rubeyti Munyee 'hele.
44008016	I'di tahe 'doo'daas magah Yeessohi Kamure on lakabaattissiye menye, Rubeyti Munyee uliba ma isooyagin.
44008017	'Deerka Beetero ichoow Yoohana ba dahano korcheene, 'doo'd la Rubeyti Munyee 'hele.
44008018	Siimon la ergaanoti dahan enenyet korisso enenyetaas Rubeyti Munyee 'helo arge, ergaano chilimme a atin siicha iyidahye,
44008019	toro “Ani laka miigtaas isiicha, 'dee eti an dahan korcho tuumman Rubeyti Munyee a 'helo,” iyidah.
44008020	Beetero wihi us ilaabe, “Chilimmetaah a kileebaabaato. Wihi tahe at wihi Waakh kisiicho, kol at chilimme kagatatti, iche koogtahe.
44008021	At hileenyo ka meessoor rucchul laka ma khabto, a mehe uuraah Waakh ortiis ka ma fissanee.
44008022	Uskeela kasoonokho, Kamur waho. Kolossoo 'dee Kamur mala suujenye at uuraah kakhabto ikaakutaayi.
44008023	Wihi at tahe an kaargo, a atihi inaaf lehe, rubeytaah la uskeel kalday on anti.”
44008024	Siimon la wihi us ilaabe “Kamur isoowah uus wihi at itidah iraahinee.”
44008025	Inkoo icho walah tuumman 'doo'd tuseene icho Yeedi Kamur cheekeen ka, ilkerengeetti weene Yeerusaleem inokhteene, goobassi ittaawenye ilkerengeetti Saamariya kijiro ka Wori Haaggan 'doo'd abcheen.
44008026	Hertoo Kamur la wihi iche Fiilif itidah, “Sookahe, gurro tabe, jiti ilkerengeetti weene Yeerusaleem kakhubti ilkerengeetti Gaasa irti isoho.” Waha la a jiti hidaadeet.
44008027	Ulla kahe irte. Jit ka etoo ili Saa'daame sang'ee 'hele, ulla a etoo khummane chilimmeti makhaabassi karnatenye ili Saa'daam dakhatti Kandake layadeeh tuumman khuccho. Ulla ilkerengeetti weene Yeerusaleeme irte, Waakh wahte.
44008028	Ulla garruhi fara'de jiitto kafiddiya, iliissa inokhta, chiirnaanneti eti Waákh íyeyyeedo Isaaya layadeeh chiire, iche sooma.
44008029	Rubeyti Munyee la wihi iche Fiilif itidah, “Nyaame, garruhaas fara'de jiitto haggahiis fiddi.”
44008030	Fiilif 'deerka garruhi fara'de jiitto inyaame, et usuhi buuggi eti Waákh íyeyyeedo Isaaya layadeeh chiire soomo daage. Fiilif wihi us worsate, “Waha at soonto a kigelaan?”
44008031	Ulla wihi us ilaabe, “Chirri etoo ikasoodowdowin saggoh igardi?” 'Deerka Fiilif wahe, 'dee garruhi fara'de jiitto a koro garabiis a orronti.
44008032	Eti sang'ee Chiirnaanneti Waakh goyaka wahane soome, “Usu i'di naffi iiyyaate inti lakagoorraho liiwoyuu, toro la i'di heleenki tim lagoggoocho iyeedin u, afiis ma bukkhin.
44008033	Maanti lakhaanyo lakadowe, jiti fissan ka ma lahukkumin. Et nyaakhut nyaakhutiis kaayyeedo mele. A mehe jirotiis harrata ka a lakakhaate.”
44008034	Eti sang'ee wihi us Fiilif worsate, “Bal isoocheek, eti Waákh íyeyyeedo awtiissa kayeyyeeda bal etoo addan?”
44008035	Fiilif 'deerka chiirnaankaas Chiirnaanneti Waakh on kasookhabte, Wori Haaggane Yeesso miinsan icheeke.
44008036	Jit ka 'dulaani bicchehoo 'heleene eti sang'ee la wihi us yidah, “Yey, bicche kallaayo! A i'doh ani liibaattissiyin?”
44008038	Ulla amur bahche garruhi fara'de jiitto a latoollicho. Fiilif ichoow eti sang'ee ba bicche goya iyageene Fiilif la usu baattissiye.
44008039	Chirri icho bicche kasookoreen ka Rubeyti Kamur Fiilif chirraas on khaatte, eti sang'ee la toro Fiilif ma argine, i'daasenyi usu hamaad ka jitiis tabe.
44008040	I'daasenyi Fiilif inkoo us ilkerengeetti Assotos ka issookase ka, ilkerengeeto tuumman dah kagooche, Wori Haaggan cheeke ichoowka Kaaysareya eleele.
44009001	Geeddaas tuumman la Saawulo abattiti Kamur uliba ogoose 'doona. Kuhaanihi weyti ween iirte,
44009002	ulla khaadaabbeti us 'doo'di minassi weysiite ilkerengeetti Damaasko iwewween ileeirti 'dee eti us yahe cheekto daahe. 'Deerka chirri us 'doo'di jit Yeesso raaho 'hele, mejel ommos deyyeho eheetteey ka ba, a sookhabta ilkerengeetti weene Yeerusaleem keena.
44009003	Chirri us ilkerengeetti Damaasko idowwaate ka, koloo kalday on banay serey ka soobaheene ankhadeen.
44009004	Ulla il gu'dde, hooyi, “Saawulo! Saawulo, at a i'doh ani sina iomhissa?” idowo daage.
44009005	Saawulo la wihi us worsate, “Kamur, at a ayyo?” Kamur wihi us ilaabe, “An a Yeessohi at sina omhisso.
44009006	Toollaka kahe ilkerengeet gele 'dee wihi at yeesso a lakicheeko.”
44009007	'Doo'di kootte usu walhicho yeyyeed agaafte. Hooyi yeyyeede a daageene, i'daasenyi et icho argeen mele.
44009008	Saawulo sookahe, i'daasenyi chu'us indo bakkaahicho, walah us argo mele. Etoo 'deerka dahan khabte angaamiche, ilkerengeetti weene Damaasko geeche.
44009009	Maan seyyah tuumman il ma argo, ma golossati, wohoo rucchul laka ma yabhuub.
44009010	Ilkerengeetti Damaasko ka etoo abatti Kiriisteenye Anaaniya layadeeh a jira. Kamur la fooltabcho ka wahe “Anaaniya,” iyidah. Wihi us ilaabe, “Kamur an kalla.”
44009011	Kamur la wihi us iyidah, “Kahe, ilkerengeet ka min Yuudaki jiti, Jiti Fissan layadeeh kajiro iro, etoo ilkerengeetti Taarso Saawulo layadeeh sooworso, i'di tahe usu Waakhe wahtaa.
44009012	Usu fooltabcho ka etoo Anaaniya layadeehe yimiyye usu dahan korche 'dee ulla il iargo a arge.”
44009013	Anaaniya wihi us ilaabe, “Kamur, 'doo'di ittaawe wori eta a isiiche, suujoonki noole us 'doo'di Waakhe ilkerengeetti weene Yeerusaleem kijiro yeele a daage.
44009014	Ulla antohi kuhaaniyyohi wewween siicheene us ebbaaw ati kiwahti us kakhabti leeyimiy.”
44009015	I'daasenyi Kamur wihi us Anaaniya iyidah, “Nyaam iiro, i'di tahe an usu a soobahsade, 'dee ulla yaafohi Ya'huud ieheynan ichoow karnatteticho ichoow 'doo'di Issiraayele woreey igeechaa.
44009016	Anna sinati usu latuso jeenteti us keey iyahuu iche tusa.”
44009017	Anaaniya 'deerka irte minki Saawulo kajiro gele. Anaaniya la dahano korche, “Saawulo, walaalaaw, Yeessohi Kamurenye jit ka atihi inta isoosohatti kisoobahe iche isooergate, 'dee il agarta toro Rubeyti Munyee kibuuhissa,” iyidah.
44009018	Chirraas on wohoo khadaabbee indo kasoodiheene, ulla il arge. Tolossate labaattissiye.
44009019	Saawulo la inkoo us golossate ka, miigowe. Ibeennetoo Damaasko ka abatti Kiriisto leejire.
44009020	Dowwa on minassi weysiit irte, saggi Yeesso Weeli Waakh iyahe cheeke.
44009021	'Doo'di usu daage tuumman la weyti girmeeste, “Eta ki goorat ilkerengeetti weene Yeerusaleem ka 'doo'di magaha waho 'dabbaacho menya? Ulla intane yimiyye 'dee icho hida, khaata kuhaaniyyohi wewween igeecha menya?” worsateen.
44009022	I'daasenyi Saawulo jiti miige ka wori Waakh cheeke. Ulla wahanyeyyohi ittaawe ka saggi Yeesso rumanka Ki Lasubhe iyahe tuse, ichoowka 'doo'di Ya'huude Damaasko yaal malaliche.
44009023	Inkoo ibeennetoo kutte ka, 'doo'di Ya'huud Saawulo ogoos gooche.
44009024	I'daasenyi Saawulo malicho abte. Ibeen ichoow maalim ba artohi ilkerengeeteete toorribaane 'dee usu yagiisiin.
44009025	I'daasenyi ibeen ka 'doo'di usu raaho usu enjeloo buure ka daddaabohi ilkerengeet kamarsan ka 'dohtoo gateene, il isoowoyeen.
44009026	Saawulo chirri us ilkerengeetti weene Yeerusaleem yimiy ka, abatti Kiriisto ikhayin leheet. I'daasenyi iche tuumman usu weyti karoorte. A mehe usuhi rumanka abatti Kiriisto yitah ma rummeysatti.
44009027	I'daasenyi Barnaba usu khaate ergaano Yeesso ikeene. Saggi sulhaassiis ka us Kamur iarge, Kamur usu ileeyyeede ichoow saggi us ilkerengeetti Damaasko ka roorro laan wor Yeesso icheeke laka ergaano icheeke.
44009028	Saawulo 'deerka ergaano wihi tuummane iche ilkerengeetti weene Yeerusaleem ka yeesse ka leejire. Ulla roorro laan wori Kamur cheeke.
44009029	Ulla 'doo'di Ya'huude afi Giriig daago leeyyeede toro leeiriire, i'daasenyi usu ogoos yowteen.
44009030	Chirri 'doo'di Kiriisto rummeeste waha abte ka, Saawulo khaateene ilkerengeetti Kaaysareya geecheene, intaas ka ilkerengeetti Taarso iergeen.
44009031	'Deerka urur Kiriistoki ilassi Ya'huudiya ichoow Gaalilaaya ichoow Saamariya kajiro ba geeddoo ka sina laan nebey kafiddiyeen. Rubeyti Munyee la icho miigoosse, toro la uur miigoosse, toro 'doo'd laka kakhayme. Icho tuumman la Kamur karooreen.
44009032	Geedda Beetero ilassaas tabe, us 'doo'di Waakhe ilkerengeetti Ludda yaalle iirte.
44009033	Intaas ka etoo Ayyenneya layadeehe sar tuumman hanjaawte gu'h siyyeet siriir kajiife 'hele.
44009034	Beetero la wihi us Ayyenneya iyidah, “Ayyenneya, Yeesso Kiriisto a kisamaacha, kahe ilaalaah khaat!” Ulla chirraas on sookahe.
44009035	'Doo'di tuummane ilkerengeetti Ludda ichoow 'dowhi Chaaron kajiro la Ayyenneya arge Kamur kakhuufe.
44009036	Ilkerengeetti Yooba ka makhaabassoo abatti Kiriisteenye Tabiita layadeeh a jirte. Magahiche afi Giriig ka a Dorkas. Afaf lammacho ka chi' lalaabe a Hoól. Iche la kol tuumman 'doo'd wihi haaggane iyeesse, toro la miskiino gargaarte.
44009037	Ibeennetaas ka khannatte, tumuyye, sartiche lamaa'de lakhaate min ka goonanki saraat lagesse.
44009038	Yooba la ilkerengeetti Ludda ma kadeere, 'deerka chirri abatti saggi Beetero ilkerengeetti Ludda ikajiro daagte ka, et lamma ergateene, hawwaasteene, “Bal dowwa nah sooeleel!” iyidaaheen.
44009039	Beetero la icho raahe. Chirri us sooeleele ka, lakhaate goonankaas saraat lageeche. Deyyehoti ittaawenye muunkheyyee la intaase tolossa ooyta. Ubbaarreti derdeer ichoow kabuu'ddeti iche geeddi iche jirte tosse, Beetero tuseen.
44009040	Beetero la icho tuumman khar ibahche, jilbo il kagu'dde Waakh wahte. Makhaabassi bujje iurgiye wihi us iyidah, “Tabiita, sookah!” Iche la indo soobakkaahisse, chi'iche Beetero agarte ka soorrommatte.
44009041	Ulla dahan sookhabte toolliche. 'Deerka muunkheyyo ichoow 'doo'di Kiriisto rummeeste soowahe, ichehi nool dahanticho gesse.
44009042	Yeedaas Yooba dakkhan kataa'he, 'doo'di ittaawe la Kamur rummeeste.
44009043	Beetero la geeddoo ilkerengeetti Yooba ka min Siimonhi hili uktoot haaggicho fiddiye.
44010001	Ilkerengeetti Kaaysareya ka, etoo Korneeliyo layadeehe koobbintoo iskareete, iskarti 'Deylaan layadeeh itoollo, a jire.
44010002	Usu ichoow minkiis tuumman kol tuumman wihi Waakh kahamaadicho yeeleene, toro la Waakh a karooraan. Us 'doo'di Ya'huude miskiine weyti gargaare, toro kol tuumman Waakhe wahta.
44010003	Maantooka geeddi saha'd saagaassi maalimeet ka, fooltabchotoo arge. Fooltabcho ka wihi us mujjum arge, a herti Waakhe itimiyye, “Korneeliyo,” itidah.
44010004	Korneeliyo iche roorro ka indo katoolliche, wihi us worsate, “A mehe Kamur?” Herti Waakh wihi iche ilaabte, “Waakh weysihaah a daage, wihi at miskiino siisso la a arge, kaasoo'hele.
44010005	Toollaka 'doo'doo ilkerengeetti Yooba ierege, etoo Siimon layadeehe magahiiskoo addan toro Beetero layadeeh a soowaho.
44010006	Usu, Siimonhi ukto kaaho toro haaggicho beyti buure afiche yaal iche leefiddiya.”
44010007	Chirri herti Waakhe kootte leeyyeedde katabte ka, Korneeliyo falfa lamma minkiis kajirto ichoow etoo iskareet soowahe. Et la a ki ullaka weyti Yeedi Waakh khuccho toro la Korneeliyo rubeytiis yaakhicho.
44010008	Wihi yitah tuumman icheeke ilkerengeetti Yooba ierge.
44010009	Ibeenki kaas sooraaho geeddi saha'd lihti maalimeete 'doo'daas ilkerengeetti Yooba isoodowwaate ka, Beetero min sartiisti hafan ikore, Waakh wahte.
44010010	Beetero weyti ankaye, wohoo us yaham 'doone. Golol lakarchaayi fooltabcho arge.
44010011	Sereyti bakkaahte arge, wohoo i'di dafarti buurenye il isoosohti arge. Dafarta la laddad affarcho lasookhuccha il liisoowoya.
44010012	Dafartaas wahanyeyyohi fil tuummane iche goya kajira. Bina ichoow hoola ichoow binahi uur il kajiito ichoow chimbirohi saraate fil tuummanenye kajira.
44010013	Hooyoo la Beetero wihi us iyidah, “Beetero, kah wahanyeyyoha agiise aham.”
44010014	Beetero wihi us ilaabe, “Kamur koloo kalday laka i'daas mee! A mehe an injire wihi bi'dire ommos wihi mi'dab ieheynan ma umhan.”
44010015	Hooyi Waakh koli lammaatteet usu leeyeede wihi us yidah, “Wihi Waakh munyaache wihi bi'dire iikhaatin.”
44010016	Waha kol seyyahe yitaaheene, chirraas on dafar goobi Waakh liilaabe.
44010017	Beetero wihi fooltabchota tahe kamalalaayi, 'doo'di kootte Korneeliyo sooergate, inti min kajiro a abte, arite toolla.
44010018	'Doo'd waheene, usu etoo marteenye Beetero layadeehe magahiis koo addan Siimon layadeeh inta fiddiyo worsateen.
44010019	Beetero wihi fooltabcho tahe kamiyyaantaayi, Rubeyti Munyee wihi iche itidah, “Siimon, reeroo seyyahenye kisooyowte kalla.
44010020	'Deerka kahe, il ikhubo. Icho raahin akaroorin, i'di tahe ani icho sooerge.”
44010021	Beetero il ikhubte wihi us reer iyidah, “Eti atin sooyowatteen a ani. A i'doh itimaateen?”
44010022	Reer wihi us ilaabe, “Etoo Korneeliyo layadeehe koobbintoo iskareet itoollo kanimiy. Ulla a etoo fissane Waákh karooro, yaafti Ya'huud tuumman la weyti inkaanyitto. Hertoo Waakhe munyeenye usu minkiis a kiwaho 'dee wora a daago itidah.”
44010023	Beetero 'deerka 'doo'd min goya iwahe martiiste. Ibeenki kaas sooraaho ka Beetero 'doo'd raahe. 'Doo'doo ilkerengeetti Yooba ka Kiriisto rummeeste laka Beetero raahe.
44010024	Ibeenki kaas sooraaho ka, ilkerengeetti Kaaysareya sooeleeleen. Korneeliyo la icho suge, hiiyyiis ichoow aalassiiski us weyti 'doono minkiis iwahe.
44010025	Chirra Beetero min soogelo ka Korneeliyo Beetero or kasoodowe, inkaanyit ka ortiis ka jilbo il kagu'dde.
44010026	I'daasenyi Beetero sookahche, “Sookah, annaka a weeli enenyet one!” iyidah.
44010027	Beetero Korneeliyo leeyyeedaayi min gele. 'Doo'di ittaawe la intaas a kajira.
44010028	Beetero la wihi us 'doo'daas iyidah, “Weyti a garattaane amurreteen eti Ya'huude yaafohi addan kachimmamo ommos minassicho gelo a buusantahe. I'daasenyi Waakh mehe ituse ya, an et an a bi'dir ommos a suuj adeeh mele.
44010029	'Deerka chirri enenyet liisoo'diiche ka, ma jijjiitanne imiy. Anna mehe kiworsada ya, mehe iwahte?”
44010030	Korneeliyo wihi us ilaabe, “Maan affar kutte, anihi saha'd saagaassi maalimeete chirree minkeey goyaka Waakh wahdi iche dog laan on etoo gaaddi dakhane torrogoot khabo orteey sootolossate.
44010031	Wihi us iyidah, ‘Korneeliyo, Waakh weysihaah a daage, toro wihi at miskiino siisso a arge.
44010032	Toolla ilkerengeetti Yooba enenyet ierege, etoo Siimon layadeehe magahoo ka la Beetero layadeeh a soowaheen. Us minki etoo Siimon layadeeh ka a marti. Eta la ukto mujjummoocha, beyti buurenye afiche yaal.’
44010033	Anna 'deerka chirraas on enenyet kisooerge, alla weyti gon haaggisse a timiyyee. Toollaka nah tuumman kalla Waakh ortiis tololla wihi Kamur dah kiyidah dagansanna.”
44010034	Beetero la yeede wihi us yidah, “An kola saggi Waakh rumanka yaafo tuumman ekka iekkaacho a arge.
44010035	I'daasenyi Waakh 'doo'di il tuummane usu karooro wihi fissan yeelo a khaatta.
44010036	Atin farniinki Waakh 'doo'di Issiraayel isooerge a garattaan. Farniinka la Wori Haaggane cheeke, Yeesso Kiriisto ka innohi enenyete ichoow Waakh a isinebeyne. Yeesso Kiriisto la a Kamuri weeli enenyet tuumman.
44010037	Wihi inkoo Yoohanahi Enenyet Baattissiyo wori baattissiyo cheeke boroofenhi Gaalilaaya lakasookhabte ichoowka ili Ya'huud tuumman eleele yitah a garattaan.
44010038	Saggi Waakh Yeessohi Naasaret Rubeyti Munyee ichoow miig isiiche a garattaan. Jeenteti Waakh ileejiruu us meel tuummane irte, wihi haaggan yeele, 'doo'di Seytaan sina kawaaricho samaache.
44010039	“Nah la wihi tuummane Yeesso ili 'doo'di Ya'huud ichoow ilkerengeetti weene Yeerusaleem ka yeele garticho a laabna. Yeesso massalaaba kakaaheene yigaaseen.
44010040	I'daasenyi Waakh ibeenki seyyahnaatteet ka omoot kasookahche, enenyet tuse.
44010041	'Doo'd tuumman mee usú arge, i'daasenyi nahi goorat Waakh nah soobahsate woriis cheekno, usu leegolossanne on inkoo us sookahe agarre.
44010042	Waakh la amure nah ibahche, 'dee Wori Haaggan 'doo'd icheekna, toro saggi us eti Waakh soobahsate 'dee 'doo'di jiro ichoow ki tuume ba ihukkumo iyahe cheekna.
44010043	'Doo'di Waákh íyeyyeedo tuumman wihi usu miinsane icho cheekeen, eti Kiriisto rummeeste tuumman, usu ka uskeel a liikakuta.”
44010044	Beetero yeyyeedaayi Rubeyti Munyee 'doo'di dagansati tuumman isooyagte.
44010045	'Doo'di Ya'huude Kiriisto rummeeste Beetero sooraahe la, Rubeyti Munyeenye yaafohi Ya'huud ieheynan laka isooyagte weyti kagirmeeste.
44010046	I'di tahe 'doo'di yaafohi addan ichohi afi icho idaagin kaayyeedo toro Waakh saa'do, iche daageen. Beetero 'deerka wihi us yidah,
44010047	“'Doo'da i'di goorat inno Rubeyti Munyee i'helluu, icho laka Rubeyti Munyee a 'heleen. Etoo ichohi bicche ka labaattissiyo a tirta?”
44010048	'Deerka amur ibahche, magah Yeesso Kiriisto ka icho a labaattissiyo. Icho la Beeterohi geeddoo icho leefiddiyo daaheen.
44011001	Ergaano ichoow 'doo'di Kiriisto rummeeste Ya'huudiya kijiro tuumman saggi yaafohi Ya'huud ieheynan laka Yeedi Waakh ikhaatteen daageen.
44011002	'Deerka maanti Beetero ilkerengeetti weene Yeerusaleem ikore ka, 'doo'di Ya'huude Kiriisto rummeeste usu leejaakhe.
44011003	Wihi icho iyidaaheen, “At minassi 'doo'di ikhandiyanne iratte icho leegolossatte.”
44011004	Beetero la wihi yitah tuumman idowdowe, wihi us kasookhabte us iyidah,
44011005	“An ilkerengeetti Yooba iche kajire, Waakh wahdaayi, fooltabcho arge. Wohoo i'di dafartoo buurenye goobi Waakh ka laddad affarcho lakhuccho il liisoowoyo garabeey lasooyissil arge.
44011006	Goya yeye, wahanyeyyohi fil tuummane arge. Bina ichoow hoola ichoow binahi uur il kajiito ichoow chimbirohi saraate dafar goya kajira.
44011007	Anna hooyi, ‘Beetero kahe, wahanyeyyoha agiise, aham,’ idowo daage.
44011008	“Wihi an ilaabe, ‘Kamuroow, mele, i'di tahe injire gololi liiumhane ommos bi'dire afeey ma gelin.’
44011009	“Hooy la koli lammaatteet goobi Waakh ka sooyeede wihi us yidah, ‘Wihi Waakh munyaache wihi bi'dire iikhaatin.’
44011010	Waha kol seyyahe yitaaheene, 'deerka toro goobi Waakh liijiite.
44011011	“Chirraas on 'doo'di seyyahenye ilkerengeetti Kaaysareya ka ani liisooergate, minki an fiddiyo kajiro sooeleele.
44011012	Rubeyti Munyee wihi iche ani itidah, ‘'Doo'daas a leejijjiitanne, raah.’ Reera lihenye koo Kiriistee laka ilkerengeetti Yooba ka iraahe ichoowka ilkerengeetti Kaaysareya isleeiranne, nah tuummamba min Korneeliyo isleegelle.
44011013	Ulla saggi herti Waakh minkiis ka isoobahte, ‘'Doo'doo ilkerengeetti Yooba iergo, eti magahiis Siimon layadeehe magahoo ka la Beetero layadeeh a soowaho,’ itidah, nah isoocheeke.
44011014	‘Ulla farniine kikeena, farniinkaas ka ati ichoow minkaah tuumman a atin lariba,’ itidah.
44011015	“Chirri an yeede on Rubeyti Munyee i'di goorat iche inno orey inno ikasooyagtuu icho laka isooyagte.
44011016	Chirraakka wihi goorat Kamur yidah kasoo'hele, ‘Yoohana enenyet bicche kabaattissiye, i'daasenyi atin Rubeyti Munyee ka a atin labaattissiya.’
44011017	'Deerka chirri Waakh siinti Rubeyti Munyeenye us goorat innohi Yeesso Kiriistohi Kamure rummeysanne inno siiche icho laka siiche, anihi Waakh tirrimo a ayyo?”
44011018	Chirri icho waha daageen ka wihi Beetero yeele 'dii'din katabeene Waakh saa'deen. Wihi icho yidaaheen, “Kola 'deerka Waakh yaafohi Ya'huud ieheynan laka uskeel a kasoolaabe, 'dee jiro 'helaan.”
44011019	'Doo'd Kiriistoki lataa'hiche jeenteti sinayyohi 'doo'd loomhichuu inkoo Isiteefano layigis geeddi ili Foniikiya ichoow kurti bicche dahcho kajirto Kuuburo layadeeh ichoow ilkerengeetti Antiyookhiya irte. 'Doo'di yaafti Ya'huud kalday Wori Haaggan icheekeen.
44011020	I'daasenyi gaasichokoo ili Kuuburo ichoow ilkerengeetti Kureene kayimiyye, ilkereengeetti Antiyookhiya irte, 'doo'di yaafohi Ya'huud ieheynan Wori Haaggane Yeessohi Kamure miinsan icheekeen.
44011021	Miigti Kamur icho a leejirte, 'deerka 'doo'di ittaawe wori Kamur rummeeste toro raahe.
44011022	Urur Kiriistoki ilkerengeetti weene Yeerusaleem wora daage, icho la Barnaba ilkerengeetti Antiyookhiya iergeen.
44011023	Maanti us intaas sooeleele us saggi icho haaggi Waakhe buurenye icho imunneynan i'heleen arge ka, weyti hamaade, ulla icho uur miigoocha 'dee rumanka uurassicho tuumman ka Kamur raahaan.
44011024	Barnaba la a etoo haaggane, Rubeyti Munyee buuhto toro la Yeesso kakhuufo. 'Doo'di ittaawe la kamur kakhuufe.
44011025	Barnaba 'deerka ilkerengeetti Taarso irte, Saawulo yowte.
44011026	Chirri us Saawulo 'hele ka, sookhaate ilkerengeetti Antiyookhiya keene. Barnaba ichoow Saawulo gu'hoo tuumman urur Kiriisto is'heleene, toro la 'doo'di ittaawe wori Waakh mujjum abcheen. Ilkerengeetti Antiyookhiya iche abatti kolooraat 'doo'd Kiriisto lakiidah.
44011027	Maanassaas ka 'doo'doo Waákh íyeyyeedo ilkerengeetti weene Yeerusaleem kasookhubte ilkerengeetti Antiyookhiya yimiy.
44011028	Kichekoo magahiis Agaabo layadeeh kahe, Rubeyti Munyee ka, saggi abaartoo suuje dowwanoha ka harrati sirgaali Rooma anti tuumman igesso orey on cheeke. Abaartaas la maanti Kilaawudiyo karnat yitahye soomarte.
44011029	Abatti ebba gargaar geeddi us yabuu'd 'doo'di Kiriisto rummeeste ili Ya'huudiya ibihin gooche.
44011030	Waha yeeleene, Barnaba ichoow Saawulo gargaari lasoobahche idiibeene, ewweenki urur Kiriisto woyo iergeen.
44012001	Geeddassaas on ka karnati 'Herood Agiribba layadeeh urur Kiriisto goyaka 'doo'doo khabte, usuhi sina omhicho 'doonaa.
44012002	Yaakoobohi walaal Yoohanee birlabe lakayigis.
44012003	'Herood la chirri us saggi 'doo'di Ya'huud waha ikahamaado arge ka, Beetero laka sookhabte jeela gesse. Wahaas la maanti Daawti Makaateti Liikhasin iche yitaaheen.
44012004	Inkoo Beetero jeela lagesse, Beetero a lakhaate iskarti toorribto rabit affarenye rabite ba la et affar tahe liigeeche 'dee toorribta. 'Herood la mehe 'doona ya, usuhi Beetero inkoo daawti Baasakka kutte 'doo'd tuumman ortiis ka hukkumo.
44012005	Beetero 'deerka jeela lagesse. I'daasenyi urur Kiriisto jeentetiis u weyti Waakh wahte.
44012006	Ibeenki 'dee saahka 'Herood Beetero soohukkumo ka, Beetero et lamma iskareete dahcho ur'da, biingo lamma lakahide, tooba etoo iskareete lakahide, iskarti lammeenye aritti jeela toorribto la a jirta.
44012007	Koloo kalday on hertoo Kamur soobahte, minki 'doo'd lakahido banay kaababeen. Herti Waakh la Beetero barbar 'daarte, “Dowwa sookah,” itidah. Chirraas on ga'daarreti kootte Beetero dahano kahidan diddihte.
44012008	Herti Waakh la wihi iche Beetero itidah, “Saabaah jurkhiche, kobohaah gesso.” Beetero la i'daas yeele. “Kabuu'daah laka gesso, isooraah,” itidah.
44012009	Beetero la raahe, jeela kaleebahe, i'daasenyi saggi wahaas herti Waakh yeesse rumanka iyitaaheen ma kasine, kol us fooltabcho argo on koogyahe.
44012010	Eti oraate arit yaakhicho ichoow ki lammaatteet kasookuteene aritti ga'daare ilkerengeet liikabaho sooeleeleen. Arite la keley on furnante icho la tabeen. Inkoo icho inti jitat iskachibaan sooeleeleen ka, chirraas on herti Waakh usu katabte.
44012011	Beetero 'deerka neybaate, wihi us yidah, “Toolla rumanka a uba, Kamur hertiistoo a isooerge, hiinaan 'Herood ichoow wihi tuummane ani isooyateehe 'doo'di Ya'huud garti ikaribe.”
44012012	Chirri us iskase ka min Maariya irte. Maariya la a abar Yoohanahi toro magahiiskoo Marko layadeeh. Minkaas la 'doo'di ittaawenye Waakh wahti iche kajira.
44012013	Beetero la yimiyye afafhi kharaat guggu'dde inanti falfeenye Rooda layadeeh itimiyye leeyeedde.
44012014	Chirri iche hooy Beetero garatte ka weyti hamaadde, min ma furin ba nyaante 'doo'd saggi Beetero khar itoollo icheekte.
44012015	'Doo'd la wihi us inám iyidah, “At a sirgo!” Iname la matah miigeysatte, “Mele, a rum,” itidah. Icho la toro, “A hertiisti Waakh,” iyidaaheen.
44012016	I'daasenyi geeddaas tuumman Beetero afaf on soojaha. 'Da'ddaboka afaf fureene, chirri icho Beetero argeen ka weyti girmeesteen.
44012017	Ulla dahan ka gammadicha iyidahye, saggi Kamur jeela ikasoobahche icheeke. “Waha Yaakoobo ichoow 'doo'di Kiriisto rummeeste icheeka,” iyidahye, bahe intoo addan irte.
44012018	Baryo ka, iskarti Beetero toorribto mal gele, jeenteti wihi Beetero kayitah u.
44012019	Inkoo iskar 'Herood weyti Beetero yowatte waayte ka, 'Herood iskar wowworsate amur bahche iskar omoot igooche. 'Herood 'deerka ili Ya'huudiya kakahe irte ilkerengeetti Kaaysareya geeddoo fiddiye.
44012020	Karnati 'Herood Agiribbahi oraate 'doo'di ilkerengeetti Tiiro ichoow 'doo'di ilkerengeetti Siidon ba weyti kahollowe. Icho la saamo ka irteene sooargeen. Kolooraat la eti uranti karnat iweene Bulaastas layadeeh iche ankicho leekeeneen. Irteene 'Heroodha nebey daaheen, i'di tahe ilicho il 'Heroodhane golol ka'hela.
44012021	Ibeenkoo isliigooche ka 'Herood darfohiiski karnannoon gessate komborti antoot koorronte, 'doo'd itolche.
44012022	Urur la rirriire, “Weeli enenyet mee yeyyeedo, waakkhoo yeyyeeda,” yidaaheen.
44012023	Chirraas on jeenteti 'Herood Waakh ikoolin u, hertoo Kamur usu gu'dubte, ulla deyyah uur yumheene, yumuy.
44012024	I'daasenyi Yeedi Waakh orey on isohte, 'doo'di ittaawe la Yeesso rummeeste.
44012025	Chirri Barnaba ichoow Saawulo hilicho buuhicheen ka, ilkerengeetti weene Yeerusaleem kasoonokhteene, Yoohanahi magahoo Marko layadeeh khaatteene ilkerengeetti Antiyookhiya irteen.
44013001	Urur Kiriistoki ilkerengeetti Antiyookhiya kijiro 'doo'doo Waákh íyeyyeedo ichoow 'doo'doo Yeedi Waakh 'doo'd abcho goya a kijire. Icho la a Barnaba ichoow Siimiyonhi Nigeer layadeeh ichoow Luukiyohi ili Kureene kayimiy ichoow Manaayenhi gaafanahi 'Herood Antiiba layadeeh weyneeste ichoow Saawulo.
44013002	Geedda icho Kamur wahtaane icho af hiitaan, Rubeyti Munyee wihi iche itidah, “Barnaba ichoow Saawulo ba hili an icho iwahe isoobahcha.”
44013003	'Deerka inkoo icho af hiiteene Waakh wahteen ka, dahano korcheene iweesteene ergeen.
44013004	Lammache ichehi Rubeyti Munyee ergatte, irteene ilkerengeetti Seluukiya ikhubteene, intaas ka kooban geleene kurti bicche dahcho kajirto Kuuburo layadeeh irteen.
44013005	Chirri icho ilkerengeetti Salaamis eleeleen ka, minassi weysiite Ya'huud ka Yeedi Waakh cheekeen. Yoohanahi magahiiskoo Marko layadeeh laka a leejire, gargaare.
44013006	Kurtetaas tuumman dah kagoocheene Wori Haaggan cheekeene ichoowka ilkerengeetti Baabos eleeleen. Intaas ka etoo Ya'huude moreenye eti Waákh íyeyyeedo iskaayyeelo Bar Yeesso layadeeh 'heleen.
44013007	Ulla eti kurtetaas iweene Sergiyo Baawulo layadeehe kharee iche aaliis yahe. Etaas ween Barnaba ichoow Saawulo wahe Yeedi Waakhe kadaagin 'doonaa.
44013008	I'daasenyi Eelimaashi moree icho tirrime. Eta magahiis moro miinsanyahe. Usu etaas ween kakhuufnaanki us Yeesso kakhuufo kalaabine 'doone.
44013009	Saawulohi magahoo ka Baawulo layadeehe Rubeyti Munyee buuhisse Eelimaas indo katoolliche wihi us iyidah,
44013010	“Weeli Seytaan! At a chiiytanki wihi haaggan tuumman 'dii'do. At a eti ekkeysi lehe, toro wihi suuje tuummane rubeytaah buuha. At la kol tuumman jiti Kamure fissane khollokkhissa.
44013011	Toolla la dahanti Kamur a kigu'dubta, indo waayta, geeddoo banayhi orraheet argiwwaayta.” Chirraas on 'duubat ichoow mug'di ba usu indo ankubeene, dahano ka il 'da'ddaarre eti angaamicho yowte.
44013012	Etaas ween chirri us wihi yitah arge ka Kamur rummeeste, a mehe wori Kamur miinsane laabche a kagirmeeste.
44013013	Baawulo ichoow wahalhiis ba kooban ka ilkerengeetti Baabos kakaheene ilkerengeettoo Beerga layadeehe boroofenhi Bambiiliya kajirto irteen. Intaas ka Yoohanahi magahiiskoo Marko layadeeh icho kanokhte ilkerengeetti weene Yeerusaleem inokhte.
44013014	Ilkerengeetti Beerga kakaheene ilkerengeetti Antiyookhiya boroofenhi Bisiidiya kijirto irteen. Seeri Lanaso ka minki weysiite Ya'huud geleene orronteen.
44013015	Inkoo Chiirnaanneti Amurre ichoow ti 'Doo'di Waákh Íyeyyeedo lasoome ka, 'doo'di minki weysiit itoollo icho waheene wihi icho iyidaaheen, “Yaafeey, chirri atin yeedoo enenyet uur miigoocho khabtaan, kaaleya cheeka.”
44013016	Baawulo tolossate dahanti miigeet okkhiche leeyeede wihi us yidah, “'Doo'di Issiraayeloow ichoow atinhi yaafti Issiraayel ieheynane Waakh karoortaane inta kajirtaan, idagansada.
44013017	Waakkhi 'doo'di Issiraayel wahti goorat aacchinyeteen a soobahsate. Maanti iche ili Miissiri iche kayeelantahe kajirto ka yaafohi buure kayeele. Waakh la toro miigtiisti buure on ka icho ilaas kasoobahche.
44013018	Waakh geeddi gu'h tomon affar icho hidaad ka a woywoye.
44013019	Yaaf teeba ili Kaanaan kajirte baabiiche, 'doo'diis la ilaas dahal ka siiche.
44013020	Waha tuumman la geeddi gu'h kud affar ichoow gu'h tomon chan iche khaateen. “Waha 'dubicho ka Waakh icho 'doo'di dakhti siiche ichoowka eti Waákh íyeyyeedo Saamuwel layadeeh hiliis gele.
44013021	Saahka yaafti Issiraayel Waakh karnat daahte, Waakh la icho eti Saawulo layadeehe aabbahiis Kiich layadeehe, yaaftiis la Beenjameen tahe, siiche. Ulla gu'h tomon affar ba karnat iyitah.
44013022	Inkoo Waakh Saawulo bahche ka, Dawuud karnati yaafohi Issiraayel kayeele. Wihi Waakh cheeke Dawuud miinsan kallaayo, ‘Inam Yeessehi Dawuud layadeeh a eti wihi uureey 'doono raaho, wihi an usuhi yeelo 'doono tuumman a yeela.’
44013023	“Waakh la hiiy Dawuud ka, i'di goorat us iayyichuu, Yeesso 'Doorribehi yaafohi Issiraayel kayeele.
44013024	Geeddi Yeesso hiliis isookhaban, Yoohanahi Enenyet Baattissiyo iche yaafohi Issiraayel tuumman Yeedi Waakh icheeke, icho uskeeliin kasoonokhda toro a atin labaattissiyo iche idowe.
44013025	Chirra Yoohana hiliis soomassicho ka wihi us yidah, ‘Kamalda bal, atin ayyo ikoogtahiin? An ki atin sugtaan mee. Yeya, eti 'dubeey ka yamiit, an falfihi kobtiissa an jalkhicho ma mu'dan.’
44013026	“Yaafeey, atinhi hiiy Aburaahame ichoow atinhi yaafohi addanenye Waakh karoortaan inno wori saggi Waakh inno iribo a inno liisooerge.
44013027	'Doo'di ilkerengeetti weene Yeerusaleem ichoow weynaanticho ba Yeesso eti us rumanka yahe ma kasin. I'daasenyi maanti icho omoot igoocheen, wihi goorat 'doo'di Waákh íyeyyeedo chiire, Seeri Lanaso tuumman lasoomo buuhicheen.
44013028	Chirri icho wihi rumanka Yeesso omoot liikagoocho ikhabin laka, Bilaato Yeessohi layagiise daaheen.
44013029	Inkoo iche wihi goorat Chiirnaanneti Waakhe usu miinsan buuhisse ka, Yeesso massalaaba kasooyegisse khaatte, go'ddoo kahawwaasse.
44013030	I'daasenyi Waakh usu 'doo'di tuume goyaka sookahche.
44013031	Ulla 'doo'di goorat usú boroofenhi Gaalilaaya ka sooraahe ilkerengeetti weene Yeerusaleem leeyimiy geeddi buure a isoobabbahe. Icho la toolla 'doo'deenki Issiraayel gartiis a ilaabaan.
44013032	“Nah Wori Haaggane atin icheekna. Wora la a ki Waakh aacchinyeteen iayyiche,
44013033	innohi nyaakhutichee, Yeessohi us omoot kasookahche ka inno ibuuhiche. I'di aritti lammaatteete buuggi Sabuur ka liichiiruu, “ ‘At a Weelaaya, maalinka an Aabbahaahha itah.’
44013034	Waakh rumanka Yeesso omoot a kasookahche toro jirtuu la ma 'diicho sartiis ma suusahto, i'di Yeedi Waakh liikachiiruu, “ ‘Buuhi munyeenye toro lakakhuufo an Dawuud iayyiche iche atin siicha.’
44013035	'Deerka intoo addan ka mehe chiiran ya, “ ‘Sarti Falfataahti Munyee ma 'diisso ma suusahto.’
44013036	“I'di tahe Dawuud kholotiis ka hili Waakh a kajire, yumuyye, aacchinyetiisti goorat orey bujje ikhaye, lahawwaale, sartiis la suusahte.
44013037	I'daasenyi ki Waakh omoot kasookahche, sartiis ma suusahin.
44013038	“Maantaka yaaftaay wihi an atinhi abattaan 'doono, Yeesso ka, jiti uskeeliin atin liikakuto a atin liicheeke.
44013039	Usu ka eti tuummane usu rummeeste, Waakh eti fissane iekkaacha. I'daasenyi amurre Muusati laraaho ka, Waakh etoo kalday laka eti fissan ma iekkaacho.
44013040	Yuubsada gi'de uus wihi goorat 'doo'di Waákh íyeyyeedo yidah atin kiitaahane.
44013041	‘Yeya, atinha wihi Waakh yidah suujoon kacheektaan. A girmeysattaane tuuntaan. A mehe wihi an ibeenneta atin jirtaan yeelo, chirri etoo atin isoocheeke laka ma rummeysattaan!’ ”
44013042	Chirra Barnaba ichoow Baawulo minki weysiite Ya'huud kabahaan ka, 'doo'd icho wahe 'dee Seeri Lanaso soomaro ka wahanyeyyohoo addan a icheekeen.
44013043	Inkoo 'doo'd minki weysiit kabahe ka, 'doo'di Ya'huude ittaawe ichoow ki wihi 'doo'di Ya'huud wahti rumanka iurgiye Barnaba ichoow Baawulo sooraahe. Baawulo ichoow Barnaba la leeyyeedeene, hawwaasteene, 'dee mujjum haaggi Waakhe buure a raaheen.
44013044	Seeri Lanaso soomaro ka 'doo'di ilkerengeettaas kajiro buurtiis yimiyye Yeedi Kamur dagansate.
44013045	Chirri 'doo'di Ya'huud ururi buure arge ka, inaaf buuhiche, wihi Baawulo essi abaareen.
44013046	I'daasenyi Baawulo ichoow Barnaba wihi icho roorro laan soolaabeen, “Wihi nah laka'doono, a nahi Yeedi Waakh kolooraat atin isoocheekno. Jeenteti atin i'dii'ddeene, saggi atin jiroti armaanjireen ikamalin isikeekkaasseen u la, kola yaafohi Ya'huud ieheynane iiranna.
44013047	A mehe amuri Kamur nah siiche a kan, “ ‘A kisoobahsade, banayhi yaafohi Waakh igaran kaayeele, 'dee Wori Haaggane ribnaan keeno harra tuumman eleelissa.’ ”
44013048	'Doo'di yaafohi Ya'huud ieheynan chirri icho yeedaas daageen ka weyti hamaadeene, Yeedi Kamur inkaanyiteen. Eti tuummane Waakh soobahsate 'dee jiroti jirtuu imassan 'helo la Yeesso rummeeste.
44013049	Yeedi Kamur la ilaas tuumman kataa'he.
44013050	I'daasenyi 'doo'doo Ya'huud deyyehoti Waakh karoorto magah khabto ichoow mejeli ilkerengeet ka weynaan leh sootukkicheen. Baawulo ichoow Barnaba sina omhin sookhabteene ichoowka ilicho kariheen.
44013051	Ergaano 'deerka ebeeri luhlohicho fuulo wihi iche 'doo'daas kacheekatti tuso ijahte, 'deerka ilkerengeetti Ikooniyo iratte.
44013052	Abatti la hamaad ichoow Rubeyti Munyee buuhicheen.
44014001	Baawulo ichoow Barnaba ilkerengeetti Ikooniyo ka laka i'di orrankateet u minki weysiite Ya'huude geleen. Intaas ka wori Waakh mujjum cheekeene, ichoowka 'doo'di buurenye yaafohi Ya'huud ichoow ki yaafohi Ya'huud ieheynan ba Kamur rummeesteen.
44014002	I'daasenyi 'doo'di yaafohi Ya'huude Kamur rummeysan 'dii'de 'doo'di addane yaafohi Ya'huud ieheynan sootukkiche ichoowka 'doo'di Kiriisto rummeeste iholloween.
44014003	Baawulo ichoow Barnaba 'deerka intaas geeddi deer fiddiyeene, roorro laan Kamur iyeyyeedeen. Kamur la runti wori haaggi Waakhe buurenye inno imunneynane icho cheekeen tuse, 'deerka miig siiche dahanohicho ka wahanyeyyohi miigti Waakh tuso ichoow girmo yeeleen.
44014004	'Doo'di ilkerengeeteet la seley gowe, gaasoo ki 'doo'daas Ya'huud yitahye, gaasoo la ki ergaano yitah.
44014005	'Doo'doo yaafohi Ya'huud ieheynan ichoow 'doo'doo yaafohi Ya'huude ichoow weynaanticho ba dagsi ka isleetossateene, mali icho 'dee ergaano sina kawaarichaane toro dagah kachibaan goocheen.
44014006	I'daasenyi Baawulo ichoow Barnaba yeedaas kaseene ilkerengeetti Deerbe ichoow ti Luussira distriighi Lukahooniya kajirto ichoow ili tuummane isoodow ifirdeen.
44014007	Intaas ka orey isohteene Wori Haaggan cheekeen.
44014008	Ilkerengeetti Luussira ka etoo luhlo laaye, uus ladele injire isohan a jire.
44014009	Geedda Baawulo yeyyeedo dagansate. Baawulo indo katoolliche, saggi us Waakkhi usu samaacho ikakhuufo arge,
44014010	kariire, “Kahe tolosso,” iyidah. Geeddaas on ka et serey isoonyaame sohannaan sookhabte.
44014011	Urur la chirri us wihi Baawulo yeele arge ka, afichoki Ikooniyo ka riire, “Waakkhassi ittaawe maalinka uummanki enenyete inno ikayimaateen” yidaaheen.
44014012	Barnaba magah ibahcheene, Seewus yidaaheene, Baawulo la usu gon yeyyeede, Hermes yidaaheen.
44014013	Minki waakkhi Seewus layadeeh la ilkerengeet kharicheeda kajira. Kuhaanihi waakkhaas la heerar sookhaate fiikhti lukhum lakorche khabaayi aritti ilkerengeeteet keene. Usu ichoow urur la ergaano soorriyo ibihin 'doonaan.
44014014	I'daasenyi chirri Baawulo ichoow Barnabahi ergaanee wahaas daageen ka, darfohicho 'dii'ddo ka khakkharradicheene, saggi icho wihi 'doo'd yeelo i'dii'ddanyahiin tuseene, oryeene urur goya geleene riireen.
44014015	“Era i'da ayeelina. Nah laka i'diin u a weeli enenyet on. Nah Wori Haaggan on atin icheekna, 'dee waakkhassi ilmarhaatteete atin wahattaan urgiyissaane, Waakkhi jiro wahattaan. Ulla a Waakkhi serey ichoow harra ichoow beyohi burbuure ichoow wihi tuummane goyahicho kajiro soouume.
44014016	Kholoyyohi kute ka Waakh yaafo tuumman a 'diiche, tooba jitiche tabte.
44014017	I'daasenyi Waakh haaggi us yeelo ka saggi us rumanka ijiro enenyet a tuse. Hiri us atin siicho ichoow gurnaanki yeerassicho ka delo ka uuri 'dabakhe a atin tuste. Gololi buure la a atin siiche, rubeyohiin la hamaad buuhiche.”
44014018	Yeedaas tuumman ka laka ergaano nyife 'doo'd soorriyoti kootte us icho igoon leheet kaholisse.
44014019	'Doo'doo Ya'huude ilkerengeetti Antiyookhiya ichoow Ikooniyo kayimiy la yimiyye 'doo'd ankicho isoolaabeene, ichoowka Baawulo dagah kachibeen. Kol us yumuyye koogyahiine 'deerka ilkerengeet khariche ijiiteen.
44014020	I'daasenyi inkoo abatti Baawulo kakhaaratte ka, Baawulo sookahe icho raahe ilkerengeet leegele. Saahka usu ichoow Barnaba ba ilkerengeetti Deerbe ikaheen.
44014021	Baawulo ichoow Barnaba la ilkerengeetti Deerbe ka Wori Haaggan cheekeene 'doo'di ittaawe abatti Kiriisto kayeeleen. 'Deerka toro kaheene ilkerengeetti Luussira ichoow ti Ikooniyo ichoow ti Antiyookhiya ili Bisiidiya inokhteen.
44014022	Ilkerengeetohaas ka abatti uur miigoocheene 'dee kakhuufnaanki icho Kiriisto kakhuufaan mujjum khucchaan. Wihi icho iyidaaheen, “Wihi massan, sinayyohi buurenye inno isoobaha dakhi Waakh kagella.”
44014023	Baawulo ichoow Barnaba urur Kiriisto ewweenkoo woyo isoobahcheene, 'doo'di Kiriisto rummeeste iweynaacheen. Af hiiteene 'doo'daas Kamuri icho kakhuufaan iwaheene, dahantiis gesseen.
44014024	Inkoo icho ili Bisiidiya tabeene ili Bambiiliya irteen,
44014025	intaas ka ilkerengeetti Beerga ka Yeedi Waakh cheekeen. Ilkerengeetti Attaaliya ikhubteen.
44014026	Ilkerengeetti Attaaliya ka kooban geleene ilkerengeetti Antiyookhiya ili Siiriya kajirto inokhteen. Intaase hili icho toolla massicheen ka, goorat dahanohi haaggi Waakhe buure lakagesse.
44014027	Inkoo icho ilkerengeetti Antiyookhiya geleen ka, urur Kiriisto isiwaheene, wihi Waakh icho ka yeele ichoow saggi Waakh jitoo ifure 'dee yaafohi Ya'huud ieheynan laka Waakh ikakhuufaan icheekeen.
44014028	'Deerka geeddi deer intaas ka abatti leejireen.
44015001	'Doo'doo ili Ya'huudiya kasookhubte ilkerengeetti Antiyookhiya yimiyye wihi us 'doo'di Kiriisto rummeeste abche, sammata i'di amurre Muusa atin iabissuu atin liikhandiyin, Waakh ma atin ribo.
44015002	Baawulo ichoow Barnaba jeenteti yeedaas u 'doo'daas leejaakheen. 'Deerka jeentetaas u Baawulo ichoow Barnaba ichoow 'doo'doo addane Kiriisto rummeeste lasoobahche, 'dee ilkerengeetti weene Yeerusaleem irtaane wihi ayta miinsan ka ergaano ichoow ewweenki urur Kiriisto woyo argaan.
44015003	Urur Kiriisto icho ergate. Geedda icho ili Foniikiya ichoow ki Saamariya tabaan, saggi yaafohi Ya'huud ieheynan Waakh ikakhuufeen cheekeen. Wora la 'doo'di Kiriisto rummeeste tuumman weyti kahamaadiche.
44015004	Chirri icho ilkerengeetti weene Yeerusaleem sooeleeleen ka, urur Kiriisto ichoow ergaano ichoow ewweenki urur Kiriisto woyo ba icho martiisteen. Baawulo ichoow Barnaba la wihi Waakh icho ka yeele tuumman icheekeen.
44015005	'Deerka 'doo'doo Kiriisto rummeeste orey rabitti Farissaayo eheet la tolossate wihi us yidah, “Wihi massan, yaafohi Ya'huud ieheynan a lakhandiya toro wihi laka'doono a ichohi amurre Muusa raaho.”
44015006	Ergaano ichoow ewweenki urur Kiriisto woyo ba jeenteti aytuu tossateen.
44015007	Inkoo icho geeddi deer hawwoocheen ka, Beetero tolossate, wihi us iyidah, “'Doo'd Kiriistokaaw, atin saggi goorat goytiin ka Waakh isoobahsate, yaafohi Ya'huud ieheynan ani Wori Haaggan ikadaagaane 'dee icho Kiriisto irummeestaan a garattaan.
44015008	Waakkhi uurassi enenyet garti Rubeyti Munyeenye us icho siiche ka saggaas us inno laka inno isiichuu saggi us icho ikhaatte a tuse.
44015009	Inno ichoow icho la walah inno yeerarroocho mele, wihi tahe kakhuufnaanki icho Waakh kakhuufeen ka, Waakh uurassicho a dikhe.
44015010	Toollaka a i'doh Waakh kajme igelissaane, huleesi aacchinyeteen ommos inno iubaa'dan, abatti adah ikarartaan?
44015011	Mele! Wihi inno rummeysanni a innohi haaggi buurenye inno imunneynane koo Yeessohi Kamureene ka inno laribe. Icho laka a i'daas on.”
44015012	Chirra Baawulo ichoow Barnaba wahanyeyyohi miigti Waakh tuso ichoow girmohi Waakh icho ka yaafohi Ya'huud ieheynan iyeele cheekaan ka nabah isudeene, urur tuumman ba rukkuy gooche.
44015013	Chirri icho yeyyeed massicheen ka, Yaakoobo sooyeede, wihi us yidah, “'Doo'd Kiriistokaaw idagansada.
44015014	Siimonhi Beetero layadeeh saggi Waakh kolooraat 'dooninti us yaafohi Ya'huud ieheynan i'doono ituse, us gaasichokoo isoobahsate 'doo'diis ikayeesse a inno isoodowdowe.
44015015	Yeedi 'doo'di Waákh íyeyyeedo yidah ichoow kan laka a israahaan. Wihi chiiran,
44015016	“ ‘Waha 'dubicho ka a soonokhda, min Dawuudki jejjebe disa. Raasiis ka toro min disa, toro icho toollicha.
44015017	'Dee 'doo'di addane harra tuumman, ichoow yaafohi Ya'huud ieheynane magaheey khabo Kamur yowtaan, iche Kamuri waha yeelo,’
44015018	goorat archiiy waha 'doo'd idowdowe essa.
44015019	“Maantaka wihi an gooche, uus inno yaafohi Ya'huud ieheynane Waakh iurgiyo 'howloon.
44015020	I'daasenyi khadaab ichiirro 'dee gololi iyookkoyyo ka labi'dirrooche uumhana, toro la 'doo'di isidisan uus isleeur'dine, naffi laluulliche uumhana, diig adamina inidaahe.
44015021	A mehe uus goorat archiiy ilkerengeetohi wewween tuumman ka wihi amurre Muusa miinsan a lacheeke, toro la Seeri Lanaso tuumman ka minki weysiite Ya'huud ka a lasooma.”
44015022	'Deerka ergaano ichoow ewweenki urur Kiriisto woyo ichoow urur Kiriisto tuumman wihi icho goocheen, 'doo'dichokoo soobahchaane, 'dee Baawulo ichoow Barnaba ka'daraane ilkerengeetti Antiyookhiya leeirtaan. Et lamma 'doo'di Kiriisto rummeeste goyaka weynaan leh soobahcheen. 'Doo'daas la a Yuudahi Barsabba layadeeh ichoow Siila.
44015023	Khadaaba leergeen. Khadaab la wahane kachiiran. 'Doo'di khadaaba atin isoochiiro a nahi ergaanee ichoow ewweenki urur Kiriisto woyo i'diin u Kiriisto rummeeste. 'Doo'di nah isoochiirro la a atinhi yaafohi Ya'huud ieheynane Kiriisto rummeysatteene ilkerengeetohi Antiyookhiya ichoow Siiriya ichoow Kiliikiya taalliin. Nebeeheyte!
44015024	Wihi nah daagne, 'doo'doo ki intee a atin iyimiyye yeedicho ka atin malalicheene toro atin kaholloocheen. I'daasenyi nah 'doo'daas amur ma siin.
44015025	Nah la a tossanne 'deerka 'doo'doo farniin keeno atin ieregno nidah. Icho la a aalasseenyoki nah weyti 'doonno, Barnaba ichoow Baawulo issooraahaan.
44015026	Barnaba ichoow Baawulo la jeenteti hil Yeesso Kiriistohi Kamureene u jiroticho adahe gateen.
44015027	Maantaka Yuuda ichoow Siila iche atin isooeregna, icho la waha nah soochiirre atin isoocheekaan.
44015028	Waha on menye, nah ichoow Rubeyti Munyee ba uus nah huleesoo addan atin korin iche nidah.
44015029	Gololi iyookkoyyohi waakkhakh lakayeessi liisoorriyooche uumhana, diig adamina, naffi laluulliche uumhana, 'doo'di isidisan uus isleeur'din. Chirri atin waha tuumman iskaholisseen wihi haaggane yeesseen. A Waakh atin bariisti.
44015030	'Doo'di leergate irte, ichoowka ilkerengeetti Antiyookhiya ka urur Kiriisto tuumman ururiche, khadaab idiibe.
44015031	Chirri 'doo'd khadaab soome ka weyti hamaadeen, jeenteti us uur imiigooche u.
44015032	Yuuda ichoow Siila la icho rubeycho a 'doo'di Waákh íyeyyeedo, wihi ittaawe 'doo'di Kiriisto rummeeste icheekeene, uur miigoocheen.
44015033	Inkoo icho geeddoo intaas fiddiyeen ka, 'doo'di Kiriisto rummeeste icho nebey 'diiche 'doo'di goorat sooergate inokhteen.
44015035	I'daasenyi Baawulo ichoow Barnaba geeddoo ilkerengeetti Antiyookhiya fiddiyeen. 'Doo'doo addane ittaawe khabaani Yeedi Kamur cheekeen.
44015036	Inkoo geeddoo lafiddiye ka Baawulo wihi us Barnaba iyidah, “Kaale a nokhanni 'doo'di Kiriisto rummeeste ilkerengeetohi goorat inno Yeedi Kamur kacheekne kijiro tuumman a tabno, saggi icho ijiraan a sooagarro.”
44015037	Barnaba ichohi Yoohanahi magahiiskoo Marko layadeeh khaatti, iche 'doona.
44015038	I'daasenyi Baawulo Marko weyti 'dii'de. A mehe us icho ili Bambiiliya ka a katabe, icho hil ma kaleejirin.
44015039	Lammache ba weyti isleeiriirte seley bahte. Barnaba Yoohanahi Marko layadeeh khaatte, anki kurti bicche dahcho kajirto Kuuburo layadeeh kooban igele.
44015040	I'daasenyi Baawulo Siila soobahsate kahe. 'Doo'di Kiriisto rummeeste icho Waakh iwahe, dahanohi haaggi Kamure buure gesseen.
44015041	Siiriya ichoow Kiliikiya tabe ururre Kiriisto uur miigooche.
44016001	Baawulo ichoow Siila koloo ilkerengeetti Deerbe tabeene, saahka ilkerengeetti Luussira irteen. Etoo abatti Kiriisteenye Timooti layadeehe abartiis Kiriisto rummeysatte la intaas a kajire. Abartiis a inanti Ya'huude, i'daasenyi aabbahiis a yaaftoo Ya'huud ieheynan.
44016002	'Doo'di Kiriisto rummeeste ilkerengeetti Luussira kajiro ichoow ki ilkerengeetti Ikooniyo kajiro la weyti haag Timooti cheeke.
44016003	Baawulo usuhi Timooti khaatti leeirti 'doona, 'deerka khandiye. Waha a jeenteti 'doo'di Ya'huude intaas kajiro saggi aabba Timooti yaaftoo Ya'huud ieheynan iyahe toro us ikhandiineynan igarti.
44016004	Geedda icho kolba ilkerengeettoo irtaan la, ayti goorat ergaano ichoow ewweenki urur Kiriisto woyo ilkerengeetti weene Yeerusaleem ka goocheen iche 'doo'd Kiriisto icheekaane 'dee a raaheen.
44016005	'Deerka ururre Kiriisto kakhuufnaanki icho Kiriisto kakhuufaan ka uur lamiigooche toro il baryo 'doo'di Kamur kakhuufo kasookhayme.
44016006	Jeenteti Rubeyti Munyee ichohi boroofenhi Aassiya Wori Haaggan kacheeko itirattuu, irteene ili Furiijiya ichoow Galaatiya dah kagoocheen.
44016007	Chirri icho baggati ilkerengeetti Miisiya eleeleen ka, boroofenhi Bi'duuniya gelin leheete i'daasenyi Rubey Yeesso icho tiratte.
44016008	'Deerka ilkerengeetti Miisiya dah kagoocheene ichoowka ilkerengeetti Tuurowa ikhubteen.
44016009	Ibeen ka Baawulo fooltabcho ka etoo ili Makedooniya isootoollo hawwaasti, “Kaale Makedooniya amiite, nah gargaar,” idowo arge.
44016010	Inkoo Baawulo fooltabcho arge ka, chirraas on tannabanne, anki Makedooniya miinsanne. Wihi nah goonne Waakh a nah wahe, 'dee icho Wori Haaggan icheekna.
44016011	Kooban korre ilkerengeetti Tuurowa kakahne, kurti bicche dahcho kajirto Sammo'daraake eleelle, ibeenki kaas sooraaho ka ilkerengeetti bicche aficho kajirto Neyyaboolis layadeeh gelle.
44016012	Intaas ka kahne, ilkerengeetti Fiiliffi gelle. Fiiliffi la a ilkerengeetti oraate ili Makedooniya. Makedooniya la 'doo'di ili Roomeenye anta. Ilkerengeettaas geeddoo fiddiine.
44016013	Seeri Lanaso ka aritti ilkerengeeteet kabahne, hawti 'dusso iranne. Kol nah intaas ka meessi Ya'huud kaweesti 'hello koognahe. Orrommanne, oboorrihi intaas ka urure leeyyeene.
44016014	Deyyehoti nah dagansatte goyaka too a makhaabassoo Liidiya layadeehe, ilkerengeetti weene 'Diyaa'dira katimiyye darfohoo mummuggeyyee ororisso. Iche la Waakhe wahatta, Kamur la uuriche fure, 'dee wihi Baawulo essi iyo'hatta.
44016015	Chirra iche ichoow 'doo'di minkiche kajire tuumman labaattissiye ka, goobiche nah iwahte, “Chirri atin ani eti Kamur rummeeste ikhaattaan, kaaleya minkeey fiddiya,” nah itidah. Iche la nah hawwaassatte.
44016016	Maantooka, nahi inti lakaweesti isohanni, inantoo bow'deenye ginna dakhatti, ginna la miigti iche wihi sooyateeh kacheekto siisso, nah 'hesse. Iche la 'doo'di iche ifasso jeenteti iche wihi sooyateeh icheekto on u, a kamurroosse.
44016017	Riirtaayi nah ichoow Baawulo nah sooraahte, riirte, “'Doo'da a falfayyohi Waakkhi weyti ween! Saggi atin liiribo, iche atin icheekaan,” elatte.
44016018	Iche la ibeenneti ittaawe i'daas yeesse ichoowka Baawulo weyti hollowe, iurgiye, ginna leeyeede wihi us iyidah, “Antohi magah Yeesso Kiriisto ka, amure kibahcha, inanta kasoobah!” Chirraas on ginna inám kabahte.
44016019	Chirri 'doo'di inanti bow'dee leh saggi icho kola khajjeeli icho chilimme ka'helaan ikhabin kase ka, Baawulo ichoow Siila khabteene, khaateene, inti lakoororsati ka, 'doo'di intaas ka 'doo'd hukkumo igeecheen.
44016020	'Doo'di Rooma intaas ka 'doo'd hukkumo igeecheene, “'Doo'da a Ya'huude, toolla la ilkerengeettaanya sina ikeenaan,” iyidaaheen.
44016021	“Icho hugummetoo amurreti sirgaali Rooma buusane nahi Rooma ikhaatanne iraahin iche enenyet abchaan.”
44016022	Urur tuumman la jaakh ka leekahe, 'doo'di wewween la amuri Baawulo illeh darfo lakabahcho lajaho bahche.
44016023	Inkoo icho weyti jaheen ka, jeela ka hideene, eti jeela yaakhicho amur ibahcheene mujjum a latoorribo.
44016024	Eti jeela yaakhicho la, chirri us yeedaas daage ka, khaate, jeela goyaka minki goyaatteet gesse, gurtunki buure luhlo gesse, kahide.
44016025	Geeddi ibeene il ekka seley kagowe ka, Baawulo ichoow Siila Waakh wahteene, geeyohi Waakh laka dowteen. 'Doo'di addane hidan la a dagansata on.
44016026	Koloo kalday on harra weyti sesseehte ichoowka daddaabohi ilaate minassi jeela laka weyti korkokeen. Chirraas on afassi jeela tuumman furnameene, ga'daarreti kootte 'doo'd lakahide la fuffuratte.
44016027	Chirri eti jeela toorribo sookahe, us saggi afaf ifurayyihiin arge ka, kol 'doo'di hihhidan firde koogyahee, birlabiis soo'hiire isigaasan leheet.
44016028	I'daasenyi Baawulo weyti riire, “Iisigaasan, nah tuumman inta on kajirra,” iyidah.
44016029	Eti jeela iween banay a lasookhaato yidahye, soonyaame, usuhi hamar ka seeho Baawulo ichoow Siila orcho ka jilbo il kagu'dde.
44016030	'Deerka Baawulo ichoow Siila khar isoobahche, “Era, mehe yeela 'dee Waakh iriba?” worsate.
44016031	Wihi icho ilaabeen, “Yeessohi Kamure rummeyso, 'dee ati ichoow minkaah tuummamba a atin laribaa.”
44016032	'Deerka usu ichoow eti minkiis kajiro tuumman Yeedi Kamur icheekeen.
44016033	Ibeenkaas goya on eti jeela iween icho khaate, jiissicho dikhe, 'deerka chirraas on usu ichoow minkiis tuummamba labaattissiye.
44016034	Eti jeela iween icho minkiis geeche, gololoo icho yamhiin siiche. Usu ichoow minkiis jeenteti icho Waakh irummeesteen u weyti hamaadeen.
44016035	Saahta chirdeer ka, 'doo'di 'doo'd hukkumo iskarticho ergate, “'Doo'daas soofura,” yidah.
44016036	Eti jeela iween la wihi us Baawulo iyidah, “'Doo'di 'doo'd hukkumo farniin a soo'diiche, ‘Baawulo ichoow Siila a lafuro,’ yidaaheen. Toolla kaha, nebey leeirda.”
44016037	I'daasenyi Baawulo wihi us iskar iyidah, “Chirri 'doo'di Rooma nah liiekkaacho laka, icho 'dow on ka nah jaheene, toro jeela nah geecheen. Toollaka toro dagsi nah kabahchaan? Mele! Icho rubeycho a yimaateene, a nah bahcheen.”
44016038	Iskare la yeeda khaatte, 'doo'di 'doo'd hukkumo igeesse, 'doo'di 'doo'd hukkumo la chirri us saggi 'doo'd ki ili Rooma iyahe daage ka roorro gesse.
44016039	Iyimaateene, “Nah ikakuta,” iyidaaheene, jeela kabahcheene, hawwaasteene 'dee ilkerengeet a kabaheen.
44016040	Inkoo Baawulo ichoow Siila jeela kabaheene, min Liidiya irteen ka 'doo'd Kiriisto 'heleene, uur miigoocheene, 'deerka katabeen.
44017001	Baawulo ichoow Siila orey isohteene, ilkerengeetohi Amfifooli ichoow Aboolloniya dah kagoocheene, ilkerengeetti 'Dessaloonika minki weysiite Ya'huud kajiro geleen.
44017002	Baawulo la i'di orran us yeeluu irte, minki weysiit irte. Intaas ka teeba seyyah issoorahto Seeri Lanaso tuummamba leejire, wihi Chiirnaanneti Waakh tadeeh idowdowe,
44017003	wihi massan, Ki Lasubhe sina lakawaaricha, toro omoot kasookaha. “Yeessoha an atin idowdowo iche Ki Lasubhee,” iyidah.
44017004	'Doo'doo Ya'huud la yeedaas rummeeste, Baawulo ichoow Siila ikhayeen. 'Doo'doo ittaawenye Ya'huud ieheynane Waakh karooro ichoow deyyehoti ittaawenye magah khabto laka Kamur rummeeste.
44017005	I'daasenyi 'doo'di Ya'huud inaaf gele, 'deerka 'doo'doo sussuuje sokko ka soobaayicheene, ururi suuje yitaaheene ilkerengeet tuumman wereericheen. Minki etoo Yaason layadeeh dihte, kol Baawulo ichoow Siila minkaas kijiraane koogyihiine, 'dee reeraas khaatta enenyet igeessa.
44017006	I'daasenyi chirri icho waayeen ka, Yaason ichoow 'doo'doo Kiriisto rummeeste khabteene, il kajiiteene, 'doo'di ilkerengeet iwewween igeecheen. Riireene, “Reera harra tuumman sina a ikeene, toro toolla ilkerengeetteen laka a yimaateen,” yidaaheen.
44017007	“Yaason la icho minkiis ka a martiiste. Icho tuumman la amurreti karnati ili Rooma jebchaane, karnatoo addane Yeesso layadeeh a jira, 'doo'd idowaan.”
44017008	Chirri icho waha daageen ka, urur ichoow weynaanti ilkerengeeteet weyti wereereen.
44017009	'Doo'di wewween la inkoo us Yaason ichoow 'doo'di usu leejire chilimme geeddi kootte laka'doono icho ka'heleen ka 'diicheene, irteen.
44017010	Uus il ibeennowe ka 'doo'di Kiriisto rummeeste Baawulo ichoow Siila ilkerengeetti Beeroya ierge. Chirri icho Beeroya geleen ka minki weysiite Ya'huud irteen.
44017011	'Doo'di ilkerengeetti Beeroya la i'di 'doo'di 'Dessaloonika menye, a 'doo'doo mujjum dogo khabo, weyti wihi liidowo dagansati, Chiirnaanneti Waakh soomo usu wihi Baawulo illeh idoween rum yahiin yeyo.
44017012	'Doo'di Ya'huude ittaawe Kiriisto rummeeste. Deyyehoti ittaawenye magah khabto yaafohi Ya'huud ieheynan ichoow mejeli yaafohi Ya'huud ieheynane ittaawe laka Kiriisto rummeeste.
44017013	Chirri 'doo'di Ya'huude ilkerengeetti 'Dessaloonika kajiro saggi Baawulo ilkerengeetti Beeroya ka Yeedi Waakh icheeko abte ka, yimaateene, 'doo'd ururicheene, Baawulo isootukkicheen.
44017014	'Doo'di Kiriisto rummeeste chirraas on Baawulo khaate, beyti buure afiche eleeliche, i'daasenyi Siila ichoow Timooti Beeroya fiddiyeen.
44017015	'Doo'di kootte Baawulo khaate la, Baawulo raahe ichoowka ilkerengeetti Aa'den eleelicheene intaas ka nokhteen. Baawulo Siila ichoow Timooti amur ibahche 'dee dowwa ilkerengeetti Aa'den ka usu a isookhayeen.
44017016	Baawulo la ilkerengeetti Aa'den ka Siila ichoow Timooti sugaayi, weyti uur suujowe jeenteti ilkerengeettaas iyookkoyyohi waakkhakh lakayeessi ibuuhaan u.
44017017	'Deerka minki weysiite Ya'huud ka, 'doo'di Ya'huud ichoow 'doo'di Ya'huud ieheynane Waakh karooro laka leehawwooche. Maanti addan la sokko ka 'doo'di us 'hele leehawwooche.
44017018	'Doo'doo wihi etoo Eebikur layadeeh 'doo'd abcho raaho ichoow 'doo'doo wihi rabittoo Siitoyig layadeeh enenyet abisso raaho leehawwooche. Gaasichokoo mehe worsateen ya, “Waha immarah yeyyeedo mehe essaan?” Gaasichokoo la mehe essaan ya, “Waakkhassi 'doo'di yeelane woricho cheeka.” Wihi icho i'daas kayidaaheen la a jeenteti Baawulo Wori Haaggane Yeesso miinsan ichoow saggi Yeesso omoot ikasookahe ikayeyyeedo.
44017019	Baawulo khaateene, kurteti Ariyobaag ka jaldaabti tossatti igeecheen. Wihi iche tidah, “Waha husube at 'doo'd abisso iche aban 'doonna.
44017020	Waha at nah icheekto, gaasoo a wihi nah injire idaagin, toollaka nahi wihi icho yahiin abanni iche 'doonna.”
44017021	'Doo'di ilkerengeetti Aa'den kajiro ichoow 'doo'di yeelane intaas fiddiyo tuumman ayti husube us dagansati toro us kahawwoocho on menye, walah addane us haaggicho mele.
44017022	Baawulo 'deerka 'doo'di kootte Ariyobaag ka tossati ortiis tolossate, “Mejeli Aa'den!” yidah. “Saggi atin jitat tuumman ka 'doo'di waakkhassi ittaawe wahti itahiin a arga.
44017023	Wihi tahe, geedda an ilkerengeettiin goya dah kagooche, an wahanyeyyohi atin wahattaan mujjum fiiriche, chalagtoo hoola lakasoorriyoocho waha kachiiranyahiine 'hele, Kaas chirri atin igaran laka atin wahattaan, iche toolla atin isoocheeka.
44017024	“Waakkhi harra ichoow wihi tuummane goya kajiro soouume, a Kamuri serey ichoow harra leh. Ulla minassi weysiite dahanohi weeli enenyet diseen goya ma fiddiyo.
44017025	Ulla i'doo us wohoo 'doonuu, dahanohi weeli enenyet ma liikafalo. A mehe usu rubeytiissa weeli enenyet tuumman jiro ichoow neebsi ichoow walah tuumman siicha.
44017026	Etoo kalday on ka yaafohi harra tuumman soouume 'dee harra tuumman furtaane, toro inti icho furtaan ichoow maanti icho furtaan a gooche.
44017027	Ulla i'daas a yeele 'dee icho laka usu yowtaan, 'dee kolossoo yowtaani kasooyegaan. I'daasenyi Waakh eteen us kadeeryahe mele.
44017028	‘A mehe inno goytiissa kajirra, kasohanna, toro kanoolnahe.’ I'di mammahtiintoo tadeeh u, ‘Inno laka a delootiissa.’
44017029	“Maantaka inno a nyaakhuti Waakh gone, kol Waakh i'di iyookkoyyohi 'dahabyahe ommos i'di lahaageetyahe ommos i'di dagakki layeele yahe ommos i'di iyookkoyyohi layeelo yahe uus inno koogeynan.
44017030	Goorat 'hor Waakh enenyeti aytiis igaran walah us iekkaache mele, i'daasenyi toolla amuri us enenyet tuumman meelbaaw us kijiro ka ibahcho, a ki icho uskeelicho kasoonokhtaan.
44017031	A mehe us ibeenki us enenyet tuumman jiti fissan ka eti us soobahsate ka hukkumo a gooche. Waakh la omoottaas us kasookahche ka enenyet tuumman a irummaache.”
44017032	Chirri icho Baawulohi omootti lakasookaho kaayyeedo daageen ka, gaasoo kachaarteene, i'daasenyi gaasoo “Atihi waha inokhatti kayeyyeeddo iche daagin 'doonna,” iyidaaheen.
44017033	Baawulo geeddaas ka Jaldaab katabe.
44017034	'Doo'doo rucchul la Baawulo raahe Kiriisto rummeeste. Goycho ka, koo a etoo jaldaabti toli Ariyobaagenye Diyoonissa layadeeh ichoow makhaabassoo Daamaris layadeeh ichoow 'doo'doo addan.
44018001	Inkoo waha kuteen ka Baawulo ilkerengeetti Aa'den kabahe ilkerengeetti Koriinto irte.
44018002	Intaas ka etoo Ya'huude Akiila layadeehe ili Boontus kadesse 'hele. Ulla makhaabassiisti Birisiila layadeeh khabaayi, ili 'Deylaane kayimiy, a mehe karnati ilaase Kilaawudiyo layadeeh, iche eti Ya'huude tuumman ilkerengeetti weene Rooma a kabaho yidah. Baawulo icho sooyeyin irte,
44018003	jeenteti us i'dichuu eemayyo itolo khookhaani isikayowtuu la, icho geeddoo leefiddiye toro la hil leehaaggiche.
44018004	Seeri Lanaso tuumman la minki weysiite Ya'huude irte 'doo'di Ya'huud ichoow 'doo'di Ya'huud ieheynan, wori Waakh icheeke anki Waakh isoojiite.
44018005	Maanti Siila ichoow Timooti ili Makedooniya kayimaateen ka, Baawulo Yeedi Waakhe us cheeko kalday miinsate, 'doo'di Ya'huud saggi Yeesso rumanka Ki Lasubhe iyahe icheeke.
44018006	I'daasenyi chirri 'doo'di Ya'huud Baawulo tirrime icho usu leeabaarrameen ka, ebeeri darfohiis ijillaanjilliche saggi icho ikhufeen tuse. Wihi us iyidah, “Chirri atin baabaateen, atin on awtiin u isooya. Ani walah liiworsati mele. Uus toolla kakhabatti, an yaafohi Ya'huud ieheynane iirda.”
44018007	Baawulo 'deerka minki weysiit kabahe, minki etoo Tiitiyo Yaasto layadeehe minkiis minki weysiit khuccho irte. Eta la a etoo weyti Waakh karooro.
44018008	Eti Kiriisbo layadeehe minki weysiite Ya'huud itoollo la, usu ichoow minkiis ba Kamur a rummeesteen. 'Doo'doo ittaawenye ilkerengeetti Koriinto kajiro Baawulo daage la, Kiriisto rummeeste, labaattissiye.
44018009	Ibeenkooka Kamur Baawulo fooltabcho ka leeyyeede wihi us iyidah, “'Doo'da akaroorin, leeyeyyeede, waha at haaggisso la a'diin.
44018010	Wihi tahe an a kileejira. Et wohoo kiyeelo la mele, i'di tahe ilkerengeetta ka 'doo'di ittaawe a kaaya.”
44018011	Ulla goycho gu'hoo ichoow hay lih fiddiye Yeedi Waakh abche.
44018012	Maanti Gaalliyo ili Akhaaya iweynaate ka, 'doo'di Ya'huud tuumman yimiyye Baawulo khabte, kootiin ortiis geecheen.
44018013	Icho la wihi icho yidaaheen, “Eta jitoo amurre buusane 'doo'd Waakh kawahda idowa!”
44018014	Chirri Baawulo yeedin leheet ka, Gaalliyo 'doo'di Ya'huud leeyeede, wihi us iyidah, “Chirri atinhi Ya'huude kootte waha uskeeloo layeele tahe ommos wohoo suuje tahe, a geeddi an nabah atin isudo.
44018015	I'daasenyi waha a iriir ichoow magahenye ichoow yeedassi amurretiinna one, atin on haaggicha. An wahanyeyyohi i'daase ka enenyet hukkumin ma 'doono.”
44018016	Ulla 'deerka kootiin goya 'doo'd kasoobahche.
44018017	Geeddi icho isoobahin, icho tuumman eti minki weysiite Ya'huud itoollo Soosteena layadeeh khabteene, kootiin ortiis ka jaheen. I'daasenyi Gaalliyo wahaas ma ibaalin ba.
44018018	Baawulo ilkerengeetti weene Koriinto ibeennetoo fiddiye. Saahka 'doo'di Kiriisto rummeeste katabe, Akiila ichoow Birisiila khabaayi kooban ka boroofenhi Siiriya ikahe. Geeddi us kooban igelin, ilkerengeetti Kenkereeya ka matah lahaa'de, a mehe ibeenneti us Waakh idaatte a massatte.
44018019	Chirri icho ilkerengeetti Efeesso yimaateen ka, Baawulo Birisiila ichoow Akiila intaas katabe. Baawulo minki weysiite Ya'huud irte, 'doo'di Ya'huud leehawwooche.
44018020	Chirri icho usuhi geeddoo leefiddiyo daaheen ka, fiddi 'dii'de.
44018021	I'daasenyi chirra us kaho ka, “Chirri Waakh 'doono a atin isoonokhda,” iyidahye, kooban kore ilkerengeetti Efeesso kabahe.
44018022	Chirri us ilkerengeetti Kaaysareya yimiy ka, kooban kasooyege ilkerengeetti weene Yeerusaleem irte urur Kiriisto bariitiche, 'deerka ilkerengeetti Antiyookhiya ikhubte.
44018023	Inkoo us geeddoo intaas fiddiye ka, irte ili Galaatiya ichoow ki Furiijiya tabe abatti faajjiye.
44018024	Etoo Ya'huudenye ili Alekisaandariya kadesse Aboollo layadeeh la ilkerengeetti Efeesso yimiy. Ulla a etoo af ka miigenye weyti Chiirnaanneti Waakh laka garti.
44018025	Usu jiti Kamur ka a lawaaniche, uuriis tuumman ka yeyyeede, wori Yeesso miinsan mujjum 'doo'd abche. I'daasenyi baattissiyoti us garti tuumman a baattissiyo Yoohana on.
44018026	Ulla minki weysiite Ya'huud ka 'doo'd roorro laan leeyyeede. Chirri Birisiila ichoow Akiila usu daageen ka, khaateene minkicho ka mujjum jiti Waakh idowdoween.
44018027	Maanti Aboollo ili Akhaaya ikahin 'doone ka, 'doo'di Kiriisto rummeeste ilkerengeetti Efeesso kijiro usu uur miigooche, abattiti intaas kijirto khadaab ichiireene, 'dee etaas a martiisteen. Maanti us intaas eleele 'doo'di haaggi Waakhe buurenye inno imunneynan ka Kiriisto rummeeste weyti gargaare.
44018028	A mehe us chirri us 'doo'di Ya'huud enenyet tuumman ortiis ka leehawwoocho, af ka a kahataate, Chiirnaanneti Waakh ka, saggi Yeesso rumanka Ki Lasubhe iyahe tuse.
44019001	Aboollo ilkerengeetti Koriinto kajiraayi, Baawulo kahe il dah kagooche ilkerengeetti Efeesso gele, intaas ka abattitoo 'hele.
44019002	Ulla wihi us icho worsate, “Maanti atin Yeesso rummeysatteen Rubeyti Munyee a 'hesseen?” Wihi icho ilaabeen, “Nah Rubeyti Munyeenye jirto laka ma daagin.”
44019003	Baawulo 'deerka wihi us worsate, “Maanti atin labaattissiye, soonnaankeyya raahteen?” Wihi icho ilaabeen, “Soonnaan Yoohana.”
44019004	Baawulo wihi us iyidah, “Wihi baattissiyo Yoohana enenyet tusso, a 'doo'di uskeel kasoonokhte. Yoohana rubeytiis la wihi us 'doo'd iyidah, ‘Ki 'dubeey ka yamiit rummeesda,’ kaas la a Yeesso.”
44019005	Chirri icho waha daageen ka magah Yeessohi Kamure ka labaattissiye.
44019006	Chirri Baawulo icho dahano korche ka, Rubeyti Munyee isooyagte, icho la afassi icho idaagin kaayyeedeene toro wori Waakh kayimiy cheekeen.
44019007	Ichohi labaattissiye la isgoya a geeddi et tomon ichoow lamma.
44019008	Baawulo minki weysiite Ya'huud gele, intaas ka hay seyyah roorro laan icho hawwaaste, wori dakhi Waakh miinsane isoojijjiitaa.
44019009	I'daasenyi 'doo'd gaasiiskoo a ki matah miigenye, yeed rummeysan 'dii'de, toro enenyet tuumman ortiis ka, jiti Kamur wihi noole sussuuje kacheekeen. Baawulo 'deerka icho katabe. Abatti khaatte, maan tuumman min Turannoki buure ka 'doo'd Yeedi Waakh kaleehawwooche.
44019010	Gu'h lamma tuumman ba saggaas on isohte ichoowka 'doo'di boroofenhi Aassiya kajiro tuumman ki Ya'huud ichoow ki Ya'huud ieheynan ba Yeedi Kamur daage.
44019011	Waakh la Baawulo ka, wihi ittaawenye weeli enenyet yeelin iubaa'dane injire liiargin yeele.
44019012	'Deerka dafartoor fool lakahiyyaayti ichoow darfohiiski chaafo kalaabo sartiissa on 'daare laka a lakhaata 'doo'di khakkhannan liigeecha, samaataane ginnayyo laka enenyet goya lakariha.
44019013	'Doo'doo Ya'huud a sossohta 'doo'di ginnayyo dakhtaan ginnayyo kabahchaane, magah Yeessohi Kamurenye lawaho ka ginnayyo bihin leheet. Wihi icho ginnayyo iyadeehiin, “Antohi magah Yeessohi Baawulo woriis cheeko ka amure kibahcha, soobah.”
44019014	Ínam teebati etoo kuhaanihi weene Ya'huude Iskeefa layadeeh leeyahe i'dane yeessa.
44019015	Maantooka ginna wihi iche icho ilaabte, “An Yeesso a garda, Baawulo laka wihiis a garda, i'daasenyi atin a ayyo?”
44019016	Eti kootte ginna dakhatte 'deerka icho tuumman inyaame, icho tuumman kahataate. Icho weyti jahe ichohi murukkheenye toro nabarre diigto minkiis kafirdeen.
44019017	Chirri 'doo'di Ya'huud ichoow ki Ya'huud ieheynane ilkerengeetti Efeesso kajiro tuumman wahaas daage ka, weyti bur'dowe. Magah Yeessohi Kamure la weyti liinkaanyite.
44019018	'Doo'di ittaawenye rummeeste, yimiyye, uskeeli icho yeelaan 'dow ka cheekeen.
44019019	'Doo'doo moroyyee laka khadaabbetichoti yuyyuuban sookhaate 'doo'd tuumman ortiis ka gubeen. Khadaabbeti yuyyuuban la chirri islakachibe gatoticho a chilim alif tomon chan.
44019020	I'daas ka la, 'doo'di buurenye Yeedi Kamur daage, toro raahe.
44019021	Inkoo waha tuumman yitaaheen, Baawulo Rubeyti Munyee woytaayi wihi us gooche, chirri us ilkerengeetti weene Yeerusaleem irti, ili Makedooniya ichoow ki Akhaaya dah kagoocha. Wihi us yidah, “Inkoo an intaas irde, ilkerengeetti weene Rooma laka a sooarga.”
44019022	Baawulo geeddi us ibeennetoo boroofenhi Aassiya fiddiyo reeroo lammeenye kiisenye usu gargaaro ili Makedooniya iergate. Reera a Timooti ichoow Eraasta.
44019023	Chirraase ilkerengeetti Efeesso ka jeenteti yeedi Jiti Kamur miinsan u, sinati buure isoobahte.
44019024	Etoo tumaalenye Demmediroos layadeeh la minki waakkhi deyyahe Arteemis layadeeh lakawahti iche iyookkoyyohoo nunnucchule lahaagtoo dakhan lakahaaggiche ihaaggicha. Bacchaaratiis la 'doo'di hiliis kajiro weyti chilimmeti buure ikeenta.
44019025	'Doo'daas ichoow 'doo'doo addane hilicho i'di kaas yahe wahe. Wihi us iyidah, “Era saggi kamurroonkeen bacchaarata ikayamiit a garattaan.
44019026	Atin la wihi eta Baawulo layadeeh yeelo a agartaane, toro la a isidaagtaan. Us wihi us essi a mehe ya, waakkhassi dahanti enenyet haaggicheen koloo kalday laka Waakh mee. Ilkerengeetti Efeesso ichoow boroofenhi Aassiya buurtiis ka, 'doo'di ittaawe a baabiiche.
44019027	Toollaka wihi soosohti ka bacchaarateenta magah a uskulaata. Wahaas kalday la menye, minki waakkheenki deyyahe weene Arteemis layadeeh laka magah a waaya. Waakkheenki Aassiya ichoow harra tuumman ka lawahti wohoo marahe yateeh.”
44019028	'Doo'di bacchaarti chirri us waha daage ka weyti hollowe, riire, “Arteemisti Efeesso a weentahe!” yidah.
44019029	Chirraas on riirit ilkerengeet tuumman kataa'he. Urur Gaayo ichoow Aristaarkoshi Baawulo walhicho ili Makedooniya ka sooraahe khabte. Leeoryeene, inti lakagir'daamo geecheen.
44019030	Baawulo rubeytiis usuhi urur ortiis irti 'doone, i'daasenyi abatti usu tiratte.
44019031	Weynaanti boroofen gaasoo aalassiise laka Baawulo farniin isoo'diichene hawwaasteen uus minki lakagir'daamo iran.
44019032	Geeddaas ka la meel tuumman a riirit kalday on. 'Doo'doo riirit ka wohoo essa, koo la riirit ka wohoo addane essa. 'Doo'd buurtiis la wihi icho intaas ka isikeene laka ma garti.
44019033	'Doo'di Ya'huud la etoo Alekisaanda layadeeh urur isootakhe, wihi us yayyadeeh la icheeke. Ulla dahan ka 'doo'd leeyeede, wihi jiro icheekin 'doonáa.
44019034	I'daasenyi chi'icho saggi us Ya'huud iyahe kaseen ka, hooyoo kalday ka geeddi saha'd lamma tuumman riireene, “Arteemisti ilkerengeetti Efeesso a weentahe,” esseen.
44019035	Eti ilkerengeet ka khadaabbe chiiro urur yaasiche, wihi us yidah, “'Doo'di Efeesso, 'doo'di harra tuumman saggi ilkerengeetti Efeesso minki weysiite Arteemisti ween ichoow dagahti lagane serey kasoodihte iyaakhisso ma garti?
44019036	Maantaka et runta 'dii'do mele gone, wihi lakaa'doono a atihi gammadisso, wohoo 'dalammoon la iyeelin.
44019037	'Doo'da atin inta keenteen minassi weysiit ma hatine ommos waakkheenki deyyah ma igafin.
44019038	Chirri Demmediroos ichoow tumaassi addan etoo wohoo kakhabto la, kootiin a jira. Weynaanti sirgaal laka a jirta, a irteene eti icho wohoo iskakhabaan a cheekti.
44019039	Chirri atin wohoo addan keenin 'doontaan la, toli amurre 'doonto labahcha yeedaas lamassicha.
44019040	Saggi walah ijiraan u, maalinka a geeddi inno lakhabti jeenteti ururi il baabuluu. 'Deerka riirita ka walah inno laabno mele, jeente il liibaabulo mele gon.”
44019041	Inkoo us waha yidah ka urur seley kahche.
44020001	Chirri kowdo goote ka, Baawulo abatti soowahe, inkoo us icho uur miigooche ka, “A Waakh atin bariisti,” iyidahye, ili Makedooniya ikahe.
44020002	Ulla ilaas tuumman dah kagooche, 'doo'd Kiriisto wori ittaawe ka uur miigooche, 'da'ddaboka ili 'Hellas gele,
44020003	ilkerengeetti weene Koriinto hay seyyah fiddiye. Ulla kooban ka ili Siiriya ikahin leheet. I'daasenyi jeenteti 'doo'di Ya'huud mal igooche 'dee khaban i'doonuu, saggi us ili Makedooniya itabo us inokhti gooche.
44020004	'Doo'di usu walhiche a inam Birroki ili Beeroya, Soobarro layadeeh ichoow Aristaarkos ichoow Sekundohi ilkerengeetti 'Dessaloonika ichoow Gaayohi ili Deerbe. 'Doo'di ili Aassiya Baawulo walhiche la a Tuuchiko ichoow Turofiimo. Timooti laka Baawulo a walhiche.
44020005	Icho la kooban ka orey isohteene, ilkerengeetti Tuurowa ka nah sugeen.
44020006	Nah la inkoo Daawti Makaateti Liikhasin kutte ka kooban ka ilkerengeetti Fiiliffi kakahne. Ibeen chan sohanne 'doo'd ilkerengeetti Tuurowa ka toro ikhayne. Teebatoo intaas fiddiine.
44020007	Ibeenki oraate teebataas ka isinimiy, 'dee gololi Kamure isleenahame, toro omoot Yeesso kasoo'hellaa. Baawulo 'doo'd Yeedi Waakh icheeke ichoowka ibeen ekka seley kagowe, i'di tahe usuhi ibeenki kaas sooraaho kaho 'doonaa.
44020008	Goonankaas saraate islaka'helo ka taassi ittaawenye jira.
44020009	Geedda Baawulo yeyyeedo la etoo nugule Ewuutukos layadeehe 'dohti min kafiddiyo ur'dumme khaatte. Chirra ur'dumme khaatte ka, minki seyyahnaatteete saraat kasoodihe ichoowka il gu'dde. Chirri icho sookkhichaan, a yumuy.
44020010	Baawulo la il ikhubte et isi'diiche, dahano kayuubte, “Anahina, et a noolyahee,” yidah.
44020011	Baawulo 'deerka toro minki saraat ikore, makaate isleeyumheen. Inkoo us icho leeyyeede ichoowka orrahe sookorte ka, katabe.
44020012	'Doo'd eta nugul usuhi nool khaate goob geecheen. Icho la weyti uur lakhobooche.
44020013	Intaas ka Baawulo katabne, kooban gelle, orey isohanne ichoowka ilkerengeetti 'dee Baawulo kooban kagelo Assos layadeeh i'dulle. Usu i'daas gooche, i'di tahe usu luhlo kasohta, il dah kagoocha ichoowka 'dee Assos ka is'hella.
44020014	Chirri us ilkerengeetti Assos ka nah 'hele ka, kooban gelle, ilkerengeetti Miituleene ikahne.
44020015	Intaas ka kahne kurti Kiiyos layadeehe bey goya kijirto kakunne, ibeenki lammaatteet ka kurti Saamos layadeehe bey goya kajirto iranne. Ibeenki kaas sooraaho ka ilkerengeetti Mileeto sooeleelle.
44020016	Baawulo la usuhi kooban ka ilkerengeetti Efeesso ikuto iche gooche. Usuhi ibeennetoo boroofenhi Aassiya fiddiyo ma 'doonin. A mehe usuhi dowwa ilkerengeetti weene Yeerusaleem chirri iche tateeh ibeenki daawti Beentekos ka eleelo 'doona.
44020017	Baawulo la ilkerengeetti Mileeto ka ewweenki urur Kiriistoki ilkerengeetti Efeesso woyo farniin i'diiche, 'dee or a kasoodoween.
44020018	Chirri icho sooeleeleen ka wihi us iyidah, “Atin rubeytiin saggi an uus maanti kolooraat an boroofenhi Aassiya soogele an atin ileejire a garattaan.
44020019	Makhaaballeti Ya'huud kajmeti suujenye igelisse, eheetteey laka, an a isnuglaache toro oytim ka Kamur ihile.
44020020	Maanti an 'dow ka ichoow minassiin ka Yeedi Waakh atin icheeke, wihi indigir atin ikhabo tuumman uureey tuumman ka a atin abche. I'daasenyi saggi an kolba minkoo igele an Yeedi Waakh atin iabche a garattaan.
44020021	Wihi an 'doo'di Ya'huud ichoow ki Ya'huud ieheynan icheeke a ichohi uskeel kasoonokhti 'dee Waakh urgiyicho toro Yeessohi Kamureene kakhuufo.
44020022	“Toolla la Rubeyti Munyee iche ilkerengeetti weene Yeerusaleem iwoyta, wihi intaas ka iyateeh la ma gardi.
44020023	Wihi kaldaye an gardi, Rubeyti Munyee a itootoossa, ilkerengeetti ween tuumman ka sina ichoow hiinaan a isugaan.
44020024	I'daasenyi jiroteey walah iche ileetahe mele. Wihi ileekhumman, a anihi weyti hol dowo, hili Waakhe Yeessohi Kamure dahanoheey soogesse massicho. Hila la a Wori Haaggane an haaggi Waakhe buurenye inno imunneynan enenyet icheeko.
44020025	“Wihi an gardi, atinhi an goytiin kasohde, wori dakhi Waakh miinsan atin icheeke, etiin toro yombuu iargo mele.
44020026	Maantaka wihi an atin icheeko, chirri etiinkoo jit buje, ani ma liiworsati.
44020027	I'di tahe wohoo kaldaye Waakh atinhi abattaan 'doono an mujjum atin ikasoocheekin ma jiraan.
44020028	Rubeyti Munyee i'di ersimohi hoolaate atin kayeesse. Hoolaha la a 'doo'di Waakh. Maantaka isyaakhicha toro la hoolahi Rubeyti Munyee dahantiin gelisse tuumman yaakhicha. Ururi Waakhe goorat Yeesso diiggiis ka Waakh igate, yaakhicha toro toorriba gi'de.
44020029	A garda, chirri an atin katabe, 'doo'di yeedi beenaat 'doo'd abcho i'di yaayti weyti oore u goytiinna soogela, woy bakkicha.
44020030	Berri goytiin ka laka 'doo'doo wihi rummaat urgiyicho 'dee abatti ankicho ijiito a soobaha.
44020031	'Doo'di i'daase yuubsada. Toollaka saggi an gu'h seyyah tuumman bolokh ka an ebba ibeen ichoow maalim ba iwaaniche kasoo'hela.
44020032	“Toollaka dahanti Waakh ichoow wori haaggiiski buure miinsane atin gessa. Waakh wora ka atin miigoon a yabuu'de, toro la wihi atin mu'dan 'doo'di Waakh munyaache tuumman a lee'hessaan.
44020033	An chilimme ichoow 'dahab ichoow gaaddi etoo addan ma maanjeeran.
44020034	Saggi an dahanoheey on ka isiwoywoye, toro an dahanoheey on ka 'doo'di an khabe laka iwoywoye, a garattaan.
44020035	Walah tuumman ka saggi inno hol idowno inno 'doo'di 'da'ddaran igargaarro a atin tuse. Anna wihi goorat Yeessohi Kamure yidah iche kasoo'hele. Kamur mehe yidah ya, ‘Eti walah diibo weyti hamaad khaba ki khaatti ka.’ ”
44020036	Chirri Baawulo yeyyeed massiche ka, icho tuumman khabaayi jilbo il kagu'dde Waakh wahte.
44020037	Chirra icho usu sorboobtaane icho dongataan ka, icho tuumman ooyeen.
44020038	Wihi weyti icho kooyiche, a chirri us, “Toro yombuu fooleey ma agartaan,” iyidah. 'Deerka raaheene, kooban eleelicheen.
44021001	Inkoo nah icho kagoone ka, beyti buure kadihne anki kurti bicche dahcho kajirto Koos layadeeh miinsanne. Ibeenki kaas sooraaho ka kurti bicche dahcho kajirto Roodo layadeeh gelle, saahka ilkerengeetti Baatara nimiy.
44021002	Intaas ka koobanhi boroofenhi Foniikiya isohti 'helle, korre iranne.
44021003	Chirri nah kurti bicche dahcho kajirto Kuuburo layadeeh agarre ka, anki gurro tabne, ili Siiriya isohannaa. Inti ilkerengeetti Tiiro layadeeh ka iranne, bicche aficho tolossanne, koobane intaas ka meeh yagchaa.
44021004	Intaas ka abatti 'helle, teebatoo leefiddiine. Icho la miigti Rubeyti Munyee ka Baawulo hawwaasteen uus ilkerengeetti weene Yeerusaleem iran.
44021005	I'daasenyi maanti ibeenkeenyo massate ka kahne, orey isohanne. 'Doo'd tuumman la deyyehoticho ichoow nyaakhut khabaayi nah sooraahe, ilkerengeet nah kaleebahe. Bicche aficho ka nah tuumman icho khabnaayi jilbo il kagu'dubne, Waakh wahanne.
44021006	Inkoo nah bariito iskakhaatanne ka, nah kooban gelle, icho la goobassicho inokhteen.
44021007	Inkoo nah ilkerengeetti Tiiro kakahne ka, sohanne ichoowka ilkerengeetti Tollemayo gelle. Intaas ka 'doo'di Kiriisto rummeeste bariitinne ibeenkoo leefiddiine.
44021008	Ibeenki kaas sooraaho ka, kahne ilkerengeetti Kaaysareya iranne, kooban kasooyegne. Intaas ka minki eti Wori Haaggan taa'hicho Fiilif layadeeh fiddiine. Fiilif la a etoo 'doo'di goorat teebeenye Yeerusaleem ka lasoobahsate golol 'doo'd gise.
44021009	Ulla inám affar idisneynane wori Waakh kaayyeeddo iche khaba.
44021010	Inkoo nah ibeennetoo intaas fiddiine ka, eti Waákh íyeyyeedo Agaabo layadeeh ili Ya'huudiya kayimiyye intaas yimiy.
44021011	Ulla nah iyimiyye, saab Baawuloki dabar khaate, luhlohiis ichoow dahanohiis iskahide, wihi us yidah, “Rubeyti Munyee wahane elatta. ‘Eti saaba leh saggane ilkerengeetti weene Yeerusaleem ka 'doo'di Ya'huud ihida, dahanohi 'doo'di Waakh igaran igessa.’ ”
44021012	Chirri nah yeeda daagne ka nah ichoow 'doo'di addan ba Baawulo hawwaassanne uus ilkerengeetti weene Yeerusaleem iran.
44021013	Baawulo wihi us ilaabe, “A i'doh i'duu iooytaane uur iuskulaassaan? An hiinaanki liihido kalday menye, anihi ilkerengeetti weene Yeerusaleem ka jeente Yeessohi Kamure amuut laka ma 'dii'do!”
44021014	Chirri saggi nah usu isoolaabno waayne ka, “Wihi Kamur 'doono a yitaaheen,” nidahye, 'diinne.
44021015	Inkoo nah geeddoo intaas fiddiine ka tannabanne, ilkerengeetti weene Yeerusaleem ikahne.
44021016	Abattitoo ilkerengeetti Kaaysareya ka nah raahte, eti 'dee nah minkiis fiddiino Muunason layadeeh goobiis nah geesse. Ulla a etoo ili Kuuburo kayimiyye, abattiti oraat kichokoowe.
44021017	Inkoo nah ilkerengeetti weene Yeerusaleem soogelle ka, 'doo'di Kiriisto rummeeste hamaad ka nah martiiste.
44021018	Ibeenki kaas sooraaho ka, Baawulo ichoow nah tuumman iranne, Yaakoobo sooagarre, ewweenki urur Kiriisto woyo tuumman la intaas a kajire.
44021019	Baawulo la icho bariitiche toro wihi tuummane Waakh yaafohi Ya'huud ieheynan hiliis ka iyeele 'doo'd tuum idowdowe.
44021020	Inkoo icho waha daageen ka, Waakh saa'deen. 'Deerka wihi icho Baawulo iyidaaheen, “Baawulohaanyaaw, yaafteenti Ya'huude Yeesso rummeysatte saggi iche aliffe igoosso yey. Icho tuumman la weyti amurre Muusa isibahcheen.
44021021	'Doo'da wihi at 'doo'di Ya'huude yaafohi Ya'huud ieheynan goya yaal tuumman abisso 'dee icho amurre Muusa 'diichaane, nyaakhuticho laka ikhandiyine, hugummeti Ya'huud iraahin a liicheeke.
44021022	Mehe yeello? Rumanka saggi at itimiy a daagaan on.
44021023	'Deerka wihi nah kidowno yeel. Inta ka et affar daatatte a khabna.
44021024	Reeraas khaat gi'de, ati rubeytaah laka daawti dikhaaleet leegele, wihi icho daawtaas kageleen igute, 'dee matahenyeticho a haatteen. I'daakka enenyet tuumman saggi waha liidowo ati kimiinsan tuumman been iyahiin a abta. I'daasenyi saggi at amurre Muusa mujjum iraahto a laarga.
44021025	'Doo'di Kiriisto rummeeste yaafohi Ya'huud ieheynan la orey khadaab a ichiirre wihi nah goonne icheekne, 'dee gololi iyookkoyyohi waakkhakh lakayeessi liisoorriyooche ichoow jidi naffi laluulliche ichoow diig ichoow soho'ddarri a kanokhteen.”
44021026	Ibeenki kaas sooraaho ka Baawulo reeraas khaate daawti dikhaaleet isleegeleen. 'Deerka minki Waakhe buure gele, ibeenki daawti dikhaaleet massatti, toro eticho ba soorriyo liibahcho iche kuhaani icheekaa.
44021027	Geeddi ibeen teeba kasoomassatti ka, 'doo'doo Ya'huude boroofenhi Aassiya kayimiy Baawulo minki Waakhe buure goyaka arge. Urur tuumman sootukkicheene Baawulo khabteene,
44021028	riireene, “Mejeli Issiraayeloow, nah gargaara! Eta a ki enenyet tuumman harra tuumman ka wihi suujenye us abcho ka 'doo'deenki Issiraayel ichoow amurreteen ichoow minka Waakh miinsan kayeyyeedo. Waha kalday on menye, 'doo'di Ya'huud ieheynan iche minki Waakhe buure soogesse, meessa lagan bi'dirrooche,” yidaaheen.
44021029	Wihi icho i'daas kayidaaheen la a jeenteti icho Turofiimohi Ya'huud ieheynane ilkerengeetti Efeesso kayimiyye ilkerengeet goyaka Baawulo rarraaho iargeen. Kol Baawulo usu sookhaate uranti minki Waakhe buure keene koogyahiin.
44021030	Ilkerengeet tuumman wereerte, 'doo'd tuumman la meel tuumman ka isleesoorye. Baawulo khabteene, minki Waakhe buure khariis ijiiteen. Chirraas on arto lahide.
44021031	Chirra urur Baawulo ogoos 'doono ka, eti iskarti Rooma tuumman itoollo saggi ilkerengeetti weene Yeerusaleem tuumman kowdo kalday ititah daage.
44021032	Ulla chirraas on nyaame iskartoo wewween ichoow iskartoo addan khaatte urur ikhubteen. Chirri 'doo'd eti iskar tuumman itoollo ichoow iskartiis arge ka, Baawulohi kootte icho jahaan 'diicheen.
44021033	Eti iskar tuumman itoollo irte Baawulo khabte, amuri biingo lamma lakahido bahche. 'Deerka eti us yahe ichoow wihi us yeele 'doo'd worsate.
44021034	Urur goyaka 'doo'd gaasoo riirit ka wohoo essa, koo la riirit ka wohoo addane essa. Eti iskar tuumman itoollo jeenteti kowduu sag us rum iabti mele. Amuri Baawulo lakhaato uranti iskareet lakageecho bahche.
44021035	Chirri Baawulo faaneyyohi min lakakoro sooeleele ka, iskare jeenteti urur weyti iuskulaatuu, usu si'dde.
44021036	Icho tuumman la 'dubiis leeyimaateene, riireene, “Agiisa, agiisa,” esseen.
44021037	Chirra icho Baawulo minki iskare fiddiito gelin leheet ka, Baawulo yeede, eti iskar tuumman itoollo, “Wohoo ma kisoocheeko?” worsate. Wihi us ilaabe, “At afi Giriig a daagta?
44021038	At eti ili Miissiri goorat iskarti elif affarenye bir khabto sookahche hidaad leekeene menya?”
44021039	Baawulo wihi us ilaabe, “An a Ya'huude, ilkerengeetti Taarso ili Kiliikiya kijirto liikadele. An a eti ilkerengeetti weyti khumman. A kihawwaasdee, alley bal 'doo'd a leeyyeedo.”
44021040	Chirri us amuri eti iskar tuumman itoollo 'hele ka, Baawulo faaneyyo katolossate dahan ka urur leeyeede. Chirri icho tuumman gammadicheen ka Baawulo afichoki Ibiraaniya ka 'doo'd leeyeede.
44022001	Baawulo wihi us yidah, “Yaaftaay ichoow ooyenyeey, bal geedda an ortiin ka isiyeyyeedo idagansada.”
44022002	Icho chirri icho usuhi afi Ibiraaniya icho kaleeyyeedo daageen ka, rukkuy goocheen. Baawulo 'deerka wihi us yidah,
44022003	“An a Ya'huude, ilkerengeetti Taarso ili Kiliikiya kijirto liikadele, i'daasenyi ilkerengeetti weene Yeerusaleeme kaweynaade. Ani amurre aacchinyeteen weyti liiabche, eti iabche la a Gamaliyeel. An laka i'da maanta atinhuu, Waakkheen a isibahche.
44022004	Jeentetaas u 'doo'di goorat jita Yeesso enenyet abche raaho sina omhiche, ogoos laka 'doone. Mejel ichoow deyyeho a sookhabde jeela gesse.
44022005	Kuhaanihi weyti ween ichoow Jaldaab tuumman saggi wihi an eldi rum iyahiin a cheekaan. An icho khadaabi icho 'doo'dichoki Ya'huude ilkerengeetti Damaasko kajiro ichiireene kakhaadde, intaas irde 'dee 'doo'daas sookhabda, ilkerengeetti weene Yeerusaleem keena, sina loomhicha.
44022006	“Chirra an ilkerengeetti Damaasko isoodowwaade ka, doglaan on geeddi maalimeet ka banayhi weyti ababo serey kasoobaheene 'dolloheey gu'ddeen.
44022007	Anna il gu'dde, chirraas ka hooyoo, ‘Saawulo, Saawulo! A i'doh ani sina iomhissa?’ idowo daage.
44022008	“Wihi an worsade, ‘Kamur at a ayyo?’ “Wihi us isoolaabe, ‘An a Yeessohi Naasarete at sina omhisso.’
44022009	'Doo'di iwalhiche banay a arge, i'daasenyi hooyi eti ileeyyeedo ma aban.
44022010	“Anna wihi an worsade, ‘Kamur mehe yeelo?’ “Kamur la wihi us iyidah, ‘Kahe, ilkerengeetti Damaasko iro, 'dee intaas ka wihi Waakh kiabbire at yeesso a lakisoocheeko.’
44022011	Jeenteti banayhi ababo indo itireen u, wahalheey iangaamicheene ilkerengeetti Damaasko igeecheen.
44022012	“Etoo Anaaniya layadeeh ani iargin yimiy. Us weyti Waákh karoora toro amurre Muusa mujjum raaha, 'doo'di Ya'huude Damaasko kajiro tuumman la weyti usu inkaanyita.
44022013	Ulla iyimiyye haggeey sootolossate, ‘Saawulohaaw, il agar!’ iyidah. An chirraas on il arge, usu laka arge.
44022014	“'Deerka wihi us yidah, ‘Waákh aacchinyeteen a kisoobahsate, 'dee mali us kikhabo abatta, toro la Eti Fissan agarta, toro usuhi hooyiis ka kileeyyeedo daagta.
44022015	At gartiis a laabta toro wihi tuummane at agarte toro daagte yaafo tuumman icheekta.
44022016	Toollaka mehe sugta? Tolosso a kibaattissiyo, uskeelaah a lakaadikho geeddi at magahi Kamur wahto.’
44022017	“Maanti an ilkerengeetti weene Yeerusaleem inokhde, minki Waakhe buure goyaka Waakh wahdaayi fooltabcho itimiy.
44022018	Fooltabcho ka Kamur arge, ulla iiyeyye, ‘Arari! Dowwa ilkerengeetti weene Yeerusaleem katab, i'di tahe 'doo'd inta ka weheeyki at icheekto ma dagansati.’
44022019	“Wihi an ilaabe, ‘Kamur, 'doo'da saggi goorat an kolba minkoo weysiite Ya'huud iirde, 'dee 'doo'di kirummeesti jeela igesso toro ijaho, a garta.
44022020	Maanti Isiteefano jeenteti us woraah icheeko liiyigis, ani rubeyteey intaas a kajire, ogoossiis ayyiche, darfohi 'doo'di usú yigis yaakhiche.’
44022021	“Kamur la wihi us ani iyidah, ‘Nyaam, ani yaafohi Ya'huud ieheynane fogaate kiergada.’ ”
44022022	'Doo'd Baawulo dagansate ichoowka yeedaas yaafohi Ya'huud ieheynan miinsan yidah. 'Deerka enenyet weyti riire, “Eta harrata kabahcha! Agiisa, jiro ma iroone!” yidaaheen.
44022023	Geedda icho rirriiraan la, kabuu'ddeticho a jillaanjillichaane, ebeer serey ikahchaan.
44022024	Eti iskar tuumman itoollo amur bahche 'dee Baawulo a lakhaato, minki iskare fiddiito goya a lageecho, laajja ka a ladoocho, walah a laworsati, 'dee riirita geeddeenye 'doo'da Ya'huud usu kariiro wihiis a laabti.
44022025	Chirri icho hidhideene, icho laajja ka doon leheet ka, Baawulo wihi us eti koobbintoo iskareet itoollo intaas toollo iyidah, “Eti ili Rooma liiekkaacho geeddi kootiin ka usu uskeel yeele liikagoon laajja ka ladoocho ichoow amurre a israahaan?”
44022026	Chirri eti koobbintoo iskareet itoollo yeedaas daage ka, nyaame, eti iskar tuumman itoollo wihi us worsate, “Waha a mehe at yeesso? Etaas a eti ili Rooma.”
44022027	Eti iskar tuumman itoollo la Baawulo iyimiyye, “Rum isoocheek, at a eti ili Rooma liiekkaache?” worsate. Wihi us ilaabe, “Aa.”
44022028	Eti iskar tuumman itoollo la wihi us yidah, “An chilimmeti buurenye sirgaal igute, eti ilaas itah.” Baawulo wihi us ilaabe, “Ani delmaattaaya eti ilaas ikayeesse.”
44022029	'Doo'di kootte Baawulo walah worsan leheet chirraas on Baawulo kasoofurfurte. Eti iskar tuumman itoollo laka weyti nahe. I'di tahe Baawulohi eti ili Roomeenye us biingoyyo gesse ka amurreti ili Rooma a jebche.
44022030	Eti iskar tuumman itoollo wihi rumanka 'doo'di Ya'huud Baawulo kacheekti iche aban 'doona, ibeenki kaas sooraaho ka Baawulo fure, amur bahche kuhaaniyyohi wewween ichoow Jaldaabti Weene Ya'huud tuumman ba tol iwahe. 'Deerka Baawulo sookhaate, orcho toolliche.
44023001	Baawulo la Jaldaabti Weene Ya'huud indo katoolliche, yeye, “Yaaftaay, an ichoowka maalinka rubeyteeyti suujoon ikacheekan ka, hileey a buuhiche Waakh ortiis ka,” iyidah.
44023002	Kuhaanihi weyti weene Anaaniya layadeeh la 'doo'di Baawulo garabiis toollo, amur ibahche af a lagu'ddo.
44023003	Baawulo 'deerka wihi us iyidah, “Waakh a kigu'dda, atiha etoo haaggan iskayeesso! At intaase kafiddiita amurre Muusa ka ihukkunta, i'daasenyi ati rubeytaah amurre Muusa jebissa cha'at amuri liikagu'ddo bihisso.”
44023004	'Doo'di kootte Baawulo garabiis toolle la wihi us Baawulo iyidah, “Ati kuhaanihi weyti weene Waakhe abaarta!”
44023005	Baawulo wihi us ilaabe, “Yaaftaay, an saggi us kuhaanihi weyti ween iyahe ma kasin, a mehe wihi chiiran, ‘Eti 'doo'daah iween wihi suuje iidaahan.’ ”
44023006	Baawulo 'deerka saggi gaasichekoo Farissaayo itahe, gaasichekoo la Sadukaayo itahe garte Jaldaabti Weene Ya'huud goyaka riire, “Yaaftaay an a Farissaayo, a weeli Farissaayo. Wihi inta ka liikahukkumo a jeenteti an 'doo'di tuume berri sookaho ikhajjeelo,” yidah.
44023007	Uus i'daas yidah ka, 'doo'di Farissaayo ichoow ki Sadukaayo isleeiriire, 'deerka seley lagowe.
44023008	I'di tahe Sadukaayo mehe tadeeh ya, omoot ka ma lasookaho, herti Waakh la ma jirto, wahanyeyyohi Waakhe jiro khabo liiargin laka ma jiraan. I'daasenyi Farissaayo saggi wahaas tuumman ijiraan a cheekta.
44023009	Riirit weyti buuraate ichoowka tagaammetoo amurre Muusa Farissaayee kahte, “Eta suujoon nah kaagarro mele,” tidah. “Eemba hertoo Waakhe leeyeedde, ommos wahanyeyyohoo Waakhe jiro khabo liiargine usu leeyeedde?”
44023010	Iriire weyti uskulaatte ichoowka eti iskar tuumman itoollo ichohi Baawulo seley goocho karoore. Amur bahche iskartiis ergate a iratti Baawulo 'doo'd a soosarto, a sookhaatto uranti iskareet a keento.
44023011	Saahka ibeen Kamur Baawulo hagga tolossate wihi us yidah, “Wohoo rucchul laka akaroorin! Saggi at ilkerengeetti weene Yeerusaleem ka garteey iyeedde saggaas on ilkerengeetti Rooma ka laka garteey iyeedda.”
44023012	Ibeenki kaas sooraaho chirdeer ka 'doo'doo Ya'huud is'hele saggi icho Baawulo iyagiisiin kamasseen. Daatteene, sammata icho Baawulo iigaasan ma golossataane ommos bicche laka ma yabhuubiin.
44023013	'Doo'di waha isleegooche tomon affar laka a kuta.
44023014	Irteene, kuhaaniyyohi wewween ichoow ewweenki Ya'huud ba iirteene, “Nah a isleedaatanne, sammata nah Baawulo iigaasan ma golossanni,” iyidaaheen.
44023015	“Toollaka atin ichoow Jaldaabti Weene Ya'huud ba eti iskar tuumman itoollo farniin i'diicha, Baawulo a sookhaato. I'di 'doo'doo runti wohoo kaabti iskayeela. Nah la a tannabanne usu nagiis geeddi us inta isooeleelin.”
44023016	I'daasenyi Baawulo eysinkiis waha daage, irte, Baawulo minki latoorribo ka icheeke.
44023017	Baawulo la etoo koobbintoo iskareet itoollo wahe, “Eta nugul wohoo us eti iskar tuumman itoollo icheekti khaba, khaate igeey,” iyidah.
44023018	Et la ínam khaate eti iskar tuumman itoollo igeeche. Etoo koobbintoo iskareet itoollo wihi us yidah, “Eti hidane Baawulo layadeehe eta nugul khaate ati igeey iyidah. A mehe wohoo us kisoocheekti, iche khaba.”
44023019	Eti iskar tuumman itoollo eti nugul dahan khabte khaate, 'dol geeche, “Mehe isoocheekin 'doonta?” worsate.
44023020	Ulla wihi us yidah, “'Doo'di Ya'huud mehe iskadaage ya, atihi saahta Baawulo Jaldaabti Weene Ya'huud orche keento. Iche la i'di 'doo'doo runtoo usu kayowti, iche iskayeessa.
44023021	Alla icho adagansan, i'di tahe 'doo'di dagti usú jit ka sugo tomon affar laka a kuta. Icho la a daatteene, sammata icho usu iigaasan ma golossataane ommos bicche laka ma yabhuubiin. Icho la toolla yeedicho a massicheene ati on ayye kaasugaan.”
44023022	Eti iskar tuumman itoollo eti nugul 'diiche toro leefarme wihi us iyidah, “Saggi at waha ikasoocheekte, etoo kalday laka iicheekin.”
44023023	Eti iskar iween 'deerka et lamma kooba koobbintoo iskareet itoollo wahe, wihi us iyidah, “Nyaama, iskarti kud lammee ichoow et tomon teeba fara'd korto ichoow et kud lamma toorar khabto ilkerengeetti Kaaysareya iratti soobahcha, 'dee saha'd seyyahti ibeen ka a kahto.
44023024	Baawulo laka fara'doo us koro siicha, Gaafanahi Feelig layadeeh la nebey igeecha,” iyidah.
44023025	Eti iskar iween sagguu khadaab ichiire.
44023026	Eti khadaaba soochiiro, a ani Kilaawudiyo Luusiyas. Eti an ichiiro la a atihi weene, gaafaneenye Feelig layadeeh. Nebeytaah ma furatti.
44023027	'Doo'di Ya'huud eta a khabte igaasan leheet. I'daasenyi iskar khaadde usu ribe, i'di tahe saggi us eti ili Rooma liiekkaacho iyahe a abde.
44023028	Anna wihi icho usu kacheektaane aban 'doone, khaate, Jaldaabtichoti Weene Ya'huud igeeche.
44023029	An mehe kase ya, wihi icho usu kacheektaan a wahanyeyyohi amurreti Ya'huud miinsan, i'daasenyi wahanyeyyohaas goya walah omoot liikagoocho ommos lakahido goya kijiro mele.
44023030	Chirri saggi 'doo'doo ogoos iyowti liisoocheeke ka, an chirraas on a kisooerga idah. Anna toro 'doo'di usu wohoo kakhabo amur ibahche, wihi icho usu kacheektaan ati a kikeeneen.
44023031	Iskare 'deerka wihi liiyidah yeesse, ibeenkaas goya on Baawulo khaatte ichoowka ilkerengeetti Antibaatiris geesse.
44023032	Ibeenki kaas sooraaho ka, iskarti luhlo kasohatti uranti minki iskareet inokhatte, ti fara'd fuusso la Baawulo orey ileesohatte.
44023033	Chirri iskarti fara'd fuusso ilkerengeetti Kaaysareya sooeleesse ka, gaafanahi Feelig layadeeh khadaab idiibte, Baawulo laka dahanohiis gelisse.
44023034	Gaafana khadaab soome, Baawulo boroofenhi us kayimiy worsate. Chirri us saggi us inti Kiliikiya layadeeh ikayimiy abte ka,
44023035	wihi us yidah, “Chirri 'doo'di walah kaacheekti yimiy iche woraah daaga.” 'Deerka amuri Baawulo minki buurenye gaafana goorat 'Herood dise ka latoorribo bahche.
44024001	Inkoo Baawulo lakhabte ibeen chane kutte ka, kuhaanihi weyti weene Anaaniya layadeeh, ewweenkoo Ya'huud ichoow etoo af kaatahe Tertullo layadeeh khabaayi ilkerengeetti Kaaysareya yimiy. Gaafana ortiis yimaateene, Baawulo cheekteen.
44024002	Chirri Baawulo lawahe ka, Tertullo wihi Baawulo lakacheekti i'duu Feelig ortiis ka cheeke, “Eti weenoow, weynaantaah ka, geeddi deere nebey khabne, wihi tuummane yaafteen deef ikeeno la a layeele.
44024003	Feelighi weyti weenoow, meel tuumman ka ichoow jitassi ittaawe ka, gargaara ka kala'ddi buurenye kisoolaabna.
44024004	I'daasenyi anihi ki'harcho ma 'doono, a kidaahe gaabi ka wihi nah kisoocheekanni uuri 'dabakhe ka daganso.
44024005	“Eta wihi nah kaagarre, a etoo weyti sina keeno. Harra tuumman ka etane 'doo'di Ya'huud goyaka ururi il baabulo sootukkicha. Rabitti suujenye eti Naasaret raahto laka usu matakkichee.
44024006	Usu minki Waakhe buure laka a bi'dirroon leheete 'deerka khabanne.
44024008	Wihi at usu wowworsatti ka ati rubeytaah waha tuummane nah kacheekanni runtiche a abatta.”
44024009	'Doo'di Ya'huud tuumman af isgele, waha tuumman a rum yidah.
44024010	Chirri gaafana dahan ka Baawulo yeyyeed iyidah ka, Baawulo wihi us ilaabe, “Saggi at gu'hassi ittaawe eti yaafta hukkumo ieheet a garda, 'deerka an weyti hamaada chirri an ortaah ka isiyeyyeedo.
44024011	An ibeen tomon ichoow lamma kutte on ilkerengeetti weene Yeerusaleem irde Waakhe wahdaa. Chirri at goya yeyte, dowwa on runtiis abatta.
44024012	'Doo'di Ya'huude ani icheekti, anihi minki Waakhe buure goyaka etoo leeiriiro ma iargine, ommos anihi minassi weysiite Ya'huud goyaka ommos ilkerengeet goyaka urur sootukkicho ma i'helin.
44024013	Wihi toolla icho ortaah ka ikacheektaan laka runticho tusin ma yabuu'diin.
44024014	Wahane kisoocheeka, Jita toolla icho a ki rabitti suuje kidowaan, iche an Waakh aacchinyeteenyo kawahda. I'daasenyi wihi tuummane Chiirnaanneti Amurre ichoow ti 'doo'di Waákh íyeyyeedo kachiiran a israahaane a rummeesda.
44024015	Khajjeeli icho awtichuu Waakh kakhabaan, annaka a khaba. Khajjeelaas la a ki 'doo'd tuumman omoot ka lasookahcho, ki fiffissan eheetteey ommos ki sussuuje eheetteey ka ba.
44024016	Anna jeentetaase kol tuumman Waakh ortiis ichoow weeli enenyet ortiis ka hol idowa, rubeyti suujoon ikacheekan ikhaba.
44024017	“Inkoo an gu'hassoo tuumman khar kijire ka ilkerengeetti weene Yeerusaleem isoonokhde, yaafteeyti Ya'huude miskiine chilimme ikeene, sadakha laka bahche.
44024018	Chirra icho anihi wahaas yeelo uranti minki Waakhe buure ka i'heleen, an Daawti Dikhaaleet a massiche. Urur ileejire mele, walah uskulaate la mele.
44024019	I'daasenyi 'doo'doo Ya'huude boroofenhi Aassiya kayimiy intaas a kajire. Ani ka, icho laka kootte intane kijiraane awtichuu chirri icho wohoo ikakhabaan kisoocheektaan.
44024020	Chi'iche i'daas ieheynan, 'doo'da inta kajiro, maanti an Jaldaabti Weene Ya'huud orche toolle, amuri an jebche a kisoocheekeen.
44024021	Kolossoo a waha kaldache an goycho ka tolossade an riire an idah, ‘Wihi kaldache maalinka liikahukkumo, a jeenteti ani saggi 'doo'di tuume toro isookaho irummeesdi.’ ”
44024022	Feelig wihi 'doo'di Jiti Kamur raaho rummeesti a garta, tol hide. Wihi us yidah, “Maanti eti iskar tuumman itoollo Luusiyas layadeeh inta yimiy, iche yeediin goocha.”
44024023	Feelig eti koobbintoo iskareet itoollo amur ibahche, 'dee Baawulo latoorriba, i'daasenyi ma lahido toro aalassiiski wohoo iyeelin 'doono ma lajeycho.
44024024	Inkoo ibeennetoo kutte ka, Feelig makhaabassiisti Durasilla layadeehe inanti Ya'huude khabaayi yimiy. Ulla Baawulo enenyet i'diiche, chirra us kakhuufnaanki Yeesso Kiriisto lakakhuufo miinsan kayeyyeedo ka dagansate.
44024025	Chirra Baawulo wori wihi fissane layeelo ichoow isjeyin ichoow hukkunnaanki ibeenki 'da'ddaboote Waakh enenyet soohukkumo kayeyyeedo ka, Feelig weyti roorro gesse, Baawulo, “A geeddaas on maanta! A geeddi at iratti on. Maanti ileehaaggan a kiwaha,” iyidah.
44024026	Ulla Baawulohi chasti chilimmetoo siicho khajjeela, 'deerka geeddi buure 'doo'd ergate, Baawulo liisowahe, leehawwooche.
44024027	Inkoo gu'h lamma kutte ka, eti Boorkiyo Feestas layadeeh meel Feelig gele. I'daasenyi Feelig usuhi 'doo'di Ya'huud jilhaati 'doona, Baawuló jeela goya katabe.
44025001	Inkoo Feestas boroofen yimiyye maan seyyahe kutte ka, Feestas ilkerengeetti weene Kaaysareya kakahe ilkerengeetti weene Yeerusaleem irte.
44025002	Intaas ka kuhaaniyyohi wewween ichoow weynaanti Ya'huud Baawulo cheekatte.
44025003	Weyti Feestas hawwaasteene siintoo daaheene, 'dee Baawulo ilkerengeetti weene Yeerusaleem a isooergo. I'di tahe icho saggi icho jit ka isugaane iyagiisiin, iche goocheen.
44025004	Feestas wihi us ilaabe, “Baawulo ilkerengeetti Kaaysareya kahidanyahe, anna dowwanoha on intaas inokhda.
44025005	Chirri et wohoo suuje yeele, weynaantiin gaasoo ilkerengeetti Kaaysareya a ileeiratti, wihi atin usu kakhabtaan a cheekatti.”
44025006	Inkoo Feestas geeddi ibeen siyyeettoo ommos ibeen tomontoo icho leejire ka, ilkerengeetti Kaaysareya ikhubte. Saahka inti 'doo'd lakahukkumo koorronte, amur bahche Baawulo a liikeeno.
44025007	Chirri Baawulo yimiy ka, 'doo'di Ya'huude ilkerengeetti weene Yeerusaleem kayimiy usu kakhaarte, wihi ittaawenye huleesenye icho runticho tusin iubaa'dan kacheekteen.
44025008	Baawulo la isiyeyyeede, “An uskeel amurreti Ya'huud ommos minki Waakhe buure ommos Kaaysarhi Rooma iween miinsane an yeele mele,” yidah.
44025009	Feestas laka usuhi 'doo'di Ya'huud wohoo siicho 'doona, wihi us Baawulo iyidah, “A geeddi at ilkerengeetti weene Yeerusaleem iratti intaas ka orteey ka lakihukkumo?”
44025010	Baawulo wihi us ilaabe, “An toolla kootiin Kaaysarhi Rooma goya toolla, inti imasse liikahukkumo a tan. I'di at mujjum igarattuu, an walah suujenye an 'doo'di Ya'huud iyeele mele.
44025011	Chirri kootiinhi ili Rooma saggi an wohoo liikayagiis yeele gooche la, omoot ma 'dii'do. I'daasenyi chirri wihi 'doo'da Ya'huud ikacheekti rume ikajirin, et antohi us dahanohicho ikagesso khabo mele. An Kaaysare iooya,” yidah.
44025012	Inkoo Feestas 'doo'di usú waanicho leehawwooche ka wihi us iyidah, “At Kaaysare iooyte gone, Kaaysare iiratta!”
44025013	Inkoo ibeennetoo kutte ka karnati 'Herood Agiribbahi lammaatteete makhaabassoo Beernike layadeeh khabaayi ilkerengeetti Kaaysareya yimiy, Feestase bariitichaa.
44025014	Inkoo icho ibeennetoo tuumman baryeen ka, Feestas wihi Baawulo lakacheekti karnat kaleehawwooche, wihi us yidah, “Etoo goorat Feelig hidanyahaayi katabe a jira.
44025015	Maanti an ilkerengeetti weene Yeerusaleem irde ka kuhaaniyyohi wewween ichoow ewweenki Ya'huud ba wohoo kacheekteene, usuhi sina liigoocho daaheen.
44025016	“Anna wihi an ilaabe, amurreti Rooma ka, eti wohoo lakacheekti tuumman sammata usu ichoow 'doo'di walah kacheekti isi'heline us isikayeyyeedin, walah layeelo mele.
44025017	Maanti icho inta ileeyimaateen ka, ma malmaline, i'daasenyi ibeenki kaas sookhuccho minki 'doo'd lakahukkumo koorronde, amur bahche usu a lasookhaato.
44025018	'Doo'di kootte usu walah kacheekti tolossate, toro la wihi suujenye an imure, a kacheektaan idah, walah icho kacheekteen mele.
44025019	Wihi icho kacheektaan tuumman a yeedichoki saggi icho Waakh iraahaan miinsan ichoow etoo Yeesso layadeehe yumuyye, Baawulo la a jira essi.
44025020	Saggi an ayta mujjum ifiiricho ka mal waaye, 'deerka Baawulo worsade usú ilkerengeetti weene Yeerusaleem iran 'doono intaas ka waha lakacheekti ka lahukkumo.
44025021	Chirri Baawulo usuhi lakhuccho ichoowka Kaaysar aytiis goocho iooye ka, ani amuri lakakhuccho ichoowka Kaaysar liigeecho bahche.”
44025022	Agiribbaha la wihi us Feestas iyidah, “An awteey u anihi eta daago a 'doona.” Feestas la wihi us ilaabe, “Saahta a daagta.”
44025023	Ibeenki kaas sooraaho ka Agiribba ichoow Beernike ba intaas yimaateene, enenyet tuumman la gulguubsate inkaanyit tuse. Icho ichoow 'doo'di iskar tuumman iween ichoow 'doo'di ilkerengeet ka magah khabo tuumman minki ballaaddane yeedad lakadagansati geleen. Amuri Feestas bahche ka, Baawulo lasookhaate.
44025024	Feestas la wihi us yidah, “Agiribbahi karnate, ichoow 'doo'di tuummane inta inno kaleejiro, eta a agartaan! 'Doo'di Ya'huud tuummane ilkerengeetti weene Yeerusaleem kajiro ichoow ki inta ilkerengeetta Kaaysareya kijiro a idaahe, riire usuhi omoot liigoocho 'doonaan.
44025025	An walah omoot liikagoocho an kaarge mele. I'daasenyi jeenteti us Kaaysar ikooye u, anihi Rooma isooergo gooche.
44025026	I'daasenyi walah buuho usu miinsane an Kaaysarhi kamure ichiiro an khabo mele. Jeentetaas gon ortiin ikeene, toro kach ka atihi karnate Agiribbaaw iche ortaah keena, 'dee chirri walah laawworsate ka, ani laka wihi an Kaaysar ichiiro khaba.
44025027	I'di tahe ani ka, ma haaggan chirri an eti hidan Kaaysar iergo sammata an wihi lakacheekte ikhabin.”
44026001	Agiribba 'deerka wihi us Baawulo iyidah, “Antohi at awtaah u isikaayyeeddo a khabta.” Baawulo la dahan ficche i'duu isiyeyyeede.
44026002	“Agiribbahi karnate, an maalinka weyti hamaada chirri an ortaah toollo 'dee wihi 'doo'di Ya'huud ikacheekti ortaah ka isiyeyyeedo.
44026003	Kach ka la, a jeenteti ati hugummeti Ya'huud ichoow wihi icho worsataan tuumman igaratti. Toollaka a kihawwaasde samacchaar on idaganso.”
44026004	“Ya'huud tuumman uus rucchuleet saggi an ijire a garta. Saggi an uus an delde an ileey ichoow ilkerengeetti weene Yeerusaleem on ifiddiye a gartaan.
44026005	Icho geeddi deer a igarteen. Chirri icho 'doonaan, saggi an Farissaayo ieheet a cheekaan. Farissaayo la, a rabittoo Ya'huude rabitohi addane Ya'huud 'dirihiis wihi Waakh 'doono mujjum raahto.
44026006	Wihi toolla liikahukkumo la, a jeenteti an wihi goorat Waakh aacchinyeteenyo iayyiche khajjeel ikakhabo.
44026007	Khajjeela la a ki yaafohi Issiraayele tomon ichoow lammee ibeen ichoow maalim Waakh iwahtaane icho sugaan. Karnatoow jeenteti khajjeelane 'doo'di Ya'huud icheekta.
44026008	Atinhi Ya'huude, saggi Waakh 'doo'di tuume omoot ikasookahcho wohoo liiubaa'dan iigoonna!”
44026009	“Ani rubeyteey laka wihi an tissibe, wihi an abuu'd tuummane yeele, antohi magah Yeessohi Naasarete tirrimaa.
44026010	An antohi kuhaaniyyohi wewween ka 'doo'di Waakhe ittaawe jeela a gesse, maanti layagiis la ani laka a ayyiche.
44026011	Geeddi buure an kolba minkoo weysiite Ya'huude kabaha koo gela 'dee icho jaha toro Yeessohi icho igafaan iholin leheet. Jeenteti an icho weyti i'dii'duu, ilkerengeetohi ili yeelan kijiro laka irde, 'dee icho sina omhicha.”
44026012	“Sulhaassoo i'dee ka khadaabi antoote kuhaaniyyohi wewween isiicheen khabaayi anki ilkerengeetti Damaasko miinsade.
44026013	Eti weenoow, geeddi maalimeet jit raahaayi banayhi serey kayimiyye wihi orraheet laka kaababo ani ichoow 'doo'di kootte iraaho 'dolloheenyo gu'ddeen.
44026014	Nah tuummamba il gu'dubne, anna hooyi afi Ibiraaniya ka, ‘Saawulo, Saawulo, a i'doh ani sina iomhissa? At a i'di heeri wussi ooyohiis tulcho, bolokh isikeeno,’ idowo daage.”
44026015	“'Deerka wihi an worsade, ‘Kamur at a ayyo?’ “Kamur la wihi us isoolaabe, ‘An a Yeessohi at sina omhisso.
44026016	Toollaka kahe tolosso. An a kisoobahe 'dee i'di falfateey u kisoobahsada, garti wihi ani imiinsane at agarte ichoow wihi an yomboka kisootuso laabta.
44026017	'Doo'daah ichoow yaafohi Ya'huud ieheynane an kiergadi a kaariba.
44026018	Icho kiergada 'dee walah abissa indo furnamaane, mug'di kasoolaabta banayhi Waakh goya keenta, miigti Seytaan kasoolaabta Waakh iurgiyissa. I'da ka uskeelicho a liikakuta, toro icho laka kakhuufnaanki icho ikakhuufaan ka 'doo'di Waakh soobahsate goyaka meessi icho mu'dane 'helaan.’ ”
44026019	“'Deerka Agiribbahi karnate, an fooltabchoti an serey ka arge, ma raahiwwaayin.
44026020	Anna kolooraat ilkerengeetti Damaasko Yeedi Waakh kacheeke. Yomboka ilkerengeetti weene Yeerusaleem ichoow ili Ya'huudiya tuumman ichoow 'doo'di Waakh igaranne Yeedi Waakh icheeke. Wihi an cheeke la a saggi icho uskeelicho ikasoonokhtaane icho Waakh ikuurgiyaane, fiddihicho ka saggi icho rumanka uskeel ikasoonokhteen tusaan.
44026021	Jeentetaase 'doo'di Ya'huud anihi minki Waakhe buure kajiro ikhabte, iigaasan leheet.
44026022	I'daasenyi ichoowka maalinka Waakh a igargaare. Jeenteti toolla an inta itoollo an 'doo'di weynaan laa ichoow 'doo'di wewween ba ileeyyeedo a jeentetaas. Wihi an eldi a wihi goorat 'doo'di Waákh íyeyyeedo ichoow Muusa ba 'dee berri a yateehiin cheekeen on.
44026023	Wihi icho cheekeen, Ki Lasubhe sina lakawaaricha, toro eti oraate omoot kasookaho yateehe, 'dee 'doo'diis ichoow yaafohi Ya'huud ieheynan banayhi saggi Waakh icho iribo tusa.”
44026024	Geedda Baawulo isiyeyyeedo ka, Feestas Baawulo kariire wihi us iyidah, “Baawulo at a sirgo! Soonnaankaahki buure a kisirgooche!”
44026025	Baawulo wihi us Feestas ilaabe, “Eti ween, an sirgo menye, yeeda an kaayyeedo la a yeedi rummaate, a yeedi eti ii'd khabo.
44026026	Agiribbahi karnate, an roorro laane kileeyyeeda. Wihi an tissibo, at wahanyeyyoha tuumman a garatta. A mehe inti dagsan ma lakayeelin.
44026027	Agiribbahi karnate, at chiirnaanneti 'doo'di goorat Waákh íyeyyeedo a rummeysatta? Saggi at irummeysatti a garda!”
44026028	Agiribba 'deerka wihi us Baawulo iyidah, “Kol at geedda rucchul on ka et Kiriisto ikayeesso koogtahe?”
44026029	Baawulo la wihi us ilaabe, “Geeddoo rucchul ommos geeddoo deer eheetteey ka ba, Waakhe daaha ati kalday la menye, 'dee 'doo'di maalinka idagansati tuumman i'deey u Yeesso kakhuufa, hiinaanka an hidanahe on liihidin menye.”
44026030	Karnat ichoow gaafana ichoow Beernike ichoow 'doo'di addan tuummamba sookahe.
44026031	Min kabaheene, geedda icho isleeyyeedaan wihi icho yidaaheen, “Eta walah us yeelo omoot ommos hiinaan mu'dan mele.”
44026032	Agiribba la wihi us Feestas iyidah, “Eta kootte Kaaysar ikooyin ka, a geeddi lafuro.”
44027001	Chirri saggi nah ilkerengeetti Rooma ili 'Deylaan kajirto kooban ka iiranni lagooche ka, Baawulo ichoow 'doo'doo addane hidan ba, Yuuliyashi koobbintoo iskareet itoollo, Koobbin Kaaysar layadeeh iween dahan lagesse.
44027002	Koobanhoo ilkerengeetti Adaramaadiya kayimiy korre. Koobanha dowwanoha ka a kahaane 'dee boroofenhi Aassiya ka ilkerengeetohi bey afiche kijiro tottolossata. Etoo Aristaarkos layadeehe ilkerengeetti 'Dessaloonika kayimiy laka a nah leejire. 'Dessaloonika la boroofenhi Makedooniya kajirta.
44027003	Ibeenki kaas sookhuccho ka ilkerengeetti Siidon gelle. Yuuliyas la weyti Baawulo ihaagganeete, 'diiche irte, aalassiis iirte icho la wihi us 'doono siicheen.
44027004	Intaas kakahne, kurti bicche dahcho kijirto Kuuburo layadeeh berihiche tabne, a mehe hafari kooban jeycho ankaas ka a deefaa.
44027005	Chirri nah bey aficheki boroofenneti Kiliikiya ichoow Bambiiliya kijiro katabne bey dah kagoonne ichoowka ilkerengeetti Muura boroofenhi Lukkiya kajirto nimiy ka, kooban kasooyegne.
44027006	Intaas ka eti koobbintoo iskareet itoollo, koobanhi ilkerengeetti Alekisaandariya kayimiyye ili 'Deylaan isohti 'hele, nah korche.
44027007	Jeenteti hafari miige kooban ijeychuu, ibeenneti ittaawe samacchaar on sohanne, ichoowka nyif ka ilkerengeetti Kiniidas idowwaanne. Hafar la kooban jit buuche, 'deerka inti Salmoone layadeehe kurti bicche dahcho kajirto Kireete layadeeh gurrotichee tabne.
44027008	Nyif ka beyti buure afiche iranne ichoowka inti kooban katolossataane Afi Haaggan layadeeh ka tolossanne. Intaas la, ilkerengeetti Laasaaya ma kadeer.
44027009	Ibeenneti ittaawe a kutte, toro la ibeenki orran Ya'huud af hiiti a kute, hayti orran hafar weyti miigyahe la a soomarte. Geeddaka sohoti orran koobanhi buure ka lasohti a geeddi us omoot laka keeno. Baawulo 'deerka 'doo'd tootooche,
44027010	“Era, wihi an kase, chirri inno orey isohanne, meehi kooban kajiro a baaba, kooban laka uskulaataane, enenyet gaasoo laka tuuma,” iyidah.
44027011	I'daasenyi eti koobbinti iskareet itoollo wihi Baawulo essi menye wihi kootte eti kooban iween ichoow wihi eti kooban leh yidaaheen on raahe.
44027012	Meessi Afi Haaggan layadeeh inti kooban hayohi roffo fiddiyaan mee gone, 'doo'd buurtiis koobanhi orey isohti gooche, ilkerengeetti Foonige eleelin 'doonaanee. Afaas Kireete kijiro a gee'ddime, bicchehiche la gurro ichoow miige yeyaan.
44027013	Maanti hafaroo samacchaare gurro kayimiy ka, 'doo'd kol wihi icho 'dooneen yateehiine koogyahe. 'Deerka birti kooban jeyisso soolaabeene kurti bicche dahcho kajirto Kireete afiche tabeen.
44027014	Geeddoo rucchul on ka, hafaroo weyti miigenye, “Hafari Miigeet,” layadeeh kurti bicche dahchee ka sookahe,
44027015	kooban gu'dde. Jeenteti hafar kooban ilaabe u, kooban woynaan 'diinne, 'deerka hafar on kooban woye.
44027016	Chirri nah kurti rucchule Kawuuda bicche dahcho kajirto gurrotiche eleelle ka, koobanhi rucchule koobanhi addan 'dubiis kanyutan nyif ka bicche goya kasoobihinne, kooban korinne.
44027017	Inkoo icho koobanhi rucchul koobanhi buure kookkhicheen ka, yabarre kooban iliis kajurkhicheen, uus jejjebinee. Koobanhi yoohti Liibiya bicche iliis kijiro jeychaane karooreen. Darfohi kooban woyo yagcheene 'dee hafar kooban a woyo.
44027018	Hafaraas miige ma yaasin ba ichoowka ibeenki kaas sooraaho ka, meehi kooban goya kajiro beyti buure goya kalug'deen, uus bicche kooban khaatinee.
44027019	Ibeenki kaas sooraaho ka, dahanohicho ka yabarre ichoow meehi koobanoot sesseyeen.
44027020	Ibeenneti ittaawe nah orrah ma argine, ommos yiyyihimo ma argine, hafar la weyti on kakhayma, ichoowka khajjeeli nah laribo rogne.
44027021	Inkoo 'doo'd geeddi deer golol laan fiddiye ka, Baawulo orcho tolossate, “Era cha'atin kootte waansiheey raahteene, kurti bicche dahcho kijirto Kireete inno fiddiine, 'danota tuumman ma inno isoobahto, waha tuumman la ma waayno,” yidah.
44027022	“I'daasenyi toolla a atin hawwaasde abur'dowina! Etiinkoo kalday laka jirotiis ma waayo, kooban on massata.
44027023	Ibeenkate Waakkhi an kiis ahe toro an ihilo hertiistoo garabaaya tolossatte,
44027024	wihi iche itidah, ‘Baawulo, roorro akhabin! Ati Kaaysar ortiis a tolossatta. Haaggi Waakhe buure ka, 'doo'di kooban kaaleejiro tuumman, koo kalday laka ma yamuut.’
44027025	Era, toollaka abur'dowina! Wihi tahe an Waakh a kakhuufa, i'daas liiyidah on la tateeh.
44027026	I'daasenyi hafar a inno woya, kooban la kurohoo bicche dahcho kajiro ka kichekoo kajejjebaan.”
44027027	Uu' goorat hafari miige sookahe, teeba lamma kutte. Beyti Buurenye Meditereeniya goyaka hafar kolba ankoo nah iwoye. Chirri il ekka seley kagowe ka, 'doo'di kooban woyo kol nah ili kafafsan idowwaanne koogyahe.
44027028	Yabari wohoo huleese kahidanyihiine bicche geeddicho lakarerreego bicche kalug'deene, bicche geeddicho rerreegeen. Bicche la a geeddi mitta tomon affar. I'daaru toro orey isohteene, geeddi bicche hogyahiin rerreegeen. Bicche la mitta tomon seyyah yitaaheen.
44027029	Jeenteti icho koobanhi daddaabo ka jejjebo ikarooraan u, kooban 'dubiis ka ga'daarreti kooban toollisso, affar bicche goya i'diicheene, ili baryo Waakh iwahteen.
44027030	'Doo'di kooban woyo ichohi firdo 'doonaane koobanhi rucchul beyti buure goyaka il iwoyeen. Ichohi ga'daarreti kooban toollisso kooban orcho laka gelin 'doono iskayeeleen.
44027031	Baawulo la chirraakka wihi us eti koobbinti iskareet itoollo ichoow iskar ba iyidah, “Sammata 'doo'da kooban woyo ifiddiyin, etiin bahsati mele.”
44027032	Iskare 'deerka yabarreti koobanhi rucchul jeyisso goosse, kooban irteen.
44027033	Geeddi il ibaryin Baawulo 'doo'd tuumman hawwaaste gololoor a yumheen. Wihi us iyidah, “Atin ibeen tomon ichoow affar kutte roorro kaldach on kijirteene golol laan fiddiiteen, walah atin tumheen mele.
44027034	Toollaka a atin hawwaasde gololoor amha, 'dee noolaada, i'di tahe etiinkoo kalday laka i'doo rucchul laka ma yateeh.”
44027035	Baawulo la inkoo us waha yidah ka, makaatetoo sookkhiche, icho tuumman orcho ka Waakh kala'd ilaabe. 'Deerka makaate jebche yuhum.
44027036	Icho tuummamba uur miigowe gololoo yumheen.
44027037	Nahi kooban iskaleejirre isgoya a et kud lamma ichoow et tomon teeba ichoow et lih.
44027038	Inkoo icho geeddi icho 'doonaan yumheen ka, 'dargaayye beyti buure goya isayeen huleesi kooban kajiro nuglaacheen.
44027039	Chirdeer ka harratoo icho ikasin beyti buure afiche ka argeen. I'daasenyi bey afiche ka intoo harra bicche kamarsantahe yooh khabto argeen. Wihi icho goocheen a ichohi chi'icho yabuu'diin kooban yoohtaas eleelicho.
44027040	Wihi ga'daarreti kooban toollisso khucche goocheene bicche goya i'diicheen. Chirraakka yabarreti kho'doommeti kooban lakawoyo khucchisso laka soofurfureen. 'Deerka dafarti oraate kooban woyto hafar goyaka taageene, beyti buure afiche miinsateen.
44027041	I'daasenyi kooban yoohti bicche goya kajirto gu'ddeene, yoohe kooban toollisse. Kooban matakkicho la yooh geleene kooban sesseeh agaafteen. Irti miigenye biccheet kooban 'dubicho gu'dubte, jejjebisse.
44027042	Iskare la mali iche khabte, a ki iche 'doo'di hihhidan bakkisso, iicho bicche taagine firdinee.
44027043	I'daasenyi eti koobbinti iskareet itoollo usuhi jiro Baawulo ribo 'doona, mali iskare khabte hosse. Amur bahche 'dee eti bicche taagnaan garti koloo bicche goya a kidiho, harrati kafafsan a imaaho.
44027044	'Doo'di soo'hade la ebba kho'doonkoo ommos meehi addane koobanoote khabta, 'dee bicche afiche imaaha. I'daas yeelle nah tuummamba harrati kafafsan nebey eleelle.
44028001	Chirri nah nebey bicche maahne ka, saggi kurtaas bicche dahcho kajirto Malta liiyadeeh abanne.
44028002	'Doo'di kurtaas yaal la weyti haag nah tuste. Intaas ka la hir a 'deya il la a roffo. 'Doo'daas 'dabi nah dahammoonni nah ibolkhiche, nah tuumman la nah martiisteen.
44028003	Baawulo la khorokkoo soobaayiche. Chirra us 'dab kachibo ka, toofoo jeenteti kuleeli 'dab u soobahe dahantiis khaniine, toro dahan kaalloo'de.
44028004	Chirri 'doo'di ilaas toofi dahan Baawulo kalolloo'do arge ka, wihi icho isiyidaaheen, “Eta rumanka diige khaba, a mehe chirri us beyti buure goyaka iumaatan laka, waakkheenki Ki Jiti Fissan Ka Enenyet Hukkumo layadeeh usu jiro a tirte.”
44028005	I'daasenyi Baawulo toof jillaanjilliche, 'dab goya kalug'de, walah suujenye kayitah la mele.
44028006	'Doo'd la Baawulohi sooyombobo suge ommos omoote kasuge. I'daasenyi inkoo icho geeddi deer sugeene, saggi Baawulo wohoo ikiitaahan icho argeen ka toro maloo addan dowteen. Wihi icho yidaaheen a mehe ya, “Usu a waakkhoo.”
44028007	Chiifi kurtaase Baabiliyos layadeeh la gosashiis intaas ma kadeer. Ulla mujjume nah martiiste orrah seyyah tuummamba nah martitiissa on eheet.
44028008	Aabba Baabiliyos la a maya, adahe kabahta sare a kuleele a jiifa. Baawulo la min gele usu argaa, dahan korche iweeste samaache.
44028009	Inkoo waha tuumman yitaaheen ka, 'doo'di intaas kajiro khakkhannan tuumman iyimiyye, lasamaache.
44028010	Icho la weyti nah inkaanyiteen. Maanti nah kahno ka wihi nah jit ka raahno tuumman nah siicheen.
44028011	Uu' goorat kooban jejjebeen, hay seyyahe kutte. Koobanhoo ili Alekisaandariya kayimiyye, sumatticho “Waakkhassi Man'daanee,” layadeeh gelle. Koobanha la geeddi hayohi hafari miige jire tuumman Malta on kajireen.
44028012	Ilkerengeetti Siirikusaay nimiyye orrah seyyah intaas bariine.
44028013	Intaas ka kooban gelle kahne ilkerengeetti Reegiyo layadeeh gelle. Ibeenki kaas sooraaho ka hafar anki gurro kayimiyye, kahne ibeenki lammaatteet ka ilkerengeetti Bottiwoli gelle, kooban kasooyegne.
44028014	Intaas ka 'doo'doo Kiriisto rummeeste 'helle, icho la nah waheene teebatoo a leefiddiino. 'Deerka intaas kakahne luhlo ka ilkerengeetti Rooma nimiy.
44028015	Geeddi nah Rooma igelin 'doo'di Kiriisto rummeeste saggi nah inamiit daage, yimiyye, Sokkoti Abbiyo ka or nah kasoodowe. Gaasoo la inti Wetteelinyeti Seyyahe layadeeh ka is'helle. Baawulo la chirri us icho arge ka, Waakh kala'd ilaabe weyti uur miigooche.
44028016	Chirri nah ilkerengeetti Rooma gelle ka, Baawulo etoo iskareete yaakhicho lalee'diiche, irte awtiis u keley fiddiye.
44028017	Inkoo orrah seyyahe kutte ka, Baawulo weynaanti Ya'huud tol iwahe. Chirri icho soourureen ka wihi us iyidah, “Yaaftaay, walah an 'doo'deen ichoow hugumme aacchinyeteen miinsane an tirrime mele, eheetteey laka a liikhabte, ilkerengeetti weene Yeerusaleem ka liihide, toro liisookhaate dahanohi sirgaali Rooma ilaas kajiro liigesse.
44028018	Icho a ihukkumeene ifurin 'dooneen. A mehe walah omoot liikagoocho icho ikaargaan mele.
44028019	I'daasenyi chirri ewweenki Ya'huud i'daas 'dii'do ka iholisse, ani Kaaysar iooye. I'daasenyi walah an yaafteey kacheekdi mele.
44028020	Wihi an atin iwahe a wahaas. Innohi isabanni toro isleehawwoonno 'doona. An toolla biingoyyoha ikahidan a jeenteti khajjeeli innohi 'doo'di Issiraayele tuumman khajjeello.”
44028021	Wihi icho ilaabeen, “Nah khadaab woraah cheeko nah ili Ya'huudiya ka'helle mele. Toro et yaafteenenye ilaas kayimiyye woraah keene ommos uskeelaah keene mele.
44028022	I'daasenyi nah ati malaah daagin 'doonna, i'di tahe saggi meel tuumman ka rabitta at kajirto woricho baabul liikaayyeedo a garanna.”
44028023	Ibeenki icho Baawulo 'helaan goocheene, toro la 'doo'di inti us fiddiyo yimiy weyti buuraate. Ulla uus chirdeer ichoowka geleb wori dakhi Waakh miinsan idowdowe toro icheeke. Chiirnaanneti Amurre ichoow ti 'doo'di Waákh íyeyyeedo idowdowe wori Yeesso miinsane icho isoojiitaa.
44028024	'Doo'd gaasoo yeediis raahe, i'daasenyi gaasoo yeediis rummeysawwaaye.
44028025	Inkoo Baawulo ayta yomboot cheeke ka 'doo'd iswaaye toro kaheen. Baawulo la wihi us yidah, “Geeddoo meheenye Rubeyti Munyee afi eti Waákh íyeyyeedo Isaaya layadeeh ka aacchinyeteen leeyyeedde. Yeediis la kalla,
44028026	“ ‘Nyaam 'doo'da mehe itadeeh ya, “Atin walah a dagansattaane, dagansattaane, i'daasenyi jirtuu ma abattaan. Walah a yeytaane, yeytaane, i'daasenyi jirtuu ma atin gelaan.”
44028027	A mehe 'doo'da uurassicho a ga'daale, dogohicho la a 'duu'deene, toro la indohicho laka a 'duu'deen. Chi'iche i'daas ieheynan, indohicho a geeddi icho il argaane, dogo la khabaane, rubeyohicho la a geeddi icho walah abtaan, a geeddi icho ani isoourgiyaane anna samaacho.’
44028028	“Maantaka waha abda, ribnaanki Waakh 'doo'd ribo, yaafohi Ya'huud ieheynane liierge, icho la daagaan!”
44028030	Baawulo la gu'h lamma tuumman minkoo us kireeste fiddiye. Ulla intaas ka 'doo'di argin yimiy tuumman soodowweeste.
44028031	Baawulo intaas ka roorro laan wori dakhi Waakh miinsan cheeke, toro wori Yeesso Kiriistohi Kamure miinsan 'doo'd abche, et jeyche la mele.
45001001	Khadaaba eti atin isoochiiro a ani, Baawulohi ilbooy Yeesso Kiriisteenye, toro la ergaanoti Waakh soobahsate, 'dee Woriiski Haaggan cheekto.
45001002	Wora Haaggane goorat archiiy on Waakh 'doo'di Waákh íyeyyeedo ka ayyiche, icho la Chiirnaanneti Waakhe munyee goya kachiireen la,
45001003	Weeliissa miinsanyahe, ulla a Yeesso Kiriistohi Kamureene. Sartiis la a sarti weeli enenyete, ulla hiiy karnati Dawuud layadeehe kayimiy.
45001004	Waakh maanti us Rubeyti Munyee ka Yeesso Kiriisto omoot kasookahche, jiti miige ka saggi rumanka Yeesso Kiriistohi Kamureene Weeli Waakh iyahe a tuse.
45001005	Kiriisto ka ichoow iroonoti magahiis u, haaggi Waakhe buure ichoow hila khummane ergaano layahe a 'helle. 'Dee 'doo'doo yaafohi Ya'huud ieheynan tuumman kakhuufnaanki icho Waakh kakhuufaane yeediis raahaan iwahna.
45001006	Atin laka 'doo'da Waakh wahe Ya'huud ieheynane koo Yeesso Kiriisto yateeh goya a kajirtaan.
45001007	Atinhi tuummane ilkerengeetti weene Rooma taalliine, Waakh 'doono, Waakh wahe 'doo'di Waakh lakayeele, iche khadaaba isoochiira. Waakkhi Aabbaheene ichoow Yeesso Kiriistohi Kamure ba atin imaalaane nebey atin kakaalaan.
45001008	Wihi an kasoodaabdi, Waakkhaaya Yeesso Kiriisto ka kala'd ilaaba jeentetiin u. Wihi tahe, saggi atin Yeesso Kiriisto ikakhuuftaan, 'doo'di harra kajiro tuumman a cheeka.
45001009	Waakkhi an uureey tuumman ka ifalo, an Wori Haaggane Weeliis miinsan an cheeko, garti saggi an ayti rummaat ieldi koli an weesdi tuumman an koloo kalday laka atin ikadabin a laaba.
45001010	Cha'an weesdi Waakhe hawwaasda, 'dee chi' 'doonintiis tahe, Waakh jit isoofura, 'dee dowwanoha ka atin soo'daara.
45001011	Anihi atin argo 'dee siintoo Rubeyti Munyee katamiit atin siicho, 'dee rubeyohiin miigowaan weyti imoona.
45001012	Wihi an eldi a mehe ya, saggi eteen ba Kiriisto ikakhuufo ka, uur a ismiigoonna.
45001013	'Doo'd Kiriistokaaw, saggi an kolassi ittaawe anihi atin soo'daaro i'doone, i'daasenyi ichoowka uliba wohoo on ijeychaan abda. Anihi goytiin ka hil haaggicho gurnaanki Rubeyti Munyee argo iche 'doona, saggi maanta an 'doo'di addane yaafohi Ya'huud ieheynan goyaka hil ihaaggiche ichoowka gurnaan isoobahuu.
45001014	Hili Waakh ikorche a ki enenyet tuumman. Ani 'doo'di hugummeti Giriig raaho ichoow ki hugummeti Giriig iraahin ba hilichooda khaba. Ani 'doo'di soome ichoow ki isoomin ba hilichooda khaba.
45001015	Jeentetaas u, anihi atinhi ilkerengeetti weene Rooma taalliin laka Wori Haaggan atin icheeko iche weyti 'doona.
45001016	An Wori Haaggan ma kuuryaawo. I'di tahe Wora a miigti Waakhe hol dowto, eti tuummane Kiriisto rummeeste ribto. Koloo 'doo'di Ya'huude Kiriisto rummeeste lariba, 'dee toro yaafohi Ya'huud ieheynane Kiriisto rummeeste laka lariba.
45001017	Wora Haaggan wihi us soobabbakkaahicho a saggi Waakh enenyet 'doo'di ortiis ka fiffissan ikayeelo. Waha la koli enenyet Waakh kakhuufe kaldach on yateehiin. I'di liichiiruu, “Eti Waakh ortiis ka fissan Waakhe rummeesta. Saggaase rumanka jiro ikhaba.”
45001018	Waakh goobiis on ka, saggi us 'doo'di jiroticho ka usu 'dii'do toro uskeel yeelo ikahollowo a tusa. Uskeela ka la, 'doo'da runti Waakhe laabti iche 'doo'di addan kajeycha.
45001019	Runta Waakh miinsane enenyet garti la a ti nyiikhsan on. Waakh rubeytiissa isoonyiikhe.
45001020	A mehe uu' goorat harra lasoouume, weeli enenyet saggi miigti Waakh jirtuu tuumman ijirto ichoow saggi us rumanka Waakh iyahe, a abte. Wahanyeyyoha Waakh leeyahe ma laargo, i'daasenyi wihi Waakh soouume tuumman ka a lagarta. Jeentetaas u, wohoo rucchule icho laabaan ma khabaan.
45001021	Icho eti Waakh yahe a abteene, eheetteey laka inkaanyiti kootte Waakh imale ma siinne, toro la kala'd laka ma ilaabin. Wihi 'dalam on kamasseene, toro la uurassicho mug'di weele.
45001022	Icho rubeycho khara iskaayyeeleene, eheetteey laka 'dalammeti tuunte eheet.
45001023	Ichohi kootte weynaanti Waakkhi jirtuu iumaatan wahtaan ka, iyookkoyyohi enenyeti yamuut ommos chimbiro ommos binahi sohti ommos binahi uur il kajiito wahteen.
45001024	Maantaka Waakh icho a 'diiche, ebba uskeeli uuriis imoono yeele. Jeentetaas u bi'dirroonki nool sarticho ka a isyeeleen.
45001025	Icho runti Waakh miinsan ma rummeysanne, dib on u ayti beenaat rummeesteen. Waakkhi walah tuumman soouume kootte jirtuu tuumman saa'do imaleen rubeytiis ma wahanne toro la ma inkaanyitine, wahanyeyyohi Waakh soouume inokhteene, Waakh kayeesseen.
45001026	Jeentetane Waakh i'diiche, ildeerroti sareete lakhaanyeyyo keento icho 'doonaan ikaassohtaan. Deyyeho laka mejeli laleeur'do a kasoonokhatte, iche on isinokhatta.
45001027	Saggaas on u mejel laka deyyehoti laleeur'do kasootabe, ildeerroti mejel laleeur'do buuhisse. Mejel on lakhaanyeyyohi nool isyeela. Jeenteti suujoonki icho yeeleen u, sinati imasse isikeeneen.
45001028	Toro la jeenteti icho Waakh garan i'dii'deen u, Waakh icho a 'diiche, uskeeli nool kamassaan. Suujoonki nool on kamassaane, jeentetaas u wihi kootte ikamaline yeelaan.
45001029	Wihi jiroticho buuhiche a khollookkhi nool ichoow suujoon ichoow 'damaam ichoow uskeel. Wihi addane icho buuhicho a kal'darri ichoow ogoossi dubunuunu lagelo ichoow isjihit ichoow ekkeysi ichoow rubeyti suuje ichoow me'de'ddeel.
45001030	'Doo'da enenyete hanta toro la Waakh 'dii'ddayyahiine, enenyet leeabaarrama, enenyet a rannyaane toro isatahnoochaan. Kol tuumman la jiti icho suujoon kayeelaan on mal kadowtaane, toro la 'doo'di dele ma daagaan.
45001031	'Doo'da khara us khabo mele, wihi icho ayyicheen ma buuhichaane, 'doo'di addan 'dooninti imasse ma ikhabaane, uurnugleel la ma khabaan.
45001032	Icho wihi fissane Waakh enenyet ka'doono us 'doo'di jiroti i'dee jiro omoot ikagoocho a gartaan. Eheetteey laka, icho orey on isohtaane, uskeel yeelaane, toro la 'doo'di addane wihi i'daase yeelo laka leekhabtaan.
45002001	Maantaka atihi etoo addan uuraah goyaka hukkunto, wihi ati isikaayyeeddo ma khabto. I'di tahe walahbaaw at etoo addan uuraah goyaka kahukkunto, a i'doo at uskeel isigoosso. I'di tahe wihi etaas yeelo on at laka yeessa.
45002002	Wihi inno garanni a mehe ya, Waakh chu'us 'doo'di wihi i'dee yeelo hukkumo us sina igoocho, us wihi rummaat on yeela.
45002003	Maantaka chirri atinhi weeli enenyete eti wihi i'dee yeelo uurassiin ka hukkuntaane i'daasenyi atin rubeytiin wahaas yeessaan, kol atin hukkunki Waakh atin hukkumo kabahsattaane koogtahiin?
45002004	Ommos uuri 'dabakhenye Waakh atin ikhabo 'darraawtaan? Rumanka us a Waakkhi walah ikanyaamine toro la samacchaare. Atin saggi uuri 'dabakhenye Waakh atin ikhabo, atin iwoyo, 'dee atin uskeeliin kasoonokhattaan ma garattaan a?
45002005	I'daasenyi matahenyetiin a mimmiige toro la uurassiin ka uskeeli atin kasoonokhattaan a 'dii'ddaan. Jeentetaas u atin sinati berri ibeenki Waakh holiis atin tuso toro jiti rummaat ka enenyet hukkumo, a isibuuraassaan.
45002006	A mehe Waakh weeli enenyet tuumman ebba geeddi us walah yeele guta.
45002007	Waakh eti tuummane garrahsati haag on yeelo, jita ka la Waakkhi usu koolicho, inkaanyit tuso toro la jiroti ituumin siicho yowti, jiroti jirtuu imassanne siicha.
45002008	I'daasenyi eti tuummane wihi awtiis kalday on yowti, toro la wihi rummaat 'dii'do, khollookh on raaho, Waakh a kabolkha, hol tusta.
45002009	Waakh sina ichoow bolokh eti tuummane suujoon yeelo a tusa, yaafohi Ya'huude kasookhabta, 'dee yaafohi Ya'huud ieheynan ikuta.
45002010	I'daasenyi Waakh eti tuummane haag kalday on yeelo a koolicha, inkaanyit tusta, nebey siicha. Koloo la yaafohi Ya'huude kasookhabta, 'dee yaafohi Ya'huud ieheynan ikuta.
45002011	I'di tahe Waakh gar badah ma gatti, enenyet tuumman ortiis ka a ekka on.
45002012	'Doo'di Ya'huud ieheynan amurre Muusa walah iche leetahe mele. Chirri icho uskeel yeelaan, Waakh icho a baabiicha chi' amurreta wohoo ileeheynan laka. I'daasenyi yaafohi Ya'huud amurre Muusa anatta gone, chirri icho uskeel yeelaane, amurretaas iraahin, Waakh icho amurretaase kahukkuma.
45002013	A mehe 'doo'di amurre Muusa nabah on ka daago mee Waakh 'doo'di fiffissan iekkaacho. I'daasenyi 'doo'di wihi amurre 'doonto yeelo iche Waakh 'doo'di fiffissan iekkaacha.
45002014	Chirri 'doo'di Waakh igaranne amurre Muusa ikhabin, uuricho on woyo wihi amurre elatti raaho, 'doo'da saggi us amurre iraaho tusa chi'icho amurre ikhabin laka.
45002015	Sohoticho wihi us tuso a mehe ya, wihi amurre Muusa enenyet ka'doonto a i'doo uurassicho goya lakachiire. Rubeyohichoki haag ichoow suujoon seley saaho laka waha a cheekaan. Toro la malassicho ankoo ka saggi icho uskeel iyeeleene cheekaane, ankoo ka la a iyeyyeedaane saggi icho haag iyeeleen icheekaan.
45002016	Waha la saggane iyateehiin maalinki Waakh Yeesso Kiriisto ka mali weeli enenyete dagsan tuumman hukkumo. Wori Haaggane an cheeko i'daase yadeeh.
45002017	Toollaka atihi Ya'huud istadeeh, amurre Muusa khucchissa, wihi ati ichoow Waakh isitahiin keeylajja.
45002018	Toro la wihi Waakh kaa'doono a abatte, wihi haaggan ichoow wihi suuje seley bihin a tabuu'd. Waha la a jeenteti amurre Muusa kiabisse.
45002019	Saggi at eti ki indo laa angaamicho, at banayhi 'doo'di mug'di goya kijiro, Waakh igaran itahe a tissibta.
45002020	Atin 'doo'di wihi Waakh miinsan ka 'dalammee jite tussaane, 'doo'di ii'dowin jiti Waakh abissaan. I'di tahe atin mehe tissibtaan ya, amurre Muusa ka, buuhi runti Waakh enenyet abcho a khabtaan.
45002021	Toollaka atinhi 'doo'di addan walah abissaan, a i'doh atin rubeytiin walah isiabinna? Atinhi hatto suujjiche cheektaan, atin rubeytiin walah a hattaan?
45002022	Atinhi makhaabali kaah ieheynan ommos makhaabassi taah ieheynan aleeur'din, elattaan, atin rubeytiin mejel ommos deyyehoti tiin ieheynan a leeu'durtaan? Atin iyookkoyyohi lawahti weyti a 'dii'ddaane, atin rubeytiin la minassi iyookkoyyoha lakawahti a hattaan?
45002023	Atin amurre Muusati atin khabtaane keeylajjaane, i'daasenyi atin rubeytiin amurreti atin iraahin ka, Waakh lakhaanyo a kadowtaan?
45002024	I'di liichiiruu, “Jeenteti atinhi Ya'huude, iche 'doo'di Waakh igaran magahi Waakh ikagafa.”
45002025	Khandihi Ya'huude atin khandiyattaan indigir a atin ikhaba cha'atin amurre Muusa raahtaan. I'daasenyi cha'atin amurre Muusa iraahin a i'doo atin ikhandiineynan.
45002026	Maantaka chirri eti Ya'huud ieheynane ikhandiineynan wihi amurre Muusa enenyet ka'doonto raaho, Waakh etaas i'di etoo lakhandiye ma iekkaacho?
45002027	'Doo'di Ya'huud ieheynane sartiis ka ikhandiyanne toro amurre Muusa raaho, iche atinhi Ya'huude chiirnaanneti amurreta khabtaane khandiyattaane toro la iraahin, saggi atin amur ijebisseene uskeel iyeesseen atin igoocha.
45002028	Eti rumanka Ya'huude ki wihi indo ka laargo kalday menye, ommos khandihi rummaat ki sarti kharaate laaggoocho mee.
45002029	Wahaas mee etoo Ya'huud kayeelo. Eti rumanka Ya'huude, a ki uuriis ka Ya'huude. Khandihi goyaatteete rummaat la wihi yeelo, amurreti chiiran menye, a Rubeyti Waakhe enenyet urgiyisso. Eti i'daasu luurgiyiche, weeli enenyet menye, Waakhe koolo ka'hela.
45003001	Kamalda bal, yaafohi Ya'huude Waakh soobahsate 'deerka yaafohi Ya'huud ieheynan saggoo a ikadeefaan? Toro la khandihaas Ya'huud indigirtoo khabaayi?
45003002	Rumanka Ya'huudhi layahe indigirti buurenye khaba. Kolooraat wori Waakh yaafohi Ya'huude dahan lagesse.
45003003	Rumanka gaasichokoo Waakh ma kakhuufin. Jeenteti icho Waakh ikakhuufin u Waakh koloo kalday laka ayyintiis ma jebcho.
45003004	I'daas mee! Chirri weeli enenyet tuumman been goocho laka, Waakh rume leeyahe. I'di liichiiruu, “'Dee atihi Waakhe saggi at rum on ikaayyeeddo laarga, toro la saggi at 'doo'di wohoo kaacheekti isoorisso laarga.”
45003005	I'daasenyi chirri inno 'doo'di khokkhollokkhan nahe waha la saggi Waakh tuum ifissanyahe 'doo'd rumanka tusaan, mehe nidaaheey? Waakh chu'us holiis inno tuso, a khollokkhayyahe nadeeh? Waha abda, an saggi 'doo'd gaasoo iyeyyeedo iche iyeyyeeda.
45003006	I'daas mee! Waakh chu'us wihi fissan iraahin, sag us weeli enenyete harrata ihukkumo mele gon.
45003007	Etoo kolossoo a geeddi us i'da yadeeh, “Chirri beenteey runti Waakh enenyet mujjum tusso 'dee koolohi Waakh buuraataan, Waakh a i'doh ani uliba eti uskeel leh ikagoocha?”
45003008	Chirri atin mali i'daase raahtaan, a geeddi atin i'di 'doo'doo iabaaruu i'da tadeehiin on, “Alleya suujoon a yeello 'dee haag a yimaate!” 'Doo'di wihi i'dee essi, wihi imale a hukkunki lahukkumo, sina liigoocho.
45003009	Maantaka nahi Ya'huude mehe goonna? Innohi yaafohi Ya'huud yaafohi Ya'huud ieheynan a kadeefna? I'daaru laka ma kadeefno! Saggi an atin ituse u, weeli enenyet tuumman Ya'huud ichoow ki Ya'huud ieheynan ba, uskeele sam dese, woya.
45003010	I'di liichiiruu, “Eti fissan ma jiro, koo kalday laka ma jiro.
45003011	Etoo kaldache kharee ma jiro, etoo kaldaye Waákh yowti ma jiro.
45003012	Weeli enenyet tuumman Waakh adah a kakhabte, usu tuumman la hili Waakh ka, tir a kabahe, etoo kaldaye haag yeelo ma jiro. Koo kalday laka ma jiro.”
45003013	“Yeedi aficho kasoobaho omoote keena, harrabbeticho la yeedi beenaat on yeyyeedda.” “Ayti furuurohicho leetamiit a i'di hadaadohi toof.”
45003014	“Yeedicho tuumman falo ichoow bolokh on buuha.”
45003015	“Icho la diiggi icho khubaan a i'har'haraan.
45003016	Meelbaaw icho irtaan ka walah on baabulaane, toro oytim keenaan.
45003017	Icho la jiti nebey laka'helo ma gartaan.”
45003018	“Waakh ma karooraane, ommos ma inkaanyitaan.”
45003019	Toollaka wihi inno garanni a mehe ya, wihi amurre Muusa goya kachiiran tuumman 'doo'di amurretaas anatti iche leeyyeedda. Waakh la i'dane yeela, 'dee enenyet tuumman wihi us laabti waaya toro la enenyet tuumman hukkuma, sina igoocha.
45003020	Maantaka etoo kaldaye jeenteti us hili amurretaas 'doonto iyeeluu Waakh ortiis ka eti fissan liiekkaacho ma jiro. Amurretaas ka saggi inno uskeel iyeelle on abanna.
45003021	Toollaka Waakh jiti us 'doo'di fiffissan inno iekkaacho a soobabbakkaahiche. Jita la ki amurre laraaho menye, a jiti goorat archiiy Chiirnaanneti amurre Muusa ichoow ti 'doo'di Waákh íyeyyeedo cheekte.
45003022	Waakh kakhuufnaanki enenyet Yeesso Kiriisto kakhuufo ka iche enenyet eti ortiis ka fissan iekkaacha. Waha la eti tuummane Yeesso Kiriisto rummeesti ka a rum. Waakh enenyet seley ma sassaaho,
45003023	i'di tahe weeli enenyet tuumman uskeel a yeele, weynaanti Waakh kadeeraate.
45003024	I'daasenyi Waakh jeenteti haaggiiski buurenye inno imunneynan u enenyet i'daanu 'doo'di ortiis ka fiffissan iekkaacha. Jiti us i'da kayeele la a ki us Yeesso Kiriisto ka inno gatte.
45003025	Waakh Yeesso enenyet ortiis ka soorriyo kayeele, 'dee diig Kiriisto ka holiiski us inno ikhabe laaba. Chirri etoo saggi Yeesso soorriyoti Waakh iyahe kakhuufe, uskeeliis a liikakuta. Waakh la Yeesso soorriyo kayeele, saggi us iffissanyahe tusa. Waakh la i'dane yeele a mehe us a samacchaare, 'doo'di orey uskeel yeele sirbi ma gelin.
45003026	Toro la Waakh i'dane yeele saggi us wey'da laka ifissanyahe tusa. I'daas ka us a fissanyahe toro la eti tuummane Yeesso kakhuufe eti fissane iekkaacha.
45003027	Kamalda bal, wihi inno keeylajno a khabna? Mele, wohoo rucchule inno keeylajno ma khabno! Jeenteti inno amurretoo iraahnuu eylajin a nabuu'd? Mele, a jeenteti inno Yeesso ikakhuufno on.
45003028	A mehe chirri inno amurre Muusa raahno menye, chirri inno Yeesso kakhuufno kaldach on Waakh 'doo'di fiffissan inno iekkaacha.
45003029	Waakh a Waakkhi yaafohi Ya'huud kaldach on a? Us Waakkhi yaafohi Ya'huud ieheynan laka menya? Aa, a i'daas on,
45003030	i'di tahe Waakh a koo kaldach one, jiti us weeli enenyet tuumman 'doo'di fiffissan iekkaacho la a koo kaldach on. Waha la a chirri enenyet Kiriisto kakhuufo on, yaafohi Ya'huude khandiiti eheetteey ichoow yaafohi Ya'huud ieheynane ikhandiyan eheetteey ka ba.
45003031	Maantaka chi'inno kakhuufnaanki Waakh lakakhuufo on khumummaanno, amurre Muusa 'dol nassil? Mele, i'daas mee! Rumanka chi'inno Waakh kakhuufno kaldache amurretaas laka miigoonna.
45004001	Kamalda bal, aacchiheenki Aburaaham layadeeh ayta ka mehe isabche?
45004002	Chirri rumanka Waakh wihi Aburaaham yeele ka usu eti fissan iekkaache, wihi us keeylajo a khaba gon. I'daasenyi Waakh ortiis ka, Aburaaham walah us yeele us keeylajo mele.
45004003	Chiirnaanneti Waakh mehe kachiiran? “Aburaaham wihi Waakh yidahye rummeeste, Waakh la usu eti fissan iekkaache.”
45004004	Wihi inno garanni, eti hil haaggicho a laguta. Toro la wihi laguto wihi liisoomure menye, a wihi usu mu'dan.
45004005	I'daasenyi weeli enenyet jeenteti wihi us haaggicho menye, jeenteti us Waakkhi 'doo'di uskeel leh 'doo'di fiffissan iekkaacho ikakhuufo, iche Waakh eti fissan iekkaacha.
45004006	Saggaas on u karnati Dawuud layadeeh, eti rumanka Waakh imaale eti fissan iekkaacho a cheeke. Eti i'dee jeenteti holi us dowo mee Waakh eti fissan iekkaacho. Wihi us essi la kallaayo,
45004007	“Eti Waakh imaale a ki Waakh hugun'darritiis ikakute, toro uskeeliis hiyyaaye!
45004008	Eti Waakh imaale la a ki Kamur jirtuu uskeeliis iekkaan!”
45004009	Kamalda bal, 'doo'di Waakh imaale a ki yaafohi Ya'huude khandiiti kalday a, bal ki yaafohi Ya'huud ieheynane ikhandiyan laka? Wihi inno elanne a mehe ya, Aburaaham jeenteti us Waakh ikakhuufe, iche Waakh usu eti fissan iekkaache.
45004010	Kakhuufnaanki Aburaaham Waakh kakhuufo la maantoh sagga liikeekkaache? Geeddi Aburaaham liikhandiyin a, bal inkoo lakhandiye yimiy? Waakh Aburaaham inkoo lakhandiye menye, geeddi liikhandiyine eti fissan iekkaache.
45004011	Sumatti Aburaaham khandi ka lasunte mehe tussa ya, geeddi liikhandiyin on Waakh usu eti fissan iekkaache, jeenteti us Waakh ikakhuufo on u. Aburaaham 'deerka a i'doo us ooyohi 'doo'di Waakh kakhuufo yitah chi'icho liikhandiyin laka. I'di Aburaaham u jeenteti icho Waakh ikakhuufaan, iche Waakh 'doo'di fiffissan iekkaacha.
45004012	Aburaaham la toro i'doo ka a ooyohi 'doo'di khandihi lakhandiiti kalday on menye, i'daasenyi a ki lakhandiye toro la dabat aacchiheenki Aburaaham layadeehe Waakh kakhuufe raaho.
45004013	Wihi inno garanni, Waakh goorat Aburaaham ichoow nyaakhut nyaakhut Aburaaham ayyinti us igooche a mehe ya, harra tuummane dalhaan. Aburaaham jeenteti us amurre Muusa iraaho ayyinta ma i'heline, i'daasenyi jeenteti us Waakh ikakhuufe usu eti fissan liiekkaache, iche Waakh ayyinta igooche.
45004014	A mehe chi' ayyinti Waakh gooche eti amurretaas raaho kalday dalho, kakhuufnaanki weeli enenyet Waakh kakhuufo walah us yahe mele gone, ayyinti Waakh enenyet igooche laka walah iche tahe mele gon.
45004015	I'di tahe amurre Muusa holi Waakh on keenta. A mehe chirri amurretaas ijirin, amurre lajebcho mele gon.
45004016	Maantaka ayyinti Waakh 'doo'diis igooche, 'doo'di usu kakhuufo on 'hela 'dee haaggi Waakhe buure ka nyaakhut nyaakhut Aburaaham tuumman i'daanu rumanka lasiicha. Ayyintaas la nahi amurre Muusa raahno kalday menye, 'doo'di tuummane saggi Aburaaham Waakh ikakhuufe Waakh ikakhuufo laka a miinsantahe. Jita ka Aburaaham a ooyohi inno tuummane,
45004017	i'di liichiiruu, “An ooyohi yaafohi ittaawenye kaayeele.” Aburaaham Waakh ortiis ka a ooyoheenna. Waakkha us rummeeste a Waakkhi enenyet omoot kasookahcho toro la wihi goorat nolol ikhabin noolaacho.
45004018	Aburaaham chirri us khajjeel waaye laka, us Waakh on rummeeste toro khajjeel kakhabe. Waakh 'deerka usu ooyohi yaafohi ittaawe kayeele i'di Kamur usu iyidah u, “Nyaakhut nyaakhutaah 'deerka a ittaawa.”
45004019	Geedda ka Aburaaham a araarrowe, sartiis la a i'doo iche tumuy, i'di tahe us geeddi gu'h kudoo a eleele. Toro la arantiisti Saara layadeeh a mahan. Chu'us waha dakkhan kamasse laka, kakhuufnaanki us Waakh kakhuufo ma ka'harin ba.
45004020	Aburaaham injire ayyinti Waakhe us rummeesti ka uurlammaal ma khabin. I'daasenyi kakhuufnaanki us Waakh kakhuufo ka a miigowe, toro la Waakh koolo ikeene.
45004021	I'di tahe wihi us tissibo a mehe ya, Waakh ayyinti us enenyet igooche tuumman buuhin a yabuu'd.
45004022	Jeentetaase, “Waakh Aburaaham eti fissan iekkaache.”
45004023	Toollaka ayta chiirane, “Waakh Aburaaham eti fissan iekkaache,” tadeeh, Aburaaham kalday mee ichiirantahe.
45004024	I'daasenyi ayta inno laka a inno ichiirantahe. Chi'inno Waakkhi Yeessohi Kamureene omoot kasookahche inno rummeysanni, Waakh inno laka 'doo'di fiffissane inno iekkaacha.
45004025	Waakh Yeesso a soodiibe, jeenteti uskeeleen iyumuyye, Waakh la usu omoot kasookahche, 'dee Waakh 'doo'di fiffissan inno iekkaacha.
45005001	Maantaka Waakh kakhuufnaanki inno usu kakhuufno ka, 'doo'di fiffissane inno iekkaache gone, Yeesso Kiriistohi Kamureene ka Waakh nebey a ikhabna.
45005002	Kiriisto ka ichoow kakhuufnaanki inno usu kakhuufno ka, haagga Waakhe buurenye inno 'helle iche katololla. Inno la khajjeeli weynaanti Waakh inno siisso iche keeylajna.
45005003	Wahaas kalday menye, sinayyohi inno 'hello laka a keeylajna. I'di tahe wihi inno garanni, sina a inno gargaarta, 'dee garrahsanna.
45005004	Garrahsi la jiro ka sohoti haaggane Waakh jilhaati keena, sohota haaggan la khajjeele keena.
45005005	Khajjeela inno khabno ka, rubeye ma inno jebto. I'di tahe Waakh Rubeytiisti Munyee a inno siiche, 'dee iche la 'dooninti Waakh rubeyoheen goya buuhissa.
45005006	A mehe geeddi inno uliba miigtoo rucchule inno iskaribno awteen u ikhabin laka, Kiriisto innohi Waakh 'dii'dne a inno iyumuy. Waha la a maanti Waakh on gooche.
45005007	Weyti 'hool tahe chirri etoo issoobahcho meessi etoo fissan kayamuut. I'daasenyi etoo a geeddi us issoobahcho us meessi etoo weyti haaggan u roorro laan kayamuut.
45005008	I'daasenyi Waakh saggane geeddi us inno 'doono inno tusa, 'doo'di uskeel leh nahaayi, Kiriisto inno iyumuy.
45005009	Diig Kiriisto ka, Waakh 'doo'di fiffissane inno iekkaache gone, geeddoo meheenye Kiriisto ka holi Waakh inno lakariba?
45005010	I'di tahe inno chiiyti Waakh nahaayi, Waakh omootti Weeliis ka ankiis inno keene. Toolla Waakh ankiis inno keene la, geeddoo meheenye jiroti Weeli Waakh ka inno lariba!
45005011	Waha kalday la menye, Yeesso Kiriistohi Kamureene ka Waakh a keeylajna, a mehe Kiriisto ka Waakh ankiis a inno keene.
45005012	Maantaka uskeel maanti goorat us harra soogele etoo kaldache keene, uskeeli etaas la omoote 'dub kasookhabe. Omoottaas weeli enenyet tuumman itaa'hte, a mehe weeli enenyet tuumman uskeel a yeele.
45005013	Rumanka geeddi amurre Muusa enenyet liisiin laka, weeli enenyet tuumman uskeel on yeele, i'daasenyi inti amurre ikajirin, uskeel ma leekkaacho gon.
45005014	Chi'iche i'daas tahe laka, uus maanti Aadam harrata kijire ichoowka maanti Muusa, omoot on weeli enenyet dakhatte. Aadam amuri Waakhe raahiwwaaye. 'Doo'di uskeeli Aadam yeele iyeelin laka, omoot on dakhatte. Toollaka Aadam a iyookkoti Kiriistohi yomboka yimiy.
45005015	I'daasenyi siinta Waakh inno siiche i'di amurreti lajebcho Aadam yeele mee. A mehe chirri 'doo'di ittaawe amurreti lajebcho etaas kalday yeele ka tuume, haaggi Waakhe buurenye inno imunneynan ichoow siinta eta kaldaye Yeesso Kiriisto keene geeddoo meheenye 'doo'di ittaawe ikakhubta.
45005016	Toro siinta Waakh ichoow wihi uskeeli etoo kalday yeele keeno i'doo kalday mee. A mehe inkoo Aadam uskeeloo kalday yeele, Waakh usu a hukkume, sina igooche. I'daasenyi inkoo uskeel buuraate, siinti inno imunneynan timiy. Siinta ka la Waakh 'doo'di fiffissane inno iekkaacha.
45005017	A mehe jeenteti amuroo kaldaye lajebcho goorat eta kalday yeele u, omoote etaas kalday ka tuum a inno dakhatta. I'daasenyi wihi Yeesso Kiriisto inno iyeele, geeddoo meheenye wahaas kussanyahiin. Siinta haaggi Waakhe buurenye inno imunneynan ichoow siinti us 'doo'di fiffissan inno iekkaacho a inno siiche. Siinta ka 'doo'd jiroti soorinnaane 'hela.
45005018	'Deerka saggaas amuroo kaldaye lajebcho hukkunki Waakh weeli enenyet tuumman hukkumo sina igoocho keenuu, saggaas on u, wihi kaldaye fissane etoo kalday yeele keeneen ka Waakh weeli enenyet tuumman 'doo'di fiffissane iekkaacha, jiro siicha.
45005019	A mehe saggi etoo kaldaye Waakh raahin 'dii'de ka, 'doo'di ittaawe 'doo'di uskeel lehe lakayeele, saggaas on u etoo kaldaye Waakh raahe ka, Waakh 'doo'di ittaawe 'doo'di fiffissane kayeela.
45005020	Amurre Muusa a lakasookhaye 'dee amurreti lajebcho kakhayanta, i'daasenyi maanti uskeel kakhayme, weyti 'dirihiissa haaggi Waakhe buurenye inno imunneynan kakhayme.
45005021	I'da ka saggi uskeeli weeli enenyet yeele omoot ikeene idakhtuu, saggaas on haaggi Waakhe buurenye inno imunneynan weeli enenyet idakhta, 'dee Waakh Yeesso Kiriistohi Kamureene ka 'doo'di fiffissan inno iekkaacha, toro jiroti jirtuu imassan 'hella.
45006001	'Deerka mehe nidaahe? Uskeeli inno yeello on orey ileesohanna yeella 'dee haaggi Waakhe buurenye inno imunneynan kakhayma?
45006002	Mele, i'daas mee! Inno a i'doo inno wihi uskeel miinsan ka tuunne, uskeel kola ma inno dakhti, 'deerka uskeel goya ma kaassahanni gon.
45006003	Rumanka waha a garattaan! Maanti inno labaattissiye inno ichoow Yeesso Kiriisto ba wohoo kalday nitahye, toro omoottiis ka wohoo kalday leenitah.
45006004	Maantaka baattissiyoti inno labaattissiye ka, a i'doo inno Kiriisto leenumuyye toro la inno laleehawwaale. Saggaas goorat Kiriisto Aabbahiis weynaantiis ka omoot ikasookahche, saggaase inno laka toolla jirotoo husub ijirra.
45006005	Inno ichoow usu ba omoottiis ka wohoo kaldaye nitah gone, omootti i'diis u inno lakasookahacho ka laka, inno ichoow usu ba rumanka wohoo kaldaye nateeh.
45006006	I'di tahe wihi inno garanni, eti inno goorat nahe a i'doo Kiriisto massalaaba ka laleekaahe, 'dee wihi goyteen kijiro uskeel imoono miigti icho inno kaantaan latira. I'da ka inno kola bow'dayyohi uskeel mee gon,
45006007	a mehe eti tuummane omoot Kiriisto ka usu ichoow Kiriisto ba wohoo kalday yitaaheen, miigti uskeel usu kadakhti a lakasoofure.
45006008	Kiriisto a leenumuy gone, wihi inno rummeysanni a mehe ya, inno laka usu a leejirra.
45006009	A mehe wihi inno garanni, Kiriisto omoot a lakasookahche gone, maantoo addan toro ma yamuut. Omoote kola usu miigtoo rucchul laka ma kakhabto.
45006010	Us koloo kalday on yumuyye jirtuu tuumman miigti uskeel jejjebche, i'daasenyi jiroti us jiro, a ti us Waakh ijiro.
45006011	Saggaas on u taba gi'de, atin laka 'doo'di wihi uskeel miinsan ka tuume isiekkaacha. I'daasenyi jeenteti atin ichoow Yeesso Kiriisto ba wohoo kalday itahiin u, jiroti atin jirtaan Waakh ijira.
45006012	Maantaka uus uskeel sartiinta tamuut dakhan, uus 'dee atin wihi uurassiin kijiro uskeel imoono raahine.
45006013	Wihi addan, miiliinkoo kaldach laka uus uskeel dakhan, uus 'dee atin wihi khollokkhan yeeline. Waakh tuum isibahcha, a mehe Waakh omoot a atin kasookahche, jiro atin siiche. I'daasenyi miilassi sartiin tuumman Waakh ibahcha, wihi fissan kalday on kahaaggicha.
45006014	A mehe uskeel kola ma atin dakhti, i'di tahe jirotiin ka wihi amurre Muusa atin ka'doonto mee atin dakhti, haaggi Waakhe buurenye inno imunneynane atin dakhta.
45006015	Mehe yeello 'deerka? Jeenteti amurre Muusa inno idakhanne, haaggi Waakhe buure inno idakhtuu, uskeel goya on kaassahanna? I'daas mee!
45006016	Wihi atin rumanka garattaan a mehe ya, eti tuummane etoo addan isibahche i'di bow'duu raaho wihi kamuriis ka'doono yeela. Atin a bow'dayyohi uskeele omoot isohti ommos atin a bow'dayyohi ayti Waakh raaho 'dee us 'doo'di fiffissan iekkaacho.
45006017	Waakh weyti kala'd ilaabno gi'de! Chirri atin goorat bow'dayyohi uskeel eheneet laka, toolla uurassiin ka runti Waakhe dahantiin lasoogesse tuum a raahteen.
45006018	Uskeeli goorat sam atin dese a atin lakafure, atin kola a bow'dayyohi Waakhe, ulla 'doo'di fiffissane atin iekkaacha.
45006019	Jeenteti atin 'dabakkhi weeli enenyet ikhabtaan u, an iyookkoyyohi jiroteen ka inno garanni atin kaleeyyeeda. Atin goorat miilassi sartiin a soobihisseene, bow'dayyohi bi'diri nool ichoow ti hugun'darriti weyti kakhayanto eheet. Saggaas on u taba, miilassi sartiin bow'dayyohi fiffissan ibahcha, 'dee 'doo'di munyee ateeha.
45006020	Maanti atin bow'dayyohi uskeel eheneet, Waakkhi enenyet 'doo'di fiffissan iekkaacho bow'dayyohiis ma eheynan.
45006021	Uskeeli atin yeesseene toolla la atin kalakhaanyeysattaan, indigir us atin ikeene mele. Wihi us keeno dakkhamba a omoot on.
45006022	I'daasenyi toolla miigti uskeel a atin lakasoofure, bow'dayyohi Waakhe titaaheen. Indigirti atin 'hessaan munya atin iwoyta, waha la jiroti jirtuu imassanne delaan.
45006023	I'di tahe gunnaanki eti uskeel yeelo laguto, a omoot. I'daasenyi siinti Waakh i'daanu enenyet siicho, a jiroti jirtuu imassan. Waha la a chirri inno ichoow Yeesso Kiriistohi Kamureene ba wohoo kalday nahe.
45007001	'Doo'd Kiriistokaaw, an atinhi amurre Muusa wihiche garattaane atin leeyyeeda, saggi amurretaas enenyet geeddi us jiro anto ikakhabto ma garattaan a?
45007002	A mehe aranti ladiste, amurretaas mehe tadeeh ya, geeddi arankiche on jiro, arankaas kaldach on lakahide. I'daasenyi chirri arankiche buje, amurreti mindischo miinsan ka aranta a lafure gon.
45007003	'Deerka chirri arame geeddi arankiche jiro arankoo addan leefiddiito, arantaas uskeeli iche aranki kiche ieheynan leeu'durto iche gesse. I'daasenyi chirri arankiche buje, amurretaas mindischo miinsan ka a lafure. Chi' arankoo addan diste laka uskeel iche yeesse mele.
45007004	I'daasu laka 'doo'd Kiriistokaaw, atin omoot Kiriisto ka amurre Muusa kola ma atin dakhatti, a mehe atin toolla a koo Kiriistohi Waakh omoot kasookahche, 'dee atin la wihi Waakh 'doono dessaan.
45007005	A mehe geeddi wihi uurasseen goya kijiro uskeel imoono inno dakhtaan, amurretaas ildeerroti suujenye goyteen kijirto iche neybaasse, sarteen woyte, gurnaanki omoot keeno khabne.
45007006	I'daasenyi toolla amurre Muusa ma inno dakhatti. Amurretaas ka a inno lafure, 'dee kola jiti raagane goorat amurretaas chiiran inno iwoyte ma isohanni, jiti husube Rubeyti Munyee inno abisse iche raahna.
45007007	Toollaka wihi inno elanni kamalanni. Amurre Muusa rubeyche a uskeele nadeeh? Mele! I'daaru laka i'daas mee! Amurretaas rubeycheeda ani wihi uskeel rumanka yahe iabisse. A mehe chirri amurre, “Wihi etoo addan amaanjeeran,” iidaahan, ani rubeyteey wihi etoo addane lamaanjeerti suujoonkicho ma abdi ba.
45007008	I'daasenyi uskeel aytoo amurretaase kasookoosse, maanjeeroti nool goyteey kadele. A mehe chi' amurre ijirin, uskeel a wihi yumuy.
45007009	Ani rubeyteey goorat 'hor geeddi amurre Muusa wohoo ileeheynan laka a jire on. I'daasenyi inkoo an wihi aytoo amurre 'dii'ddo abde, iche uskeeli nool yeelin 'doone.
45007010	An a i'doo an umuy. Aloha amurre kootte incheenka jiti jiro ikeeno, iche ba jiti omooteete ikeenta.
45007011	A mehe uskeel alohaas amurre kasookoosse, iekkeeste alohaas amurre ka iyigis.
45007012	Maantaka amurre Muusa rubeyche a munya, alohiche laka a munya, a fissanyahiine, toro la a haagganyahiin.
45007013	'Deerka amurretaas haaggane ani omoot ikeente? Mele, i'daaru laka i'daas mee. Uskeele i'daas yeele, amurretaas haaggan kasookoosse, omoot keene 'dee uskeel saggi us rumanka uskeel iyahe laarga. Toro la alohi amurre saggi uskeel rumanka wihi weyti suuje iyahe iche inno tusaan.
45007014	Inno tuumman saggi amurre Muusa Waakh ikatimiy a garanna. I'daasenyi 'dabakkhi weeli enenyete an khabo Waakh ma kayamiite, ani i'di bow'duu uskeele liiororiche.
45007015	Ani rubeyteey wihi an yeelo ma gardi ba. A mehe wihi an 'doono ma yeelo, wihi an 'dii'ddanahe on yeela.
45007016	Toro la chirri an amurretaas ka saggi wihi an yeelo suuj iyahiin abde, waha mehe tusaan ya, an saggi amur ihaagganyahe a rummaacha.
45007017	I'da ka ani mee suujoonka yeelo, i'daasenyi a uskeeli goyteey kajiro.
45007018	Wihi an tissibo, walah haaggane goyteey kijiro mele, saggaas on u wihi uureey goya kijiro uskeele imoonaan. A mehe an haage yeelin imoona i'daasenyi yeelin ma abuu'd.
45007019	A mehe wihi an yeelo, haaggi an yeelin 'doono menye, suujoonki an yeelin i'doonin iche yeela.
45007020	Maantaka chirri an wihi an yeelin i'doonin yeelo, waha mehe tusaan ya, ani mee wahaas yeelo, uskeeli goyteey kijiro, iche wahaas yeela.
45007021	Maantaka runta gaane jiroteey goyaka abde. Chirri an wihi haaggan yeelin 'doono tuumman, suujoon la garabaaya on raaha.
45007022	A mehe ani maleey goyaka weyti amurreti Waakh kahamaada.
45007023	I'daasenyi runtoo gaane miilassi sarteey hil kahaaggisso a jirta. Runtaas gaan ichoow runti gaane maleey 'doono a i'doo icho isdihaan. Toro la runtaas gaane sarteey goya kijirto bow'dati uskeeli goyteey kijiro ikayeessa.
45007024	Wooy! Mal a ibuuhiche! Ayyo sarta omoot igeesso ikasoofura?
45007025	Waakh weyti kala'd ilaaba! A mehe Yeesso Kiriistohi Kamureene ka, Waakh a isoofure. Kola 'deerka saggi an ijiro a i'da, maleey ka an a bow'dati amurreti Waakh. I'daasenyi wihi uureey goya kijiro uskeel imoono ka, ani a bow'dati miigti uskeel.
45008001	Maantaka 'doo'di icho ichoow Yeesso Kiriisto ba wohoo kalday yahiin, Waakh icho ma hukkumo, sina la ma igoocho.
45008002	I'di tahe runti gaan Rubeyti Waakh Yeesso Kiriisto ka jiro kikeenta, runtaas gaan la uskeeli omoot keeno a kaasoofurta.
45008003	Wihi amurre Muusa yeelin iubaa'dan jeenteti wihi uurasseen goya kijiro uskeel imoono 'darsicheen u, Waakh a yeele. Waakh weeliiski kaldaye sooerge, soorriyoti uskeel yitah. Weeliiska la i'di weeli enenyet u sarti weeli enenyete uskeel lehe khabe. Waakh 'deerka uskeeli weeli enenyet sartiis kijiro hukkume sina igooche,
45008004	'dee jiroteen ka wihi fiffissane amurretaas inno ka'doonto tuum labuuhicha. A mehe wihi uurasseen goya kijiro uskeel imoono ichoow jiroteen ma israahaane, Rubeyti Waakh ichoow jiroteen a israahaan.
45008005	'Doo'di jiroticho ichoow wihi uurassicho goya kijiro uskeel imoono israahaan, wihi icho kamassaan a wahaas uurassicho goya kijiro uskeel imoono on. I'daasenyi 'doo'di jiroticho ichoow Rubeyti Waakh israahaan, wihi icho kamassaan a wihi Rubeyti Waakh imoonto.
45008006	Malassi 'doo'di wihi uurassicho goya kijiro uskeel imoono dakhtaan, omoote 'hela. I'daasenyi mali Rubeyti Waakh dakhatti, jiro ichoow nebeye 'hela.
45008007	A mehe malassi 'doo'di wihi uurassicho goya kijiro uskeel imoono a chiiyti Waakh. Malassi i'daase amurreti Waakh ma raahaane, toro la raahin ma yabuu'diin.
45008008	'Doo'di wihi uurassicho goya kijiro uskeel imoono dakhtaan, koloo kalday laka Waákh ma kahamaadicho.
45008009	I'daasenyi Rubeyti Waakh goytiinna fiddiita gone, 'deerka wihi uurassiin goya kijiro uskeel imoono ma atin antaane, Rubeyti Waakhe atin anatta. Eti tuummane Rubey Kiriisto ikhabin koo Kiriisto mee gon.
45008010	Kiriisto goytiinna kijira gone, chirri sartiin jeenteti uskeel u tamuut, jeenteti Waakh 'doo'di fiffissan atin iekkaachuu, Rubeyti Waakh jiro a atin siissa.
45008011	Toro la chirri rumanka Rubeyti Waakhe Yeesso omoot kasookihisse goytiin fiddiito, saggaas Waakh Kiriisto omoot ikasookahche, saggaase Rubeyta goytiin fiddiito ka, sartiinta tamuut jiro ikasoolaaba.
45008012	Maantaka 'doo'd Kiriistokaaw, wihi rumanka Waakh inno ka'doono, uus koloo kalday laka jiroteen ichoow wihi uurasseen goya kijiro uskeel imoono israahin.
45008013	A mehe cha'at wihi uuraah goya kijiro uskeel imoono on raahto, rumanka a tamuut. I'daasenyi cha'at Rubeyti Munyee ka uskeeli uuraah imoono tagiis a jirta.
45008014	I'di tahe 'doo'di tuummane Rubeyti Waakh woyto, a nyaakhuti Waakh.
45008015	I'di tahe Rubeyti Waakhe atin 'hesseen ti toro bow'dati bur'dowto atin kayeesso mee. Atin Rubeyti Waakhe i'di teyyanohi Waakh atin kayeesso iche 'hesseen. Inno la Rubeytaas ka Waakh a iooyna, “Aabba, Aabbahaanya!” inadeeh.
45008016	Rubeyti Waakh ichoow rubeyoheen saggi inno rumanka nyaakhuti Waakh inahe a isleecheekaan.
45008017	Inno a nyaakhutiissa gone, wihi Waakh nyaakhutiis siicho a mu'dannahe. Toro wihi Waakh Kiriisto siicho laka a lee'hella. A mehe chirri rumanka inno sinati usu lakawaariche leegisanno, weynaanti usu laweynaacho laka a leegisanna gon.
45008018	An wihi an kamalde a waha, sinayyohi toolla harrata ka inno khabno ichoow weynaanti buurenye Waakh 'dee inno isoobabbakkaahicho ma isiyeyno.
45008019	Harrati goorat Waakh soouume tuumman maanti Waakh 'doo'di rumanka nyaakhutiis yahe soobabbakaahicho weyti sugta.
45008020	I'di tahe harrataas Waakh soouume ti suusahto iche lakayeele. Wahaas la wihi iche 'doonto menye, a wihi Waakh gooche. I'daasenyi khajjeeli lakhabe kalla,
45008021	harrataas Waakh soouume tuumman suusakki hide a lakasoofura, nyaakhuti Waakhe jiroti haaggane suusah hidin iubaa'dan 'hele ikhayta.
45008022	Wihi inno garanni, harrati goorat Waakh soouume tuumman ichoowka uliba, i'di wohoo chiisenye bolkhuu, weyti ooyta.
45008023	Harrataas Waakh soouume kalday ma ooyto, innohi gurnaanki oraate Rubeyti Munyee khabno laka a ooyna. Geeddi inno ibeenki Waakh nyaakhutiis inno kayeelo toro la us sarteenti omoote hidde ribnaanki 'da'ddaboot ribo sugno, goyteen ka a ooyna.
45008024	A mehe Waakh a inno ribe, khajjeeli wihi soosohti inno siiche. I'daasenyi chirri inno wihi inno berri khajjeello indoheen kaagarro, waha khajjeel mee gon. Etoo wihi us 'hele a khajjeela?
45008025	Chirri inno wohoo inno i'helin khajjeel kakhabno la, inno a garrahsanna, wahaas sugna.
45008026	Toro Rubeyti Munyee laka 'darriteen ka a inno gargaarta. Wihi tahe, inno saggi inno Waakh iwahanni ma garanni. I'daasenyi Rubeyti Munyee iche Waakh inno ihawwaassatta, wihi iche ooyto Waakh idowto la, wihi af ka idaahan layabuu'd mee.
45008027	Waakkhi uurassi weeli enenyet fiiricho la, mali Rubeyti Munyee a garta, a mehe wihi Rubeyti Munyee 'doo'di Waakh Waakh ihawwaassatti ichoow wihi Waakh 'doono a israahaan.
45008028	Wihi inno garanni a mehe ya, walah tuumman ka Waakh 'doo'di usu 'doono wihi haaggan a iyeela. 'Doo'daas la a ki Waakh saggi us igooche iwahe.
45008029	I'di tahe Waakh uumaccho on ka 'doo'di kiise garte, toro la 'hor on 'doo'daas saggi us i'di Weeliis ikayeelo gooche. Ulla i'dane yeele, 'dee Weeliis 'doo'di ittaawenye Kiriisto rummeeste goyaka teyyan yateeh.
45008030	Toro la 'doo'daas us 'hor saggi us i'di weeliis ikayeelo gooche, wahe. 'Doo'daas us wahe la 'doo'di fiffissan iekkaache. 'Doo'daas us 'doo'di fiffissan iekkaache la, saggi us weynaantiis ileegismo iayyiche.
45008031	Haagga tuumman a khabna gone, 'deerka mehe nidaahe? Chi' Waakh ankeen jiro, ayyo inno tirrima?
45008032	Waakh Weeliis laka ma inno karimmanne, soorriyoteenna yitah! Waakh Weeliis a inno siiche. Maantaka haaggiiski buure ka walah tuumman usu a inno leesiicha.
45008033	Icho ayyo maanta 'doo'di Waakh rubeytiis soobahsate uskeeloo kacheekta? Waakh rubeytiis 'doo'daas 'doo'di fiffissane iekkaache.
45008034	Ayyo uskeel inno igoocha? Yeesso Kiriistohi yumuyye, wahaas 'dirihicho ka la omoot lakasookahche, toolla la anki dahanti miigeete Waakh jiro, Waakh a inno ihawwaasta.
45008035	Mehe inno ichoow 'dooninti Kiriisto inno 'doono seley inno bahcha? Sinati inno 'hello, ommos wihi miigenye inno kijirro, ommos sinayyohi inno loomhicho, ommos raarah, ommos miskiinnoon, ommos wohoo inno bur'doocho, ommos omoot, wohoo kaldaye inno ichoow 'doonintiis ba seley inno bahcho ma jiraan!
45008036	I'di liichiiruu, “Nah jeentetaah u kol tuumman omoot on afiche raahna, i'di iiyti khalme liiwoyo, iche nah liiwoya.”
45008037	Mele gon! Chirri wahanyeyyoha tuumman inno isoobahaan laka, inno 'dooninti Kiriisto inno 'doone ka, a 'doo'di tuum soorin leh!
45008038	An wihi an tissibo a mehe ya, walah jirtuu dakkhan 'dooninti Kiriisto inno 'doono inno kagoocho mele. Omoot ommos jiro ommos herti Waakh ommos ginnayyo ma inno kagoochaan. Wihi toolla jiro ommos wihi sooyomboocho ommos miigti Seytaan laka ma inno kagoochaan.
45008039	Wihi sereyta daayan sartiis kijiro ommos harrata iliche kijiro laka ma inno kagoochaan. Wihi Waakh soouume tuumman goyaka laka, wohoo kaldaye 'dooninti Waakh Yeesso Kiriistohi Kamureene ka inno 'doono inno kagoon yabuu'd ma jiraan.
45009001	Ani ichoow Kiriisto ba rum on cheekna, ani been ma goocho. Toro la rubeyteeyti haag ichoow suujoon seley saahto ichoow Rubeyti Munyee a israahaan.
45009002	Runtaas la a mehe ya, uureey ka oytinti buure ichoow bolokkhi uskule khaba
45009003	jeenteti 'doo'deey u. Chirri kootte iche tateehe an yaafteey indigirtoo igelo, incheenka Waakh a ifala, 'dee ani ichoow Kiriisto ba seley bahna.
45009004	Icho a 'doo'di ili Issiraayele, Waakh icho a khaatte, nyaakhutiiski i'di teyyanohiise kayeesse. Toro la weynaantiis goycho ka tuse, ayyinti ittaawenye us igooche ichoow amurre Muusa ba 'heleene, jiti Waakh minki Waakhe buure ka lakawahti 'heleene, wihi ittaawenye 'dee yateehe Waakh gooche laka 'heleen.
45009005	Icho la aacchinyetichoti lagarti Aburaaham ichoow Isakh ichoow Yaakoobo illehe a khabaan. Kiriisto anki weeli enenyet ka, hiiyyaase kayimiy. Ulla a Waakkhi walah tuumman anti, koolo a 'helo jirtuu tuummamba! Aamiin.
45009006	Waha i'doo Yeedi Waakh kufe mee. A mehe 'doo'di Yaakoobohi Waakh Issiraayel yidah hiiyyiis kayimiy tuumman mee rumanka Issiraayelenye 'doo'di Waakhe.
45009007	Ommos nyaakhuti hiiy Aburaaham kayimiy tuumman mee rumanka nyaakhuti Waakhe. Waakh wihi us Aburaaham iyidah, “Nyaakhut nyaakhutaah Isakhe lakawaha.”
45009008	Waha la wihi icho yihiin a waha, nyaakhuti Aburaaham uume tuumman mee rumanka nyaakhuti Waakhe, nyaakhuti ayyinti Waakh gooche kadesse on nyaakhut Aburaaham liiekkaacha.
45009009	A mehe ayyinti Waakh Aburaaham igooche ka wihi us yidah, “'Dee maanti ibeenki lasoobahsate yitah toro a soonokhda, Saara la geeddaakka inankoo a 'hesse.”
45009010	Inanka aacchiheenki Isakh layadeehe eheet. Usu Rebeekka diste, iche la inam lamma man'daanee desse.
45009011	I'daasenyi Waakh geeddi man'daanoha idelanne icho wohoo haaggan ommos suujoonkoo laka iyeelin, iche saggi us 'doo'd iwaho 'dee wihi us gooche isoo'hadaan tuse.
45009012	Wihi Waakh gooche la jeenteti holi enenyet dowo menye, a jeenteti Waakh rubeytiis enenyet iwaho. Wihi us Rebeekka iyidah, “Inanki ween inanki nugule ifala.”
45009013	I'di liichiiruu, “An Yaakoobo a 'doone, i'daasenyi Essaawo a 'dii'de.”
45009014	Mehe 'deerka nidaahe? Waakh wihi us 'doo'di yeerare igoocho ka a khollokkhanyahe? I'daaru laka i'daas mee!
45009015	A mehe Waakh wihi us Muusa iyidah, “Ani on eti an uur inugleesdi uur inugleesda, toro la ani on eti an isoonaho isoonaha.”
45009016	Maantaka chirri Waakh etoo uur isoonugleesti wahaas saggi etaas i'doono ommos saggi etaas hol idowo ma iyateehiine, jeenteti Waakh etaas ikasoonaho on iyateehiin.
45009017	I'di tahe i'di Chiirnaanneti Waakh karnati Miissiri Faraawo layadeeh itadeeh u, “Wihi an kiweynaache, a jeenteti wihi an ati ichoow ilaah iyeelo ka miigteey liiargo, toro la magaheey harra tuumman ka liiabti.”
45009018	Maantaka Waakh usu on eti us uur inugleysan 'doono uur inugleesta, eti us matakkiis miigoon 'doono la matakkiis miigoocha.
45009019	Etiinkoo kolossoo mehe iworsata ya, “A i'doh 'deerka Waakh weeli enenyet uskeeli us yeelo ikacheekta? A mehe ayyo injire mali Waakh tirrime?”
45009020	Etaaw, atiha Waakh yeed ilaabto, at ayyo iskoogtahe? 'Dirihi doobbo eti yeele, “At a i'doh sagga ikayeesse?” ma worsati gon.
45009021	I'daasenyi eti 'diryohi doobbo yeelo, antohi us doobbotaas kalday 'dirihoo daaweet kahaaggicho koo la ki hili ballaaddan kahaaggicho ma khabo?
45009022	Saggaas on u, chi' Waakh enenyet holiis ichoow miigtiis tusin 'doone laka, wihi us gooche, us 'doo'di kootte baabiin liigooche weyti a isamacchaara on.
45009023	Ulla toro samacchaare eheete, 'dee kamurroonki weynaantiis 'doo'di us uur isoonugleesti us orey on tannabiche 'dee weynaantiis 'helo tuse.
45009024	Inno laka 'doo'di Waakh wahe goya a kijirra, ki Ya'huude kalday on menye, i'daasenyi 'doo'di yaafohi Ya'huud ieheynan laka.
45009025	Buuggi 'Hoseeya chiire ka, wihi Waakh 'doo'di Ya'huud ieheynan iyidah kallaayo, “An 'doo'di keey ieheynan iche, ‘'Doo'daaya,’ adeeh. 'Doo'di goorat 'hor an i'doonin iche, ‘Chinnitaaya,’ ” adeeh.
45009026	Toro, “Wihi yateeh, inti Waakh, ‘Atin 'doo'deey mee,’ ikayidah, intaas on ka wihi us icho iyadeeh, ‘Atin a nyaakhuti Waakkhi jiro.’ ”
45009027	Isaayahi Waákh íyeyyeedo wihi nyaakhuti Issiraayel miinsane us kooye a waha, “Chirri nyaakhuti Issiraayel ittaaw ka geeddi yoohti beyti buure afichee yahe laka, Waakh 'doo'doo rucchul on goycho ka riba.
45009028	A mehe Kamur 'dee koloo kalday on 'doo'di harra tuumman hukkuma sina igoocha.”
45009029	A i'di 'hor Isaaya icheeke on, “Chirri Kamuri Miig Tuumman Leh nyaakhutoo nah ikasoowaan, nah laka i'di goorat 'doo'di ilkerengeetti Soodom ichoow ti Goomorah u, Waakh afe nah kahiyyaayta.”
45009030	'Deerka mehe nidaahe? 'Doo'di yaafohi Ya'huud ieheynane goorat jiti icho 'doo'di fiffissan liiekkaache iyowan, iche toolla Waakh 'doo'di fiffissan iekkaacha jeenteti icho Waakh ikakhuufaan u.
45009031	I'daasenyi, 'doo'di Issiraayel amurre Muusati laraaho jiti Waakh icho 'doo'di fiffissan iekkaacho a yowteene, toro la ma 'helin.
45009032	Icho a i'doh i'helin? A jeenteti icho kakhuufnaanki icho Waakh kakhuufaan ka iyowanne, icho wihi icho yeeleen ka wahaas iyowteen. I'da ka icho daakki enenyet tarraantarricho kombicheen.
45009033	I'di liichiiruu, “Yeya, an ilkerengeetti Saayon goya daakkoo enenyet tarraantarricho gessa, waha la a daddaabtoo enenyet laga'ddo. Eti tuummane usu rummeeste la, lakhaanyo ma lakadowo.”
45010001	'Doo'd Kiriistokaaw, wihi uur weyti i'doono toro la an Waakh daaho, a 'doo'di Issiraayele laribo.
45010002	Ani rubeyteey saggi icho rumanka weyti Waakh ikafalin i'doonaan a cheeka. I'daasenyi raahnaanki icho Waakh raahin 'doonaan ka, jiti runti Waakh lakaabti ma raahaan.
45010003	Icho jiti Waakh enenyet 'doo'di fiffissan iekkaacho ma aban. Icho awtichooda on u jiti icho 'doo'di fiffissan iskayeelaan yowtaan. Icho jiti Waakh enenyet 'doo'di fiffissan iekkaacho raahin a 'dii'deen.
45010004	Kiriisto jiti amurre Muusa laraaho 'dee enenyet 'doo'di fiffissan lakayeelo a massiche, 'dee eti tuummane Kiriisto rummeeste, Waakh eti fissan iekkaacha.
45010005	Wihi Muusa yidahye jita amurreta laraaho 'dee enenyet 'doo'di fiffissan liiekkaacho miinsan a waha, “Eti tuummane wihi amurre cheekto tuum raaho, amurretaas us raaho ka, jiro 'hela.”
45010006	I'daasenyi jiti Waakh lakakhuufo toro la Waakh enenyet eti fissan iekkaacho ka, “Uur ka i'da ma leessi, ‘Ayyo serey irta ichoowka goobi Waakh goya gela?’ ” 'Dee i'daakka Kiriisto iche harrata lakeena.
45010007	Toro la, “I'da ma leessi, ‘Ayyo ankhari dahane ieleelin iyaga?’ ” 'Dee i'daakka Kiriisto iche omoot kasookahcha.
45010008	Kamalda bal, Chiirnaanneti Waakh mehe tadeeh? “Farniinki Waakh weyti atin idowyahe, furuurohiinna fuula, uurassiin goya la kajira.” Wahaas la a farniinki kakhuufnaanki Waakh lakakhuufo miinsane, nah enenyet icheekno.
45010009	Farniinka la a mehe ya, chirri at afaah ka, “Yeesso usu Kamure,” cheekto, uuraah ka la saggi Waakh Yeesso omoot ka isookahche rummeysatte, Waakh a kiriba.
45010010	I'di tahe uuraahha Yeesso karummeysatta, wahaas la mehe delaan ya, Waakkhi eti fissan kiekkaacho. Toro la cha'at 'dow ka saggi at Yeesso rummeysatti cheekto, waha mehe delaan ya, Waakkhi kiribo.
45010011	I'di Chiirnaanneti Waakh lakachiiruu, “Eti tuummane usu kakhuufo, lakhaanyo ma lakadowo.”
45010012	Waha mehe tusaan ya, eti Ya'huude ichoow eti Ya'huud ieheynan seley ma gaan. Kamur a Kamuri enenyet tuummane, ulla eti tuummane usu wahe, weyti imaala.
45010013	A mehe i'di Chiirnaanneti Waakh liikachiiruu “Eti tuummane magahi Kamur waho, Waakh a riba.”
45010014	I'daasenyi, saggoh Kamuri icho irummeysan iwahaan? Toro la chirri icho woriis idaagin, saggoh Kamura irummeestaan? Toro la saggoh wora idaagaan chirri etoo wora ikacheekin?
45010015	'Doo'di wora cheeko la saggoh woraas 'doo'd ieleelicha chirri liiergin? I'di liichiiruu, “Luhti Wori Haaggan keento, weyti lagantahe!”
45010016	I'daasenyi 'doo'd tuumman mee Wori Haaggan raahe. I'di Isaaya rubeytiis chiiruu, “Kamur, ayyo woreenyo rummeeste?”
45010017	Maantaka kakhuufnaanki Waakh lakakhuufo Wora Haaggane ladaago kayamiit. Wora Haaggan la chirri wori Kiriisto miinsan lacheeko iche ladaaga.
45010018	I'daasenyi wihi an worsadi a mehe ya, 'doo'di Issiraayel wora ma daagin a? Aa! Rumanka a daageen. I'di Chiirnaanneti Waakh liikachiiruu, “Hooyassicho harra tuumman a kataa'heene, yeedi icho yeyyeedeen harra gin'dohiche tuumman a eleele.”
45010019	Toro la wihi an worsadi, 'doo'di Issiraayel wora ma aban a? Aa! A abteen. Kolooraat Muusa wihi us soolaabe yaafohi Issiraayel miinsan a mehe ya, “An inaafi atin 'doo'doo yaafti rummaat laka ieheynan kiinaaftaan iche goytiin gessa, yaafti 'dalammee ka a atin holloocha.”
45010020	Yomboka Yeedi Waakhe Isaaya roorro laan cheeke kalla, “'Doo'di ani i'hele a ki 'hor ani iyowan. 'Doo'di an istuse la, a ki 'hor ani iwahin.”
45010021	I'daasenyi wihi 'doo'di Issiraayel miinsane Waakh yidah a waha, “An maalinki noole goya ween 'doo'di yeedeey iraahine, ani itirrimo iche dahanoheey iooge.”
45011001	'Deerka wihi an worsadi, Waakh 'doo'diis a 'dii'de? Mele, i'daaru laka ma 'dii'din! Ani rubeyteey a 'doo'di Issiraayele, hiiy Aburaahame kiimiyye, a yaaf Beenjameen.
45011002	Waakh rumanka sag us 'doo'diiski goorat usu on uumaccho ka garte i'dii'de mele gon. Atin laka rumanka Chiirnaanneti Waakh goyaka maanti eti Waákh íyeyyeedo Eliiya layadeeh Waakh hawwaaste us yaafohi Issiraayel wihi ittaawe kacheekte a garattaan. Eliiya wihi us yidah a mehe ya,
45011003	“Kamur icho 'doo'daahki kiyeyyeedo a bakkicheene, chalagtaahti hoola lakasoorriyoocho laka jejjebcheen. Ani kalday on soo'hade, toro ani laka ogoose i'doonaan.”
45011004	Kamalda bal, wihi Waakh Eliiya isoolaabe a mehe? “An mejeli alif teebeenye Baali waakkhi beenaate iwahan, iche isisoo'haache.”
45011005	Toolla laka a i'daas one, Waakh haaggiiski buurenye inno imunneynan ka, 'doo'doo rucchule soobahsate, isisoo'haache.
45011006	'Doo'da Waakh soobahsate jeenteti icho wohoo haaggan iyeeleen menye, a jeenteti haaggi Waakhe buure on. A mehe chirri Waakh wihi enenyet yeele yeyo, kootte 'deerka i'daakka haaggaas kola haaggi Waakhe buure mee gon.
45011007	Mehe 'deerka nidaahe? 'Doo'di Issiraayel wihi us weyti yowte ma 'heline, i'daasenyi 'doo'di Waakh soobahsate iche waha 'hele. 'Doo'di addane Waakh ikakhuufin Waakh matahenyeticho a dagahnooche.
45011008	I'di liichiiruu, “Waakh matahenyeticho saggoo icho ikamalanne iyeele, indohicho saggoo icho walah ikaargin iyeele, dogohicho la saggoo icho walah ikadaagin iyeele, ichoowka maanta laka waha a i'da on.”
45011009	Karnati Dawuud layadeeh wihi us yidah, “Waakh ba 'doo'da gololi us yaham ka angey gessa, khabta. Genney dagah halgo gela, sinati imasse taham.
45011010	Genney indohicho 'duu'damaane, icho il argiwwaayaan. Toro la genney huleesicho dabarreticho jirtuu jebcha.”
45011011	Toro wihi an worsadi, 'doo'di Issiraayel goorat a tarraantarrate ichoowka sookahin agaafte? Mele! I'daaru laka i'daas mee. Jeenteti 'doo'di Issiraayel Waakh idaagiwwaaye, iche Waakh 'doo'di yaafohi Ya'huud ieheynan iribe, 'dee 'doo'di Issiraayel inaafi us 'doo'di yaafohi Ya'huud ieheynan us kiinaafo gesse.
45011012	I'daasenyi jeenteti 'doo'di Issiraayel Waakh idaagiwwaayuu 'doo'di harra tuumman buuhi buure a 'hele. Toro la jeenteti icho buuhi Waakh iwaayeen u, 'doo'di yaafohi Ya'huud ieheynan kamurroonki rubeyeet a 'hele. 'Deerka maanti tiri 'doo'di Issiraayel labuuhiche kamurroonkicho buuhoo geeddohenye keena!
45011013	An atinhi yaafohi Ya'huud ieheynane atin leeyyeeda. An a ergaanoti yaafohi Ya'huud ieheynane, toro la hila wohoo weyti khummane iekkaacha.
45011014	An i'dane yeela a mehe anihi 'doo'deey inaaf gesso khajjeela, 'dee saggoo an gaasichokoo iribo 'hola.
45011015	I'di tahe maanti Waakh 'doo'di Issiraayel 'dii'de, iche 'doo'di addane harrata ankiis keene. A haaggoo geeddohe maanti Waakh 'doo'di Issiraayel khaatti? A i'doo 'doo'di goorat tuume omoot kasookaho!
45011016	Chirri goonanki oraate makaate Waakh liibahche munya yahe, makaatetaas tuumman a munya gon. Toro la chirri hiiyyassi geey munya yahiin, liikhimohi geeyaas a munya gon.
45011017	A i'di liikhimohoo geeyi oolife gos goyaka bahe geeyaas lakasoojebche. Atinhi 'doo'di ilassi addane i'di liikhimohi geeyohi oolife yibaat u, a atin lasookhaate geeyi gos goya kabahe atin lakakabe. Maantaka atin laka subakki hiiyyassi geeyaas oolif kayamiit a 'hessaan. Geeyaas oolif la a i'di 'doo'di Issiraayel.
45011018	Toollaka atinhi liikhimohi geeyi oolife yibaate, 'doo'di liikhimohi Waakh jebchee, sarcho iisgeenna. Chirri atin sarcho isgeessaan waha abda, atin alah hiiyyay menye a liikhimo on. A mehe hiiyyaye liikhimo goollicha.
45011019	I'daasenyi, 'deerka mehe tadeehiin ya, “Liikhimohaas goorat a lajebche, 'dee ani meel liiyeele.”
45011020	A eysiisseen! I'daasenyi icho jeenteti liijebche, a jeenteti icho Waakh ikakhuufin. Atin la jeenteti atin geey ikakabantahiin, a jeenteti atin Waakh ikakhuufteen. Maantaka, taba gi'de rannyaat akhabina, Waakh karoora.
45011021	A mehe Waakh chirri goorat liikhimohi 'hor geey kijire i'diin, atin laka ma atin 'diicho gon.
45011022	Mujjum saggi Waakh uur i'dabakhyahe us uskeel ikagarrahsan isiyeya. Waakh 'doo'di uskeel kaassohti a hukkuma, sina igoocha. Atin la uuri 'dabakhenye atin tusa, chirri atin saggi us i'doono isohattaan. Koli addan la, atin laka Waakh a atin jebcha, atin roga.
45011023	'Doo'di Issiraayel la chu'us uskeeliiski us Waakh ikakhuufin soo'diiche, Waakh icho laka a inokhta, geey kakaba. I'di tahe Waakh geeyi us toro atin kakabo a yabuu'd.
45011024	Atinhi 'doo'di ilassi addane a i'di liikhimohi geeyi oolife yibaat lakasoojebche, geeyi oolife gos goyaka il lagesse, lakakabe. Waha la a wihi 'hoolenye wihi layeelo mee. I'daasenyi 'doo'di Issiraayel a i'di geeya oolife gos goyaka il lagesse. Geeddoo meheenye 'dabakhtahe, chi' liikhinti geeyaas geeyi leh on lakakabo.
45011025	'Doo'd Kiriistokaaw, runtoo dagsane an atinhi abattaan 'doono iche jirta, uus 'dee atin wihi atin tahiin ka weyti serey isgeenne. Waha la i'dicho a i'da, 'doo'doo Issiraayel matahenyeticho a lamiigooche, i'daasenyi 'dee maanti 'doo'di yaafohi Ya'huud ieheynan tiricho buuhsame, matahmiigtichotaas a massatta on.
45011026	Waakh 'deerka 'doo'di Issiraayel tuumman a riba, i'di liichiiruu, “'Doorribe Saayone kasoobaha. Ulla nyaakhuti hiiy Yaakoobo kayimiy uskeelicho tuumman a kasoolaaba.
45011027	Waha la a ayyinteeyti an icho igooche, maanti an uskeelicho tuumman kabahcho.”
45011028	Jeenteti 'doo'di Issiraayel Wori Haaggan i'dii'duu, icho a chiiyti Waakh. Wahaas la atinhi 'doo'di ilassi addan a atin irooyyahiin. I'daasenyi jeenteti Waakh 'doo'di Issiraayel isoobahsatuu, Waakh weyti icho 'doona. Waha la a jeenteti ayyinti us aacchinyeticho iayyiche.
45011029	I'di tahe Waakh 'doo'di us siintiis i'daanu siicho ichoow 'doo'di us waho ka maliis ma urgiyicho.
45011030	Atinhi 'doo'di ilassi addan goorat Waakh raahin a 'dii'ddeen. Toolla la 'doo'di Issiraayel Waakh a raahiwwaaye gone, Waakh uur a atin isoonugleeste.
45011031	Saggaas on u, 'doo'di Issiraayel toolla Waakh raahin a 'dii'da. Waakh uur a atin isoonugleeste gone, icho laka uur a inugleesta.
45011032	Maantaka Waakh weeli enenyet tuumman 'doo'di lahide usu raahin 'dii'de kayeele. Ulla i'dane yeela, 'dee icho tuumman uur inugleesta.
45011033	'Hay! Wihi Waakh garti ichoow kharati Waakh a too geeddohe? Enenna a buure! Ayyo maanta wihi Waakh gooche 'dubicho bahcha? Ebba! Toro la ayyo jitiis garta? Ebba!
45011034	“Ayyo mali Kamur garta? Ommos ayyo Waákh waanicha?”
45011035	“Ayyo injire Waakh wohoo siiche, 'dee Waakkhi isooguto suga?”
45011036	A mehe Waakh a uumacchoti walah tuummane, usu on ka walah tuumman lasoouume toro la walah tuumman usu liisoouume. Jirtuu tuumman usu a lakoolicho. Aamiin.
45012001	Maantaka 'doo'd Kiriistokaaw, jeenteti uurnugleeli Waakh u, a atin hawwaasda, taba sartiin Waakh ibahcha, i'di soorriyoti jirto toro la munyee u. Soorriyotaas la a ti Waakh kahamaadisso. Waha la a saggi imasse atin Waakh iwahattaan.
45012002	Taba gi'de, jiroti 'doo'di wahanyeyyohi harratane sussuuje raaho ajirina. Rubeyti Waakh mali atin malattaan tuum a husubnaasso. I'daas ka wihi Waakh atin igooche a fiirissaane toro khaatattaan. Waha la a wihi haaggan ichoow wihi Waakh kahamaado toro la a tuum.
45012003	A mehe haaggi Waakhe buurenye liisiiche ka, an etiimba waansihane siicha. Taba etiimba uus weyti serey isgeen i'doo us khummanyahuu. I'daasenyi ebba mujjum a isfiiricho geeddi kakhuufnaanki Waakh usu siiche ka.
45012004	Saggi sarteen miilassi ittaawe ikhabto, miil ba la hiliis yeer iyahuu,
45012005	saggaas on u innohi ittaawe laka, jeenteti inno ichoow Kiriisto ba wohoo kalday inahuu, a i'di sartoo kaldaye miilassi ittaawenye iskaattoollo khabto.
45012006	Waakh haaggiiski buure ka, eteemba siimohi yeerenye siiche. Maantaka, chirri siinti Waakh kisiiche ti Waakh liiyeyyeedo tahe, taba gi'de, ebba kakhuufnaanki Waakh siiche ka, Waakh mujjum a iyeyyeedo gi'de.
45012007	Chirri siinti Waakh kisiiche ti enenyet liihilo tahe, enenyet ihil gi'de. Chirri siintaah ti enenyet walah laabcho tahe, enenyet mujjum wihi rummaat abi gi'de.
45012008	Chirri siintaah ti enenyet uur lamiigoocho tahe, tab enenyet uur miigooy. Chirri siintaah ti enenyet walah lasiicho tahe, tab uuri haaggan ka enenyet walah sii. Chirri siintaah ti enenyet lawoyo tahe, tab enenyet mujjum woy. Chirri siintaah ti enenyet uur liinugleesti tahe, tab hamaad ka enenyet uur inugleyso.
45012009	'Dooninti atin enenyet ikhabtaan ti rummaat a eheetti. Wihi suuje tuumman 'dii'da, haag on jurkhicha.
45012010	I'di 'doo'di uuroo kaldaye u, is'doona, 'doo'di addan kol tuumman 'dirihiin inkaanyita.
45012011	Hiliin ka 'doo'di sey'hooti iitaahana. Rubeyohiin ka hili Kamur tuum gela.
45012012	Jeenteti atin khajjeel ikhabtaan u, hamaada. Sinati atin loomhicho ka garrahsada, kol dakkhan la Waakh wahda.
45012013	Wihi atin khabtaan 'doo'di Waakhe gargaar 'doono leegisma, toro la artohiin faha, marti urmohiin a soogesso.
45012014	Eti sina atin omhicho afalina iweesda on.
45012015	'Doo'di hamaado leehamaada, ki ooyo la leeooya.
45012016	Maloo kalday khaba. Eeylajina, 'doo'di miskiine fiddihi haaggan ikhaba. Weyti serey iisgeenna.
45012017	Etoo kalday laka suujoon suujoon akagutanna. Wihi enenyet tuumman ortiis ka haaggan on yeela.
45012018	Chi'iche tateeh, geeddi atin tabuu'diin tuumman, hol dowa, 'doo'di addan nebey kaleefiddiya.
45012019	Aalassaay koloo kalday laka aál agutanna, holi Waakhe buure aassiin a gutti. A mehe wihi chiiran, “Aale a taaya, ani baha,” iche Kamur essa.
45012020	Atinhi i'daas yeessaan ka atinhi i'da yeessaane deefta, “Chirri chiiytankaah raarah khabo, golol sii. Chirri us sugub khabo, sugub bihi. I'da ka jilahti lakhaanyo matahenyeticho kichibta.”
45012021	Taba gi'de, suujoon uus atin kahataatine, haag yeela, 'dee suujoon sooricha.
45013001	Taba, weynaanti sirgaal afiche akutina. A mehe weynaanti Waakh soobahche on menye, too addan ma jirto. Weynaanti jirto la Waakhe intaas gesse.
45013002	Maantaka eti tuummane weynaanti sirgaal tirrimo, amuri Waakh soobahche tirrima. 'Doo'di i'daase la, hukkunki lahukkumo sina liigoocho iche isikeena.
45013003	I'di tahe weynaane 'doo'di iche kanahisso ki haag yeelo menye, ki suujoon yeelo kanahissa. Atinhi weynaantiin ikaroorine 'doontaan? Taba gi'de wihi haaggan yeela. I'da ka la weynaane a atin saa'dda.
45013004	A mehe weynaane a falfayyohi Waakhe haag atin iyeesso. I'daasenyi cha'at suujoon yeesse, roorro a khabta gon, a mehe miigti iche sirbi kaagelisso a khabta. Weynaane a falfati Waakhe, iche holi Waakh ka eti uskeel yeelo sirbi gelissa.
45013005	Maantaka, wihi lakaa'doono a atihi weynaanti sirgaal afiche ikutin. Waha la jeenteti holi Waakh kalday on menye, i'daasenyi uus 'dee rubeyoheen suujoon inno kacheekan.
45013006	Jeentetane kooddi laka iguttaan, i'di tahe weynaanti sirgaal a falfati Waakhe, icho la geeddi noole hil haaggichaane, wihi laka'doono buuhichaan.
45013007	Taba gi'de, ebba wihi miinsan siicha. Taba eti kooddi goocho kooddi iguta, eti chilim liiguto la chilim iguta. Eti inkaanyit imale inkaanyita, eti roorro imasse la karoora.
45013008	Mogti kaldaye atin iskakhabtaan, ti atin is'doontaan on menye, too addan iiskakhabina. I'di tahe eti etoo addan 'doono, rumanka amurre Muusa wihiche a buuhicha.
45013009	A mehe amurreta, “Makhaabali kaah ieheynan ommos makhaabassi taah ieheynan aleeur'din, ogoos dubunuunu agelin, walah ahatin, walah amaanjeeran,” tadeeh tuumman ichoow chi' too addan jirto, amuroo kaldach on kakulanta. Amura la mehe yadeeh ya, “Ollokkaah geeddi at is'doonto 'doon.”
45013010	Cha'at ollokkaah 'doonto wohoo suuje ma iyeesso gon. A mehe 'dooninti rummaat, amurre tuumman a buuhissa gon.
45013011	Waha tuumman yeela, i'di tahe ibeenneti luur'do kola a kutte, 'deerka ur'dummetiin kasooneybaada! A mehe ibeenki Kamur inno ribo, maanti goorat inno Kiriisto rummeysanne ichoow toolla, toollane soodowwaate.
45013012	Ibeen kola a kute, il a soobarya. Maantaka taba, wihi suujenye mug'di kasootaba. Birti haaggane banayeet okhsada, 'dee uskeel diha.
45013013	Jirotiin tuumman wihi mujjumenye saggi fiddihi 'doo'di banay goya fiddiyo a eheetti. Taba gi'de, daawohi bi'dire ommos meleefu uus goytiin kijirine, ommos uus 'doo'di isidisanne isleeur'do ommos soho'ddarri goytiin kijirine, ommos uus jihit ommos inaaf laka goytiin kijirin.
45013014	Taba gi'de sagag tuumman ka Yeesso Kiriistohi Kamure i'diis ateeha, toro la wihi uurassiin goya kijiro uskeel imoono koloo kalday laka araahina.
45014001	Taba, eti kakhuufnaanki us Waakh kakhuufo 'dabakhyahe soodowwaacha, toro la mali us khabo wahanyeyyohoor mammarah miinsan, aleeiriirina.
45014002	Iyookkoka, etoo kolossoo wihi us kakhuufo a mehe ya, suujoon kijiro mele chu'us gololbaaw us 'hele ka us yaham. I'daasenyi etoo addane Kiriisto kakhuufe, kakhuufnaankiiis la 'daranyahe, imboogati gos kalday on yaham.
45014003	Eti golol tuumman yaham, uus ki imboogati gos kalday yaham 'darraawin gi'de. Eti imboogati gos kalday on yaham la, uus eti addane golol tuumman yaham uskeel igoon gi'de. I'di tahe Waakh kan walah tuumman yaham laka a khaatte.
45014004	Atihi bow'dati etoo addan uuraah ka hukkunto a ayyo? Kamuriissa gon usu uskeel khabo kufe ommos usu uskeel ikhabine toollo goocha. Ulla 'dee rumanka a toolla, a mehe Kamur toollin a yabuu'de.
45014005	Toro la etoo ka seeroo seerassi addan a kamunya. Etoo addan ka la seerar tuumman a ekka on. Ebba ayta ka wihi leemujjume a goocho.
45014006	Eti tuummane seeroo munyaacho, i'dane yeela 'dee Kamur inkaanyita. Eti jid yaham la i'dane yeela 'dee Kamur inkaanyita. A mehe ullaka gololaas ka Waakhe kala'd ilaaba. Eti gololletoo bujo laka i'dane yeela, 'dee Kamur inkaanyita, toro la Waakh kala'd ilaaba.
45014007	A mehe eteen keley isijiro mele toro eteen keley isiyamuut mele.
45014008	Chi'inno jirro, Kamure ijirra. Chi'inno tuunne la, Kamure ituunna. Maantaka jirreey ommos tuunneey ka ba, inno a ki Kamur on.
45014009	Jeentetuu Kiriisto a yumuyye toro la toolla a jira, 'dee Kamuri 'doo'di jiro ichoow ki 'doo'di tuume yateeh.
45014010	Atihi imboogati gos kalday taham etaahkoo Kiriisto rummeeste uuraah ka ahukkumin gi'de. Toro la atihi golol tuumman taham etaahkoo Kiriisto rummeeste a'darraawin. I'di tahe inno tuumman berri komborti Waakh enenyet kahukkumo orcheeda tolossanna, inno lahukkuma.
45014011	Wihi chiiran, “Kamur mehe essa ya, ‘An rumanka a jira gone, weeli enenyet tuumman orteey ka jilbo il a kagu'dda, 'doo'd tuumman la saggi an Waakh iahe 'dow ka a cheeka.’ ”
45014012	'Deerka 'dee eteemba berri wori jirotiis tuumman Waakh a idowdowa.
45014013	Maantaka taba gi'de uus inno uskeel isigoon. Fiddihi inno fiddiino ka waha goonno, koloo kalday laka etaahki Kiriisto rummeeste daakki tarraantarricho iitaahane, ommos uskeel goya akalug'din.
45014014	Jeenteti ani ichoow Kamureenki Yeessee koo kalday inahuu, wihi an tissibo kallaayo, golol awtiis u bi'dire mele. I'daasenyi, chirri etoo gololoo bi'dir leeyahe, 'deerka gololaas etaas ka a bi'dir gon.
45014015	A mehe chirri at gololi at taham ka etaahki Kiriisto rummeeste bolokh ikeento, wihi kiwoyo 'doonin mee gon. Tab gi'de, gololi at taham uus etaahki Kiriisto rummeeste Kiriisto jeentetiis iyumuy uskulaan!
45014016	Wihi kileehaaggan, uus etoo addan i'di wohoo suuje ikhaatin.
45014017	A mehe dakhi Waakh ka wihi khumman golol ichoow wihi ladamo menye, a innohi fiffissane nebey khabno. Jeenteti inno ichoow Rubeyti Munyee wohoo kalday inahuu la hamaad a 'hella.
45014018	Eti tuummane i'daasu Kiriisto ifalo la, Waakh a kahamaada, weeli enenyet laka a jilhaata.
45014019	Maantaka taba gi'de wihi nebey keeno ichoow wihi inno iskamiigoonno hol a kadowno.
45014020	Jeenteti golol on u hili Waakh uuskulaanna. Golol bi'dire mele, i'daasenyi a suuj chi' walahbaaw at taham etoo addane koo Kiriistee tarraantarrichaan.
45014021	A deefta chirri jid liiumhane ommos farsoti sabiib liidamine ommos wohoo addane etaahki Kiriisto rummeeste tarraantarricho liiyeelin.
45014022	Wihi wahanyeyyohaas miinsane at rummeysatti, ati ichoow Waakh on isleegarda. Eti Waakh imaalo a ki haaggi us gooche ka uskeel isikagoon.
45014023	I'daasenyi eti wohoo us yaham uurlammaal kakhabo chu'us wahaas yuhum, Waakh uskeele igoocha, a mehe wihi us yaham ka Waakh ma kakhuufo. A mehe wihi inno garanni, cha'at walahbaaw at yeesso ka Waakh ikakhuufin, at uskeele yeessa.
45015001	Maantaka innohi kakhuufnaanki inno Waakh kakhuufno ka miige, 'doo'di kakhuufnaanki us Waakh kakhuufo ka 'dabakhe igarrahsanni, a mehe wihi icho yeelaan ichoow kakhuufnaanki icho Waakh kakhuufaan ma israahaan. Toro la uus inno awteenna on ishamaadin gi'de.
45015002	Eteemba 'doo'd Kiriisto a kahamaadicho, wihi haaggan a iyeelo, 'dee rubeyohicho a disno.
45015003	A mehe Kiriisto rubeytiis ma iskahamaadin. I'daasenyi wihi chiiran, “Okkhoow abaari 'doo'd kileeabaarramo ani isookute.”
45015004	Wihi dakkhane goorat Chiirnaanneti Waakh goya lakachiire walahe inno abchaane, 'dee Chiirnaannetaas ka garrahsi 'hella, uur inno miigowa, toro la khajjeel khabna.
45015005	Waakkhi garrahsi lehe enenyet uur miigoocho ba, dabat Yeesso Kiriistoki atin raahtaan ka maloo kalday atin siicha,
45015006	'dee atin tuumman hooyoo kalday ka Waakkhi Yeesso Kiriistohi Kamureene Waakkhiisenye toro la Aabbahiise saa'ddaan.
45015007	Taba gi'de, saggi Kiriisto atin ikhaattuu, saggaas isikhaadda, 'dee enenyet Waakh a saa'do.
45015008	A mehe wihi an atin icheeko, Kiriisto falfati yaafohi Ya'huude khandiiti iche yitah. Falfatichoti us yitah ka la, saggi Waakh liikakhuufo us ayyinti us aacchinyeteenti oraat igooche irummaache iche tusa.
45015009	Kiriisto la a yimiyye 'dee yaafohi Ya'huud ieheynan Waakh saa'daan jeenteti us enenyet uur ikasoonugleestuu. I'di liichiiruu, “Maantaka an 'doo'di yaafohi Ya'huud ieheynan goyaka a kikoolicha, geeyo ka magahaah a saa'da.”
45015010	Toro la mehe tadeeh ya, “Taba gi'de, atinhi yaafohi Ya'huud ieheynan 'doo'daas Waakh ikhaya hamaada.”
45015011	Toro la, “Atinhi yaafohi Ya'huud ieheynan tuumman taba, Kamur koolicha. Weeli enenyet tuumman Waakh a saa'do.”
45015012	Toro la, wihi Isaaya yidahye Kiriisto miinsan kallaayo, “Eti hiiy Yeessee a yamiite, ulla 'doo'di yaafohi Ya'huud ieheynane dakhta. Icho la usu khajjeel kakhabaan.”
45015013	Waakkhi khajjeel leh ba, kakhuufnaanki atin usu kakhuuftaan ka, hamaad tuumman ichoow nebey ba atin kahida, 'dee miigti Rubeyti Munyee atin siisso ka, khajjeeliin weyti buuraata.
45015014	'Doo'd Kiriistokaaw, ani rubeyteey saggi wihi hahhaaggan atin ibuuhaane, wihi 'doo'd Kiriisto miinsan tuum igarattaane toro la iswaanin itabuu'diin a tissiba.
45015015	I'daasenyi jeenteti haaggi Waakhe buurenye liisiichuu, roorro laan a atin isoochiire 'dee wahanyeyyohoo atin kasoo'helcha.
45015016	I'di tahe an a falfa Yeesso Kiriisto, 'doo'di yaafohi Ya'huud ieheynane liisooerge. An hili kuhaani haaggicha, Wori Haaggane Waakh iche cheeka, 'dee 'doo'da i'di soorriyoti Waakh kahamaado Rubeyti Munyee munyaasse yateeh.
45015017	Maantaka, jeenteti ani ichoow Yeesso Kiriisto ba wohoo kalday inahuu, hili an Waakh ihaaggicho ka a geeddi an eylajo.
45015018	Wihi Kiriisto ikahaagsate on menye, walah addane an kaayyeedo mele. I'da ka yeedeey ichoow jiroteey ka 'doo'di yaafohi Ya'huud ieheynan a woya ayti Waakh raahaan.
45015019	Ulla miigti Rubeyti Munyee ka wahanyeyyohi miigti Waakh tuso ichoow wihi weeli enenyet yeelin iubaa'dan ba yeele, icho Waakh iwoye. I'daas ka la ani Wori Haaggane Kiriisto miinsan tuume cheeke. Ilkerengeetti weene Yeerusaleeme kasookhabde ichoowka ili Iliriiko eleeliche.
45015020	Wihi kol dakkhan uur i'doono a mehe ya, a anihi Wori Haaggan inti magah Kiriisto injire liikadaagin ka cheeko. I'da ka daddaabohi ilaate etoo addan dise sarche ma kadisdi.
45015021	Mele, i'di liichiiruu, “'Doo'di injire farniinkiis liikacheekin usu a arga, ki injire woriis idaagin la a abta.”
45015022	Jeenteti an meelassaas Wori Haaggan ikacheekuu, wahaase kolassi ittaawe saggi an atin isoo'daaro itirte.
45015023	I'daasenyi toolla an hileey meelassaas ka massiche la, geeddi deere atin sooargin 'doone gone,
45015024	mali an khabo a mehe ya, maanti an ili Isbaaniya isohdi a atin soo'daara. Khajjeeli an khabo a ki an atin leeamiite, 'dee atin luhlo iyeessaan. Waha la a inkoo an geeddoo atin leebarye, inno isleehamaane.
45015025	I'daasenyi toolla rubeyche ilkerengeetti weene Yeerusaleeme isohda, 'doo'di Waakhe ilaas kajiro wihi lasoobaayiche igeechaa.
45015026	I'di tahe urur Kiriistoki boroofenhi Makedooniya ichoow ki Akhaaya ba, baaysihi icho 'doo'di Waakhe miskiinenye ilkerengeetti weene Yeerusaleem kagargaaraan a soobaayicheen.
45015027	Icho hamaad on ka baaysihaas diibeen. Icho rumanka moge khabeen. I'di tahe 'doo'di Ya'huud buuhaas Rubeyti Munyee kayamiit a 'hele, toro la 'doo'di yaafohi Ya'huud ieheynan a leegismaan. Jeentetaas u a imasse chi' 'doo'di yaafohi Ya'huud ieheynan buuhi wahanyeyyohi harratane icho khabaan 'doo'di Ya'huud leegismaan.
45015028	Cha'an 'dee hila massiche, saggi chilimmeti 'doo'd soobaayiche tuumman 'doo'd liigise arge la, ili Isbaaniya miinsada, 'dee maantaas la a atin leeamiit.
45015029	'Dee maantaas an goytiin imiy la, wihi an tissibo buuh Kiriisto tuume atin ileeamiit.
45015030	Toollaka 'doo'd Kiriistokaaw, Yeesso Kiriistohi Kamureene ka ichoow 'dooninti Rubeyti Munyee atin siisso ka a atin hawwaasda, Waakh isoowaha diho ileesoogela.
45015031	Waakh isoowaha 'dee dahanohi 'doo'di ili Ya'huudiya kijiro Yeesso Kiriisto rummeysan 'dii'ddan a liibuucho. Toro la Waakh isoowaha 'dee 'doo'di Waakhe ilkerengeetti weene Yeerusaleem hila an icho chilimme igeecho uus 'dii'dine,
45015032	'dee chi'iche 'dooninti Waakh tahe anihi hamaad khabo goytiin a imaate, goytiin a kanaso, a isleehamaano.
45015033	Waakkhi nebey tuumman leh ba atin tuumman atin leejira. Aamiin.
45016001	Haaggi noole walaasseenti Fiibi layadeehe too Kiriistee miinsane an atin icheeko a jira. Iche laka urur Kiriistoki ilkerengeetti Kenkereeya ifassa.
45016002	A atin daaha, jeenteti atin ichoow Kamur ba wohoo kalday itahiin u, nyaama soodowweesda toro la wihi iche atin ka'doonto kagargaara. I'da yeela i'di 'doo'di Waakh isiyeeluu. I'di tahe Fiibi rubeyche 'doo'di ittaawenye gargaarte, toro la ani laka a igargaarte.
45016003	Birisiila ichoow Akiila bariitoteey eleelicha. Hil Yeesso Kiriisto ka a iswalhinna.
45016004	Lammacho ba la goorat a igargaareene ichoowka jeentetaas u liigaasan leheet. Ani kalday la menye, ururre Kiriistoti yaafohi Ya'huud ieheynan tuumman icho weyti kalanneestaan.
45016005	Urur Kiriistoki minkicho ka is'helo bariiticha. Aaleeyki an weyti 'doono Ebeeneta layadeeh bariiticha. Us a eti oraate ili Aassiya ka Kiriisto rummeeste.
45016006	Maariyati goorat jeentetiin u weyti hol dowte bariiticha.
45016007	Andirooniko ichoow Yuuniya bariiticha. Icho goorat jeela ikaleejireene toro la a yaaftaaya. Lammacheba la a ergaanoti weyti lagarti, toro la ortaaya Kiriisto rummeesteen.
45016008	Aaleeyki an weyti 'doono Kamur ka ani ichoow usu ba wohoo kalday nahe, Ambiliyaanto layadeeh bariiticha.
45016009	Urbaanohi ullaka hil Kiriisto ka inno walhicho bariiticha. Aaleeyki an weyti 'doono Isitaaku layadeeh bariiticha.
45016010	Abeelehi kakhuufnaanki us Kiriisto kakhuufo ka lakaje bariiticha. Goob Ariistobulo bariitoteey eleelicha.
45016011	Heroodiyonhi yaafteeye bariitoteey eleelicha. 'Doo'di goob Narkiise Kamur rummeeste bariiticha.
45016012	Tirafeenna ichoow Tirafoossa bariiticha. Deyyehota weyti Kiriisto hol idowta. Beersiti weyti aaleeyenye hili buure Kamur ihaaggisse bariitoteey eleelicha.
45016013	Ruufohi Kamur soobahsate kiis kayeesse ichoow abartiisti ani laka saggi weeliche iwoywoyte bariiticha.
45016014	Assinkiriito ichoow Fileegon ichoow Hermes ichoow Baatirooba ichoow Hermas ichoow 'doo'di Kiriisto rummeeste icho iskhabaan tuumman bariiticha.
45016015	Filoologaas ichoow Yuuliya ichoow Neereya ichoow walaassiis ichoow Oliimbaas ichoow 'doo'di Waakhe tuummane icho iskhabaan bariitoteey eleelicha.
45016016	Taba 'doonin Kiriisto iskabariiticha. Urur Kiriisto tuumman a atin soobariitiche.
45016017	'Doo'd Kiriistokaaw, a atin hawwaasdee taba, 'doo'di seley atin fido ichoow 'doo'di halgo atin gelo, wihi icho atin idowaan wihi atin laabche buusanyahiin yuubsada. 'Doo'da dakkhan kaseeha.
45016018	A mehe 'doo'daas Kiriistohi Kamureene ma ifalaane, awtichooda on ifalaan. 'Doo'daas afe chinniyahe, enenyet af on kakoolichaan. Jita ka la malassi 'doo'di dowwa luhlo lakakhaato ekkeestaan.
45016019	Enenyet tuumman saggi atin Kamur iraahtaan a garta. Anna weyti atin kahamaada. I'daasenyi wihi an atin ka'doono kallaayo, taba gi'de, wihi haaggan ka kharaawa, anki suujoon ka la, i'di eti wohoo igaran ateeha.
45016020	Waakkhi nebey tuumman leh Seytaan a baabiicha, ulla luhlohiin ilicho ka yabta. Yeesso Kiriistohi Kamureene ba atin imaala.
45016021	Timootihi ullaka hil Kiriisto ka iwalhicho a atin soobariitiche. Luukiyo ichoow Yaason ichoow Soosibatiro laka a atin soobariiticheen. Icho a yaaftaaya.
45016022	Anihi magaheey Teertiyo yahe, wihi Baawulo cheeke dahanteey ka khadaaba kachiire, bariitoti Kamur ka weyti atin soobariiticha.
45016023	Gaayohi an leefiddiye urur Kiriisto minkiis ka kulmo a atin soobariitiche. Eraastahi chilimmeti ilkerengeeteet khuccho ichoow eteenki koo Kiriisteenye Kuwaarto layadeeh a atin soobariiticheen.
45016025	Waakh saa'dno! Us kakhuufnaanki atin Kiriisto kakhuuftaan ka atin miigoon a yabuu'd. Ulla Wori Haaggane Yeesso Kiriisto miinsane an cheeko ka waha yeelin a yabuu'd. Wora Haaggan la a ki inno awteen u iabanne, Waakh kalday on inno isoofura. Runta la a ti Waakh gu'hassi ittaawe dagche.
45016026	I'daasenyi runta dagsan toolla weyti lasoobabbakkaahiche. Runtaas la Chiirnaanneti Waakhe 'doo'di Waákh íyeyyeedo ka a lacheeke. Waha la saggi Waakkhi jirtuu tuumman jiro i'doono inno isoocheeke, iche liiyeele. Amuri us inno ibahche la a mehe ya, nyaama runtaas yaafohi harra tuumman abcha, 'dee Kiriisto a kakhuufeene, toro la a raaheen.
45016027	Yeesso Kiriisto ka, Waakkhi kaldaye khara tuumman leh, jirtuu tuumman a lakoolicho. Aamiin.
46001001	Khadaaba eti atin isoochiiro, a ani Baawulo ichoow eteenki koo Kiriisteenye Soosteena layadeeh. Anna Waakhe jeenteti us i'doono on u, iwahe ergaano Yeesso Kiriisto ikayeele.
46001002	'Doo'di nah khadaaba isoochiirro la, a ururi Waakhe ilkerengeetti weene Koriinto kijiro. Atin a 'doo'di Waakh rubeytiis wahe munyaache, atin ichoow Yeesso Kiriisto ba wohoo kalday atin kayeele. Toro la eti tuummane harrata ka Yeesso Kiriistohi Kamureenenye toro la icho laka Kamurichee wahti iche ichiirra.
46001003	Waakkhi Aabbaheene ichoow Yeesso Kiriistohi Kamure ba atin imaalaane nebey atin kakaalaan.
46001004	An kol dakkhan Waakkheey kala'd a ilaaba. Us haaggiiski buurenye inno imunneynan a atin tuste jeenteti atin ichoow Yeesso Kiriisto wohoo kalday itahiin u.
46001005	I'di tahe jeenteti atin ichoow Kiriisto wohoo kalday ititaaheen u, Waakh walah tuumman ka a atin kamurrooche. Waha la a i'di maanta, wihi atin cheektaan ichoow wihi atin abatteen.
46001006	Waha la saggi Wori Kiriisto miinsane nah atin icheekne uurassiin goyaka irummaateene tusaan.
46001007	Maantaka siinti Rubeyti Munyee katamiit too kaldaye atin kaankhan ma jirto, geeddi atin Yeesso Kiriistohi Kamureenenye inno liisoobabbakkaahicho weyti sugtaan.
46001008	Yeesso Kiriistohi Kamureene la a atin miigoocha, usu mujjum kakhuuftaane, 'dee maanti us soonokhti ka, wohoo rucchul laka ma atin kacheekti.
46001009	Waakkhi atin wahe, atin ichoow Weeliiski Yeesso Kiriistohi Kamureene ba kulankoo kalday atin kayeele, a lakakhuufa.
46001010	Maantaka 'doo'd Kiriistokaaw, anto Yeesso Kiriistohi Kamureene ka a atin hawwaasde, taba atin tuumman isdaaga 'dee seley agoggowina. Toro la wihi atin goossaan ka maloo kalday khaba.
46001011	I'di tahe 'doo'd Kiriistokaaw, 'doo'doo goob Kiilow kayimiy saggi atin isileejaakhtaan a isoocheeke.
46001012	Wihi an eldi a mehe ya, gaasiinkoo mehe essa ya, “Ani Baawulo raaha,” gaasoo la, “An Aboollo raaha,” essaane, gaasoo la “An Keefase raaha,” gaasoo la “Ani Kiriisto raaha,” essaan.
46001013	Kiriisto seleye laaggooche? Anihi Baawuleenye goorat jeentetiin u massalaaba liikakaahe? Ommos maanti atin labaattissiye, magahaaya atin lakabaattissiye? Mele!
46001014	An Waakh kala'd a ilaaba, i'di tahe goytiin ka Kiriisba ichoow Gaayo on menye, et addane an baattissiye mele.
46001015	Et 'deerka goytiin ka magahaaya lakabaattissiye yadeeh mele.
46001016	Aa, waha laka a kasoo'hele, min Isteefana laka ani baattissiye. 'Doo'da on menye, et addane an baattissiye an kasoo'helo mele.
46001017	A mehe Kiriisto 'doo'di an baattissiyo mee isooerge, i'daasenyi wihi us isooerge, a Wori Haaggane an cheeko. Wora la kharati yeedi weeli enenyet mee kacheeko. Uus 'dee omootti Kiriisto massalaaba ka yumuy miigtiche waayine.
46001018	I'di tahe 'doo'di baabaa kijiro ka, wora massalaaba Kiriisto miinsan, a wori 'dalam on. I'daasenyi innohi Waakh inno ribo ka, wora a miigti Waakh.
46001019	I'di tahe wihi chiiran, “An kharati 'doo'di kharayyee a baabiicha, mali 'doo'di wihi buure garti la 'dole ilaaba.”
46001020	'Deerka 'doo'di kharayyee meeke? Tagaammeti amurre meete? 'Doo'di weyti yeyyeed garti meeke? Ma jiraan! Waakh kharati 'doo'di harrata 'dalam ma kayeelin a?
46001021	I'di tahe Waakh kharatiis ka wihi us gooche, 'doo'di harrata kharaticho on ka Waakh ma abti. Wihi Waakh kahamaadicho a chirri jiti 'dalammoon liikhaato Wori Haaggane lacheeko ka, us 'doo'di woraas rummeeste ribo.
46001022	'Doo'di Ya'huud wahanyeyyohi miigti Waakh tuso marma, 'doo'di Giriig la kol dakkhan yeedi khara daagin 'doona.
46001023	I'daasenyi nah wori Kiriistohi massalaaba lakakaahe miinsan iche enenyet icheekna. Wora la 'doo'di Ya'huud daakki tarraantarricho iyateehe, yaafohi Ya'huud ieheynan ka la, wora a yeedi 'dalam.
46001024	I'daasenyi 'doo'di Ya'huud ichoow ki Ya'huud ieheynane Waakh wahe ka, wora a koo Kiriistohi miigti Waakhenye toro la kharati Waakhe.
46001025	I'di tahe wihi 'dalanki Waakh lakoog, kharati weeli enenyet a kussantahe, toro la wihi 'darriti Waakh lakoog, miigti weeli enenyet a kussantahe.
46001026	'Doo'd Kiriistokaaw, maanti Waakh atin wahe 'doo'diiyye atin eheet kamalda bal. Mali weeli enenyet ka, buurtiin kharayyo ma eheynane, buurtiin la 'doo'di weynaan khabo ma eheynane, buurtiin la goobi magah khabo laka ma kiimaatan.
46001027	I'daasenyi Waakh wihi 'doo'di harrata 'dalam ikhaato iche soobahche, 'dee 'doo'di kharayyee lakhaanyo kadowa. Us wihi 'doo'di harrata 'darri ikhaato iche soobahche, 'dee 'doo'di mimmiige lakhaanyo kadowa.
46001028	Waakh wihi harrata ka magah ikhabin ichoow wihi 'doo'di harrata 'darraawo, ichoow wihi 'doo'di harrata wohoo ikoogeynane soobahche, wihi 'doo'di harrata wohoo khumman koog kabaabiiche.
46001029	Waakh i'dane yeele, uus 'dee etoo kalday laka ortiis ka eylajine.
46001030	I'daasenyi jeenteti wihi Waakh yeeluu, atin ichoow Yeesso Kiriisto ba a wohoo kalday. Kiriisto la kharati Waakh katimiyye inno liikayeele. Kharataas ka la Kiriisto 'doo'di fiffissane inno kayeele toro la inno munyaache toro la inno gatte, uskeel inno kasoofure.
46001031	Maantaka i'di liichiiruu, “Eti tuummane eylajin 'doono wihi Kamur yeele kalday on a keeylajo.”
46002001	'Doo'd Kiriistokaaw, maanti an atin iimiyye an runti dagsane Waakh miinsan atin icheeke, an yeedassi burbuure ommos jiti khara ka ma atin leeyyeedin.
46002002	I'di tahe wihi an gooche, geeddi an atin leejiro, wor Yeesso Kiriisto ichoow saggi massalaaba liikakaahe on menye, wohoo addan garan ma 'doonin.
46002003	Maanti an atin iimiy an a 'darneete toro la weyti hamar kaseehe jeenteti an roorro ikhabuu.
46002004	Farniinkeeyki Kiriisto miinsan ichoow Yeedi Waakhe an atin icheeke ka, an mali khara mee atin ikacheeke. I'daasenyi miigti Rubeyti Munyee ka, wihi an eldi saggi icho rum iyahiin a atin latuse,
46002005	'dee kakhuufnaanki atin Waakh kakhuuftaan kharati weeli enenyet menye, miigti Waakh kayamiit.
46002006	Chi' nah 'doo'di Kiriisto goyaka ii'dowe leeyyeeno, wori khara kaleeyyeena. I'daasenyi waha kharati 'doo'di harrata menye ommos ti weynaanti harratane dowwa on baabaato mee.
46002007	Kharati nah kaayyeeno la a ti Waakhe dagsan. Waakh la kharataas a dagche. Kharata la a ti Waakh geeddi us walah isoouumin gooche, 'dee wihi haaggan tuumman 'hella.
46002008	Weynaanti harrata kichekoo kalday laka kharata inno kaayyeeno ma aban. I'di tahe chi' goorat icho abteen, Kamureenki weynaan tuumman leh massalaaba ma kakaahaan gon.
46002009	I'daasenyi i'di liichiiruu, “Wihiiyye ile injire iargin wihiiyye nabahe injire idaagin toro la wihiiyye mali weeli enenyet injire ikamurin iche Waakh 'doo'di usu 'doono itannabiche.”
46002010	I'daasenyi waha a wihi Waakh Rubeyti Munyee ka nah isoobabbakkaahiche. I'di tahe Rubeyti Munyee walah tuumman a fiirissa. Mali Waakhe dagsan laka a fiirissa.
46002011	A mehe rubeyti weeli enenyet goytiis kijirto on menye, et mali etaas massi garti mele. Saggaasu la Rubeyti Waakh on menye, et mali Waakh massi garti mele.
46002012	Inno rubeyti 'doo'di wahanyeyyohi harratane sussuuje raaho ma 'heline, Rubeyti Waakh katamiite 'helle, 'dee wihi Waakh i'daanu inno siiche abanna.
46002013	Nah la wahaase cheekna, yeedassi kharati weeli enenyet kayimiy ka menye, yeedassi Rubeyti Munyee nah abisso iche kacheekna. Nah laka yeedassa ka, runti Rubeyti Munyee katamiite Rubeyti Munyee soobabbakkaahisso iche enenyet abinna.
46002014	Eti tuummane Rubeyti Waakh ikhabin, wihi Rubeyti Waakh kayimiy ma khaatti, a mehe usu ka waha a 'dalammoon on. Toro wahanyeyyoha aban ma yabuu'd a mehe Rubeyti Munyeenye gargaarto ma khabo gon.
46002015	Eti Rubeyti Munyee woyto walah tuumman icho haaggan ommos icho suuje a goocha. I'daasenyi eta etoo addan wahaas ma igoocho.
46002016	“A mehe ayyo mali Kamur garta? Ayyo Kamur wihi us yeelo icheeka?” I'daasenyi inno mali Kiriisto khabo iche khabna.
46003001	'Doo'd Kiriistokaaw an saggi 'doo'di Rubeyti Munyee woyto ma atin ileeyyeedine, i'daasenyi i'doo atin 'dabakkhi weeli enenyete harrata ikhabtaane atin ileeyyeede. Toro la kakhuufnaanki atin Kiriisto kakhuuftaan ka atin a i'di nyaakhuti nahas nuugo.
46003002	Cha'an wor Kiriisto atin abche, a i'doo an i'di nyaakhuti rurrucchul u an haanu on atin siiche. I'di tahe gololleti mimmiige ohom ma ubaa'dan gon. Uliba laka ma tabuu'diin ba.
46003003	I'di tahe atin uliba a 'doo'di 'dabakkhi weeli enenyete harrata khabo. A mehe chirri maanta atin isinaaftaane toro la isleejaakhtaan wahaas saggi atin 'dabakkhi weeli enenyet ikhabtaan ma tusaan a? Waha la saggi atin uliba jiroti 'doo'di harrata ijirtaan ma tusaan a?
46003004	Chi' gaasiinkoo “An a abatti Baawulo,” essi, gaasoo la, “An a abatti Aboollo,” essi, i'da ka atin saggi 'doo'di harratane Waakh igaran ma ijirtaan a?
46003005	Kamalda bal, Aboollo a mehe, ommos Baawulo laka a mehe? Nah a ilbooyyeti Waakhe atin gargaarte atin la wori Kiriisto miinsan rummeysatteen on. Eteenyoba hili Kamur dahan gesse on haaggiche.
46003006	Ani ilmo il gesse Aboollo la ilmohaas bicche kachibe. I'daasenyi, Waakhe ilinta soobahche.
46003007	'Deerka Waakkhi ilinta soobahcho usu khumman, eti ilim il gesso ichoow ki ilim bicche kachibo ba a walahba.
46003008	Eti ilim il gesso ichoow ki bicche kachibo ba malicho a koo one, Waakh la ebba geeddi us hil haaggiche on kala'd guta.
46003009	I'di tahe nah a 'doo'di Waakhe hil isleehaaggicho, atin la a i'di gosi Waakh ichoow minki Waakh.
46003010	Haaggi Waakhe buurenye liisiiche ka, an a i'di tagaanki minan diso, anna daddaabohi ilaat a dise. Etoo addan la daddaabohaas sarcheeda min kadisa. I'daasenyi ebba saggi us min idiso a yuubicho gi'de.
46003011	A mehe daddaaboha ilaate orey ladise Yeesso Kiriistee on menye, et daddaabohoo addan disin yabuu'd mele.
46003012	Chirri etoo daddaaboha ilaat sarcho 'dahab ommos lahaag ommos dagahti gato miige, ommos kho'doomme ommos hoos ommos meydah kadiso,
46003013	maanti Kiriisto soonokhti, hiliis i'di us yahe a lasoobabbakkaahicha. I'di tahe 'dabe saggi hil liihaaggiche soobabbakkaahicha. 'Dab ka hili ebba haaggiche usu mujjume ichoow usuhuus a latusa.
46003014	Chirri ebba wihi us dise soo'hadeen etaas kala'd a laguta.
46003015	Chirri wihi us dise 'dab yuhum, kala'd a waaya. I'daasenyi usu rubeytiis i'di etoo 'dab goya lakasoobahchuu, a bahsata.
46003016	Saggi atin rubeytiin minki Waakhe buure itahiine Rubeyti Waakh rubeyohiin goya ifiddiito kasoo'hela.
46003017	Chi' etoo minki Waakhe buure uskulaacho Waakh usu a baabiicha. I'di tahe minki Waakh a lagayyahe, atin la a minkaas.
46003018	Iisekkeysanna gi'de! Chirri etiinkoo saggi 'doo'di harrata iekkaacho ka kol us khara yahe iskoogyahe, i'di eti 'doo'di harrata 'dalam iekkaacho a yitaahe, 'dee eti rumanka kharee a yitaahe.
46003019	I'di tahe kharati 'doo'di harrata, Waakh ka a 'dalammoon. I'di liichiiruu, “Waakh 'doo'di kharayyee kharatichotaas on kakhabta.”
46003020	Toro la wihi addane chiiran, “Kamur mali 'doo'di kharayyee a garta toro la saggi us ki ilmarhaatteet iyahe a garta.”
46003021	'Deerka, “An a abatti ebel,” eelanna eeylajina. I'di tahe walah tuumman a wihiinna,
46003022	Baawulo ommos Aboollo ommos Keefas ommos harrata ommos jiro ommos omoot ommos wihi toolla jiro ommos wihi yombo soojiro tuumman eheetteey ka ba, a wihiinna.
46003023	Atin la a koo Kiriisto, Kiriisto la a koo Waakh.
46004001	'Deerka ilbooyye Kiriisto ichoow 'doo'di Waakh hili maliiski dagsan enenyet liicheeko dahanohicho soogesse nah iekkaacha.
46004002	Ilbooyi walah dahanohiis lagesse, usuhi saggi us eti rumanka lakakhuufo iyahe tuso iche la'doona.
46004003	Toolla atin ommos 'doo'di addane usu wihi an haaggicho tuumman mujjum yahiin ichoow usuhuus fiiricho ani ka a walahba. Ani rubeyteey laka saggaas ma isifiiricho.
46004004	I'di tahe rubeyteey walah suujenye iche ikacheekatti mele, i'daasenyi wahaas saggi an uskeel iyeelin ma tusaan. Kamur rubeytiissa ihukkuma.
46004005	Maantaka geeddi saha'ddi mujjume iitaahan uurassiin ka enenyet ahukkumina. Ibeenki Kamur soonokhti suga. Ulla wihi dagsane mug'di goya kijiro tuummane banay goya isoobahcha. Wihi weeli enenyet uuriis ka 'doono laka a soobahcha. Waakh la ebba koolohi imale a siicha.
46004006	'Doo'd Kiriistokaaw jeenteti iroonotiinna wahanyeyyoha ka iyookkoteey ichoow too Aboollo ikhaate. I'dane yeele 'dee wihi yeeda essi nah kaabattaan, “Wihi Chiirnaanneti Waakh goya kachiiran akutin.” I'da ka la weynaantoo ma keeylajjaane, too la ma 'darraawtaan gon.
46004007	Ayyo 'doo'di etoo addan kadeefo atin kayeele? Mehe khabtaane, Waakh atin isiin? Chirri atin lasiiche la, a i'doh i'di etoo i'helin u, ieylajjaan?
46004008	Kol atin daragteene kogtahiin. Kol atin kamurrowteene koogtahiin. Chirri nah kamurre ieheynan laka, kol atin kola kamurre titaaheene koogtahiin. Incheenka kootte karnatte tateehiine, 'dee inno tuumman walah isleedakhanna.
46004009	I'di tahe ani ka, Waakh nahiiyye ergaanee 'dowe nah isoobahche, inti weyti 'duboot nah gesse. Nah a i'di 'doo'di herti Waakh ichoow 'doo'di harrata tuumman 'dey'doochaayi, omoot liiwoyo.
46004010	Jeente Kiriistuu nah 'dalamme nah lakoogyahe, i'daasenyi jeenteti atin ichoow Kiriisto wohoo kalday itahiin u, kharayyo atin lakoogyahe. Nah a 'da'ddarannahe, i'daasenyi atin a mimmiig, nah a nah la'darraawa, atin la a atin liinkaanyita.
46004011	Ichoowka uliba laka, nah raarah on khabna, sugub laka khabna toro la gaaddi raagte sar kakhabna. A nah lajahe, minki nah igello laka ma khabno.
46004012	Dahanohaanya hol isikadowna. Chirri 'doo'd nah falo laka, nah 'doo'daas a iweysanna. Chirri sina nah loomhicho laka, a garrahsanna on.
46004013	Chirri etoo nah hanti laka nah afi haaggan on ikalaabna. Ichoowka uliba laka, 'doo'di harrata duksahe nah iekkaacha, nah atte ka a u'du on.
46004014	An khadaaba an soochiire ka, lakhaanyoti an atin kadowo menye, i'di nyaakhuteeyki an weyti 'doonuu, a atin tootoocha.
46004015	A mehe cha'atin 'doo'di ittaawenye wor Kiriisto atin abcho khabtaan laka, ooyohiin a ani on. I'di tahe jeenteti inno ichoow Yeesso Kiriisto ba wohoo kalday inahuu, a i'doo an imbaabahiin ahe, Wori Haaggane an atin icheeke ka.
46004016	Maantaka a atin hawwaasda, taba dabateey sooraaha.
46004017	Jeentetane an Timootihi weeleeyenye an weyti 'doono atin ikasooerge. Usu a koo Kamure, toro weyti lakakhuufa. Timooti saggi an sohoteey ka Yeesso Kiriisto iraaho a atin kasoo'helcha. Wahaas ichoow wihi an urur Kiriisto meelal tuumman ka abcho a wohoo kalday.
46004018	Gaasiinkoo a eylaja, i'doo an goytiin iimaatan u.
46004019	I'daasenyi afi Kamur ka dowwanoha ka a atin soo'daara. Cha'an imiy la 'doo'da eylajo wihi icho essaan kalday on menye, icho wihi Waakh miinsan ka miig khabo ichoow ichohuus a abda.
46004020	I'di tahe dakhi Waakh yeed on menye, a miigti Rubeyti Munyee.
46004021	Wihi atin 'doontaan isigoocha. Maanti an amiit anihi sirbi sookhaaddi ommos anihi amiite 'doonin ichoow uuri samacchaare ka atin leeyyeedo 'doontaan?
46005001	An a atin kanaha, wihi jiro a mehe ya, etoo goytiin ka soho'ddarriti suujenye kaassohta leessa. Soho'ddarritaas la a ti 'doo'di Waakh igaran laka koloo iyeelin. Etoo laammo ooyohiissa inokhte.
46005002	Atin la nane a eylajjaan! Atin kootte incheenka a ooytaane 'dee eti waha yeelo goytiin ka rihtaan.
46005003	Chirri an atin ileejirin laka, rubey ka a atin leejira. Ani la eta saggi us uskeel iyeele a gooche i'doo an atin leejiruu.
46005004	Maanti atin anto Kamureenki Yeessee ka kulantaane anna rubey ka atin leejiro, miig Kamureenki Yeessee la atin leejirto,
46005005	eta suuje dahanti Seytaan gessa. I'da ka etaas wihi uuriis goya kijiro uskeel imoono a labaabiicha, rubeytiis la maanti Yeessohi Kamure soonokhti a lariba.
46005006	Atin a eylajjaane, wahaas la ma haaggan. Saggi chirri makaate lahaaggicho booddati makaate fuurisso too rucchul liikakhayo 'dee makaate tuumman weyti ifuurto weyti garattaan. I'daasu la etoo uskeel khabo, rabitohi enenyet tuumman a suujaacha.
46005007	Taba saggi booddati makaate fuurisso liibahchuu, atin laka uskeel tuum goytiin kabahcha, 'dee 'doo'di husub ateeha. Atin rumanka a i'di makaateti booddataas fuurisso ikhabin. I'di tahe Kiriistohi heleenkeenki Baasakkee a lasoorriyooche.
46005008	Maantaka chirri inno Daawta Baasakka gello, uus innohi uskeel ichoow suujoon khabno gelin gi'de. I'daakka inno a i'di makaateti boodda fuurisse nateeh. Taba gi'de 'doo'd Kiriisto rumanka ateeha, toro la 'doo'di yeedi rummaat on cheeko ateeha. I'daakka atin a i'di makaateti ifuurin.
46005009	Khadaabeeyki oraate an atin isoochiire ka, 'doo'di soho'ddarri kaassohti kaseeha atin iidah.
46005010	I'daasenyi an wori 'doo'di harratane soho'ddarri kaassohti ommos 'doo'di 'damaame ommos ki enenyet kakharaawo ommos ki iyookkoyyohi waakkhakh lakayeessi wahti mee woriis kaayyeedo. I'daas ka harrata dakkhane katabtaan.
46005011	I'daasenyi khadaabi an soochiire ka, 'doo'di an soomiinsade a ki, Kiriisto rummeesde isyadeehe, i'daasenyi soho'ddarri kaassohti, 'damaamenye ommos iyookkoyyohi waakkhakh lakayeessi wahti ommos 'doo'di addan hanti ommos meleefeenye, ommos enenyet kakharaawo. 'Doo'di i'dee aleegolossanna laka.
46005012	Rumanka, hili 'doo'di urur Kiriisto ieheynan lahukkumo keey mee. I'daasenyi hili 'doo'di urur Kiriisteenye uskeeli i'dee kijiro lahukkumo atine atin fuula.
46005013	Waakh rubeytiissa 'doo'di urur Kiriisto ieheynan hukkuma. I'daasenyi i'di Chiirnaanneti Waakh kachiiran u, “Eti uskeel kijiro, goytiin kabahcha.”
46006001	Chirri etiinkoo etoo addane Kiriisto rummeeste iswaayeen, ma uryaawtaan a cha'atin holaas 'doo'd Kiriisto menye kootiinhi 'doo'di Waakh igaran igeessaane lahukkumo?
46006002	Saggi 'doo'di Waakh berri 'doo'di harrata ihukkumo ma garattaan a? Cha'atin 'doo'di harrata berri hukkuntaan, wahaar rurrucchule goytiin kasoobabbaho ma tabuu'diin a?
46006003	Saggi berri inno herti Waakh laka ihukkunno ma garattaan a? Geeddoo meheenye wahanyeyyohaar rurrucchule jirota miinsan igoossaan?
46006004	Chi' wihi i'dee goytiin kasoobaheen a i'dohe toro kootiinhi 'doo'di urur Kiriisto ka i'daaru laka liinkaanyitin ikageessaan?
46006005	An i'dane elda 'dee lakhaanyo atin kadowa. Rumanka goytiin ka etoo kaldaye khareenye 'doo'di Kiriisto rummeeste goyaka yeedi i'daase goocho ma jiro?
46006006	I'daasenyi wahaas ma yeessaane, etoo Kiriisto rummeeste iche koo addan kootiin geecha lahukkuma, toro la 'doo'di Kiriisto irummeysan igeecha.
46006007	Atinhi kootiin irattaan waha mehe tusaan ya, atinhi urur Kiriistee, wihi Waakh atin ka'doono raahin a agaafatteen. Atinhi atin liikhufo menya deefto? Atinhi etoo atin ekkeesti menya deefto?
46006008	I'daasenyi atin rubeytiinna 'doo'di Kiriisto rummeeste ekkeysattaane toro ikhuftaan.
46006009	Saggi eti uskeel leh dakhi Waakh igelin ma garattaan a? Iisekkeysanna 'doo'di isidisanne isleeur'do ichoow ki iyookkoyyohi waakkhakh lakayeessi wahti ichoow eti makhaabassi tiis ieheynan leeur'do ommos mejeli mejel leeur'do,
46006010	ommos eti hatto leh ommos ki 'damaame ommos eti meleefee ommos eti enenyet hanti ommos eti enenyet kakharaawo tuumman koo kaldaye dakhi Waakh gelo laka ma jiro.
46006011	Gaasiinkoo orey jiroti i'daasenye jire. I'daasenyi toolla Waakh uskeeliin a dikhe, atin munyaache. Toro la 'doo'di fiffissan atin iekkaache. Waha dakkhan a jeenteti wihi Yeesso Kiriistohi Kamure ichoow Rubeyti Waakkheen atin iyeeleen.
46006012	Mehe leessa ya, “Wihi an yeelin 'doono walah ikajeycho mele.” I'daasenyi walah tuumman mee atin iroon. Toro la “Wihi an yeelin 'doono walah ikajeycho mele,” iche leessa. I'daasenyi walah idakhti mele.
46006013	Mehe leessa ya, “Golol uure liiyeele, uur la golole liiyeele.” I'daasenyi Waakh lammacho ba a baabiicha. Toro la sarti enenyet soho'ddarri mee liiyeele, i'daasenyi hili Waakhe liiyeele. Kamur la usu sarteen lagta.
46006014	Waakh la sarteen laka omoot a kasookahcha saggi goorat us miigtiis ka Kamureen omoot ikasookahchuu.
46006015	Atin saggi sartiin miili sar Kiriisto itahe ma garattaan a? An sar Kiriisto a khaata ichoow sarti malaaya ba too kalday kayeela? Waakh meesseen bujiiy!
46006016	Atin saggi eti malaaya leeur'de usu ichoow malaayataas ba wohoo kalday iyateehiin ma garattaan a? A mehe saggi Chiirnaanneti Waakh liikachiiruu, “Lammacho ba sartoo kaldaye yateehiin.”
46006017	I'daasenyi eti tuummane usu ichoow Kamur ba wohoo kalday yateeh, usu ichoow Kamur ba rubey ka a koo kalday.
46006018	Taba, soho'ddarri kafirda. Uskeeli addane enenyet yeelo tuumman, koo sar uskulaacho mele. I'daasenyi eti soho'ddarri kaassohti sartiissa uskulaacha.
46006019	Atin saggi sartiin i'di minki Rubeyti Munyeenye Waakh atin siiche goya fiddiito itahe ma garattaan a? Atin kiin menye, atin a ki Waakh alah.
46006020	A mehe Waakh wihi buurenye gute atin gatte. Maantaka ebba sartiis ka Waakh a inkaanyito.
46007001	Toolla wihi goorat atin khadaabi atin isoochiirteen ka iworsatteene atin isoolaaba. Aa! A haaggantahe chi' mejel min idisan.
46007002	I'daasenyi 'doo'di isidisanne isleeur'do a buur gone, a deefta chirri aram ba arantiissa on khabo ommos arame ba arankicheeda on khabto.
46007003	Makhaábal a hiliissa chu'us makhaabassiis leeur'do, arame laka a hilicheeda chi'iche arankiche leeu'durto.
46007004	Makhaabale sartiche ma anatti i'daasenyi arankicheeda anta, makhaabal laka sartiis ma anti i'daasenyi makhaabassiissa anatta.
46007005	Maantaka sammata atin koloo isikadaagin on menye, lammatiin isleeur'din iistiranna. Cha'atin istirattaan la, geeddoo on istirda 'dee weysi kalday gela. Yomboka 'deerka isisoonokhda, uus Seytaan jeenteti atin isjeyin iubaa'dan u kajmeti uskeel atin kalugu'ddo atin ikeenine.
46007006	I'daasenyi waha amuri an atin siicho menye, a atin lee'diicha on.
46007007	Incheenka atin tuumman i'daaya tateehiine mindischo laan fiddiitaan. I'daasenyi ebba siintiissa Waakh ka'hele. Koo siintane khaba koo la siintoo addane khaba.
46007008	Maantaka 'doo'di minan idisan ichoow ki liidisin ichoow muunkhoyyo ba wihi icho ideefo, a ichohi i'deey ifiddiyaan.
46007009	I'daasenyi chirri icho isjeyin iubaa'dan, min a disteene ommos a ladiso. I'di tahe ichohi makhaabassi ommos makhaabali icho weyti leeur'daan iildeerroti ka, ichohi minan disti ommos ladiso deefta.
46007010	Toolla 'doo'di isdiste amura an siicho keey menye, a ki Kamur kayimiyye, makhaabál iiche makhaabaliche katabin.
46007011	I'daasenyi chi'iche makhaabaliche katabte, mindischo laan a fiddiito, ommos makhaabaliche a isineybeen. Makhaábal la uus makhaabassiis rihin.
46007012	Atinhi addan la wihi an atin iadeeh, chi' etoo koo Kiriistee makhaabassi Kiriisto irummeysan khabo iche la leefiddiyin 'doonto, makhaabala uus makhaabassa rihin. Waha wihi Kamur essi menye a malaaya on.
46007013	Toro la chirri makhaabassoo too Kiriistee makhaabaloo Kiriisto irummeysan khabto, ulla usuhi leefiddiyo 'doono, makhaabassa iiche makhaabala katabin.
46007014	I'di tahe makhaabalicheki Kiriisto irummeysan jeentetichuu Waakh a munyaache. Makhaabassi Kiriisto irummeysan, jeenteti makhaabali Kiriisto rummeestuu Waakh iche a munyaache. Chirri iche i'daas ieheynan la, nyaakhutiin ki 'doo'd Kiriisto mee. I'daasenyi saggi iche ijirtuu, nyaakhutiin Waakh a munyaache.
46007015	I'daasenyi chirri makhaabali Kiriisto irummeysan makhaabassiis rihe, ommos makhaabassi Kiriisto rummeysatte makhaabaliche katabte, seley a baheen on. Eti koo Kiriistee chirraas mindischo ka a lafure. A mehe Waakh a inno wahe 'dee nebey kafiddiina.
46007016	Atihi makhaabassoowe, atihi makhaabalaah Kiriisto ikeento 'dee Kiriisto rummeesti ma garatti. Ommos atihi makhaabaloowe atihi makhaabassaah Kiriisto ikeento 'dee Kiriisto rummeysatti ma garatti.
46007017	Etiimba i'di goorat Kamur igooche toro la Waakh iwahe, i'daas on a eheetti. Amura a ki an ururre Kiriisto tuumman ka 'doo'd icheeko.
46007018	Maanti Waakh atin wahe etoo a khandiineet? Etaas uus sumatti khandi bihin. Etoo maanti Waakh wahe ma khandiineynan a? Etaas uus lakikhandiyin laka.
46007019	Anki Waakh ka, khandi ommos khandiwaayyo a walahba. Wihi khumman a atihi amurreti Waakh raahto.
46007020	Ebba wihi maanti Waakh wahe us eheneet on a kafiddiyo.
46007021	Maanti Waakh atin wahe gaasiinkoo bow'da eheet? Awa'dwaa'dina, i'daasenyi chirri saggoo atin bow'da ikabahtaan jirto bow'da kabaha on.
46007022	I'di tahe eti maanti Kamur wahe bow'da eheet, Kamur ka a eti furan. I'daasu la, eti maanti Kamur wahe furneet, a bow'da Kiriisto.
46007023	Waakh wihi buurenye gute atin gatte. Maantaka bow'dati wahanyeyyohi enenyet 'doono iitaahana gi'de.
46007024	Maantaka 'doo'd Kiriistokaaw ebba i'di maanti Waakh wahe us eheet on a ifiddiyo.
46007025	Toolla amur Kamur isiiche galtaam miinsan mele. I'daasenyi jeenteti uurnugleeli Kamure an eti lakakhuufo iahuu, maleey a atin siicha.
46007026	Ani ka, jeenteti sinati buurenye inno kajirruu, a deefta chirri mejel ebba saggi us ijiro on ijiro.
46007027	Min a disatte? 'Deerka seley bahnaan ayowan. Min ma disan a? 'Deerka makhaabál ayowan.
46007028	I'daasenyi chirri at min disatte laka uskeel ma yeelin. Galtaanti ladise laka uskeel iche yeesse mele. I'daasenyi 'doo'di isdiste jiroti harrata ka sinati buurenye khaba, anna sinayyohane atin kaholin 'doona.
46007029	'Doo'd Kiriistokaaw wihi an atin icheeko kallaayo, ibeenneti ankhan a gaabantahe. Uus toolla kakhabatti eti makhaabál khabo, i'di eti makhaabál ikhabin a ijiro.
46007030	'Doo'di ooyo la, i'di 'doo'di iooyin a ijiro. 'Doo'di hamaado la i'di 'doo'di ihamaadin a ijiro. Ki walah gatti la i'di ki meehaas kiis ieheynan a isiekkaacho.
46007031	'Doo'di wahanyeyyohi harrata on kaassohti la, i'di 'doo'di ikaassohan a ijiro. I'di tahe harrata saggi iche toolla ijirto ka, dowwanoha a kutta.
46007032	Atinhi wa'dwaa'd ikhabine 'doona. Eti min idisan wihi us kamassi tuumman a wihi Kamur miinsane, 'dee saggi us Kamur ikahamaadicho iyowti.
46007033	I'daasenyi eti min diste wihi us aw ikhabo a fiddihi goobiissa harrata ichoow makhaabassiisti us kahamaadicho on.
46007034	Us sag lamma liijiita. Makhaabassi makhaabal ikhabin ommos inanti galtaame wahanyeyyohi Kamur on aw ikhabaan. I'di tahe wihi iche 'doonto a sartiche ichoow rubeyticheti iche tuum Kamur ibihisso. I'daasenyi aranti disan wihi iche aw ikhabto, a fiddihi goobicheeda harrata ichoow makhaabalicheki iche kahamaadisso.
46007035	Waha an atin idowo jeenteti an atin ijeycho menye, a iroonotiinna, 'dee fiddihi mujjume jirtaane, tuum Kamur isibihissaan.
46007036	I'daasenyi chirri etoo galtaanti us alkume kol us mujjum iwoywoyin koogyahe, iche la geeddi lakadiso eleesse, wihi imale a yeelo, uskeel us yeele mele. A isdisteen on.
46007037	I'daasenyi chirri et goorat masse, uuriis ka la gooche galtaam ma disdi yidahye ulla isjeyin yabuu'de, i'daasenyi etoo ikaholin, a haaggiche chu'us mindischo laan fiddiye laka.
46007038	Maantaka eti min diste a haaggiche, i'daasenyi ki min idisan jiti weyti deefo tabe.
46007039	Makhaabale geeddi makhaabaliche on jiro, makhaabaliche ma katabto. I'daasenyi chirri makhaabaliche buje, chi'iche 'doonto a geeddi eti iche 'doonto disti. I'daasenyi eta ki Kamur rummeeste on a eheetti.
46007040	Ani ka chi' liidisine iche saggaas ifiddiito, iche weyti hamaadda. Ani ka an mali Rubeyti Waakhe khaba.
46008001	An toolla wori gololi iyookkoyyohi waakkhakh lakayeessi liisoorriyooche miinsane kaayyeeda. Inno tuumman wihi wahaas miinsan a garanna. Kharateen rannyaate inno buuhissa, i'daasenyi 'dooninti inno is'doonno 'doo'di addan a miigoossa.
46008002	Chirri etoo kol us walah tuum garti iskoog, garanti rummaate usu laka'doono, a kaankhantahe.
46008003	I'daasenyi eti Waakh 'doono, Waakh usu a garta.
46008004	Maantaka ayta gololi iyookkoyyohi waakkhakh lakayeessi liisoorriyooche layaham ka, saggi iyookkoyyoha harrata ka Waakh ieheynan a garanna. Saggi Waakkhi rummaate jiro la koo kalday on iyahe a garanna.
46008005	A mehe 'doo'd gaasoo mehe essa ya waakkhassi ittaawe ichoow kamurreti ittaawenye 'doo'd wahti a jiraan. I'daasenyi waakkhassa beenaat harrata ommos serey kijireeneey ka ba,
46008006	inno ka Waakkhoo kalday on jira, ulla a Aabbaheenna. Walah tuumman usu kayimaateene, inno la usu ijirra. Toro la Kamuroo kalday on jira, ulla a Yeesso Kiriisto. Usu on ka Waakh walah tuumman soouume, inno la usu on ka jiro 'helle.
46008007	I'daasenyi 'doo'd tuumman mee runta garti. 'Doo'd gaasoo iyookkoyyoha a bare. Chi'icho gololi iyookkoyyoha liisoorriyooche yamhiin ka, jeenteti rubeyohichoki haag ichoow suujoon seley saaho 'dabakh iyahiin u, rubeyohichokaas bi'dirroochaan.
46008008	I'daasenyi golol koloo kalday laka Waakh ma inno idowwaacho. Chirri inno iumhan walah inno waayno mele, chirri inno nuhum laka walah inno 'hello ba mele.
46008009	I'daasenyi atinhi wihi atin tamhiin seley bihin tabuu'diin, yuubsada gi'de 'doo'di 'dabakhe daakki tarraantarricho iitaahana.
46008010	Iyookkoka eemba etoo rubeytiisti haag ichoow suujoon seley saahto 'dabakh tahe atihi waha dakkhan garatti, gololi iyookkoyyo liibahche minki iyookkoyyo lakawahti ka taham kiagar? Eta a faajjiya 'dee ullaka gololi iyookkoyyohi waakkhakh lakayeessi liisoorriyooche yaham menya?
46008011	'Deerka eta 'dabakhenye Kiriisto rummeeste Kiriisto usu iyumuy wihi at garatti ka a baabiisse gon.
46008012	Chirra at i'da ka etaahki Kiriisto rummeeste uskeel iyeesso, toro rubeyohichoki haag ichoow suujoon seley saaho 'dabakhe gaameerto, at Kiriisto uskeel iyeessa.
46008013	Maantaka chirri gololi an aham eteeykoo Kiriisto rummeeste uskeel kalug'do, an yombuu toro jid ma aham uus an etaas koo Kiriistee kufinne.
46009001	An ergaano menya? An wihi an 'doono 'doo'd Kiriisto yeelo ma yeelo? An Yeessohi Kamureene ma argin a? Jeenteti holi an dowe menya atin ichoow Kamur koo kalday ititaaheen?
46009002	Chirri 'doo'di addan ka an ergaano Kiriisto ieheynan laka, wihi massan atin ka an a ergaano! I'di tahe atin i'doo ka a sumatti saggi an rumanka ergaanoti Kamur iahe tusso.
46009003	'Doo'di ihukkumo wihi an ilaabo kallaayo.
46009004	Hili nah kijirro ka, nah golol ma mu'dan a?
46009005	Nah i'di ergaanoti addan u ichoow i'di walaalinye Kamureen ichoow Keefas illeh u, deyyehoteenyoti too Kiriisteenye nah walhisso ma mu'dan a?
46009006	Ommos ani ichoow Barnaba kalday on hil haagginna 'dee golol ka'hella?
46009007	Iskartoh maanta hili iche haaggisso ka toro chilimme gutta? Etoh gos khaba toro gurnaanki us gosiis kasoobahche iumhan? Ersinkoh adihiis yaakhicha toro la haanu ikadamin?
46009008	An waha mali weeli enenyet kalday on keelda? Chiirnaanneti amurre Muusa laka i'daas on kachiiran menya?
46009009	A mehe Amurre Muusa wihi kachiiran, “Heer chirri us 'dargaayye yabti af ahidin.” Waakh chu'us i'da yidah ati ka heer kaldaye aw ikhaba?
46009010	Waakh maanti us i'da yidah, yeeda eti us tuum miinsanyahe a nah menya? Aa! Waha jeenteteenna liichiire. Eti gos khuto ichoow ki 'dargaayye urfo kabahcho, icho tuumman khajjeeli icho gurnaan isleegismaane khabaan.
46009011	Nah a i'di eti ilmohi Rubeyti Munyee kayamiit uurassiin kachibe gone, gurnaanki harratane nah atin kasugno a wihi weyti buurenya?
46009012	Chirri 'doo'di addan gargaari us atin ka'helo mu'danyahe, nah kootte incheenka 'dirihicho ma mu'dan a? I'daasenyi nah wahaas nah mu'dan ma khaatin. Nah sina tuummane igarrahsanne, 'dee wohoo rucchule Wora Haaggane Kiriisto miinsan jeycho ma jiraan.
46009013	Saggi eti minki Waakhe buure hil kahaaggicho gololiis minkaas ika'helo ma garattaan a? Toro la eti chalag hil kahaaggicho wihi chalagtaas lakasoorriyoocho miil kakhaba.
46009014	I'daasu laka Kamur amuri us bahche a kan, eti tuummane Wori Haaggan cheeko laka, gololiis woraas us cheeko on ka'hela.
46009015	I'daasenyi an injire waha imu'dan golol ma kayowan. Toolla la khadaaba mee soochiiro 'dee golol isiissaan. Anihi Wori Haaggane an i'daanu cheeko an keeylajo liikakhaato ka, anihi amuute deefta!
46009016	A mehe Wori Haaggane an cheeko ka walah an keeylajo mele. I'di tahe wora an cheeko Waakhe ihossa. Chirri an Wori Haaggan icheekin la, sinati isugto eenna a buure!
46009017	Chirri ani jeenteti an i'doono on u an Wora Haaggan icheeko, 'deerka kala'd a suga gon. I'daasenyi, Waakh a isoobahsate hila ikorche sag an ikabahsadi la mele.
46009018	'Deerka kala'ddeey a mehe? Kala'ddeey talla, Wora Haaggane an cheeko et iguto mele, toro la wihi imu'dan ka, an wohoo rucchul laka ma khaato.
46009019	Et ianti mele. I'daasenyi an bow'dati enenyet tuummane iskayeela, 'dee geeddi an abuu'd 'doo'di buure Kiriisto ikeena.
46009020	'Doo'di Ya'huud ka i'di Ya'huude iskayeele 'dee 'doo'di Ya'huud Kiriisto ikeena. 'Doo'di amurre Muusa anatti ka la, an i'di eti amurre Muusa anatti iskayeele, 'dee 'doo'di amurre Muusa anatti laka Kiriisto ikeena. I'daasenyi amurre Muusa ma ianatti.
46009021	'Doo'di amurre Muusa ikhabin ka la, an i'di eti amurre Muusa ikhabine iskayeele, 'dee i'da ka 'doo'di amurreta ikhabin Kiriisto ikeena. I'daasenyi an amurreti Waakh ma 'dii'do, toro la amurre Kiriisto ianatta.
46009022	'Doo'di 'dabakhe ka la, an a is'dabakhnoocha, 'dee icho Kiriisto ikeena. An 'doo'da tuumman i'dichooda iskayeele, 'dee sagag tuumman ka 'doo'd gaasoo Kiriisto ikeena.
46009023	Waha tuumman a iroonoti Wori Haaggane lataa'hicho, 'dee buuhi Wori Haaggan atin leegisma.
46009024	Saggi atin igarattaan u 'doo'di iskabahsati icho tuummane orya, i'daasenyi etoo kalday on 'doo'd sooricha 'dee wihi la'helo 'hela menya? Atin laka saggaas iorya 'dee wihi 'doo'd lasiicho 'hela.
46009025	Eti oriisi kijiro tuumman weyti sartiis oriisi itannabicha. I'dane yeela 'dee 'duubi massati 'hela. I'daasenyi inno 'duubi jirtuu tuumman imassanne yowanna.
46009026	Maantaka an cha'an nyaamo baabul on ma ari'd, i'di eti etoo addan jaho u, hafar on ma jaho.
46009027	I'daasenyi an sarteey a jaha, toro la tuum jeycha uus 'dee inkoo an 'doo'di ittaawe Wori Haaggan icheeke, ani rubeyteey oriisi goyaka liibihinne.
46010001	'Doo'd Kiriistokaaw, wihi aacchinyetiinti Muusa woye kayitahye atin kasoo'helin 'doona. Icho tuumman mirisi Waakh sooerge woye toro la icho tuumman nebey beyti buure maaheen.
46010002	Icho tuumman mirisa ka ichoow beyta buure ka a i'doo labaattissiye 'doo'di Muusa raaho lakayeele.
46010003	Icho tuumman gololaas Waakh girmo ka siiche isleeyumheene,
46010004	toro la bicchehaas Waakh girmo ka siiche isleeyubhaabeen. I'di tahe daddaabti buurenye girmeenye icho raahte bicche kayubhaabeen. Daddaabtaas la a Kiriisto rubeytiissa.
46010005	Chi'iche i'daas tahe laka, Waakh aacchinyeteen buurche a kahollowe tuunte, sarticho hidaad tuumman kataa'hte.
46010006	Wahaas tuumman la a iyookkoyyohi inno waanicho, uus 'dee inno laka i'dichuu wahanyeyyohi sussuuje maanjeeranne.
46010007	'Doo'daas gaasoo iyookkoyyohi waakkhakh lakayeessi wahte. I'dicho iitaahana. I'di liichiiruu, “'Doo'da a orronte sukuuku gele yomboka gir'daanki bi'dire ikahe.”
46010008	'Doo'daas gaasoo soho'ddarri kaassohte. Ibeenkoo kalday goyaka 'doo'di elif tomon lamma ichoow elif seyyahe 'debbeeste. Uus inno laka i'dichuu soho'ddarri kaassohan.
46010009	'Doo'daas gaasoo Kamur a kaje toofaf icho bakkicheen. Uus inno i'dichuu Kiriisto kajin.
46010010	'Doo'daas gaasoo a nyunnyuwe, herti Waakhe walah uskulaasso icho bakkisse. Uus inno i'dichuu nyunnyuwin gi'de.
46010011	Waha tuumman yaafohi Issiraayel a kayitaaheene, 'dee iyookko inno iyateehiin. A lachiire 'dee innohi ibeenki harra 'dubiche soodowwaate jirro inno tootoochaan.
46010012	Maantaka eti tuummane kol us mujjum toollo iskoog, a isyuubsati gi'de uus kufinee.
46010013	Kajmeti uskeel atin kalugu'ddo a ti weeli enenyet tuumman lakakajo on. Waakh la a lakakhuufa gone, us kajmeti atin lakajo geeddi atin ituddubin 'dirihiche a atin kajeycha. I'daasenyi chirra atin lakajo, us toro jiti atin kajmetaas kabahsattaan a atin iyeela, 'dee kajmetaas ka garrahsan tuddubtaan.
46010014	Maantaka aalasseeyki an weyti 'doono, iyookkoyyohi waakkhakh lakayeessi kafirda.
46010015	Atin a 'doo'di ii'dowe. Wihi an kaayyeedo isigoocha.
46010016	Chirri inno gololi Kamur ka Waakh koob ka kala'd ilaabno toro danno, inno tuumman gargaari diig Kiriisto isleegisanna menya? Makaateti lajebcho islaleeyaham ka la, gargaari sar Kiriisto isleegisanna menya?
46010017	Jeenteti makaate too kalday itahe, innohi ittaawe laka a sartoo kalday. I'di tahe inno tuumman makaatetoo kaldaye isleegisanna.
46010018	Bal 'doo'di Issiraayel yeya. Soorriyoyyohi Waakh chalag ka liibahche icho isleeyamhiin ka, wahnaanki Waakh chalag ka lawahti a isleegismaan.
46010019	I'da ka mehe elda ya, soorriyoti iyookkoyyohi waakkhakh lakayeessi liibahche ommos iyookkoyyoha waakkhakh lakayeessi walah icho yahiin mele.
46010020	Wihi an eldi a mehe ya, wihi 'doo'di Waakh igaran soorriyoocho, icho ginnayyo isoorriyoochaan menye, Waakh mee isoorriyoochaan. Ani la atinhi atin ichoow ginnayyo ba wohoo kalday tateehiin ma 'doono.
46010021	Koobi Kamur ichoow koobi ginnayyoot ma isleedantaan. Ommos gololi komborti Kamur ichoow gololi komborti ginnayyoot ma isleetamhiin.
46010022	Kamure inaaf gelin 'doonna? Kol inno Kamur kamiignahe koogtahiin?
46010023	Mehe leessa ya, “Wihi an yeelin 'doono walah ikajeycho mele.” I'daasenyi walah tuumman mee atin iroon. Toro la “Wihi an yeelin 'doono walah ikajeycho mele,” iche leessa. I'daasenyi walah tuumman mee gargaar khabo.
46010024	Awtiinna on ayowanna, i'daasenyi 'doo'di addan aw ikhaba.
46010025	Chirri at jidi bicchir ka loororicho taham, jeenteti rubeytaahti haag ichoow suujoon seley saahtuu, walah awowworsan.
46010026	I'di tahe, “Harra a ti Kamure, toro la wihi kajiro tuumman a wihiissa.”
46010027	Chirri etoo Kiriisto irummeysan minkiis ka golol kiwahe at la iran 'doonto, iro on. Walahbaaw lakisiicho ka aham. Jeenteti rubeytaahti haag ichoow suujoon seley saahtuu, walah awowworsan.
46010028	I'daasenyi chirri, “Golola a ki naffi iyookkoyyohi waakkhakh lakayeessi liisoorriyooche,” lakiidah, jeenteti eti i'daas kiidah ichoow iroonoti rubeyti haag ichoow suujoon seley saahtuu, gololaas uumhan.
46010029	Waha la jeenteti rubeytaahti haag ichoow suujoon seley saahto menye, a jeenteti rubeyti etaas. A mehe a i'doh furnaanki an furanahe ka wihi an yeelin 'doono rubeyti etoo addane waha a suuj ielatti u ijeycha?
46010030	Chirri an golossadi an Waakh kala'd ilaabo, a i'doh etoo addan toro golola an Waakh kala'd ilaabo ka iabaara?
46010031	'Deerka golossatteey ommos wohoo danteey ka ba, ommos walahbaaw at yeesso ka, waha tuumman saggoo Waakh liikoolicho iyeel.
46010032	Fiddihi atin fiddiitaan uus etoo kalday laka tarraantarrin, 'doo'di Ya'huud ommos ki Ya'huud ieheynan ommos ururi Waakh eheetteey ka ba.
46010033	Saggaasu la, ani walahbaaw an yeelo ka, wihi an yowdi iroonoteey menye, 'doo'di addane kahamaadicha, 'dee ribnaan 'helaan.
46011001	Saggi an dabat Kiriisto iraahuu, atin laka dabateey sooraaha.
46011002	An weyti atin koolicha i'di tahe walah tuumman ka a ikasoo'hessaane toro la hugunki goorat an 'hele toro an atin isookucche, mujjume khucchissaan.
46011003	I'daasenyi wohoo an atin abin 'doono a jiraan. Kiriisto usu matakki makhaaballe tuummane. Makhaabal la usu matakki makhaabassiisenye, Waakh la usu matah Kiriistee.
46011004	Eti mejelenye urur Kiriisto goyaka weesti ommos wori Waakh kaayyeedo matakkiis la ogooganyahe, matakkiissa lakhaanyo kadowa.
46011005	Toro la, deyyeho chi'iche urur Kiriisto goyaka weysatti ommos wori Waakh kaayyeeddo matah la iogoogan, matakkicheeda lakhaanyo kadowta. Iche ichoow aranti matah lahaa'de lakhaanyo iskadowte i'da ka yeerar mee.
46011006	Deyyeho chi'iche matah iogoogan a geeddi iche matah haa'datti on gon. I'daasenyi deyyeho chi' matakki lahaatti lakhaanyo leeyahe la, matakkiche wohoo a korsatti gi'de.
46011007	Aram walah us matah korsati mele. I'di tahe usu iyookkoti Waakhe lakasoouume, toro la weynaanti Waakhe tusa. I'daasenyi arame weynaanti arankicheeda tussa.
46011008	I'di tahe áram mee arám kayimiy, i'daasenyi arámé áram katimiy.
46011009	Toro la Waakh áram jeenteti arameet mee isoouume, us arámé jeenteti aram isoouume.
46011010	Jeentetaas ichoow jeenteti herti Waakh u, a haaggantahe chirri arame wohoo antohi makhaabaliche tuso matakkiche kakhabto.
46011011	I'daasenyi innohi 'doo'di Kamure ka la, deyyeho mejel laan walah iche yeesso mele, mejel la deyyeho laan walah us yeelo mele.
46011012	I'di tahe saggi deyyeho mejel ikasooummantuu, saggaase mejel laka deyyeho idessa. I'daasenyi walah tuumman Waakh on kayamiitiin.
46011013	Bal waha isigoocha, a haaggantahe chirri deyyeho urur Kiriisto goyaka Waakh soowahto, wohoo la matah ikorsan?
46011014	Weeli enenyet tuumman goyaka, chirri eti mejele tinti derdeer khabo lakhaanyo ma iskadowo?
46011015	I'daasenyi chi' deyyeho tinti deddeer khabto, a inkaanyiticheeda. I'di tahe tinticheti deddeer a lasiiche, 'dee matakkiche koogoogta.
46011016	Chirri etoo ayta iriir gelin 'doono la, wihi an iadeeh a mehe ya, inno eheetteey ommos ururi Waakh eheetteey ka ba, et hugunkoo addane yeere weysiit khabo mele.
46011017	Waansiha toolla an atin isoocheeko ka, walah an atin kakoolicho mele. I'di tahe chirri atin kulantaan, haag menye, wihi suuje on soobaha.
46011018	Wihi kolooraat, chirri atin i'di urur Kiriistuu kulantaan, wihi an daage a mehe ya, atin seleye goggootaane an la yeedaas geeddoo ka a rummeesda.
46011019	A mehe koobbinohaas goytiinna kijiraane, 'dee goytiin ka 'doo'di rumanka koo Kiriistee laarga.
46011020	Chirri atin kulantaan, gololi Kamur mee tamhiin.
46011021	I'di tahe chirri atin golossattaan, etiimba gololiissa on yahame ma issugtaan. Gaasoo ankaa khabaayi nokhta, gaasoo la meleefu yateeh.
46011022	Goobassi atin kagolossattaane toro atin biccheyyo katabhuubiine laatahiin? Ommos ururi Waakhe 'darraawtaane toro 'doo'di miskiinenye lakhaanyo kadowin 'doontaan? Kamalda bal, mehe atin iidaahe? Wahaase atin kakoolicha? Koloo kalday ma atin kakoolicho!
46011023	A mehe wihi an Kamur ka 'hele, toro la an atin isookuccho, a mehe ya gelebti Yeessohi Kamureene ladiibe, makaatetoo khaate,
46011024	chirra us Waakh kala'd ilaabe ka, jejjebche, toro wihi us yidah, “Waha a sarteeyti atin liisoobahche, amha 'dee ikasoo'hela.”
46011025	Saggaas on u, inkoo icho gololi gelebeet yumheen ka, kokkoob khaate, wihi us yidah, “Kooba a ayyinti husube Waakh enenyet diiggeey ka igoocho. I'da yeela, maambaaw atin dantaan ka ikasoo'hela.”
46011026	I'di tahe maambaaw atin makaateta tamhiine, atin kooba tabhuubiin tuumman, atin toro enenyet saggi Kamureen iyumuyye icheektaane, ichoowka maanti us soonokhti.
46011027	Maantaka eti tuummane jiti Waakh ortiis ikamalin ka makaateta yahame ommos kooba damo, etaas sar Kamureen ichoow diiggiissa uskeel igela.
46011028	Ebba koloo geeddi us makaateta iumhane ommos kooba idamin, a isfiiricho.
46011029	I'di tahe eti tuummane sarti Kamur ikasine makaateta yahame ommos kooba damo, etaas hukkunki Waakhe isikeena.
46011030	Jeentetaase buurtiin i'da'ddarantahe, buurtiin la ikhakkhannantahe, gaasoo laka ituume.
46011031	I'daasenyi chirri koloo inno isfiirinne, Waakh ma inno hukkumo gon.
46011032	Chirra Kamur inno hukkumo a inno sookhuncha, uus 'dee i'di 'doo'di wahanyeyyohi harratane sussuuje raahuu uskeel inno liigoonne.
46011033	Maantaka 'doo'd Kiriistokaaw, maanti atin kulantaane atin gololi Kamur tamhiin, issuga.
46011034	Chirri etoo raarah khabo, goobiis ka a soogolossati. I'da yeela uus 'dee maanti atin isleegolossattaan atin lahukkumine. Wahanyeyyohi addan la maanti an amiite atin kawaanicha.
46012001	'Doo'd Kiriistokaaw toolla toro wori siimohi Rubeyti Munyee kayamiit miinsane atin isoocheeka, 'dee wihiche tuumman garattaan.
46012002	Geeddi atin Waakh igaran, saggi ambaaw atin liiwoye ka atin liibaabiiche, atin iyookkoyyohi af laa iwahatteen, a garattaan.
46012003	Maantaka wihi an atin isoocheeko, eti Rubeyti Waakh woyto, koloo kalday laka, “Yeesso a falayyahe,” ma yadeeh. Eti Rubeyti Munyee woyto on menye koo addane, “Yeesso a Kamur,” yadeeh mele.
46012004	Siimohi yeerarenye jira, i'daasenyi Rubeyta Munyee kalday on siimohaas enenyet siissa.
46012005	Hilassi yeerarenye ba'h liihilo a jiraane, i'daasenyi Kamura kaldach on liihila.
46012006	Jitassi hili Waakh lakahaaggicho a yeyyeerare, i'daasenyi Waakh kalday on miigti hil ba lakahaaggicho enenyet siicha.
46012007	I'daasenyi Waakh ebba jitoo yeerenye Rubeyti Munyee goyteen kafiddiito lakaargo a siiche, waha la a indigirti 'doo'd Kiriisto tuumman on.
46012008	Rubeyti Waakh on ka etoo wori khara lasiicha, Rubeyta Waakh on ka etoo addan wori walah lakagarti lasiicha.
46012009	Toro Rubeyta Waakh on ka etoo addan kakhuufnaanki Waakh weyti lakakhuufo lasiicha, Rubeytaas on ka etoo addan siinti enenyet lakasamaacho lasiicha.
46012010	Toro Rubeyta Waakhe etoo addan miigti wihi weeli enenyet iubaa'dan lakayeelo siissa, etoo addan la siinti Waakh liiyeyyeedo siissa, etoo addan laka siinti Rubeyti Waakh ichoow rubeyohoo addan seley lakaabti siissa. Etoo addan la siinti us afassi Rubeyti Munyee kayamiit kaayyeedo siissa, etoo addan la siinti us wihi afassaas ka leessi kalaabo siissa.
46012011	Waha tuumman la a hili Rubeytoo one, a Rubeyti Waakh. Iche la saggi iche i'doonto u, ebba siintoo siissa.
46012012	Sarti enenyet a too kaldach on, chirri iche miilassi ittaawe khabto laka. Toro la chirri miilal ittaaw yahiin laka, sartoo kaldache yeelaan. Sar Kiriisto laka a i'daas on.
46012013	I'di tahe Rubeyta kaldaye Waakh on inno tuumman sartoo kalday goya inno kabaattissite, yaafohi Ya'huud ommos yaafohi Ya'huud ieheynan eheetteey ka ba, bow'da ommos 'doo'di lafure eheetteey ka ba. Inno tuumman la Rubeyta kalday on inno lasiiche, inno lakasookhube.
46012014	I'di tahe sar tuumman miiloo kalday on menye, a miilassi ittaawe.
46012015	Eemba luhe, “An dahan mee gone, an miili sartaas mee,” tidah? Jeentetaas u miili sartaas ma kabahto.
46012016	Ommos eemba nabahtoo, “An il mee gone, an miili sartaas mee,” tidah? Jeentetaas u nabahtaas miili sartaas ma kabahto.
46012017	Chirri kootte sarteen tuumman il kalday on tahe, sag inno walah idaagno mele gon. Chirri kootte sarteen tuumman nabah kalday on tahe la, sag inno walah iurinno mele gon.
46012018	I'daasenyi Waakh saggi us i'doono, iche miil ba sarteen igesse.
46012019	Sare chi'iche miiloo kalday on tahe, sar mee gon.
46012020	Miilal a ittaawe, i'daasenyi a sartoo kaldach.
46012021	Ile koloo kalday laka dahan, “An ma ki'doonno,” iidaahan ma tabuu'd. Toro la matah, koloo kalday laka luhlo, “An ma ki'doono,” iidaahan ma yabuu'd.
46012022	Ugoka miilassi sareete inno wohoo 'da'ddaran koognahe, iche weyti fiddi laan inno iubaa'dan.
46012023	Miilassi sareete inno iinkaanyitin, iche mujjum ogoogna. Miilassi sareete enenyet liitusin iche mujjum ogoogna.
46012024	Miilassi sareete enenyet latuso la mujjum ma ogoogno. I'daasenyi Waakh miilassa sarteen tuumman a isgesse, jitoo miilassi inno iinkaanyitin weyti lakiinkaanyito yeele.
46012025	Sare 'deerka ma isassaahto, i'daasenyi miil ba miili addan ekka aw ikhaba.
46012026	Sar goyaka, chirri miiloo bolkho, miilassi addan tuumman a leebolkhaan. Chirri miiloo liinkaanyito, icho tuumman a isleehamaadaan.
46012027	Atin tuumman a sar Kiriisto, etiin ba la sarta ka a miiloo.
46012028	Urur Kiriisto goyaka Waakh 'doo'doo hilassane korche. Kolooraat ergaano, ki lammaatteet 'doo'di Waákh íyeyyeedo, ki seyyahnaatteet 'doo'di enenyet ayti Waakh abcho, ki kasookhuccho la a 'doo'di wihi weeli enenyet yeelin iubaa'dan yeelo, ommos ki siimohi 'doo'di khakkhannan lakasamaacho khabo, ommos ki 'doo'di addan gargaaro ommos siimohi urur Kiriisto ladakhti ommos ki afi us idaagin kaayyeedo.
46012029	Enenyet tuummane ergaanee? Enenyet tuummane 'doo'di Waákh íyeyyeedee? Enenyet tuummane 'doo'di enenyet jiti Waakh abchee? Enenyet tuummane wihi weeli enenyet yeelin iubaa'dan yeela?
46012030	Enenyet tuummane siimohi 'doo'di khakkhannan lasamaacho khaba? Enenyet tuummane afassi Rubeyti Munyee kaayyeeda? Enenyet tuummane wihi afassa ka leessi cheeka?
46012031	I'daasenyi taba siimohi weyti khumman imoona. Toolla la wohoo wahaas tuumman kussane atin tusa.
46013001	Chirri an afassi weeli enenyet ommos afassi herti Waakh kaayyeedo, i'daasenyi an enenyet i'doonin, an a i'di ga'daari ballaaddane hafane weyti riiro, 'dollo lajaho on. Ommos an a i'di 'daanki buurenye immarah yeedo on.
46013002	Chirri an siinti Waakh liiyeyyeedo khabo, chirri an wihi dagsan tuumman gardi, chirri an walah tuumman gardi, chirri an kakhuufnaanki Waakh weyti lakakhuufo khabo an halal laka guuricho, i'daasenyi an enenyet i'doonin, walah an ahe mele.
46013003	Toro la chirri an wihi an khabo tuumman miskiino siicho, an sarteey laka an bahcho lagubo, i'daasenyi an enenyet i'doonin, waha haag icho ibahaan mele.
46013004	Eti enenyet 'doono, a eti garrahsi lehe, uure nugulyahe, inaaf ma khabo, ma isatahnoocho, ma eylajo.
46013005	Fiddihi lakhaanyo keeno ma fiddiyo, awtiis kalday ma yeyo, dowwa ma hollowo, suujoonki liiyeele ma ekkaacho.
46013006	Uskeel ma kahamaado, i'daasenyi wihi rummaat on kahamaada.
46013007	Us walah tuumman a si'da, walah tuumman kakhuufa, walah tuumman ka khajjeel a khaba, kol dakkhan la a garrahsata.
46013008	'Doonine koloo kalday laka ma massatti. I'daasenyi farniinki 'doo'di Waákh íyeyyeedo a massata, afassi Rubeyti Munyee kayamiit a gammadichaane, wihi lagarti tuumman la a kutaan.
46013009	I'di tahe wihi inno garanni geeddoo on garanna, wori Waakhe inno kaayyeeno la geeddoo on kaayyeena.
46013010	I'daasenyi chirri wihi buuho yimaateen, wihi ibuuhin tuumman a baabaan.
46013011	Maanti an weel eheet, yeedi an kaayyeedo a yeedi nyaakhute, saggi an walah iabde la a saggi nyaakhute, maleey tuumman, a ki weeli rucchul on gon. Inkoo an weynaade la, wihi nyaakhunnoon tuumman a 'diiche.
46013012	Wihi toolla inno agarro tuumman, a i'di oosinti mujjum liiargine, kitaab goya kajirto on. Berri la waha rumanka mujjum a agarra. Toolla walah tuumman geeddoo on garda, berri la Waakh saggi us tuum ani igartuu an laka usu tuume abda.
46013013	Maantaka, waha seyyahcho a soo'hadaan, kakhuufnaanki inno Waakh kakhuufno ichoow khajjeeli inno Kiriisto khajjeello ichoow 'dooninti inno enenyet 'doonno, i'daasenyi ti weyti kutto, a 'doonin.
46014001	'Dooninti 'doo'di addan la'doono yowda, toro la siimohi Rubeyti Munyee kayamiit weyti imoona. Kach ka la, siinti Waakh liiyeyyeedo yowda.
46014002	I'di tahe eti afi Rubeyti Munyee kayamiit kaayyeedo, weeli enenyet mee leeyyeedo, i'daasenyi Waakh rubeytiissa leeyyeeda. Et yeediis daago mele, i'di tahe rubeytiis ka us wihi dagsane kaayyeeda.
46014003	I'daasenyi eti wori Waakh kaayyeedo enenyete leeyyeeda, 'dee enenyet disa, uur miigoocha, toro la uur khoboocha.
46014004	Eti afi Rubeyti Munyee kaayyeedo usu on isdisa. I'daasenyi eti wori Waakh kaayyeedo urur Kiriisto tuummane disa.
46014005	An atin tuumman atinhi afassi Rubeyti Munyee kaayyeeddaan a 'doona, i'daasenyi kootte incheenka atinhi wori Waakh kaayyeeddaane weyti 'doona. I'di tahe eti wori Waakh kaayyeedo ichoow ki afi Rubeyti Munyee kaayyeedo, ki wori Waakh kaayyeedo weyti khumman. Eti afi Rubeyti Munyee kaayyeedo, walah us 'doo'di Waakh ibaho mele, sammata us afaas ilaabine, urur Kiriisto tuumman idisin.
46014006	Toolla 'doo'd Kiriistokaaw saggoh atin igargaaro chirri an amiite, an afi Rubeyti Munyee kaayyeedo? Sag ba! Sammata an wihi Waakh isoobabbakkaahiche ommos runti an gardi ommos farniinki eti Waákh íyeyyeedo an atin ikasoochekin, ommos an walah atin iabin, an walah an atin kagargaaro mele gon.
46014007	I'daasu laka chirri reemassi jiro ikhabine toro hooy bahcho i'di ki 'haab layadeeh ichoow indulle ba icho tuumman hooyi icho bahchaan seley liibahin, saggoh geeyi kooba dowo liigarta?
46014008	Toro la chirri arabi laafuufo mujjum iyeedin, ayyo tannabta, diho irta?
46014009	Atin laka 'deerka a i'daas on. Sammata at harrab ka yeedi 'doo'di addan mujjum daago ikaayyeedin, saggoh yeedaah liigarta? A i'doo at hafar leeyyeeddo on.
46014010	Rumanka afassi ittaawenye yeerarenye harra ka jira, ki fool ikhabin la ma jiro.
46014011	Chirri 'deerka an afoo foolicho ikhabin, an etaas ka a yeelanahe, etaas la ani ka a yeelayyahe.
46014012	Waha 'deerka atin laka a atin miinsanyahiin. Atin siimohi Rubeyti Munyee kayamiit weyti yowattaan gone, weyti tirriinsada 'dee siinti urur Kiriisto disso yowda.
46014013	Maantaka, eti afi Rubeyti Munyee kaayyeedo, Waakh a wahti 'dee afaas laabin a yubaa'de.
46014014	I'di tahe chirri an afi Rubeyti Munyee ka Waakh wahdi, rubeyteey ka a weesda, i'daasenyi maleey indigir us 'helo mele.
46014015	'Deerka mehe yeelo? Rubeyteey ka Waakh a wahda toro maleey ka laka Waakh a wahda. Rubey ka Waakh a saa'da toro maleey ka laka Waakh a saa'da.
46014016	Cha'at rubey ka Waakh saa'ddo, 'doo'doo siintaas ikhabin la kileejiro, saggoh, “Aamiin,” iyadeehiin, chirri icho wihi at elatti idaagin?
46014017	I'di tahe saggi mujjumenye Waakh kala'd ilaabta, i'daasenyi 'doo'daas ma disso gon.
46014018	An weyti Waakh kala'd ilaaba jeenteti an 'dirihiin afassi Rubeyti Munyee ikaayyeeduu.
46014019	I'daasenyi urur Kiriisto goya yeedi ittaawenye afi Rubeyti Munyee kayamiite etoo kalday laka idaagin ma kaayyeedo. Yeedoo rucchule enenyet tuumman daago, enenyet walah abcho, iche kaayyeeda.
46014020	'Doo'd Kiriistokaaw, saggi nyaakhut iimalanna. I'daasenyi anki uskeeli layeelo ka, i'di nyaakhuti rurrucchul ateeha, mali atin malattaan ka la, 'doo'di wewweynaate ateeha.
46014021	Amurre wihi kachiiran, “An 'doo'deey afassi liigaranne 'doo'di yeelan kaayyeedo kaleeyyeeda, toro la harrabbeti 'doo'di yeelane kaleeyyeeda, i'daasenyi 'doo'deey uliba laka ma idagansati,” iche Kamur essa.
46014022	'Deerka afassi Rubeyti Munyee 'doo'di Kiriisto rummeeste menye, 'doo'di Kiriisto irummeysanne walah tusaan. I'daasenyi farniinki 'doo'di Waákh íyeyyeedo ki 'doo'di Kiriisto irummeysan menye, a ki 'doo'di Kiriisto rummeesti.
46014023	Maantaka chirri urur Kiriisto tuumman kulme, 'doo'd tuumman la afassi Rubeyti Munyee kaayyeedo, 'doo'di afassaas igaran ommos 'doo'doo Kiriisto irummeysan atin isoogele, atin i'daakka sirgo ma iyokkanaattaan a?
46014024	I'daasenyi chirri atin tuumman wori Waakh kaayyeeddaane etoo Kiriisto irummeysan ommos etoo siintaas ikhabin atin isoogele, atin uskeeli us yeele a tussaane toro saggi us eti uskeel leh iyahe idowdowtaan.
46014025	Wihi uuriis goyaka dagsan a lasoobahcha. Ulla 'deerka Waakh dahan a iooga, Waakh wahta wihi us yadeeh, “Saggi rumanka Waakh atin ileejiro a abde.”
46014026	'Doo'd Kiriistokaaw 'deerka mehe incheenka yeessaan? Maambaaw atin kulantaan, etoo geeyoo us Waakh idowo khaba, etoo wohoo us enenyet abcho khaba, koo laka wohoo Waakh ibabbakkaahiche khaba, koo laka afi Rubeyti Munyeenye kaayyeeda, koo laka afaase laaba, 'deerka waha tuumman saggoo icho urur Kiriisto imiigoochaan iyeela.
46014027	Urur goyaka et lamma ommos et seyyah kalday on ebba koliis afi Rubeyti Munyee a kaayyeedo, etoo la afaas a laabo.
46014028	Chirri etoo afa laabo ijirin, eti afa kaayyeedo urur Kiriisto goyaka a gammadicho, a isleeyyeedo toro Waakh a leeyyeedo.
46014029	Et lamma ommos et seyyah Waákh a iyeyyeeddo, 'doo'di addan la wihi leessi mujjum goya a fiiricho.
46014030	Chirri etoo kulam goya fiddiyo Waakh wohoo isoobabbakkaahiche la, eti oraate yeyyeedo a gammadicho.
46014031	A geeddi atin tuumman ebba koliis wori Waakh kaayyeedo, 'dee 'doo'di addan tuumman wohoo abti, toro icho tuumman uur lamiigoocho.
46014032	'Doo'di Waákh íyeyyeedo rubeyohicho a jeycha.
46014033	I'di tahe Waakh Waakkhi hugum 'daran menye, i'daasenyi a Waakkhi nebeyeet. Waha la a wihi ururreti 'doo'di Waakh tuumman laka'doono.
46014034	Deyyeho ururre Kiriisto goyaka a gammadisso i'di tahe ma la'diicho one ma yeyyeeddo. I'di Chiirnaanneti Amurre tadeeh u, deyyeho iiche weynaan afiche kutin.
46014035	Chirri icho wohoo aban 'doonaan, goobasicho ka makhaaballeticho a worsateen. I'di tahe a lakhaanyo chirri deyyeho urur Kiriisto goyaka yeyyeeddo.
46014036	Yeedi Waakh atine atin kasoouummame? Ommos atin kaldaye atin sooeleele?
46014037	Chirri etoo eti Waákh íyeyyeedo ommos eti siinti Rubeyti Munyee khabo iskoogyahe, saggi waha an chiiro amuri Kamur on iyahe, a kasa.
46014038	I'daasenyi chi' etoo waha ikasin, Waakh laka usu ma kaso.
46014039	Maantaka 'doo'd Kiriistokaaw, taba siinti wori Waakh lakaayyeedo weyti imoona. Toro la 'doo'di tuummane afassi Rubeyti Munyee kaayyeedin 'doono, atiranna.
46014040	I'daasenyi walah tuumman saggi haaggan ichoow jiti mujjume on kahaaggicha.
46015001	'Doo'd Kiriistokaaw, alleya gi'de, Wori Haaggane an goorat atin icheeke, atin khaatatteene, atin mujjum katolossaan a atin kasoo'helcho.
46015002	Wora Haaggan ka la chirri atin wihi an atin icheeke tuumman mujjum khucchissaan, a atin lariba. Cha'atin Wori Haaggan on menye wohoo addan rummeysatteen la, immarah on rummeysatteen gon.
46015003	I'di tahe an wihi weyti khummane an 'hele iche atin isookucche. Kiriisto jeenteti uskeeleenna iyumuy saggi Chiirnaanneti Waakh liikachiiruu.
46015004	Usu a lahawwaale, ibeenki seyyahnaatteet ka Waakh omoot kasookahche, saggi Chiirnaanneti Waakh liikachiiruu.
46015005	Ulla Beetero isoobahe yomboka toro ergaanoti tomon ichoow lammee isoobahe.
46015006	Saahka toro 'doo'di Kiriisto rummeeste kud chan 'dirihiise koloo kalday isoobahe. 'Doo'da buurtiis uliba a jira, gaasoo laka a tuume.
46015007	Yomboka Yaakoobo laka isoobahe, toro ergaano tuumman laka isoobahe.
46015008	'Da'ddaboka ani isoobahe, chirri an i'doo ka eti ibeenki ikamalin desse ahe laka.
46015009	Ergaano tuumman goyaka ani 'daran. Jeenteti an ururi Waakh weyti sina iomhichuu, anihi kootte ergaano liiyadeeh laka ma imalin.
46015010	I'daasenyi haaggi Waakhe buure ka eti an ahe a ahe. Haaggiis la ki ilmarhaatteet mee. I'di tahe an ergaanoti addan tuumman 'dirihicheeda hol dowe. Waha la ani menye, i'daasenyi Waakh on haaggiiskaas ka hil ikahaagsate.
46015011	Maantaka ani ommos ergaanoti addan eheetteey ka ba, wora Waakh on cheekna, atin la wora on rummeysatteen.
46015012	Toolla wori nah atin icheekne, a ki saggi Waakh Kiriisto omoot ikasookahche miinsane, saggoh toro 'doo'd gaasoo goytiin ka Waakh 'doo'di tuume omoot ma kasookahcho iessa?
46015013	Chirri Waakh 'doo'di tuume omoot ikasookahin, Waakh Kiriisto laka omoot ma kasookahin ba gon.
46015014	Chirri Waakh Kiriisto omoot ikasookahin la, wori nah cheekno a ki ilmarhaatteete, kakhuufnaanki atin Kiriisto kakhuuftaan laka a ki ilmarhaatteet on gon.
46015015	Waha 'dirihicho la, chirri Waakh 'doo'di tuume isookahin, nah anki Waakh ka, garti beenaate goonne. I'di tahe garti nah goonne a tan, Waakh Kiriisto omoot a kasookahche nidah. I'daasenyi chirri Waakh rumanka 'doo'di tuume isookahin, Waakh Kiriisto ma sookahin gon.
46015016	A mehe chirri Waakh 'doo'di tuume omoot ka isookahin, us Kiriisto laka omoot ma kasookahin ba gon.
46015017	Chirri goorat Waakh Kiriisto omoot ikasookahin la, kakhuufnaanki atin Kiriisto kakhuuftaan a ki ilmarhaatteet gone, uliba laka uskeeli atin yeessaane atin anta.
46015018	'Deerka 'doo'di Kiriisto rummeeste goorat tuume tuumman, jirtuu tuumman a baabe gon.
46015019	Chirri inno jiroti harrata kalday on ka Kiriisto khajjeel kakhabno, weeli enenyet tuumman 'dirihiissa inno liisoonaha.
46015020	I'daasenyi toolla wihi rummaat a mehe ya, Waakh Kiriisto omoot a kasookahche. Kiriisto a 'doloohti oraate gurnaanki buure. Gurnaanka la a 'doo'di tuume Waakh berri khuuf omoot kasookahcho.
46015021	I'di tahe saggi enenyet jeenteti wihi etoo yeele ituumuu, saggaase toro jeenteti wihi etoo addan yeeluu Waakh omoot ka inno isookahcha.
46015022	I'di tahe enenyet tuumman jeenteti usu ichoow Aadam ba wohoo kalday iyahiin u a tuuma. I'daasu laka, Waakh enenyet tuumman jeenteti icho ichoow Kiriisto ba wohoo kalday iyahiin u enenyet tuumman jiro a siicha.
46015023	I'daasenyi Waakh ebba koliissa on sookahcha. Waakh kolooraat Kiriistohi 'doloohti gurnaanki oraatenye sookahche, maanti Kiriisto soonokhti la, Waakh 'doo'diis a sookahcha.
46015024	Maanti waha kuteen 'deerka harra 'dubiche yateeh. Inkoo Kiriisto karnatohi ginnayyoot tuumman ichoow wihi anto khabo tuumman ichoow wihi miig khabo tuumman baabiiche ka, dakh tuumman dahanti Waakkhi Aabbahiise gessa.
46015025	A mehe wihi Waakh gooche, a Kiriistohi karnatenye walah dakhti ichoowka Waakh chiiytiis tuumman dahantiis gesso.
46015026	Chiiytanki 'da'ddaboote us baabiicho a omoot.
46015027	I'di tahe “Waakh anto tuumman usu siiche.” Yeeda, “Anto tuummane,” siiche yadeeh, a 'dowe, Waakkhi anto tuumman Kiriisto siiche rubeytiis goya ma kijiro.
46015028	Maanti Waakh Kiriisto antohi walah tuumman siicho, Weeli Waakh rubeytiis antohi Waakhe iliis lagessa. Waakkha la a ki Kiriisto antohi walah tuumman siiche. I'da ka Waakh walah tuumman tuume iweenyahe.
46015029	Chirri Waakh 'doo'di goorat tuume omoot ikasookahin, 'doo'di iroonoti 'doo'di tuume liibaattissiyo la mehe yeela? A i'doh 'doo'da iroonoti 'doo'di tuume liikabaattissiya?
46015030	Nah la, chirri Waakh 'doo'di tuume omoot ikasookahin, a i'doh toro kol tuumman omoot ikajirra?
46015031	'Doo'd Kiriistokaaw, weyti katirriinsada adeehe, an kol dakkhan omoote itoolla! Wihi an tissibo an bihin atin kagu'ddo, inno ichoow Yeesso Kiriistohi Kamureene ba a wohoo kalday.
46015032	Chirri an saggi weeli enenyet on 'doo'di ilkerengeetti Efeesso ka i'di binaat u isjahne an i'daakka mehe yeela? Chirri Waakh enenyet omoot ikasookahin, a geeddi an i'di enenyet essuu, “Golossanni, farso laka danno, i'di tahe saahta a tuunna,” an adeeh on gon.
46015033	Uus 'doo'di addan atin ekkeysan! Mammahta kasoo'hela, “Wahalhi suuje eti sohoti haaggan khabo a kheeroochaan.”
46015034	Waha mujjum kamalda, uskeeliin la 'diicha. Weyti lakhaanyo menya maanta chirri an saggi gaasiinkoo uliba Waakh ma aban eldi?
46015035	I'daasenyi etoo kolossoo mehe worsata ya, “Waakh 'doo'di tuume saggoh omoot ikasookahcha? Sarti berri icho khabaan a too mehe?”
46015036	'Dalammeey! Cha'at ilintoo il gelisse, ilintaas sammata iche koloo iumaatan ma bahto, geeyoo ma tateeh.
46015037	Wihi at il gelisso, geeyi bahe weynaate menye, ilim on il gelisse, i'di maanta ilinti 'dargaayye, ommos ilinti geeyoo addan.
46015038	I'daasenyi Waakh on ilim ba saggi us i'doono wohoo i'di sareete gessa. Ilime ba la sarti leemujjume on gessa.
46015039	Sarti wihi jiro khabo tuumman too kalday menye a yeerar, weeli enenyet sartoo yeerenye khaba, hoolahi lararti laka sartoo yeere khabaane, chimbiro laka sartoo yeere khabaane, bahag laka sartoo yeere khaba.
46015040	Wihi harra kajiro laka sar a khabaane, wihi serey kajiro laka a i'doo icho sar khabaan. I'daasenyi haaggi sarti wihi saraat ichoow haaggi sarti wihi harrata tuumman a yeyyeerar.
46015041	Orrahe haaggiche a khabta, yeyyah laka haaggiis a khaba, bakkaalle laka haaggiche khabta. Bakkaalle ka laka bakkaal ba haaggiis a yeer on.
46015042	Maanti Waakh 'doo'di tuume omoot kasookahcho laka a i'da on. Sarti ladibo a ti suusahto, sarti omoot lakasookahcho la, a ti jirtuu isuusahin.
46015043	Sarti ladibo a ti haag laaye, sarti omoot lakasookahcho la, a ti haaggan on. Sarti ladibo a ti 'darane, sarti omoot lakasookahcho la, a ti miige.
46015044	Maanti ladibo, a sarti weeli enenyet on. Maanti lasookahcho la, a sarti Rubeyti Munyee jiro siisso. Chi' sarti enenyet jirto, sarti Rubeyti Munyee jiro siisso laka a jirta gon.
46015045	'Deerka wihi chiiran, “Eti oraate Aadam layadeeh, eti noole eheet.” I'daasenyi, Aadamhi 'da'ddaboot a Rubeyti enenyet jiro siisso.
46015046	Sarti Rubeyti Munyee enenyet siisso mee orey timiy. I'daasenyi sarti weeli enenyete harratane orey timiyye, ti addan sooraahte.
46015047	Eti oraat harra on kayimiyye, ebeere lakasoouume. Eti lammaatteet la goobi Waakhe kayimiy.
46015048	'Doo'di harrata a i'di eti ebeeri harra lakasoouume. 'Doo'di goobi Waakh la a i'di eti goobi Waakh kayimiy.
46015049	Saggi inno toolla iyookkoti eti harrata ikhabno, i'daasu laka berri iyookkoti eti goobi Waakhe bihinna.
46015050	'Doo'd Kiriistokaaw, wihi an atin icheeko kallaayo, sarti weeli enenyete jid ichoow diig khabto dakhi Waakh ma mu'dan. Ommos wihi kheerowo inti berri walah ikakheerowin ma mu'dan.
46015051	Maantaka wohoo dagsane atin isoocheeka. Inno tuumman ma namuute, i'daasenyi inno tuumman a inno luurgiyicha.
46015052	Waha la koloo kalday on i'di ankhad ichoow libiisihi ileet u yateehiin maanti arabi 'da'ddaboot laafuufo. I'di tahe maanti arab laafuufe, Waakh 'doo'di tuume a sookahcha, icho la toro yombuu ma yamuutiine, Waakh inno tuumman la a inno urgiyicha.
46015053	A mehe sarteenta tamuute suusahto ichehi luurgiyicho, ti iumaatane isuusahin lakayeelo la'doona.
46015054	Maanti wihi yamuute suusaho luurgiyiche wihi iumaatane isuusahin lakayeele, 'deerka ayta Chiirnaanneti Waakh goya kijirto a labuuhicha, “Omoot a lakhorkhiche toro weyti lasooriche.”
46015055	“Omootoow soorinti at enenyet soorisso meete? Omootoow miigtaahti orran at enenyet kabolkhisso meete?”
46015056	Omoote uskeele miigti iche enenyet kabolkhisso ka'hessa. Uskeel la amurreti Muusa chiire iche miig ka'hela.
46015057	I'daasenyi Waakh kala'd ilaabno. Us wihi Yeesso Kiriistohi Kamureene yeele ka, miigti inno uskeel ichoow omoot kasoorinno a inno siicha.
46015058	Maantaka 'doo'd Kiriistoki an weyti 'doono, mujjum tolossada, uus wohoo rucchul laka atin sesseehin. Kol dakkhan hili Kamur tuum haaggicha. I'di tahe saggi atin igarattaan u, hili atin Kamur ihaaggissaan ki ilmarhaatteet mee.
46016001	Toolla woriiyye an atin kaleeyyeedo a chilimmeti labaayicho, 'doo'di Waakhe ili Ya'huudiya kajiro lasiicho miinsan. Atin laka wihi an ururre Kiriistoti boroofenhi Galaatiya kajirto yeela iidah on, atin laka yeela.
46016002	Teeba tuumman ibeenki oraat etiimba chilimme geeddi Waakh siiche, gaasoo meel a gesso, 'dee maanti an amiit chilimme addane labaayicho ba mele.
46016003	'Deerka maanti an imiy 'doo'di atin soobihisseen khadaabbeti eti icho yayyahiin tusso a siicha, siinti chilimmeti atin baayisseen khabaani ilkerengeetti weene Yeerusaleem ierga.
46016004	Chirri iche mujjum tahe, a geeddi an laka irdi icho la iraahaan.
46016005	Boroofenhi Makedooniya amiite, 'dee atin soo'daara. I'di tahe boroofenhi Makedooniya goya leeamiit.
46016006	Anna kolossoo a atin leefiddiya. A geeddi an yeerti il roffo yahe tuumman an atin leefiddiyo, 'dee atin la meelbaaw an irdi ka sulhaasseey ka igargaartaan.
46016007	Anihi i'daaru on atin leeamiite, atin kakuto ma 'doono. Afi Kamur ka, anihi geeddoo deer atin leefiddiyo khajjeela.
46016008	I'daasenyi ilkerengeetti Efeesso fiddiya, ichoowka daawti Beentekos tateeh.
46016009	I'di tahe aritti ballaaddane 'dee an hili khumman kahaaggicho a liifure chirri 'doo'di buure itirrimo laka.
46016010	Chirri Timooti goytiin yimiy, taba uus roorrotoo rucchul laka goytiin ka khabin. I'di tahe ullaka i'deey u hili Kamure haaggicha.
46016011	Uus etoo kalday laka goytiin ka usu 'darraawin. Chu'us irti, nebey on a kiirti, 'dee ani a isoonokhti. I'di tahe an usuhi mejeloo addane Kiriisto rummeeste khabaayi soonokhti, iche suga.
46016012	Wori eteenki Aboollo layadeeh miinsan la, an weyti usu a hawwaasde 'doo'doo addane koo Kiriistee khabaayi atin iirda iidah. Usuhi toolla irti ma 'doono, i'daasenyi ibeenki us 'helo on irta.
46016013	Taba istoorriba, kakhuufnaanki atin Waakh kakhuuftaan ka mujjum tolola. Abur'dowina, miig la khaba.
46016014	Wihi atin haaggissaan tuumman ka, 'doonin kahaaggicha.
46016015	Woriiyye goob Isteefana miinsan a garattaan. Icho a 'doo'di kolooraate boroofenhi Akhaaya ka Kiriisto rummeeste, hili 'doo'di Waakh liihilo ka issoobahche. 'Doo'd Kiriistokaaw, a atin hawwaasde,
46016016	'doo'di i'daase ichoow ki addane hil leehaaggicho aficho akutina.
46016017	Emeetti Isteefana ichoow Fortunaata ichoow Akaayikas ba inta yimaateen, weyti kahamaade. I'di tahe wihi ankiin ka ankhaneete buuhicheen.
46016018	I'di tahe saggi icho uur atin imiigoocheen, iche ani laka uur imiigoocheen. 'Doo'di i'dee wihi us essi weyti nabah isuda.
46016019	'Doo'di ururre Kiriisto boroofenhi Aassiya kajiro tuumman, a atin soobariitiche. Akiila ichoow Birisiila ichoow 'doo'di Waakhe minkicho ka kulmo, magahi Kamur ka weyti atin soobariiticheen.
46016020	'Doo'di Kiriisto rummeeste inta kajiro tuumman laka a atin soobariitiche. Taba 'doonin Kiriisto iskabariiticha.
46016021	Waha la ani rubeytaaya dahanteey kachiira. Ani Baawulo weyti atin soobariitiche.
46016022	Eti tuummane Kamur i'doonin, a falanyahe! Kamuroow dowwa soonokho!
46016023	Yeessohi Kamure ba atin imaala.
46016024	'Dooninteey ba a atin leejirto, a mehe Yeesso Kiriisto ka inno tuumman a wohoo kalday.
47001001	Khadaaba 'doo'di atin isoochiiro a ani, Baawulohi jeenteti Waakh isoobahsatuu ergaano Yeesso Kiriistee ichoow eteenki ullaka koo Kiriisteenye Timooti layadeeh. 'Doo'di nah khadaaba ichiirro la, a ururi Waakhe ilkerengeetti weene Koriinto kijiro, ichoow 'doo'di Waakhe boroofenhi Akhaaya kajiro tuumman.
47001002	Waakkhi Aabbaheene ichoow Yeesso Kiriistohi Kamure ba atin imaalaane nebey atin kakaalaan.
47001003	Waakh koolinno gi'de. Us a Waakh ichoow Aabba Yeesso Kiriistohi Kamureene. Us a Aabbaheenki uur nugule toro la a Waakkhi kol dakkhan uur inno khoboocho.
47001004	Us sinayyo tuumman ka uur a nah khoboocha, 'dee nah laka 'doo'di addan sinabaaw icho khabaan ka uur miigoonna. Khoboonnaanki Waakh uur nah khoboocho ka, nah laka 'doo'd uur khoboon a nabuu'd.
47001005	A mehe geeddi sina Kiriisto jiroteenyo ka weyti buuraatti, geeddaase Kiriisto ka laka khoboonnaanki uureenyo lakhoboocho weyti buuraata.
47001006	Chirri sina nah taham, a saggoo 'dee uur atin liikhoboocho toro la atin liiribo. Chi' uur nah lakhooboche, a saggoo atin laka uur atin liikhoboocho. I'da ka, chi' sinayyohi i'di weheenyee atin kawaaraan, a garrahsattaan.
47001007	Khajjeeli nah atin kakhabno la ma sesseeho. A mehe wihi nah tissibno saggaas atin sinayyo nah ileegisantaan u, khoboonnaanki Waakh uur nah khoboocho a nah leegisantaan.
47001008	'Doo'd Kiriistokaaw, sinati buurenye nah boroofenhi Aassiya ka 'helle, iche atinhi wihiche abattaan 'doonna. Huleesi nah khabne weyti nah kabuurneete miigteenyo kute, ichoowka kol us nah khaato koognahe.
47001009	Rumanka uureenyo goyaka a i'doo omoot nah liigooche, 'dee awteenyo menye Waakkhi 'doo'di tuume omoot kasookahcho on kakhuufna.
47001010	Waakh wahanyeyyohi uskule omoot keeno a nah karibe, toro la a nah riba. Nah usu gon khajjeella, 'dee ulla orey isohta nah riba,
47001011	geeddi atin laka weysi ka nah soogargaartaan. I'da ka, 'doo'di buure maanti Waakh weysihaas daage buuhi us i'daanu inno siicho ka meesseenyo ka Waakh kala'd a ilaaba.
47001012	Maantaka wihi nah keeylajno a waha, wihi rubeyoheenyoki haag ichoow suujoon seley saaho rumanka cheekaan, a saggi nah munyati Waakh ka jiroti fissan harrata ka ijirre, kach ka la a saggi nah ortiin ka ijirre. Waha la kharati weeli enenyete harrata ka menye, haaggi Waakhe buure on kayeelle.
47001013	A mehe wihi nah atin isoochiirro, mali dagsan ma kijiro, a wihi atin soomin ichoow aban tabuu'diin on. Wihi an khajjeelo la a mehe ya,
47001014	saggi atin geeddoo nah iabatteen u, tuume nah abattaane 'dee maanti Kamureenki Yeessee soonokhti ka nah keeylajjaan saggi nah laka atin ikeeylajnuu.
47001015	Jeenteti an saggi atin ikakhuuftaan itissibuu la, mehe kamalde ya, koloo a atin soo'daara 'dee kol lamma atin liimaala.
47001016	I'di tahe anihi maanti an Boroofenhi Makedooniya isohdi atin leeamiite toro la maanti an Makedooniya kasoonokhdi laka atin leeamiit iche 'doone. Atin la 'dee sohoteeyki an ili Ya'huudiya isohdi ka luhlo iyeessaan.
47001017	Maanti an wahaas kamalde, jitoo 'dabakhenye kayeele? Ommos cha'an walah kamaldi, an saggi 'doo'di harratane ikamalda, 'dee, “Aa, aa,” ichoow, “Mele, mele,” isleeadeeh?
47001018	I'daasenyi saggi Waakh liikakhuufuu, woreenyoki nah atin ikeenne laka koloo kalday, “Aa,” ichoow, “Mele,” ma isleeyadeeh.
47001019	A mehe Yeesso Kiriistohi Weeli Waakhenye ani ichoow Silfaano ichoow Timooti woriis atin icheekne, koloo kalday laka, “Aa,” ichoow, “Mele,” ma isleeyadeeh. I'daasenyi usu ka a, “Aa,” kalday on.
47001020	A mehe Waakh ayyinti tuummane us ayyiche, Kiriisto ka a buuhiche. Maantaka kol dakkhan chi'inno Waakh koolinno Yeesso Kiriisto ka, “Aamiin,” iche nadeeh.
47001021	Waakh rubeytiissa nah ichoow atin ba Kiriisto ka wohoo kalday inno kayeela, mujjum inno toollicha. Toro la hiliis a inno isubhe,
47001022	sumattiis inno gesse toro la Rubeyti Munyee rubeyoheen goya gesse. Toolla Rubeyti Munyeenye inno siicha 'dee wihi us inno iayyicho us berri inno siicho rummaacha.
47001023	Waakh a idaagaa, us garteey a laaba, anihi bolokh atin ikeeno an i'doonine, jeentetaase ilkerengeetti Koriinto toro ikasoonokhawwaaye.
47001024	Anki wihi atin kakhuuftaan ka ma atin dakhanni. I'daasenyi nah hile atin leehaagginna, 'dee atin laka hamaaddaan. A mehe kakhuufnaanki atin Waakh kakhuuftaan ka a chuukhantahiin.
47002001	'Deerka ani rubeyteey a gooche ma atin iamiit. Anihi toro bolokh atin ikeeno ma 'doono.
47002002	I'di tahe chirri an atin bolkhicho, ayyo addane 'dee ikahamaadicha, atin tuumman la a atin bolkhichee?
47002003	Jeentetaase khadaabaas atin ikasoochiire, 'dee cha'an amiit atinhi kootte ikahamaadissaan toro ma ikooyissaan. An atin tuumman a atin kakhuufe, 'dee cha'an hamaado, atin tuumman laka a hamaaddaan.
47002004	Maanti an khadaabaas atin isoochiire, a bolkhe, weyti mal igele toro la ilmohi buure khube. Atin bolkhin mee 'doono, 'dooninti buurenye an atin ikhabo, iche atinhi garattaan 'doona.
47002005	Chirri etoo bolokh keene, ani kalday mee ibolkhiche. Ma kokkorsadi la, us geeddoo ka atin tuummane atin bolkhiche.
47002006	Sirbiti buurtiin eta gelisse, a yaakhta.
47002007	I'daasenyi kola a atin imasse cha'atin etaas uskeelaas ikakuttaane, toro la uur khoboossaan uus 'dee oytinti buurenye us ooyo ka rubeye jebine.
47002008	Maantaka a atin hawwaasde, taba etaas saggi rumanka atin usu i'doontaan toro tusa.
47002009	Khadaaba an atin isoochiire ka a atin kaja, 'dee usu atin wihi an yeela atin iidah tuumman yeessaan abda.
47002010	Cha'atin etoo uskeel ikakutteen, an laka a ikakute. A mehe wihi an ikakute, chi' rumanka wohoo lakakuto jireen a iroonotiinna, an Kiriisto ortiis ka wahaas a ikakute.
47002011	Anna i'dane yeela uus 'dee Seytaan inno kahataatinee. I'di tahe inno luhti Seytaan tuumman weyti garanna.
47002012	Maanti an ilkerengeetti Tuurowa imiyye an Wori Haaggane Kiriisto miinsan an cheeke, Kamur jitoo a ifure.
47002013	I'daasenyi jeenteti an eteenki koo Kiriisteenye Tiito layadeeh i'helin u, weyti uur isuujowe. 'Deerka 'doo'd a Waakh atin bariisti iidahye, katabe, ilkerengeetti Makedooniya imiy.
47002014	I'daasenyi Waakkhi chirrar tuumman gir'daanki soorin Kiriisto ka inno woyo kala'd ilaabno. Waakh nah ka wor Kiriistoki lagarti i'di uyuuggi haaggan u, meel tuummane kataa'hicha.
47002015	I'di tahe jiroteen Waakh ka, a uyuug Kiriistoki haaggan. Uyuugga la 'doo'di Waakh ribo ichoow ki baabaa kijiro ba goychooda kijira.
47002016	'Doo'di baabaa kijiro ka, nah a i'di suusakki enenyet bakkicho. 'Doo'di Waakh ribo ka la, nah a i'di uyuuggi jiro lakeelo. Ayyo la hila keley yabuu'd?
47002017	A mehe nah i'di 'doo'di buurenye Yeedi Waakh cheeko 'dee chilimme ka'helo mee. I'daasenyi nahi koo Kiriistee, a ergaanoti Waakh sooergate. Wori khollokkhan mee cheekno.
47003001	Waha nah elanni ka, rumanka a inokhanna toro haaggeenyo atin isoocheekna? Rumanka nah i'di 'doo'd gaasoo u, khadaabbeti haaggeenyo cheekto ma atin ka'doonno. Toro la atin ma nah ka'doontaan.
47003002	Atin rubeytiin a i'di khadaabeenyoki uurasseenyo goya lakachiire, enenyet tuumman garti, toro la soomo.
47003003	Wihi 'dowe, atin a khadaab Kiriistoki hileenyo dele. Waha la wihi ringi ka lachiire menye, Rubeyti Waakkhi jiro lakachiire. Toro wihi daakki hafan lakachiire menye, Rubeyti Waakkhi jiro iche uurassi weeli enenyet goya kachiirte.
47003004	Jeenteti nah Kiriisto ka tuum Waakh ikakhuufnuu, nah uurlammaal ma khabno.
47003005	Nah awteenyuu walah nah nabuu'd mele, i'daasenyi wihi nah yeelin nabuu'd Waakh on kayamiitiin.
47003006	Waakh 'doo'di ayyinti husube us gooche ifalin yabuu'de nah kayeele. Ayyinta husub la amurreti chiiran menye, a wihi Rubeyti Waakh kayimiy. A mehe amurreti lachiire omoote keenta, i'daasenyi Rubeyti Munyee jiro keenta.
47003007	Amurreti omoot keente dagah lakakhore, ababnaanki Waakkhi ababo leesoobahte. Ababnaanka fool Muusa ababo samacchaare jite. Eheetteey laka weyti ababneete ichoowka 'doo'di Issiraayel fiirin ma yabuu'd. Maantaka chirri amurreti omoot keento ababnaanki geeddee leesoobahte,
47003008	hili Rubeyti Munyee ababnaankiche weyti ma kuto?
47003009	Chirri hili enenyet uskeel igoocho ababnaanki geeddee khabe, geeddoo meheenye ababnaanki hili enenyet Waakh ortiis ka ficcho kuta.
47003010	I'di tahe jitaas oraate ababo a i'doo us toolla iababin, a mehe ababnaanki jiti toollane weyti kuta.
47003011	Toro la chirri ayyinti raagane kutto ababnaan leetimiy, ababnaanki ayyinti husube soo'haddo rumanka geeddoo meheenye kuta?
47003012	Maantaka jeenteti nah khajjeelaas ikhabno, iche roorro laan ijirra.
47003013	Nah i'di Muusahi goorat dafartoo 'dabakhe fool iskoogooge, 'dee 'doo'di Issiraayele ababnaankaas samacchaar jite fiiricho istirte mee.
47003014	I'daasenyi malassicho a ladagahnooche. I'di tahe ichoowka maanta laka chirri icho buuggassi ayyinti raagane Waakh gooche soomaan a i'doo malassicho dafar lakoogooge. Dafarta uliba a jirta. I'di tahe maanti etoo ichoow Kiriisto ba wohoo kalday yitaaheen kalday on dafar lakayegcha.
47003015	Ichoowka maalinka laka chi' buuggassi Muusa chiire lasoomo, uurassicho a i'doo dafartaas lakoogooge.
47003016	I'daasenyi maambaaw etoo Kamur iurgiye dafartaas a lakayegcha.
47003017	Toollaka Kamur a Rubey. Inti Rubeyti Kamur kijirto la enenyet a furanyahe.
47003018	Inno tuumman la foolasseenki liiogoogin ka, a i'doo inno ababnaanki Kamur kitaab goyaka bihinno. Geedda inno bihinno la a inno luurgiyicha, samacchaar usu iokkanaanna. Ababnaanka inno ababno la Rubeyti Kamure kayamiite, kakhayma weyti buuraata.
47004001	Maantaka jeenteti Waakh uurnugleeliis on u hila usu liihilo nah ikorchuu, rubeye ma nah jebto.
47004002	Wihi dagsane lakhaanyo keeno a 'dii'dne. Nah la enenyet ma ekkeysanni, Yeedi Waakh ma baabullo. Nah runti Yeedi Waakh on babbakkaahinna. Waakh ortiis ka, eti tuummane rubeytiis haag ichoow suujoon seley saahto, haaggi fiddiheenyo a tusna.
47004003	Chirri Wori Haaggane nah cheekno dagsanyahe laka, 'doo'di bar latiro on kadagsanyahe.
47004004	Seytaanki waakkhi harratee malassi 'doo'di Kiriisto irummeysan a hide, 'dee banayhi Wori Haaggan ma argaan. Banayha la a Wori Haaggane Kiriistohi weynaan leh.
47004005	I'di tahe nah kooloheenyo enenyet ma icheekno, Yeesso Kiriistohi Kamurenye cheekna. Toro la jeente Yeessuu, saggi nah ilbooyyetiin inahe cheekna.
47004006	I'di tahe Waakkhi, “Mug'di goyaka banay a soobaheen,” yidah rubeytiissa banayhiis uurasseen goya kiifche, 'dee garanti inno ababnaanki Waakh garanni inno siicha. Ababnaankaas fool Kiriisto kasooababa.
47004007	I'daasenyi inno a i'doo inno kamurroonka 'diryo goya kijiro sarteen ka khabno, 'dee miigti miig tuumman kussan inno ma inno katamiite, Waakh katamiit.
47004008	Amam tuumman ka a nah lamarche, i'daasenyi ma nah laajjebcho. Uurlammaale khabna i'daasenyi ajjibaat ma khaanno.
47004009	Sina nah loomhicha, i'daasenyi Waakh ma nah 'diicho. Kolossoo il nah lakagu'dda, i'daasenyi rubey ma nah lakabahcho.
47004010	Kol dakkhan sarteenyo ka omoot Yeesso sinna, 'dee jiro Yeesso laka sarteenyo ka lasoobabbakkaahicha.
47004011	I'di tahe nahi jiro khabno kol tuumman jeente Yeessuu, ogoose nah lamarma, 'dee jiro Yeesso sarteenyota tamuut lakaarga.
47004012	'Deerka omoote a nah maranta i'daasenyi atin jiro a khabtaan.
47004013	Wihi chiiran, “An Waakh a rummeesde, 'deerka yeede.” Nah laka i'daasu Rubeyti Waakh ka Waakh a kakhuufne 'deerka Wori Haaggan a cheekna.
47004014	A mehe wihi nah garanni, Waakkhi Yeessohi Kamureene omoot kasookahche, inno laka Kiriisto a inno leesookahcha 'dee inno tuumman Waakh ortiis inno keena.
47004015	Sinayyoheeyka tuumman a iroonotiinna, 'dee haaggi Waakhe buurenye inno imunneynan ballaasta 'doo'di buure eleela. I'da ka Waakh a lakoolicha jeenteti 'doo'di Waakh kala'd ilaabo ibuuraatuu.
47004016	Maantaka chirri sarteenyo tamuut laka, nah yombuu yombo ma inokhanni rubeyoheenyo kol dakkhan a lamiigoocha.
47004017	I'di tahe sinayyohaar 'dabakhe a wihi geeddoor one, wihi icho keenaan la a ababnaanki weyti khummane jirtuu tuumman imassanne sinayyohaas kussan.
47004018	'Deerka nah wihi laargo menye, wihi liiargine mujjum fiirinna. I'di tahe wihi laargo a wihi geeddoor on jiro, i'daasenyi wihi liiargin a wihi jirtuu tuumman imassan.
47005001	I'di tahe wihi inno garanni, chi' sarteenta harratane inno khabno i'di eemee labaabiicho, goobi Waakh ka, minki jirtuu imassanne inno Waakh ka'hello a khabna. Minkaas la ki dahanohi enenyet haaggicheen mee.
47005002	Geeddi inno sarta on khabno a ooyna, toro la sarti husube goobi Waakhe i'di dafarti inno gessannuu imoonna.
47005003	A mehe maanti i'daasu sarti goobi Waakh inno lakagaade, rubeyoheen sar laan ma fiddiyaan.
47005004	I'di tahe geeddi inno sarteenta harratane i'di eemee on khabno a ooyna i'doo hulees inno lakorchuu. Waha jeenteti innohi sarteenti harrata lakaduumicho i'doonno menye, innohi sarteenti husube goobi Waakhe inno lagesso 'dee jiroti jirtuu imassan sarteenta tamuut chakhsatti iche 'doonna.
47005005	Toolla Waakh rubeytiis waha a inno itannabiche. Ulla toro Rubeyti Munyeenye inno siiche, 'dee iche ka, saggi inno wihi us inno iabbire tuumman tuum rumanka i'hello inno tuse.
47005006	Maantaka nah kol tuumman roorro ma khabno. Wihi inno garanni a mehe ya, geeddi inno sarta harrata on khabno Kamur foga ileejirra.
47005007	A mehe jirota nah jirro jeenteti nah usu indo ikaagarro menye jeenteti kakhuufnaanki nah usu ikakhuufno iche ijirra.
47005008	Nah roorro ma khabno, nahi sarta nah lakabahcho iranni Kamur leefiddiino 'doonna.
47005009	Maantaka sarta ka jiro khabneey ommos ma khabineey ka ba wihi nah 'doonno tuumman, a nahi usu on kahamaadinno.
47005010	I'di tahe inno tuumman komborti Kiriisto enenyet kahukkumo orcheeda kasoobahna, 'dee ebba haag ommos suujoonki us geeddi us sartiis khabo yeele ka laguta.
47005011	Maantaka nah Kamuri lakarooro wihiis a garanna gone, hole downa weeli enenyet hawwaassanna. Waakh wihi nah nahe khuuf on garta, toro an a khajjeela atin laka rubeyohiinki haag ichoow suujoon seley saaho ka wihi nah nahe khuuf a garattaan.
47005012	Nah toro haaggeenyo ma atin isoodowdowno, jiti haaggane atin keeylajjaan on atin siinna. I'da ka la jeenteti wihi uur goya kijiro menye, jeenteti wihi indo lakaarguu, atin 'doo'daas walah ilaabin a tabuu'diin.
47005013	Chi' nah sirgo nahe a iroonoti Waakhe, chi' nah sirgo ieheynan la a iroonotiinna.
47005014	Saggi Yeesso Kiriisto meessi enenyet tuumman ikayumuy a tissibna. Jeentetuu 'doonin Kiriisto inno dakhatta. Inno tuumman a i'doo inno tuunne, jiroti oraat ma inno dakhatti.
47005015	Ulla enenyet tuumman a iyumuyye 'dee eti tuummane jiro uus saggi us awtiis u i'doono ijirine, i'daasenyi saggi Kiriisto i'doono a ijiro. I'di tahe Kiriisto a yumuyye Waakh la iroonotichuu usu omoot kasookahche 'dee icho la jiraan.
47005016	'Deerka uus toolla kakhabatti i'di 'doo'di harratuu, enenyet saggi inno iagarro ma ikhaanno. Chi'inno goorat Kiriisto i'doo us weeli enenyet yahuu i'daas yeelle laka, kola i'daas ma yeello.
47005017	Maantaka eti tuummane usu ichoow Kiriisto wohoo kalday yahiin a uumacchotoo husub. Jiroti raagan a kasootabe, too husube jira.
47005018	Waha tuumman la Waakhe yeela. Ulla Kiriisto ka weeli enenyet ankiissa keene, toro la hila Waakhe enenyet anki Waakh lakeeno inno korche.
47005019	Wihi an eldi a waha, Waakh Kiriisto ka 'doo'di harrata ankiissa keene. Ulla uskeelicho ma ekkaacho. Toro la hili us nah korche a ki nah saggi usu weeli enenyet ankiis ikeeno nah cheekno.
47005020	Maantaka nah a 'doo'di meel Kiriisto kijiro. Waha a i'doo Waakh nah ka enenyet hawwaasti. Nah la a atin hawwaassanna iroono Kiriistuu taba keennaanki Waakh ankiis atin keeno raaha.
47005021	Waakh Kiriistohi uskeeloo rucchul laka iyeeline meesseen ka eti uskeel leh kayeele, 'dee Kiriisto ka fissanoonki Waakh inno liiekkaacha.
47006001	Nah a 'doo'di Waakh hil leehaaggicho gone, a atin hawwaassanne, taba haaggi Waakhe buure wihi ilmarhaatteet iikhaatina.
47006002	I'di tahe wihi us essi kallaayo, “Ibeenki mujjume nabah a atin isude, toro ibeenki an atin ribo a atin gargaare.” Dagansada gi'de ibeenki mujjume a toolla, ibeenki Waakh atin ribo a maanta.
47006003	Uus 'dee hili Waakhe nah haagginno wohoo suuje lakaargine, wohoo rucchule enenyet tarraantarricho nah yeello laka ma jiraan.
47006004	Wihi nah yeello tuumman ka saggi nah rumanka ilbooyyeti Waakh inahe tusna. Saggane wahaas itusna, 'hool ka ichoow sinayyohi nah loomhicho ka ichoow chirri mal nah gele a garrahsanna on.
47006005	A nah lajahe, jeela nah lagesse, ururi il baabiicho nah jahe, hili weyti buure haagginne, ur'dumme waayne, ankaane.
47006006	Jiroti eloo rucchul laka ikhabine nah jirre ka, runti Waakhe nah abanne ka, samacchaari nah eheet ka, uuri 'dabakhenye nah khabne ka, Rubeyti Munyeenye goyteenyo kajirto ka, 'dooninti rummaate nah khabne ka, saggi nah ilbooyyeti Waakh inahe a laarge.
47006007	Nah rumanka runti Waakh a cheekne, miigti Waakh la a nah leejirte. Jiroteenyoti fissan la i'di birti walah lakayagiis ichoow ti walah islakajeycho eheet.
47006008	Toro la enenyet nah kooliyyeey ommos nah 'darraawyeey ka ba, nah lahamayyeey ommos nah lasaayyeey ka ba, nah Waakhe ihilla. 'Doo'di ekkeysi lehe nah liiekkaacha, i'daasenyi rum kalday on cheekna.
47006009	Rumanka a nah lagarta i'daasenyi saggi 'doo'di liigaranne nah liiwoywoya. Omoot laka a nah lamarma, i'daasenyi uliba a jirra on. Weyti nah lajahe i'daasenyi ma namuut.
47006010	Rubeyoheenyo a bolkhaane i'daasenyi kol dakkhan a hamaana, a miskiino i'daasenyi 'doo'di buurenye kamurroonna. Walah weheenyee mele toro la walah tuumman a khabna.
47006011	'Doo'di Koriintooy! Nah wohoo rucchul laka ma atin kadagsanne, saggi nah weyti atin i'doonno laka a atin tusne.
47006012	Nah uureenyo ka 'doonin ma atin karimmanni, i'daasenyi atine ankiin ka nah karimmattaan.
47006013	Toolla saggi an nyaakhuteey ileeyyeedo iche atin ileeyyeeda. Taba geeddaas nah weyti atin 'doonno, atin laka nah 'doona.
47006014	Taba atin ichoow 'doo'di Kiriisto irummeysan dahoo kalday akararanna. I'di tahe 'doo'di fiffissan ichoow ki hugun'darri kaassohti saggoh isiwalhichaan? Toro la 'doo'di banay kijiro ichoow ki mug'di kijiro ba kulankoo kalday a isleekhabaan?
47006015	Ayyintoh Kiriisto ichoow Seytaan ba isikhabaan? Ommos eti Kiriisto rummeeste ichoow ki Kiriisto irummeysan mehe iskakhabaan?
47006016	Minki Waakhe buure ichoow iyookkoyyo saggoh isidaagaan? A mehe inno a minki Waakhe buurenye Waakkhi jiro. I'di Waakh yidah u, “An goychooda furda, goycho kaassohda. An Waakkhichooda ateehe, icho la 'doo'daaya yateehiin.”
47006017	“Maantaka kaaleya goycho kasoobaha, kasoogowa, iche Kamur essa. Wihi bi'dire a'daarina, anna a atin khaaddaa.”
47006018	“An ooyohiinna ateehe, atin la nyaakhutaaya tateehiin,” iche Kamuri Miig Tuumman Leh essa.
47007001	Maantaka aalasseeyki an weyti 'doono, Waakh wahaas tuumman a inno iayyiche gone, wihi tuummane sarteen ichoow rubeyteen bi'dirroocho iskadikhno. Jeenteti inno Waakh ikaroorruu la, orey isohda 'doo'di tuum munyee ateeha.
47007002	Saggi atin nah i'doontaan nah tusa gi'de. Nah et nah ikhufne mele ommos et nah jiti us Waakh kakhuufo ka baabiinne mele ommos et nah kakharaawne mele.
47007003	Jeenteti an uskeel atin ikagoocho mee waha ieldi. A mehe 'hor a atin iidahye uur atin kakhabna, omoote jirteey ommos jiro jirteey ka ba a isleejirra.
47007004	An weyti roorro laan atin leeyyeeda, toro la jeentetiin u a eylaja. Weyti uur liimiigooche. Sinayyohi buurenye inno khabno ka laka, hamaadeey weyti buuryahe.
47007005	A mehe maanti nah boroofenhi Makedooniya nimiy sarteenyo ma nasin. I'daasenyi 'dolloheenyo tuumman sina kijirte. Khareenyo jaakhe kijire goyteenyo la roorro kijirte.
47007006	I'daasenyi Waakkhi 'doo'di rubeye jebte uur khoboocho, emeet Tiito ka uur a nah khobooche.
47007007	Emeettiis kalday uur ma nah khoboonne, wihi uur nah khobooche a saggi atin usu uur ikhoboosseen. Us saggi atin iargin i'doontaan ichoow saggi jeenteti atin ani sina itusseen u iooyteen ichoow saggi atin ani weyti aw ikakhabtaan laka a nah isoocheeke. Jeentetuu an weyti hamaade.
47007008	A mehe chi' khadaabi an 'hor atin isoochiire oytim atin ikeene laka, jeenteti an isoochiiruu ejer ma istowo. Rumanka geeddoo rucchul on ka khadaabeeykaas ka ejer istowe.
47007009	I'daasenyi toolla an a hamaada. Jeenteti atin iooyteen menye, jeenteti atin oytintaas ka uskeel ikasoonokhatteene ihamaada. I'di tahe oytintaas a saggi Waakh i'doone, 'dee wihi nah yeelle ka wohoo rucchule sina atin ikeeno ma jiraan.
47007010	A mehe oytinti enenyet saggi Waakh i'doono iooyo wihi iche desso a uskeeli lakasoonokhti ribnaanki Waakh enenyet ribo iwoyo. Wahaas ka la et ejer istowo mele. I'daasenyi oytinti saggi 'doo'di harrata liiooyo omoot on dessa.
47007011	Bal wihi oytintaas saggi Waakh i'doono liiooyo atin ikeento yeya. Saggi atin uskeel iyeeline tusseene, wihi yitah ka hollowteene, wihi soosohti ka la roorro atin gesse. Atinhi iagartaane 'doonteen, atinhi ani igessaane etaas uskeel yeele hukkuntaan iche 'doonteen. Wahaas tuumman ka saggi atin wihi yitah ka eloo rucchul laka ikhabine tusseen.
47007012	'Deerka cha'an khadaab atin isoochiire laka, jeenteti eti khuf yeele ommos eti liikhufe menye, a jeenteti Waakh ortiis ka saggi atin uur nah ikakhabtaan an atin ikasoobabbakkaahicho.
47007013	Maantaka waha weyti uur nah khoboocheen. Uur kalday ma nah khoboonne, wihi kach ka nah kahamaadiche a hamaadi Tiito khabe jeenteti atin tuumman wa'dwaa'di us khabe ibihisseen.
47007014	A mehe cha'an ortiis ka bihin atin kagu'dde laka, an lakhaanyo ma argo. Saggi nah walah tuumman rum ka atin isoocheeknuu, bihinti nah Tiito ortiis ka atin kagu'dubne laka runtiche a atin tusne.
47007015	Ulla 'dooninti us uuriis ka atin 'doono weyti buuraatta, geeddi us saggi atin aytiis idaagteene toro atin usu roorro ichoow inkaanyit ka imartiisatteen kasoo'helo.
47007016	Maantaka an weyti hamaada a mehe walah tuumman ka a atin kakhuufaa.
47008001	'Doo'd Kiriistokaaw toolla siinti haaggi Waakhe buurenye us ururre Kiriistoti boroofenhi Makedooniya kijirto siiche iche atin isoocheekin 'doonna.
47008002	Sinayyohi buurenye lakakaje, i'daasenyi hamaadicho weyti buuraate, miskiinkichoki buuraate ka la icho weyti walah diibin 'dooneen.
47008003	I'di tahe wihi an arge an atin isoocheeko, icho geeddi icho yabuu'diine diibeene, toro la 'dirihicho diibeen. Icho awtichuu a goocheene,
47008004	weyti nah hawwaasteene, 'dee 'doo'di Waakhe ilkerengeetti Ya'huudiya kijiro haaggi hila khumman leegismaan.
47008005	Wihi nah imurre weyti kuteen. Icho kolooraat Kamure isisoobahcheene, toro la saggi Waakh i'doonuu wihi nah yeela inidah laka raaheen.
47008006	'Deerka Tiitohi hilaas chilimme labaayicho sookhabte hawwaassanne, hili wihi atin diibtaan massi inidah.
47008007	I'daasenyi atin walah tuumman ka weyti orey jirtaan, i'di maanta kakhuufnaanki atin Waakh kakhuuftaan ichoow Wori Haaggane atin cheektaan, ichoow runti Yeedi Waakhe atin garattaan ichoow wihi tuummane atin aw ikhabtaan. Taba hila 'doonineete atin walah diibtaan ka laka orey jira gi'de.
47008008	Amur an atin siicho mele. I'daasenyi 'dooninti atin 'doo'di addan 'doontaan iche rum tahe ichoow usuhuuse kaja, 'dee 'dooninti 'doo'di addan khabo keekkaacha.
47008009	I'di tahe haaggi buurenye koo Yeesso Kiriistohi Kamureene a garattaan. Chi' kamurroon tuumman kiis yahe laka, jeentetiin u miskiine yitahye, 'dee miskiinkiis ka kamurrowtaan.
47008010	Waansiheeyki ayta miinsan la weyti atin iroonyahiin. Atin 'doo'di oraate gu'hoo kute chilimme baayiche eheete toro la 'doo'di oraate i'daas yeelin 'doone eheet.
47008011	Toolla hila walah ladiibo massicha, 'dee ebba i'di goorat atin hili weyti haaggan i'doonteen u a buuhicho. Ebba geeddi us khabo ichoow geeddi us bahcho a israaheen.
47008012	I'di tahe chi' etoo wohoo bihin 'doono, khaatannaanki Waakh siintaas khaatti, wihi liikhabin menye, geeddi lakhabo iche raaha.
47008013	I'di tahe 'doo'doo mee hulees kayeginno, atin la sina atin korinno, i'daasenyi innohi ekkaawno 'doonna.
47008014	Maantá buuhiinná wihi icho laayahiin buuhichá, 'dee maantoo addan toro buuhichoodá wihi atin laatahiin buuhichá. I'daakka la a inno islakeekkaacha.
47008015	I'di liichiiruu, “Eti wihi buure soosuune walah kasoo'hade mele, ki wohoo rucchul soosuune laka, walah kaankhate mele.”
47008016	Waakkhi awti an atin ikhabo uur Tiito laka goya gesse kala'd ilaabno.
47008017	I'di tahe Tiito wihi nah daahne kalday ma khaatanne, i'daasenyi usu awtiis u a gooche usuhi atin iyamiit weyti 'doona.
47008018	Etoo addane koo Kiriistee Tiito a kasoo'darra. Eta a etoo ururre Kiriisto tuumman ka saggi us Wori Haaggan icheeko lasaa'do.
47008019	Wahaas kaldach on menye, eta toro urur Kiriisto soobahche 'dee nah walhicha baaysiha nah leekhaata. Nah siintane mujjum woywoyna 'dee Kamur lakoolicha toro la saggi inno 'doo'daas weyti gargaar i'doonno laka laarga.
47008020	Nah la i'dane yeelle, uus 'dee saggi nah baaysiha buure iwoywoyno ka uskeeloo rucchul laka nah lakacheekanne.
47008021	A mehe nah Kamur ortiis ka kalday menye, weeli enenyet ortiis ka laka samacchaare wihi haaggan yeella.
47008022	Toro etoo addane koo Kiriisteenye icho ka'darra. Usu jitassi ittaawe ka saggi us rumanka wahanyeyyo Kiriisto uur ikakhabo a tuse. Ulla toolla jeenteti us weyti atin ikakhuufuu weyti gargaar atin 'doona.
47008023	Wihi Tiito miinsan la, us a wahalheeyki nah goytiin ka hil isleehaagginno. Wihi 'doo'da lammeenye koo Kiriisteenye usu sooraaho miinsan la, icho a ergattiti ururre Kiriisto, toro la Kiriisto inkaanyit ikeenaan.
47008024	Maantaka urur Kiriisto tuumman ortiis ka reeraas 'doonin rumanka tusda, 'dee 'doonintiin ichoow wihi nah atin keeylajno rumanka a laabti.
47009001	Rumanka walah hila baaysihi 'doo'di Waakh liiergo an atin isoochiiro liika'doono mele.
47009002	I'di tahe saggi atin rumanka gargaar i'doontaan a garda. Anna 'doo'di boroofenhi Makedooniya ka bihin a atin kagu'dde, saggi atinhi boroofenhi Akhaaya kijirtaan baaysi ka gu'hi kute itannabatteen cheeke. Uuriinkaas haaggan la buurche a kululaache ichoowka icho laka gargaar bihine 'doonaan.
47009003	I'daasenyi reera koo Kiriistee a atin isooerga, 'dee eylaji wihi aytaas miinsan ka an atin keeylajo uus wihi ilmarhaatteet eheynane, i'di an 'doo'd iidah u, atin laka tannabattaan.
47009004	I'di tahe chirri 'doo'doo koo Kiriistee ili Makedooniya ka isooraahe atinhi itannaban atin sooeleele, jeenteti nah atin ikakhuufnuu atin 'diiche nah laka lakhaanyo a nah khaatatta.
47009005	Maantaka wihi an kamalde, reera koo Kiriisteenye hawwaasda orteenyo erga, 'dee baaysihiinki buurenye atin ayyisseen mujjummoossaane massissaan. I'da ka baaysihi atin liihosso menye, wihi atin uuri haaggan ka soobihisseene yateehiin.
47009006	Ayti an atin ikhabo talla. Eti ilmohoo rucchul taa'hicho, ullaka gurnaankoo rucchule 'hela. Eti ilmohi buure taa'hicho la ullaka gurnaanki buurenye 'hela.
47009007	Ebba uus bolokh ka bihinne ommos liiholinne, ebba geeddi us uuriis ka gooche on a bahcho. A mehe Waakh eti uuri haaggan ka walah diibo iche 'doona.
47009008	Waakh la haaggiiski buure tuumman ka wihi atin 'doontaan 'dirihicho laka atin siin a yabuu'de, 'dee walah tuumman ka ichoow kolal tuumman ka wihi atin 'doontaan tuumman khabtaane, hili haaggan tuumman la buuhissaan.
47009009	I'di liichiiruu, “Us siimohiis a taa'hiche, uuri haaggan ka miskiino siiche. Fissanoonkiis jirtuu a soo'hada.”
47009010	Waakkhi eti gos leh ilmohi lataa'hicho siicho, toro makaateti us yaham siicho, ilmo a atin siicha toro atin ikasookhaya, 'dee gurnaanki atin wihi fiffissan yeessaan kakhayma.
47009011	Waakh walah tuumman ka a atin kamurroocha 'dee kol tuumman uuri haaggan ka 'doo'di addan gargaartaane, 'dee wihi atin soobaayisseene nah diibno ka 'doo'd Waakh kala'd ilaaba.
47009012	A mehe hila 'doo'd lagargaaro atin gessaan 'doo'di Waakh gargaar kalday ma gargaaro, i'daasenyi kala'ddi buurenye Waakh liilaabo laka a dela.
47009013	Hila saggi atin rumanka Kiriisto iraahtaane tuse. Wori Haaggane atin kakhuufteen ka, wahanyeyyohi Waakh a raahteen. Toro la wihi atin khabtaan icho ichoow 'doo'di addan a leegisanteen. Jeenteti waha dakkhan u 'doo'd Waakh a koolicha.
47009014	Jeenteti haaggi Waakhe buurenye us tuum atin siichuu la, icho weyti atin imoonaan geeddi icho Waakh atin isoowahaan.
47009015	Waakh kala'd ilaabno jeenteti siintiisti buurenye inno af ka wihiche cheekin iubaa'dan u.
47010001	Ani Baawulo uur Kiriistoki 'dabakhe ka ichoow samacchaar Kiriisto ka a atin hawwaasda. Waha a anihi cha'an atin leejiro, uure 'dabakhyahe leessi, i'daasenyi cha'an atin ileejirin roorro ma khabo leessi.
47010002	'Doo'doo mehe essa ya, nah saggi 'doo'di harratane ijirra. Maanti an amiit wihi liikasugo a anihi icho roorro laan leeyyeedo. I'daasenyi a atin hawwaasda wihi i'daase iiholinna.
47010003	A mehe inno harratane kijirra. Eheetteey laka, dihoti inno kajirro ti weeli enenyet isladiho mee.
47010004	A mehe birti inno diho leeiranni ti harrata mee, birteen a miigti Waakhe worassi beenaat jejjebisso.
47010005	Wihi inno jejjebinno a iriirti yeedi beenaat liiriiro ichoow rannyaatti noole abanti Waakh laabti jeyisso. Nah toro mal tuummane khabanna 'dee iholinna Kiriisto raahaan.
47010006	Maanti atin raahnaanki atin Kiriisto raahtaan atin tuumman tuum kayeesseen, nah walah tuumman ka a tannabanne yeeddaagiwwaayyo tuumman sina tusna.
47010007	Atin walah kharicheeda on yeytaan. Chirri etoo saggi us koo Kiriisto iyahe ubo waha toro a kamassi. Saggaas us koo Kiriisto iyahe on nah laka koo Kiriisto inahe.
47010008	A mehe antohi Kamur nah siiche wihi atin jejjebcho menye a wihi atin diso. Cha'an antohaas weyti keeylajo laka, an ma uryaawo.
47010009	Anihiiyye khadaabbeteey ka etoo roorro atin gesso iyoog ma 'doono.
47010010	A mehe 'doo'd gaasoo mehe essa ya, “Khadaabbetiis yeedi huleesenye toro miigenye kijira, i'daasenyi chu'us inno leejiro us a 'daranyahe yeediis laka walah us yahe mele.”
47010011	Eti i'daase waha a kamassi. Wihi nah khadaab ka atin isoochiirro iche on maanti nah atin leejirro laka yeella.
47010012	Rumanka nah koloo kalday laka 'doo'di haaggiis enenyet icheeko ma kajno ekkatiis ma iskayeello, ommos ma kajno icho ma iskekkaanno. Wihi icho yeelaan a 'dalammoon on. I'di tahe icho haaggicho ka a isrerreegaane toro haaggicho iskeekkaachaan.
47010013	Nah la wihi nah keeylajno, geeddi mujjumenye nah liichiire ma kunno. I'daasenyi wihi nah keeylajno ichoow hili Waakh dahanteenyo soogesse a israahaane, atin laka hila goya a kijirtaan.
47010014	Nah geeddi Waakh nah ichiire 'dirihiche ma kunno. A mehe nah 'doo'di orey Wori Haaggane Kiriisto miinsan atin sooeleeliche eheet.
47010015	Toro la nah hili etoo addan haaggiche ma keeylajno, geeddi nah liichiire 'dirihiche ma kunno. Wihi nah khajjeello, geeddi kakhuufnaanki atin Kamur kakhuuftaan kakhaymo, hili nah goytiin ka haagginno weyti ballaasta.
47010016	I'da ka Wori Haaggan ilassi 'dirihiin kijiro laka a kacheekna, toro hili etoo addan intoo addan ka haaggiche ma keeylajno.
47010017	I'daasenyi, “Eti eylajo wihi Kamur yeele a keeylajo.”
47010018	A mehe eti iskoolicho rumanka koolo ma khabo. I'daasenyi eti Kamur khaatti iche koolohi rummaat khaba.
47011001	Bal cha'an geeddoor saggi 'dalam iyeyyeedo iika'harina. I'daasenyi ma ika'hartaan ba.
47011002	A mehe an inaafi Waakh kayamiite atin ikhaba. A mehe i'di inanti laalkumuu an etoo a atin siiche, kaas la a Kiriisto. I'da ka i'di inanti ladisti mi'dab itahuu Kiriisto atin ikeena.
47011003	I'daasenyi wihi an karooro a mehe ya, saggi goorat toof kharatiis ka Haawwo iekkeestuu a geeddi maliin labaabulo 'dee raahnaanki el ikhabine atin tuum Kiriisto raahtaan ka jit atin labuucho.
47011004	A mehe chi' etoo yamiite Yeessohoo addan cheeko, ommos cha'atin rubeytoo addane Rubeyti Munyeenye atin 'hesseen kayeere 'hessaane, ommos woroo Wori Haaggane atin khaatatteen kayeere khaatattaan, atin i'daanu wahaas khaatattaan.
47011005	A mehe maleey ka reera, “ergaanoti weyti khukkhumman,” layadeeh an i'daaru laka ma karucchul.
47011006	Kolossoo an eti af kaatah mee. Eheetteey laka an wori Waakh a garda, 'dow ka la, jitat tuumman ichoow walah tuumman ka wahaas a atin tuse.
47011007	Chirri an isnuglaache 'dee atin laweynaacho jeenteti an Wori Haaggane Waakh i'daanu icheekuu, an uskeeloo a yeele?
47011008	An a i'doo an ururre Kiriistotoo hate cha'an geeddi an atin ihilo icho chilimme ka'hele.
47011009	Maanti an atin leejire, chirri an walah waaye, et an hulees korche mele. I'di tahe 'doo'd Kiriistoki boroofenhi Makedooniya kayimiy wihi ikaankhan a isoobuuhiche. An hulees injire ma atin korinne, toro la uliba laka orey on isohda i'da yeela.
47011010	Saggi rum Kiriisto goyteey ikajirtuu, et waha an ili Akhaaya ka keeylajo an 'doo'd hulees ikorin toollicho mele.
47011011	An a i'doh eylajeeyka orey ikaleesohda? Jeenteti an atin i'doonine waha iyeela? Waakh saggi an atin i'doono a garta.
47011012	Wihi toolla an yeelo toro oreye ileesohda 'dee 'doo'di jiti liifuro 'doono 'dee eylajo, hilicho ichoow keenyo ba a ekka essi luhlo goocha.
47011013	A mehe 'doo'daas ergaano iskaayyeela. Hili icho haaggichaan ka enenyet a ekkeestaane soonyoy ka ergaano Kiriisto iskaayyeelaan.
47011014	Waha la girmo mee, a mehe Seytaan rubeytiis soonyoy ka herti Waakhe ababto iskayeela.
47011015	'Deerka girmo mee chi' ilbooyyetiis laka ilbooyyeti Waakkhi rumanka fissan iskaayyeesso. Inti icho kamassataan a Waakkhi wihi icho yeeleen ka sina tuso.
47011016	Toro a inokhda adeehe, uus etoo kalday laka 'dalam ikoogeynan. I'daasenyi cha'atin 'dalam ikoogtahiin, saggi eti 'dalame on ikhaata 'dee i'daaru a eylajo.
47011017	Chirri an roorro laan eylajo, wihi Kamur i'doono an adeeh mee, an i'di 'dalame iyeyyeeda.
47011018	'Doo'di buure saggi 'doo'di harratane ieylaja gone, annaka a eylaja.
47011019	I'di tahe atin weyti a kharayyo, 'doo'di 'dalammee laka hamaad ka a igarrahsattaan.
47011020	I'di tahe chi' etoo bow'da atin kayeesse ommos wihiin tuumman 'dabbaacho ommos ekkeysi ka wihiin atin kakhaato ommos atin 'darraawo ommos fodoorre laka atin jaho a garrahsattaan on.
47011021	Aa! Nah rumanka a 'darneete i'daas la ma yeelin! A lakhaanyeesdaay? An uliba saggi 'dalame iyeyyeedaa, walahbaaw etoo roorro laan keeylajo, ani laka wahaas roorro laan a keeylaja.
47011022	Icho a 'doo'di Ibiraaniya? Ani laka. Icho saggi 'doo'di Issiraayele Waakh iwahtaan? Ani laka. Icho hiiy Aburaahame kayimaateen? Ani laka.
47011023	An saggi sirgo iyeyyeeda. Icho a ilbooyye Kiriisto? An ilbooy ka icho a kuta. 'Dirihichooda hili miige haaggiche, 'dirihichooda jeela ka liihide, 'dirihichooda laajja ka liijahe, 'dirihichooda liigaasan leheet laka.
47011024	Kol chane Ya'huud laajja tomon seyyah ichoow saagaal igesseen.
47011025	Kol seyyah 'doo'di Rooma wulo ka ijahe, maantoo dagah liikachibe. Kol seyyahe koobanhi buurenye an kijire bar waayeen. Maalinkoo goya ween ibeenkiche khabto bey goya on kijire.
47011026	Kolassi ittaawenye sohoti deer kijire, hawohi 'dulo ikhaatin leheete, chifta iigaasan leheete 'doo'di Ya'huud ichoow ki yaafohi Ya'huud ieheynan ba iigaasan leheet. Ilkerengeetti ween ichoow hidaad ka ichoow beyohi burbuure ka liigaasan leheet. 'Doo'd Kiriistoki beenaat laka iigaasan leheet.
47011027	An weyti hol dowe, sinayyo laka iyumheene, ibeenneti ittaawe ur'dumme laka waaye, raarahde, subgaade, kolassi ittaawe golol laan fiddiye. A roffoode toro gaaddi iyaakhto laka waaye.
47011028	Waha tuumman 'dirihicho la, huleesi an kol dakkhan khabo a mali an ururre Kiriisto tuumman ikhabo.
47011029	Maanti etoo 'daranyahe ani laka a 'daranahe. Maanti etoo uskeel lakalug'de an hol ka weyti bolkha.
47011030	Chi' anihi eylajo rumanka la'doono, wihi an keeylajo a wihi 'darriteey tuso.
47011031	Waakkhi Waakh ichoow Aabba Yeessohi Kamure jirtuu tuumman a lakoolicho. Ulla saggi waha tuummane an eldi been ieheynan a garta.
47011032	Maanti an ilkerengeetti weene Damaasko kijire, gaafanahi karnati Areeta layadeeh soobahsate ilkerengeete yaakhiche, 'dee ani ikhabtaa.
47011033	I'daasenyi enjeloo goya liikalug'de, daddaabohi ilkerengeettaas kamarsan ka 'dohtoo liileekeene liisooyagche, dahantiis kabahsade.
47012001	Orey on isohda eylaja. I'daasenyi indigir iche khabto mele. Eheetteey laka inti an eylajeey ka eleelo a wahanyeyyohi Kamur ituse i'di maanta fooltabchoyyo ichoow wihi Kamur isoobabbakkaahiche.
47012002	An etoo usu ichoow Kiriisto wohoo kalday yahiine gu'h tomon ichoow affar kutte goobi Waakh ka inti seeyyahnaatteet liikorche a garda. Sar kijiryeey ommos sar ma kijirineey ka ba an ma gardi, Waakh on garta.
47012003	Eta a garda, i'daasenyi sar kijiryeey ommos ma kijirineey ka ba Waakh on garta.
47012004	Eta a lakhabte inti gosi Waakh lageeche, toro la yeedi lagane weeli enenyet af leekeenin ikamalin daage.
47012005	Ani eti i'daasenye keeylaja. I'daasenyi wihi 'darriteey tuso kaldach on keeylaja menye, an awteey ma keeylajo.
47012006	A mehe cha'an eylajin 'doono laka, an 'dalam mee, i'di tahe an wihi rummaat on cheeka. Toro la 'doo'd usuhi wihi us ikaargo ichoow wihi us ikadaago ka eti rumanka an ahe argo 'doona. I'daasenyi cha'an eylajo 'doo'd etoo deefo iekkaacha, 'deerka an ma eylajo.
47012007	Jeenteti wahanyeyyohaas hahhaaggane Waakh itusuu la, sarteey goya kudakkoo lagesse us 'dee an weyti serey isgeenne. Kudakka la a ergattiti Seytaane ijahto.
47012008	Kol seyyahe Kamur hawwaasde, waha ikabukkhi iidah.
47012009	I'daasenyi mehe isoolaabe ya, “Haaggeeyki buure a kiyaakha. A mehe 'darritaah ka miigteey tuum a lasoobabbakkaahiche.” Maantaka an 'darriteey ka weyti hamaad ka eylaja, 'dee miig Kiriisto goyteey furatta.
47012010	Cha'an indigir Kiriistuu 'daranahe, ommos chirri 'doo'doo ileeabaarramo, ommos chirri an sina 'helo, ommos chi' sina liiomhicho ommos walahbaaw miigenye an goya leeamiit ka laka, an a hamaada on. I'di tahe 'darriteey ka, miig a khaba.
47012011	An eti 'dalamenye iskayeele, i'daasenyi atine iholissseen. Atine kootte incheenka haaggeey tuumman cheektaan. A mehe an walah an ahe mele. Eheetteey laka chi' ergaanota a khukkhummantahe leessi liikeekkaacho, meel an icho kaankhanahe mele.
47012012	Goytiin ka wihi eti ergaanee tuso i'di maanta wahanyeyyohi miigti Waakh tuso ichoow girmo ichoow wihi ittaawenye weeli enenyet yeelin iubaa'dan garrahsihi buure ka a layeele.
47012013	Haaggi kaldaye ururre Kiriistoti addan liiyeele atin la atin liikayeelin, a huleesi chilimme an atin ikorin. Khufa ikakuta!
47012014	Toolla koli seyyahnaatteet a tannabde goytiinna emeet 'doona. Hulees an atin korcho la mele. A mehe wihiin an 'doono mele, i'daasenyi atine atin 'doona. I'di tahe nyaakhut mee 'doo'di dele walah yahay igesso, i'daasenyi 'doo'di nyaakhut dele iche nyaakhut walah yahay igessa.
47012015	Ani 'deerka hamaad ka wihi an khabo tuumman ichoow awteey laka jeentetiin u a diiba. I'daasenyi geeddi 'dooninti an atin 'doono kakhayanto, geeddaase 'dooninti atin i'doontaan nuglaatta.
47012016	Atin mehe garattaan ya, a rume hulees an atin korche mele, i'daasenyi an khara ka a atin kakharaawe.
47012017	Etoo an atin isooerge ka, an injire a atin kakharaawe?
47012018	An Tiito a hawwaasde, toro etoo koo Kiriistee leesooerge. Tiito injire a atin kakharaawe? Lammateenyo rubeytoo kalday ma khabin a? Toro la dabatoo kalday ma raahin a?
47012019	Chirraas tuumman kol nah ortiin ka isribno koogtahiin? Nah Waakh ortiis ka saggi 'doo'di icho ichoow Kiriisto wohoo kalday yahiine iyeyyeena. Aalasseeyki an weyti 'doono wihi nah yeello tuumman la a atin miigoochaan.
47012020	I'di tahe maanti an goytiin amiit wihi an karooro, saggi kootte an i'doono ma atin i'helo, toro la saggi atin kootte i'doontaan ma i'hessaan. Mehe karoora ya, waha tuumman goytiin ka a 'hela, jaakh ichoow inaaf ichoow holi buure ichoow wihi ebba wihi awtiis kalday on yowti ichoow ham ichoow me'de'ddeel ichoow rannyaat ichoow hugun'darri.
47012021	Jeenteti wahuu wihi an karooro maanti toro an atin iamiit Waakkheey ortiin ka a inuglaacha, an la jeenteti 'doo'di buure uskeel iyeele uliba uskeelaas ikasoonokhan u a bolkha. Uskeelaas a wihi bi'dire ichoow 'doo'di isidisanne isleeur'do ichoow soho'ddarriti icho yeeleen.
47013001	Waha a koli seyyahnaatteete an atin iamiit. I'di Chiirnaanneti Waakh ka chiiran u, “Ayti etoo lakacheekti, garti et lamma ommos seyyah laabto ka a larummaacho.”
47013002	Koli lammaatteete goorat an atin leejire a atin tootooche. Toolla an atin ileejirin la a inokhda. Maanti an soonokhdi 'doo'di 'hor uskeel yeele ichoow ki addan tuumman sirbiti an gesso ka koo kaldaye an 'diicho mele.
47013003	I'dane yeela, a mehe atin runti saggi Kiriisto afeey ka atin ileeyyeedo tusso marantaan. Kiriisto wihi us atin iyeelo ka ma 'darane, i'daasenyi goytiin ka miig a khaba.
47013004	I'di tahe maanti usu lakaahe rumanka i'di weeli enenyet u a 'darneet. I'daasenyi us miigti Waakh ka a jira. Saggaas on u, nahi Kiriisto ka wohoo kaldaye 'darritiis a leegisanna, i'daasenyi miigti Waakh ka, usu a leejirra.
47013005	Mujjum isfiiricha usu atin rumanka kakhuufnaanki Kiriisto lakakhuufo khabtaan yeya. Ebba a iskajo. Saggi Yeesso Kiriisto goytiin ikajiro kasoo'hela. Chi'iche i'daas ieheynan, kajmeti atin lakajo ka a kufteen.
47013006	Genneyte atin saggi nah kajmeti nah lakajo ka ikunne kassaan.
47013007	Toolla la Waakhe wahanna uus 'dee atin suujoon yeeline. Jeenteti nah iwahanni, jeenteti nah 'doo'di kajme ka kute iyoognahe menye, atinhi haag yeessaane 'doonna, chi' nah 'doo'doo ka 'doo'di kajme ka kufe iyoognahe laka.
47013008	A mehe nah wihi runti Wori Haaggan buusan yeelin ma nabuu'd, i'daasenyi wihi runtaas orey iwoyto on yeella.
47013009	Chirbaaw nah 'darannahe atin la miigtahiin, nah a hamaana. Weysiheenyo la a Waakkhi tuum atin isoobuuhicho.
47013010	Jeentetaas u geeddi an atin ileejirin khadaaba a atin isoochiira, 'dee cha'an imiy sag ani antoheeyki miige ka atin idakhdi mele. Antohaas an atin kadakhdi Kamure isiiche, 'dee 'doo'd Kiriisto ma jejjebcho, disa.
47013011	'Doo'd Kiriistokaaw wihi yomboot, taba weyti hamaada, 'doo'di buuho ateeha, uur ismiigoocha, maloo kalday khaba, nebey iskaleefiddiya. I'da ka Waakkhi 'doonin ichoow nebey tuumman leh a atin leejira.
47013012	Taba 'doonin Kiriisto iskabariiticha.
47013013	'Doo'di Waakhe inta kajiro tuumman a atin soobariitiche.
47013014	Haag Yeesso Kiriistohi Kamure ichoow 'dooninti Waakh ichoow kulanki Rubeyti Munyee ba atin tuumman atin leejiraan.
48001001	Khadaaba eti atin isoochiiro, a ani Baawulohi ergaanee. Weel enenyete hila ergaano ikorche mele, ommos weel enenyete isooergate mele. I'daasenyi Yeesso Kiriisto ichoow Waakkhi Aabbaheenenye, Yeessó omoot kasookahche ka a liisooergate.
48001002	Ani ichoow 'doo'di Kiriisto rummeeste inta ka ileejiro tuumman a atin soobariitinne. 'Doo'di an khadaaba isoochiiro a ururre Kiriistoti boroofenhi Galaatiya kijirto.
48001003	Waakkhi Aabbaheene ichoow Yeesso Kiriistohi Kamure ba atin imaalaane nebey atin kakaalaan.
48001004	Yeesso Kiriisto ichoow wihi Waakkheenki Aabbaheene 'doono a israahaan. I'da ka jeenteti uskeeleen u a issoobahche yumuyye 'dee 'darriti uskeele wey'da inno kariba.
48001005	Waakh koolinno jirtuu tuummamba! Aamiin.
48001006	Ani a atin kagirmeesda! Atin saggoh Waakkhi haag Kiriistoki buurenye inno imunneynan ka atin wahe dowwa on ikaguurteene, woroo addane haaggane atin laabche iraahteen?
48001007	Rumanka Wori Haaggan koo addan ma jiro. I'daasenyi 'doo'doo atin waraariya, toro Wori Haaggane Kiriisto miinsan baabulin 'doona.
48001008	Chirri nah ommos herti Waakhe serey kijirto kichekoo laka, Wori Haaggane goorat nah atin icheekne on menye, koo addan atin icheeko, Waakh ba etaas jirtuu tuumman fala!
48001009	I'di goorat nah nidah u, toro toolla a adeehe, chirri etoo Wori Haaggane goorat atin khaatatteen on menye, woroo addan atin idowe, Waakh ba etaas jirtuu tuumman fala!
48001010	An weeli enenyete kahamaadin 'doona? Mele! An Waakhe kahamaadin 'doona. Cha'an uliba enenyet kahamaadin 'doono, an toolla bow'da Kiriisto mee.
48001011	'Doo'd Kiriistokaaw, Wora Haaggane an maantaas atin abche ki weeli enenyet kasoouummame mee.
48001012	Wora et an ka'hele mele, ommos weeli enenyete iabche mele. Yeesso Kiriisto rubeytiissa ka'hele, usu isoobabbakkaahiche.
48001013	Maanti an hugummeti Ya'huud raahe, saggi an ijire a daagteen. An ururi Waakh sina omhiche toro baabiin 'doone.
48001014	An weyti hugumme aacchinyeteenyo isibahche, boorreeyki Ya'huud ka, an rumanka oreye raahe.
48001015	I'daasenyi, Waakh geeddi an idelan on isoobahsate, toro haaggiiski buure on ka iwahe, wihi us gooche,
48001016	eti Weeliis yahe isoobabbakkaahiche. I'dane yeele 'dee anna Wori Haaggane Yeesso miinsan, yaafohi Ya'huud ieheynan icheeka. Maanti wahaas iyitaaheen, weeli enenyete wihi an yeelo worsade ma jirin.
48001017	Toro la, an ergaanoti ilkerengeetti weene Yeerusaleem kijirto, orteey ergaano titah laka ma iiran. I'daasenyi chirraas on ili Araabo irde, yomboka ilkerengeetti weene Damaasko isoonokhde.
48001018	Inkoo gu'h seyyahe kutte, iche ilkerengeetti weene Yeerusaleem ikore, Beetero aban 'doonaa. Ibeen tomon ichoow chan iche leefiddiye.
48001019	Ergaanoti addan koo an arge mele, Yaakoobohi Yeessohi Kamure walaaliise kaldaye on menye.
48001020	Waakh a idaagaa, yeeda an atin isoochiiro a rum!
48001021	Saahka boroofenhi Siiriya ichoow boroofenhi Kiliikiya irde.
48001022	Maantaas la urur Kiriistoki boroofenhi Ya'huudiya kijiro, et injire iarge mele.
48001023	I'daasenyi wihi kaldaye leessi icho daddaagaan a mehe ya, “Eti goorat sina inno omhicho, Wori Haaggane us goorat baabiin 'doono, iche toolla cheeka.”
48001024	Icho la wihi ani ikayitah ka Waakh koolicheen.
48002001	Inkoo gu'h tomon ichoow affare kutte, Barnaba khabaayi, ilkerengeetti weene Yeerusaleem toro inokhde. Tiito laka a khaadde.
48002002	An jeenteti wihi Waakh isoobabbakkaahiche iirde. Reeri 'doo'd Kiriisto woyo magah khabo kalday on Wori Haaggane an yaafohi Ya'huud ieheynan icheeko, woriis icheeke. An mehe karoore ya, hili an orey haaggiche ichoow ki toolla an haaggicho, usuhi ki ilmarhaatteet yateeh ma 'doono.
48002003	Tiitohi wahalheeye, chu'us Giriig eheet laka, khandihi Ya'huud khandiiti ma liiholin.
48002004	Aytaas khandi miinsan jeenteti 'doo'doo 'doo'd Kiriisto iskaayyeelo dagsi ka goyteen isoogeluu a soobahte. 'Doo'da la furnaanki Yeesso Kiriisto inno soofure, iche 'degey kayimiyye, 'dee bow'dayyohi hugummeti Ya'huud inno kayeelaan.
48002005	Nah la yeedicho nabah ma isudin i'daaru laka. A mehe runti Wori Haaggane atin ikaaynaa.
48002006	'Doo'da urur 'doo'di wewween ikhaato laka Wori Haaggane an enenyet abche walah icho kakhayeen mele. Wihi 'doo'da eheet, ani ka a walahba. A mehe Waakh enenyet fool mee yeyo.
48002007	Mehe argeen ya, saggaas Waakh Beetero hili us Wori Haaggan 'doo'di Ya'huud icheeko ikorche, iche Waakh ani laka hili an Wori Haaggan yaafohi Ya'huud ieheynan icheeko ikorche.
48002008	A mehe Waakkhi hili Waakh liihilo ka Beetero ergaanoti 'doo'di Ya'huud kayeele, ani laka hili Waakh liihilo ka ergaanoti yaafohi Ya'huud ieheynan a ikayeele.
48002009	Yaakoobo ichoow Beetero ichoow Yoohana, iche tirrinki urur Kiriisto liiekkaacha. Icho la saggi an haaggi Waakhe buure ka hila liisiiche a abteen. Toro ani ichoow Barnaba kulanki urur Kiriisto ka nah khaatteen. Wihi nah iskadaagne a mehe ya, icho yaafohi Ya'huude iirtaane, nah la yaafohi Ya'huud ieheynane iiranna.
48002010	Wihi kaldache icho nah daaheen a mehe ya, 'doo'dichoki miskiinee a lakasoo'helo. Anna wahaas a wihi an uureey kakhabo on.
48002011	Maanti Beetero ilkerengeetti Antiyookhiya yimiy, wihi us kijire a khufé, anna fool kakhabde, tirrime.
48002012	I'di eheneet, 'doo'doo Ya'huude Yaakoobo kayimiy a jire. Geeddi 'doo'da iimaatan, Beetero 'doo'di yaafohi Ya'huud ieheynan a leegolossata. I'daasenyi inkoo 'doo'daas Ya'huud yimiy, Beetero yombo inokhte, 'doo'di us leegolossati kagowe. Waha a jeenteti us 'doo'da Ya'huude, yaafohi addane lakhandiyo 'doono ikarooro.
48002013	'Doo'di addane Ya'huud laka usuhaas iskaayyeelo ikhaye, iskaayyeelnaankaas ka, Barnaba laka labaabiiche.
48002014	I'daasenyi wihi an arge, fiddihicho ichoow runti Wori Haaggan ma israahaan. Maantaka Beetero 'doo'd tuumman ortiis ka mehe iidah ya, “At a Ya'huude, eheetteey laka, jiroti Ya'huud menye jiroti yaafohi Ya'huud ieheynane jirta. Saggoh yaafoha Ya'huud ieheynan hugummeti Ya'huud ikaholissa?
48002015	“Nah delmaat ka a Ya'huud. Nah yaafohi Ya'huud ieheynane innohi Ya'huud uskeele kaassohtaan elanni mee.
48002016	I'daasenyi wihi nah garanni, eti Waakh ortiis ka eti fissan iekkaacho ki amurre Muusa raaho menye, a ki Yeesso Kiriisto kakhuufo on. 'Deerka nah laka Yeesso Kiriisto kakhuufna, 'dee amurre Muusati nah raahno ka menye, kakhuufnaanki nah Kiriisto kakhuufno ka, Waakh nah laka 'doo'di ortiis ka fiffissan nah iekkaacha. A mehe etoo kaldaye amurre Muusati us raaho ka, Waakh eti ortiis ka fissan iekkaacho mele.
48002017	“Toollaka nahi Ya'huud Kiriisto a kakhuufne 'dee Waakh 'doo'di ortiis ka fiffissan nah iekkaacha. 'Doo'doo Ya'huud ka la, 'doo'di uskeel lehe nah liiekkaacha. Kiriisto uskeelaas nah kalug'de? Waakh meesseen bujiiy!
48002018	Cha'an jiti amurre Muusati laraaho an 'hor jire an 'dii'de toro toolla kanoolahe, i'daas ka saggi rumanka an uskeel iyeele tusa.
48002019	A mehe amurre Muusati an raahe ka, woynaanki amurretaas iwoyte a massate, 'dee Waakh ijira.
48002020	Saggi Kiriisto iyumuy u, a i'doo ani laka umuyye, kola jiroti an jiro teey menye, i'daasenyi Kiriisto jiroteey dakhta. Kola sarteey ka jiroti an jiro, kakhuufnaanki an Weeli Waakh kakhuufo iche kajira. Ulla a i'doona, toro la ani a iyumuy.
48002021	An haaggi Waakhe buurenye an ribnaan ka'hele sag an 'dol iassil mele. I'di tahe chirri amurre Muusati laraaho ka Waakh 'doo'di ortiis ka fiffissan nah iekkaacho, Kiriisto walah us iyumuy mele gon!”
48003001	'Dalammeti Galaatiya, ayyo atin katibte? Rumanka Yeesso Kiriistohi massalaaba lakakaahe a atin liisoonyiikhe!
48003002	Wohoo kaldaye atin kaaban 'doona. Rubeyti Munyee jeenteti atin amurre Muusa ikhucchisseene i'hesseen, bal jeenteti atin Wori Haaggan idaagteene, irummeysatteen?
48003003	Saggane 'dalam itahiin? Inkoo atin jiroti husub Rubeyti Munyee leesookhabatteen, toro miigti weeli enenyete kamassin 'doontaan?
48003004	Sinati atin tuhum, a ti ilmarhaatteet on a? Rumanka ti ilmarhaatteet mee!
48003005	Waakh Rubeyti Munyee a atin siicha, wihi ittaawenye weeli enenyet yeelin iubaa'dan goytiin ka yeela. Waha a jeenteti atin amurre Muusa iraahteen a? Mele! A jeenteti atin Wori Haaggan idaagteene irummeysatteen gon.
48003006	I'daas ka Aburaaham, “Wihi Waakh yidahye rummeeste, Waakh usu eti fissan iekkaache.”
48003007	Waha abda, nyaakhut Aburaaham a 'doo'di Waakh kakhuufo on.
48003008	Chiirnaanneti Waakh saggi Waakh berri yaafohi Ya'huud ieheynan kakhuufnaanki icho usu kakhuufaan ka 'doo'di fiffissan iekkaacho a cheekte. Waakh 'hor on Wori Haaggan Aburaaham icheeke, wihi us iyidah, “Ati ka yaafohi harra tuumman a liimaala.”
48003009	'Deerka 'doo'di Kiriisto kakhuufo tuumman, i'di Aburaahamhi Waakh kakhuufuu, Waakh icho ichoow usu ba a imaala.
48003010	'Doo'di tuummane raahnaanki us amurre Muusa raaho kanool a falanyahe. A mehe wihi chiiran, “Eti orey ikasohanne wihi Buuggi amurre Muusa kachiiran tuumman iraahin a falanyahe.”
48003011	Wihi nyiikhsan, et amurre Muusati us raaho ka Waakh eti fissan iekkaacho mele. A mehe, “Eti fissan kakhuufnaanki us Waakh kakhuufo ka a jira.”
48003012	Amurre la kakhuufnaanki Waakh lakakhuufo ma kanoole, i'daasenyi, “Eti wihi amurre 'doonto tuumman raaho, amurre jirotiis dakhatta.”
48003013	Kiriisto falohi amurre Muusa a inno kasoogatte inno soofure, iroonoteen u lafale. A mehe wihi chiiran, “Eti tuummane geey lakaloo'diche a falanyahe.”
48003014	Us a inno gatte 'dee imaalnaanki goorat Waakh Aburaaham imaale, yaafohi Ya'huud ieheynan laka Yeesso Kiriisto ka imaala, 'dee kakhuufnaanki inno Kiriisto kakhuufno ka, ayyinti Rubeyti Munyeenye goorat Waakh gooche 'hella.
48003015	'Doo'd Kiriistokaaw, iyookkoti wohoo orran dakkhan inno garanni atin tusa. Chirri et lamma ayyintoo iskadaagte, et ayyintaas 'dol ilaabo ommos wohoo addan kakhayo mele.
48003016	Toolla la ayyinti goorat Waakh Aburaahám igooche, Aburaaham ichoow weel nyaakhut nyaakhutiissa miinsantahe. Chiirnaanneti Waakh, “Ichoow nyaakhut nyaakhutiissa,” mee tadeeh, i'daas ka kootte a 'doo'di ittaawe gone. I'daasenyi mehe tadeeh ya, “Weel nyaakhut nyaakhutaahha.” I'daas ka la a etoo kaldaye, a Kiriisto la.
48003017	Wihi an eldi kallaayo, Waakh Aburaaham ayyintoo igooche. Amurre Muusati inkoo gu'h kud affar ichoow gu'h tomon seyyah kutte timiy la, ayyintaas Waakh ma jebinne, ayyinti Waakh gooche ma suujaan.
48003018	A mehe chirri wihi enenyet mu'dan amurre Muusati laraaho kanoolyahiin, kola ayyinti goorat us gooche ma kanool gon. I'daasenyi Waakh haaggiiski buure ka, ayyintaas ka Aburaaham wihi usu mu'dan a siiche.
48003019	Amurre Muusa 'deerka mehe liisoobahcheey? Jeenteti Waakh liidaagiwwaaye iche lakasookhaye ichoowka weel nyaakhut nyaakhut Aburaaham ki goorat Waakh ayyintaas ka yeele yimiy. Waakh herti Waakh ka amurretaas a chuukhe. Muusa la Waakh ichoow 'doo'di Ya'huud dahcho gele, 'doo'daas amurre ikeene.
48003020	Chi' koobbin lamma ayyintoo isleegoosso, dahgele la'doona. I'daasenyi Waakh rubeytiissa on keley ayyintaas Aburaaham igooche.
48003021	'Deerka amurre Muusa ichoow ayyinti goorat Waakh gooche a isbuusanyahiine elannaay? Waakh meesseen bujiiy! A mehe chi' amuroo jiro keeno jiro, i'daas ka 'deerka amurreti laraaho ka Waakh enenyet 'doo'di ortiis ka fiffissane iekkaacha.
48003022	I'daasenyi Chiirnaanneti Waakh mehe cheekta ya, uskeel weeli enenyete harra tuumman a hide, 'dee 'doo'd Kiriisto ayyinti Waakh gooche, kakhuufnaanki Yeesso Kiriisto lakakhuufo ka 'hela.
48003023	Geeddi goorat wori Yeesso lakakhuufo iimaatan la, amurre Muusa a inno hidde, toro inno toorribte, ichoowka wori Kiriistohi lakakhuufo lasoobabbakkaahiche.
48003024	Maantaka amurre maantaas ersinkeen eheete, ichoowka Kiriisto yimiyye, 'dee 'doo'di Waakh ortiis ka fiffissan inno liiekkaacha jeenteti inno usu ikakhuufnuu.
48003025	Toolla jiti Kiriisto lakakhuufo yimiy la, amurre Muusa ma inno yaakhisso.
48003026	Kakhuufnaankaas atin Yeesso Kiriisto kakhuufteen ka, atin tuumman a nyaakhuti Waakh.
48003027	A mehe atinhi baattissiyo ka atin ichoow Kiriisto ba wohoo kalday tahiin, a i'doo atin jiro Kiriisto i'di gaadeet u gessatteen.
48003028	Kola enenyet seley ma gaan. I'di maanta Ya'huud ichoow yaafohi Ya'huud ieheynan, ommos bow'da ichoow 'doo'di bow'da ieheynan, ommos mejel ichoow deyyeho seley ma gaan, a mehe atin tuumman Yeesso Kiriisto ka a wohoo kalday.
48003029	Atin koo Kiriisto a titaaheen gone, atin laka 'deerka a nyaakhut Aburaahame, toro la ayyinti goorat Waakh Aburaaham igooche, atin laka a mu'dantahiin.
48004001	Wihi an eldi, geeddi eti dahal leh weel yahe, usu ichoow bow'da ba yeerar mee. Eheetteey laka, walah tuumman a wihiissa on.
48004002	Geeddi ibeenki aabbahiis igooche sooyateeh, weel 'doo'di aabbahiis dahanohicho gesse ichoow ki wihiis yaakhicho iche ilicho kijira.
48004003	Inno laka a i'daas on. Ichoowka maanti Kiriisto yimiy saggi nyaakhuti rurrucchule ijirre. I'di bow'dayyoot u miigti suujenye harratane iche inno anatte.
48004004	I'daasenyi maanti ibeenki Waakh gooche yitah ka, Waakh Weeliis sooerge. I'di weeli enenyet u arantoo desse, dakhi amurre Muusa goya kadesse,
48004005	'dee 'doo'di amurre anatti soogatta toro soofura, 'dee Waakh tuum inno khaatta nyaakhutiis nateeh.
48004006	Jeenteti atin nyaakhuti Waakh itahiin u la, Waakh Rubeyti Weeliissa rirriirto, “Aabba, Aabbahaaw,” elatti sooerge, rubeyoheen goya gesse.
48004007	Kola geeddi atin bow'da keeheet a massatte, atin a nyaakhuti Waakh. Jeenteti atin nyaakhuti Waakh itahiin u la, wihi Waakh nyaakhutiis ikhabo tuumman atin laka a mu'dantahiin.
48004008	Orey goorat atin Waakh ma garattaane, wahanyeyyohoo rumanka Waakh ieheynane bow'daticho eheet.
48004009	I'daasenyi toolla atin Waakh abatteene, ommos Waakh atin garti la, a i'doh toro miigti suujenye 'da'ddarane mammarahe harrata dakhatti ikanokhattaan? Bow'datichooda toro itaahan 'doontaan?
48004010	Atin daawohi Ya'huude seerassoo ichoow hayohoo ichoow gu'hassoo ka liinonnokhti lakhumummaacho raahtaan.
48004011	An a atin ulooda, kolossoo hili goorat an atin ihile a ki ilmarhaatteet on.
48004012	'Doo'd Kiriistokaaw a atin hawwaasdee, taba i'deey u amurre Muusa iskafura. A mehe ani i'di atinhi Ya'huud ieheynan a itah. Atin walah khufenye atin iyeesseen mele.
48004013	Saggi atin igarattaan u, jeenteti an i'darsade iche kolooraat Wori Haaggan atin icheeke.
48004014	Sarteeyti 'daran kajmeti buurenye atin ititah. Eheetteey laka, atin ma i'darraawin ommos ma i'dii'din. Saggi atin imartiisatteen, atte an a herti Waakh ommos a Yeesso Kiriisto rubeytiissa.
48004015	Hamaadi goorat maantaas atin khabteen toolla meeke? Garti an laabo, chi' kootte iche tateeh, indohiin laka a soobukkhissaane isiissaan!
48004016	Toollaka runti an atin isoocheeko on ka chiiytankiin itah?
48004017	'Doo'daas amurreti Ya'huud atin ihosso weyti ichohi ankicho atin ilaabo 'doonaane, i'daasenyi wihi icho yeelin 'doonaan ma haaggan. Wihi icho 'doonaan tuumman a seleyhi icho inno bahchaane, 'dee atin laka icho weyti raahin 'doontaan.
48004018	Weyti haaggantahe chirri wohoo la'doono, chi' wihi at 'doonto on haagganyahiin. Toro la kol dakkhan waha a rum cha'an atin leejiro kalday on menye.
48004019	Nyaakhuteeyki an weyti 'doono, bolokkhi i'di ki aranti chiisenye toro atin ikhaba, ma ikabaho la ichoowka Kiriisto ka ii'dowtaan.
48004020	Kootte incheenka toolla a atin leejira, 'dee hol ka ma atin leeyyeedo. A mehe an a atin kamalala.
48004021	Atinhi amurre Muusati atin anatti 'doontaan, bal isoocheeka, wihi amurre Muusa elatti ma dagansattaan a?
48004022	A mehe wihi chiiran, Aburaaham inam lamma khabe, koo a ki aranti bow'dee desse, koo la a ki aranti furan desse.
48004023	Inankiiski aranti bow'dee desse, jiti weeli enenyete kadesse. I'daasenyi ki addan ayyinti Waakh usu igooche kadesse.
48004024	Wahanyeyyoha i'di iyookko liikhaata. Oboorriha a iyookkoti ayyinti lammeenye Waakh rubeytiis on weeli enenyet igooche. Haagar ayyinti Waakh Hali Sinnaay ka gooche itolossa. Nyaakhuti ayyintaas raaho iche desse la a i'di bow'da.
48004025	Haagar Hali Sinnaaye ili Araabo kijiro iche itolossa, toro la ilkerengeetti weene Yeerusaleeme wey'dane itolossa. A mehe nyaakhutiche khabtaayi iche a bow'da.
48004026	I'daasenyi ilkerengeetti weene Yeerusaleeme saraate Waakh a i'di makhaabassi furane, iche la a abarteenna.
48004027	A mehe wihi chiiran, “Makhaabassa mahanenye nyaakhut idelin hamaad! Riire, hamaad ka ooy, atihi bolokkhi chiis igaran! A mehe makhaabassi lakaguure, dessi ittaawenye 'hessa, wihi makhaabassi makhaabaliche leetaal kussane 'hessa.”
48004028	'Doo'd Kiriistokaaw, atin toollaka a i'di Isakhi ínam Saaree. A mehe atin a nyaakhuti ayyinti Waakh gooche.
48004029	Maantaas inanki jiti weeli enenyet kadesse, inanki miigti Rubeyti Waakh kadesse sina omhiche. Uliba laka a i'daas on.
48004030	I'daasenyi Chiirnaanneti Waakh mehe tadeeh? “Nyaam aranta bow'dee ichoow inankiche ba rih! A mehe inanki aranti furan ayyinti Waakh a mu'danyahe, inanki aranti bow'dee ayyintaas jirtuu ma kakhabo.”
48004031	Maantaka, 'doo'd Kiriistokaaw, inno nyaakhuti aranti bow'dee menye, a nyaakhuti aranti furan.
48005001	Kiriisto a inno soofure, maantaka uus inno bow'da itaahan. Mujjum tolola gi'de, toro la huleesi bow'da uus atin lakorin.
48005002	Waha abda! Anihi Baawulee wihi an atin isoocheeko, cha'atin lakhandiyo 'dee nane Waakh 'doo'di fiffissan atin iekkaacho, Kiriisto gargaar us atin ikhabo mele gon.
48005003	Toro a katirriinsada adeehe, etiinki jeentetaas liikhandiyo, wihi laka'doono a usuhi wihi amurre Muusa 'doonto tuumman raaho.
48005004	Atinhi amurre raahin 'doontaane 'dee Waakh 'doo'di fiffissan atin iekkaacho, Kiriisto a atin lakagooche, toro la haaggi Waakhe buure a rogteen.
48005005	I'daasenyi kakhuufnaanki inno Kiriisto kakhuufno ichoow Rubeyti Munyee ka, wihi inno khajjeello a Waakkhi 'doo'di fiffissan inno iekkaacho.
48005006	A mehe jeenteti wihi Yeesso Kiriisto inno iyeeluu, khandi ommos khandiwaayyo indigir icho khabaan mele. Wohoo kaldaye khummane jira, a kakhuufnaanki inno Kiriisto kakhuufno, 'dooninti inno Waakh ichoow 'doo'di addan 'doonno lakaargo.
48005007	Atin orey saggi mujjumenye Kiriisto iraahteen. Ayyo runti Waakhe atin raahtaan atin kajeyche?
48005008	Ekkeysihi i'daase, Waakkhi atin wahe ma kiimaatan.
48005009	Mammahe mehe tadeeh ya, “Booddati makaate fuurisso, wohoo weyti rucchul on makaateti buure tuumman fuuricha.”
48005010	Kamuri ani ichoow usu ba wohoo kalday nahe ka a tissiba, atin maleey on menye maloo addan ma raahtaan. Eta mal atin tiro la, ebbaaw u' yahe ka, Waakh sina a igoocha
48005011	'Doo'd Kiriistokaaw, cha'an uliba wori khandi miinsan cheeko, a i'doh uliba 'doo'di Ya'huud ani sina iomhicha? Cha'an wahaas cheeko, wori massalaaba Kiriisto miinsane enenyet tarraantarricho a labaabiiche gon.
48005012	'Doo'daas mal atin tiro la kootte incheenka yeedichokaas orey a iwoyaane ichoowka issiibaan.
48005013	'Doo'd Kiriistokaaw, Waakh furnaanki us atin soofuro iche atin iwahe gone, atin bow'dayyohi amurre mee. I'daasenyi furnaankaas akagir'daamina, wihi uurassiin goya kijiro uskeel imoono araahina, taba 'dooninti atin isikhabtaan ka isifala.
48005014	Amurre Muusa tuumman yeeda kalday on kakulanta, “Ollokkaah geeddi at is'doonto 'doon.”
48005015	I'daasenyi cha'atin kol dakkhan i'di binaat u istamhiin, yuubsada a ismassissaanee.
48005016	Wihi an eldi kallaayo, taba jiroti Rubeyti Munyee woyto jira, i'da ka la wihi uurassiin goya kijiro uskeel imoono ma raahtaan.
48005017	A mehe wihi uuraas goya kijiro uskeel imoono, Rubeyti Munyee a tirrimaane, wihi Rubeyti Munyee 'doonto la, wihi uuraas goya kijiro uskeel imoono a tirrimaan. Icho a istirrimaane, 'deerka wihi haaggane atin yeelin 'doontaan ma yeessaan.
48005018	I'daasenyi chi' Rubeyti Munyee atin woyto, amurre Muusa ma atin anatti gon.
48005019	Wahanyeyyohi wihi uurasseen goya kijiro uskeel imoono yeelaan a 'dow on. Waha a i'di maanta 'doo'di isidisanne isleeur'do, wihi bi'dire, soho'ddarri,
48005020	iyookkoyyohi waakkhakh lakayeessi, moroyyohi liirti, is'dii'ddo, isjihit, inaaf, dowwa hollowin, walah keley isiyowan, seley goggoonaan, rabitohi lakaaggowo,
48005021	kal'darri, meleefu ichoow daawohi bi'dire ichoow wihi i'daase tuumman. Orey a atin tootooche, toro maanta a atin tootoocha, 'doo'di jiroti i'dee jiro, dakhi Waakh ma gelo.
48005022	I'daasenyi Rubeyti Munyee jiroteen goyaka gurnaanki iche desso a wahanyeyyoha, 'doonin, hamaad, nebey, garrahsi, uuri 'dabakhe, haag, kakhuufnaanki enenyet lakakhuufo,
48005023	samacchaar ichoow isjeyin. Amur wahanyeyyoha 'dii'ddan mele.
48005024	'Doo'di koo Yeesso Kiriistee wihi uurassicho goya kijiro uskeel imoono ichoow uskeeli lamaanjeerti ba massalaaba a kasoorriyyoocheen.
48005025	Jiroti inno jirro toolla Rubeyti Munyeenye kajirra gone, jiroteen ichoow Rubeyti Munyee a israaheen gi'de.
48005026	Uus inno eylaji beenaate ilmarhaatteet khabine ommos iskaahholloonne ommos isinaafin.
48006001	'Doo'd Kiriistokaaw, chi' etoo uskeel yeele, atinhi Rubeyti Munyee atin woyto samacchaar jiti haaggan isoolaaba. I'daasenyi ebba a isyaakhicho uus kajmeti uskeel kalugu'ddo khaatine.
48006002	Huleesi jiro eti addan fuulo isleeokkhicha. I'daas ka amur Kiriisto a buuhissaan.
48006003	A mehe chi' etoo wohoo iskoogyahe, 'deerka us etoo addan igargaarin, i'daas ka a isekkeesta, jeenteti us wohoo ieheynan u.
48006004	Ebba wihi us yeelo a fiiricho, a iskeeylajo, uus etoo addan iskeekkaanne.
48006005	A mehe ebba keley on huleesiis si'da.
48006006	Eti wor Kiriisto laabcho la, eti woraas abcho wahanyeyyohi haaggane us khabo a leegismo.
48006007	Iisekkeysanna, et Waakh ekkeesti mele. Ebba ilinti us gosiis goya kachibe on gurnaankiche gurta.
48006008	Eti wihi uuriis goya kijiro uskeel imoono kahamaadicho on yeelo, i'di ilinti gos lagessuu gurnaanki us uskeelaas ka'helo, a baabakki usu labaabiicho. I'daasenyi eti wihi us yeelo, wihi Rubeyti Munyee kahamaadicho yahiin, i'di ilinti gos lagessuu, gurnaanki jiroti imassanne Rubeyti Munyee ka'hela.
48006009	Uus inno haaggi inno yeello ka'harin gi'de. A mehe chi'inno ajjibaat ikhaatin, maane a tamiit, ti inno gurnaan 'hello.
48006010	Maantaka, maambaaw inno jitoo 'helle, enenyet tuumman haag iyeello. Kach ka la, 'doo'dassi Kiriisto rummeeste haag iyeello.
48006011	Chiirnaanka burbuurenye an dahanteey ka atin isoochiire bal yeya!
48006012	'Doo'di khandi atin ihosso, a 'doo'di enenyet ortiis ka ishahhaaggin 'doono. I'dane yeelaan uus 'dee jeenteti wori massalaaba Kiriisto miinsane enenyet ribo ka sina loomhin.
48006013	'Doo'di Ya'huude khandiiti laka, amurre Muusa tuum ma raaho. I'daasenyi icho atinhi atin lakhandiyo 'doonaane, 'dee khandihiin ka eylajaan.
48006014	Ani ka la, omootti Yeesso Kiriistohi Kamureene massalaaba kayumuy on menye, wohoo addane an keeylajo ma jiraan. Massalaaba Kiriisto ka, wahanyeyyohi harrata a kamassade toro la wahanyeyyohi harrata ma idakhtaan.
48006015	A mehe khandi ommos khandiwaayyo mee khumman. Wihi khumman, a atihi kola uumacchotoo husub titah.
48006016	Waakh ba 'doo'di yeeda raaho tuumman nebey kakaala, toro uur isoonugleesta. 'Doo'daas la rumanka a 'doo'di Waakh gon.
48006017	Wahane kamassicha. Uus etoo kalday laka sina ikawaarin. A mehe gumaarreti an khabo, saggi an bow'da Yeesso iahe tussa.
48006018	'Doo'd Kiriistokaaw, Yeesso Kiriistohi Kamureene ba rubeyohiin imaala. Aamiin.
49001001	Khadaaba eti atin isoochiiro a ani, Baawulohi saggi Waakh igoochuu, ergaano Yeesso Kiriistee. 'Doo'di an isoochiiro a 'doo'di Waakhe ilkerengeetti Efeesso yaal. Atin ichoow Kiriisto a wohoo kaldaye, toro la a 'doo'di lakakhuufo.
49001002	Waakkhi Aabbaheene ichoow Yeesso Kiriistohi Kamure ba atin imaalaane nebey atin kakaalaan.
49001003	Waakkheenki Aabba Yeesso Kiriistohi Kamureene koolinno. Waakh Kiriisto ka, goobi Waakh goyaka buuhi Rubeyti Munyee kayamiit tuumman a inno imaale.
49001004	I'da ka geeddi Waakh harra isoouumin, Waakh Kiriisto ka a inno soobahsate, 'dee ortiis ka 'doo'di munyeenye wohoo rucchul laka liikacheekan nateeh. Waakh, jeenteti 'dooninti us inno 'doono on u,
49001005	orey on gooste, Yeesso Kiriisto ka, tuum nyaakhutiis inno kayeessa. Waha la a wihi us hamaadiis ichoow 'doonintiis ka us gooche.
49001006	Maantaka Waakh koolinno jeenteti haaggiiski buurenye us inno siiche u. Weeliiski us weyti 'doono ka haagga i'daanu a inno siiche.
49001007	Inno ichoow Kiriisto a wohoo kaldaye, diiggiis ka a inno gatte inno soofure, toro la Waakh uskeeleen a inno ikakute. Wahaas ichoow haaggaas Waakhe buurenye inno imunneynane us inno tuste a israahaan.
49001008	Haagga Waakh wohoo rucchul laka ma inno karimmanne, toro la khara ichoow abannaanki inno walah abanni a inno siiche.
49001009	Waakh la maliiski goorat dagsane inno isoobabbakkaahiche. Waha a wihi hamaadiis ka, us Kiriisto ka gooche.
49001010	Mala la a ki maanti ibeenneti labuuhicho titah layeelo, 'dee wihi lasoouume tuummane serey kijiro ichoow harra kijiro us matakkoo kalday iliche gesso, matakkaas la a Kiriisto.
49001011	Waakh Kiriisto ka a inno soobahsate. Waha la a wihi us maliis ka goorat gooste on. Toro la walah tuumman saggi icho isooyateehiine igoocha,
49001012	'dee weynaanti Waakh nahi Ya'huudenye kolooraat Kiriisto kakhuufne koolo nah ka'hessa.
49001013	Atinhi Ya'huud ieheynan laka yeedi rummaat a daagteen, a Wori Haaggane atin ribo. Maanti atin Kiriisto rummeysatteen, sumatti Rubeyti Munyeenye atin liiayyiche iche 'hesseen.
49001014	Rubeyta Munyee la a ayyinti Waakhe wihi inno mu'dannahe tusso. Waha la a maanti Waakh innohi 'doo'diisenye toro hoolahiise ribnaanki 'da'ddaboot inno ribo. Waakh koolinno jeenteti weynaantiis u.
49001015	Jeentetaas u, ani uus an saggi atin Yeessohi Kamureene ikakhuufteen ichoow saggi atin 'doo'di Waakh tuumman i'doontaan daage,
49001016	weysiheey ka a atin kasoo'hela, toro la kol tuumman Waakh kala'de ilaaba jeentetiin u.
49001017	An a inonnokhda Aabbaheenki weynaan tuumman tiis tahe, Yeesso Kiriistohi Kamureene Waakkhiise daaha, 'dee Rubeyti Munyeenye atin kharaasso, eti Waakh yahe atin isoobabbakkaahisso a atin siicho, 'dee Waakh mujjum abattaan.
49001018	Wihi addane an Waakh daaho, a malassiinki lafuro 'dee walah seyyah abattaan. Khajjeeli us atin iwahe abattaane, buurti kamurroonka noole atinhi 'doo'di Waakhe atin mu'dan abattaane,
49001019	toro la miigtiisti wohoo liikeekkaanne innohi usu rummeysanne inno gargaarto, wihiche abattaan. Miigta ichoow ti
49001020	goorat Waakh Kiriisto omoot ka sookahche, toro us goobi Waakh ka anki dahantiisti miigeet koorromiche a too kalday.
49001021	Intaas ka Kiriisto herti Waakh ichoow ginnayyo tuumman ichoow wihi anto khabo tuumman ichoow kamurre tuumman dakhta. Us magahenyeti enenyet liibahcho tuumman laka a kussayyahe, ti wey'da jirto ichoow ti jirtuu tuumman soojirto.
49001022	Waakh la Kiriisto antohi walah tuumman siiche, toro Kiriisto i'di matakki walah tuumman u, urur Kiriisto siiche.
49001023	Urura la a i'di sar Kiriisto. Usú sagag tuumman ka imaala, toro la sagag tuumman ka walah tuumman ka ibuuhicha.
49002001	Atin 'hor anki Waakh ka 'doo'di tuume eheet, a mehe atin wahanyeyyohi Waakh a daagiwwaayteene, toro uskeele yeesseen.
49002002	Maantaas la wahanyeyyohi harratane sussuuje ichoow karnati ginnayyohi saraat anti iche raahteen. Ulla a ki 'doo'di Waakh daagiwwaayo woyo.
49002003	Inno tuumman laka 'hor i'dichooda eheete, wihi uurasseen goya kijiro uskeel imoono on iamuunne, uskeeli uurasseen ichoow malasseen 'dooneen on maanjeeranne. Inno i'di 'doo'di addan u wihi inno imale a holi Waakh.
49002004	I'daasenyi Waakh weyti uurnugulyahe. Jeenteti 'dooninti buurenye Waakh inno 'doonuu,
49002005	inno ichoow Kiriisto wohoo kaldaye inno kayeele, jiro inno siiche. A mehe jeenteti inno Waakh idaagiwwaaynuu anki Waakh ka a tuunne, i'daasenyi haaggiiski buurenye inno imunneynan ka us a inno ribe.
49002006	Toro la wohoo kaldaye Waakh inno ichoow Yeesso Kiriisto inno kayeele ka, Kiriisto omoot a inno kaleesookahche, goobi Waakh ka komborti antoot inno kaleeorrommiche.
49002007	Waakh i'dane yeele 'dee Yeesso Kiriisto ka haaggiiski buurenye inno imunneynane wohoo weyti buure laka liikookkaanne uuriiski 'dabakhenye us inno ikhabo lakaargo, inno tusa.
49002008	A mehe Waakh haaggiiski buurenye atin ikamalin ka a atin ribe. Ribnaanka la kakhuufnaanki atin usu kakhuuftaane kayamiit. Waha la wihi atin kayimiy menye, a siinti Waakh one,
49002009	toro la jeenteti atin wohoo iyeesseen mee, uus 'dee etoo kalday laka eylajine.
49002010	A mehe Waakhe wihi toolla inno nahe inno kayeele. Wohoo kaldaye inno ichoow Yeesso Kiriisto nahe ka a inno soouume 'dee hilassi hahhaaggane Waakh goorat inno itannabiche kaassahanna.
49002011	Maantaka, atinhi yaafohi Ya'huud ieheynan kadelatteen, bal wihi goorat atin 'hor eheet kasoo'hela. Yaafohi Ya'huud mehe atin yadeehiin ya, “'Doo'di ikhandiineynan.” Icho la mehe isyadeehiin ya, “'Doo'di khandiyan.” I'daasenyi, khandihaas a wihi enenyet on sar lagoggoocho, dahanti weeli enenyet on yeesso.
49002012	Saggi goorat maantaas atin ichoow Kiriisto yeerar ieheneet kasoo'hela. Atin yaafohi Issiraayele Waakh soobahsate goya ma kajirin. Ayyinti goorat Waakh yaaftaas igooche atin goya ma kajirin. Harrata uskeel kijiro ka la khajjeeloo rucchul laka ma khabine, Waakh laka ma khabin.
49002013	I'daasenyi atinhi goorat Waakh foga ileejirteene toolla atin ichoow Yeesso Kiriisto ba wohoo kalday titaaheen, diig Kiriisto ka, Waakh a atin liisoodowwaache.
49002014	A mehe Kiriisto rubeytiissa nahi yaafohi Ya'huude ichoow atinhi yaafohi Ya'huud ieheynan ba inno isineybiche yaaftoo kalday inno kayeele. Usú moosi goorat seley inno bahcho inno isichiiyoocho jejjebché.
49002015	Us Kiriisto ka i'dane yeele, amurre Muusati alohi ittaawe khabto omoottiis ka miig tire, 'dee yaafoha lammacho usu ka yaaftoo kaldaye husub kayeela. I'da ka lammacho isineybicha.
49002016	Toro la omootti us massalaaba kayumuy ka, Kiriisto chiiyoonki yaafoha dahcho kijire a bahche isikeene, lammacho sartoo kaldache icho yahiin ka anki Waakh keene.
49002017	Kiriisto a yimiyye yaafohi Ya'huude Waakh idow ichoow atinhi addane Waakh foga ileejirteen wori nebeyeet icheeke.
49002018	A mehe Kiriisto ka, innohi Ya'huude ichoow yaafohi addan ba, Rubeyta Munyee ka, Waakkhi Aabbaheenenye inno leeyyeeno a mu'dannahe.
49002019	Jeenteti waha u atinhi yaafohi Ya'huud ieheynan kola 'doo'di liigaran ichoow marti mee, i'daasenyi atin 'doo'di Waakh goya kijirtaane, toro la a 'doo'di minki Waakh.
49002020	Atin a i'di daddaabohi ilaate minki ergaano ichoow 'doo'di Waákh íyeyyeedo kadisanyahiin. Tirrinki dagaheete minka la, a Yeesso Kiriisto rubeytiissa.
49002021	Kiriisto ka min tuumman a iskhuccha, toro la buuraacha, ichoowka minki Waakhe buurenye lagane Kamur yateeh.
49002022	Atinhi Ya'huud ieheynan ichoow Kiriisto a wohoo kalday gone, Kiriisto atin ichoow Ya'huud ba a atin isikeena, 'dee minka Waakh Rubeytiis ka igelo atin tuumman tateehiin.
49003001	Jeenteti wahaas tuumman u, ani Baawulo iroonoti atinhi yaafohi Ya'huud ieheynane an Yeesso Kiriisto ikahilo iche jeela ikijira.
49003002	Saggi dakhi haaggi Waakhe buurenye atin iroon ani liisiiche a daagteen gon.
49003003	Wihi Waakh yeele a waha, maliiski dagsaneete us 'doo'd ikhabe ani isoobabbakkaahiche. Gaabi ka 'hor woraas a atin isoochiire.
49003004	Wahaas atin soonteen ka, saggi an mali dagsane Kiriisto miinsan igardi aban a tabuu'diin.
49003005	Waakh kholoyyohi oraat waha dagsan ma tusine, toolla la Rubeyti Munyee ka ergaanotiisti munyee ichoow 'doo'di Waákh íyeyyeedo munyee waha a isoobabbakkaahiche.
49003006	Waha dagsaneet la a mehe ya, Wori Haaggan ka yaafohi Ya'huud ieheynan wihi yaafohi Ya'huud mu'dan a lee'helaan. Icho kola a sartoo kaldaye toro la wihi Waakh Yeesso Kiriisto ka ayyiche a leegismaan.
49003007	Ani siinti haaggi Waakhe buurenye miigtiis ka liisiiche, falfati Wora Haaggan itah.
49003008	'Doo'di Waakh soobahsate 'da'ddaran tuumman goyaka ani weyti 'daran. Eheetteey laka, Waakh haaggiiski buure ka, ani wori buuh Kiriistoki wohoo liikookkaan yaafohi Ya'huud ieheynan liicheeko a siiche.
49003009	Toro la Waakh dakhi wihi tuummane dagsaneete us enenyet ikhabo miinsan 'doo'd latuso a igesse. Waakkhi walah tuumman soouume la, wahanyeyyohaas injire enenyet ma isoobabbakkaahin.
49003010	Ulla wihi us kamasse, toolla urur Kiriisto ka kharati Waakhe ittaawe karnatohi ginnayyohi anto lehe meessi saraat kijiro a abcha.
49003011	Waakh wahaas i'dane yeele, maliiski geeddi us harra isoouumin gooche toro la Yeesso Kiriistohi Kamureene ka, wahaas buuhiche.
49003012	Inno ichoow Kiriisto a wohoo kalday gone, toro la usu a kakhuufna gone, a geeddi inno roorro laan Waakh idowwaanni.
49003013	Maantaka a atin hawwaasdee, taba chirri jeentetiin u sina itaham laka, rubey iiche atin jebin. Wahaas inkaanyite atin ikeenaan.
49003014	Ani la jeenteti waha tuumman u, Waakkhi Aabbaheene ortiis ka jilbo il kagu'dda, Waakkhi Aabbaheene atin iwaha.
49003015	A mehe 'doo'diiski goobi Waakhe saraat ichoow ki harrata usu magah ka'helaan.
49003016	Wihi an Waakh daaho, Waakh ba kamurroonkiiski ween ka, Rubeytiis ka uurassiin miigoocha,
49003017	'dee Kiriisto kakhuufnaanki atin usu kakhuuftaan ka uurassiin goyaka fur yeessa. Toro la Waakhe daaha, 'dooninti atin Waakh ichoow enenyet 'doontaan ka miigowtaane toro mujjum tolossattaane,
49003018	atin ichoow 'doo'di Waakh 'dooninti Kiriisto inno 'doono ballaaddihiche ichoow segdeerruhiche ichoow deerantiche ichoow hogtiche tuum abattaan.
49003019	Toro la Waakhe daaha 'dee 'doonin Kiriisto abattaan, chirri atin 'dooninta wihiche tuum aban iubaa'dan laka. I'daas ka buuhi Waakh tuum goytiinna buuhicha.
49003020	Waakh a lakoolicho gi'de! I'di tahe Waakh miigtiisti goyteen ka hil haaggin tabuu'd ka, wihi inno daahne ichoow wihi inno rerreegno tuumman 'dirihichooda inno iyeela.
49003021	Urur Kiriisto ichoow Yeesso Kiriisto ka, Waakh ba kholoyyo tuumman ichoow jirtuu tuummamba lakoolicha! Aamiin.
49004001	Ani hili Kamure an haaggicho, iche toolla jeela ikajira. Maantaka a atin hawwaasdee, taba jiroti 'doo'di Waakh wahe imasse jira.
49004002	Taba kol tuumman isnuglaacha toro la 'doo'di samacchaare ateeha. Garrahsada, toro la jeenteti atin isi'doontaan u 'doo'di addan akaahhollowina.
49004003	'Deerka hol dowa, nebeyti atin iskaleefiddiitaan ka wohoo kaldaye Rubeyti Waakh atin kayeesse khuccha.
49004004	Rubeyti Waakh a too kalday one, toro la inno a sartoo kalday. Saggaas on u, maanti Waakh inno wahe khajjeeloo kaldaye inno iwahe.
49004005	Kamur a koo kalday one, jiti inno Waakh kakhuufno la a koo kalday one, baattissiyoti inno labaattissiye la a too kalday on.
49004006	Toro la Waakh a koo kalday one, a Aabbahi walah tuummane, walah tuumman dakhti, walah tuumman hil kahaagsati, walah tuumman goycho furti.
49004007	I'daasenyi Kiriisto eteemba haaggi Waakhe buure a siiche, ulla saggi liigiso a gooche.
49004008	Jeentetaase Yeedi Waakh i'da iyadeeh, “Maanti us serey ka inti saraat ikore, chiiytiis a booliye woye, toro la siimohi hahhaaggane 'doo'diis siiche.”
49004009	Waha kamalda bal, yeeda maanta, “Sereye ikore,” essi mehe kaabanna? Waha mehe inno abchaan ya, us harra goyaka laka inti weyti ilaate isookhubte.
49004010	Usuhi sookhubte, usuhaas on serey ikore, serey ka intaas weyti kutto ikore, serey tuumman ichoow harra tuumman buuhiche.
49004011	Usu 'doo'd gaasoo ergaano kayeele, gaasoo laka 'doo'di Waákh íyeyyeedo kayeele, gaasoo laka 'doo'di Wori Haaggan taa'hicho kayeele, gaasoo la 'doo'di urur Kiriisto yaakhicho toro la Yeedi Waakh abcho kayeele.
49004012	Waakh i'dane yeele, 'doo'di Waakh hili icho Waakh ihilaan itannabicha, 'dee urur Kiriistoki sartiise miigowa.
49004013	Waha la orey on isohtaane ichoowka inno tuumman kakhuufnaanki inno Waakh kakhuufno ka ichoow Weeli Waakhe inno abanni ka wohoo kalday nateehe, 'doo'di ii'dowe nateehe ichoowka geeddi Kiriisto ii'dowe ii'downa.
49004014	'Deerka inno i'di nyaakhuti dowwa leekkeesti menye, i'di koobanhoo rucchule chirri hafar urgiyo kolba ankoo liikhaato mee. Toro la inno 'doo'di worassi beenaate icho enenyet abchaan ka enenyet ekkeesti mee.
49004015	Inno kol dakkhan 'doonin ka ayti rummaat on isicheekna 'dee jitat tuumman ka weynaanna, i'di Kiriistohi matakki 'doo'diise nateeh.
49004016	Inno a i'di miilassi addane sareet. Saggi miilassi sareet tuumman isliikadagche maanjeerre ikhucchissuu, Kiriisto laka usu 'doo'diis wohoo kalday kayeela. Saggaas on u miilassi sareet kooba hiliis mujjume haaggicha, sartaas 'doonin ka weynaatta miigowta.
49004017	Maantaka, antohi Kamur isiiche ka an weyti waha katirriinsada, taba uus jiroti atin jirtaan i'di ti 'doo'di Waakh igaranne mali ilmarhaatteet kamassi eheynan.
49004018	Malassicho mug'di buuha, jiroti Waakh laka'helo a lakagooche. Jeenteti matahenyeticho miig itahuu, wahanyeyyohi Waakh ma gartaan.
49004019	Icho chi'icho suujoon yeelaan laka kola leelakhaanyo mee. Wihi sarticho 'doonto i'daanu yeelaan. 'Damaam ka bi'diri noole kol dakkhan iamuumaan.
49004020	I'daasenyi saggi wor Kiriisto atin liiabche saggaas mee.
49004021	Wihi an tissibo, maanti atin woriis daagteen, wihi atin laabche ichoow yeedi rummaate Yeesso miinsan a israahaan.
49004022	Wihi atin laabche, jiroti atin 'hor jirteene, fiddihiinki uskeel liimoono atin ekkeeste toro atin kheerooche 'diicha.
49004023	Toro la a atin laabche, rubeyohiin ichoow malassiin husubnaassaan.
49004024	Wihi 'da'ddaboot, Waakh a atin soouume, 'dee 'doo'doo huhhusube i'diisenye rumanka fiffissane toro munyee tateehiin.
49004025	Maantaka ebba been a 'diicho, eti addane Kiriisto rummeeste rum on a kaleeyyeedo, a mehe inno tuumman a miilassi sartoo kalday.
49004026	“Holi atin khabtaan ka uskeel agelina.” Hol khabtaani orrah iiche dihin.
49004027	Toro la Seytaan jitoo us uskeel atin kalug'do iiyeelina.
49004028	Eti goorat hatto kaassohti, hatto a 'diicho, hil a haaggicho, wohoo khumman a yeelo 'dee eti intiis gaabantahe wihi us leegismo a khabo.
49004029	Yeedi 'doo'di addan gaameero uus afiin leeimaatane, yeedassi 'doo'di gargaar 'doono gargaaro toro la uur miigoocho on kaayyeeda. I'da ka la 'doo'di atin daago buuhi Waakhe 'hela.
49004030	Rubeyti Munyeenye Waakh la akabolkhinna. I'di tahe Rubeyta Waakh a sumatti saggi atin 'doo'di Waakh itahiine ichoowka ibeenki Waakh ribnaanki 'da'ddaboot atin ribo tusso.
49004031	Taba iisibobbolkhina ommos iisinyannyaamina ommos iisihohhollowina ommos iiskaarriirina ommos iishamanna ommos suujoonkoo rucchul laka iisikhabina.
49004032	Haag on enenyet iyeela, toro la enenyet uur inugleesda. Saggi Waakh laka jeenteti atin ichoow Kiriisto wohoo kalday itahiin u uskeeliin atin ikakutuu, atin laka eti uskeeloo atin iyeele, uskeel ikakuta.
49005001	Atin a nyaakhuti Waakhe us weyti 'doono gone, taba gi'de, fataliis jira.
49005002	Wihi atin haaggissaan tuumman ka, 'dooninti atin enenyet 'doontaan a laargo, saggi Kiriisto inno i'doone ichoowka us iroonoteen u jirotiis isoobahchuu. Ulla sadakha ichoow soorriyoti uyuugenye Waakh liibahche yitah.
49005003	Atin a 'doo'di Waakhe munyee gone, uus goytiin ka wahanyeyyohi i'dee jirin, 'doo'di isidisanne isleeur'do ommos bi'diri nool ommos suujoonki uurassiin goya kasoobaho ommos 'damaam.
49005004	Toro la ma haaggan chirri atin wihi lakhaanyee kaayyeeddaane, ommos atin yeedi indigir ikhabin kaayyeeddaane, ommos chuunki suuje ischuuntaan. Wahanyeyyohaas ma atin imalin. Atinhi wihi Waakh atin iyeele usu kala'd ikalaabtaane haaggan.
49005005	Waha tissiba gi'de, eti soho'ddarri kaassohti ommos eti bi'dire ommos eti 'damaame, eti i'dee wihi us 'damaam iyahe waakkhakh kayeessa gone, koo kaldaye dakh Kiriisto ichoow dakhi Waakh mu'dan mele.
49005006	Uus etoo kalday laka yeedi ilmarhaatteet ka atin ekkeysan. I'di tahe jeenteti wahanyeyyohi i'dee u, holi Waakh 'doo'di usú iraahin a isoobaha.
49005007	Maantaka 'doo'di uskeelaas yeelo awalhinna.
49005008	A mehe atin rubeytiin goorat 'hor mug'di eheete, i'daasenyi atin ichoow Kamur wohoo kalday a tahiin gone, banaye titaaheen. Maantaka fatali 'doo'di banaye jira gi'de.
49005009	A mehe banayha gurnaanki us delo a haag tuumman ichoow wihi fissan tuumman ichoow wihi rummaat tuumman.
49005010	Toro la wihi Kamur kahamaadicho 'don'doona.
49005011	Taba wahanyeyyohi 'doo'di mug'di goya kijiro gurnaan idelin i'daaru laka araahina, wihi icho yeelaan 'dow isoobahcha.
49005012	I'di tahe a lakhaanyo laka chirri inno wihi icho dagsi ka yeelaan kaayyeeno.
49005013	I'daasenyi chirri banay wohoo katoollaan, wahaas wihi icho rumanka yahiin a laarga.
49005014	I'di tahe banay walah tuumman wihi icho yahiin a tusaan. Jeentetaase mehe liiessa ya, “Atiha u'durto, sookahe, omoot kasookahe, Kiriisto la banayhiis a atin kiifchaa.”
49005015	'Deerka saggi atin ijirtaan weyti yuubsada. Saggi 'doo'di 'dalammee iijirina, i'daasenyi saggi 'doo'di kharayyee ijira.
49005016	Jeenteti waha ibeenneti enenyet uskeel yeelo iyahiin u, ibeenki Waakh atin siicho dakkhan mujjum khaadda, saggi rumanka Kiriisto liiraaho tusa.
49005017	Maantaka saggi 'doo'di 'dalammee iijirina, i'daasenyi wihi Kamur atinhi yeessaan 'doono abda.
49005018	Taba, farsoti sabiib ka meleefu iitaahana, a mehe jiroti uskeeli buurenye i'daanu layeelo keenaan. I'daasenyi Rubeyti Munyee a atin buuhisso.
49005019	I'da ka Sabuuri Yeedi Waakh goya kayimiy ichoow geeyohi Waakh lakasaa'do ichoow geeyohi Rubeyti Munyee atin siisso a iskaleeyyeeddaan. Uurassiin ka Kamur geeyo idowa.
49005020	Toro la magah Yeesso Kiriistohi Kamureene ka, kol dakkhan Waakkhi Aabbaheene walah tuumman ka kala'd ilaaba.
49005021	Wihi 'da'ddaboot, jeenteti atin Kiriisto iinkaanyittaan u, taba gi'de, af iiskutina.
49005022	Deyyeho, taba makhaaballetiin aficho akutina, saggaas atin Kamur afiis ikutin u.
49005023	A mehe makhaabal usu matakki makhaabassiise, saggi Kiriisto matakki ururiis iyahuu. Kiriisto la usu ururiiski i'di sartiise 'Doorribehichee.
49005024	Toolla saggi urur Kiriisto Kiriisto afiis ikutin u, arame laka walah tuumman ka iiche makhaabaliche afiis kutin.
49005025	Makhaaballe taba, saggi Kiriisto ururiis i'doone us jirotiis icho ikasoobahchuu, atin laka oboorrihiin 'doona.
49005026	Kiriisto la i'dane yeele, 'dee dikhnaanki us bicche ichoow Yeediis ka dikhe ka ururiis munyaacha.
49005027	Toro la i'dane yeele, 'dee berri ururiis tuumman ankiis keena. Urura la a ki ababo, el ikhabine ommos ichamammowine ommos wohoo suuje fool ka ikhabin, i'daasenyi a ki munyeenye toro la wohoo rucchul laka liikacheekan.
49005028	Saggaas on u, makhaaballe laka saggaas maanta iche sartiche i'doonto oboorrihiche a i'doonto. Eti makhaabassiis 'doono a is'doona.
49005029	A mehe a 'dowe et koloo kalday laka sartiis 'dii'do mele, i'daasenyi ebba sartiis a goollicha toro la lagta. Kiriisto laka ururiis i'da on yeela.
49005030	I'di tahe inno a i'di miilassi sartiissa.
49005031	Saggi Chiirnaanneti Waakh ka liichiiruu, “Jeentetuu mejel aabbahiis ichoow abartiis a kataba, usu ichoow makhaabassiis la wohoo kalday yateehiine lammacho ba sartoo kalday yateehiin.”
49005032	Chiirnaankaas aytoo weyti weene dagsane kaayyeda. I'daasenyi yeedaas ka ani Kiriisto ichoow ururiissa kaayyeeda.
49005033	I'daasenyi taba etiin ba saggi us isi'doono makhaabassiis a i'doono, makhaabál la makhaabaliche a inkaanyitto.
49006001	Nyaakhut, jeenteti Kamur u, taba wihi 'doo'di atin dele atin idowo raaha. A mehe i'daas a i'di mujjume.
49006002	Amuri Waakh mehe yadeeh ya, “Aabbahaah ichoow abartaah inkaanyit.” Amuraas a ki oraate Waakh wohoo kaayyiche.
49006003	Wihi us ayyiche la a mehe ya, “'Dee wihi tuummane atin isoobaho a wihi haaggane, toro harrata ka warwaara.”
49006004	Ooyenye taba, atin laka nyaakhutiin akaahholloonna, nyaakhutiin saggi Kamur i'doono isooweynaacha, waanicha fatali incheenka kootte icho jiraan abcha.
49006005	Bow'dayyo, taba kamurretiinti harrata walah tuumman ka yeedicho raaha. Inkaanyit ka ichoow roorro ka wihi icho 'doonaan tuumman yeela, uuri haaggan ka la yeela. Saggi atin Kiriisto ikihissaan on icho laka ihila.
49006006	Yeedicho raaha. Waha la geeddi icho atin argaane atin icho kahamaadissaan kalday on mee, i'daasenyi taba i'di bow'dayyo Kiriistuu yeedicho raaha, wihi Waakh 'doono tuum uurassiin ka yeela.
49006007	Hili atin haaggissaan la, hamaad ka haaggicha, saggoo atin weeli enenyet ihissaan menye, saggoo atin Kamur ikahissaan iyeela.
49006008	A mehe wihi atin garattaan, eti bow'dee ommos ki bow'da ieheynan eheetteey ka ba, Kamur enenyet tuumman wihi haaggane us yeelo ka kala'd a guta.
49006009	Toro la Kamurre taba atin laka saggaas on u bow'dayyohiin haag on iyeela. Iitiftoonna, a mehe saggi atin igarattaan u atin tuumman Kamuroo kaldaye goobi Waakh ka khabtaane, ulla gar badah ma gatti.
49006010	Ayti 'da'ddaboot talla. Atin ichoow Kamur a wohoo kalday gone, taba miigtiisti weyti buure ka miigowa.
49006011	Gaaddi diho Waakh atin siiche tuumman gessada, 'dee ekkeysihi Seytaan ka mujjum tolola.
49006012	I'di tahe dihoti inno kajirro, ti weeli enenyet isladiho mee. Inno karnatohi ginnayyohi anto leh ichoow wahanyeyyohi harratane sussuuje iche isdihna, toro la ginnayyohi meessi saraat dakhti iche isdihna.
49006013	Maantaka gaaddi diho Waakh atin siiche tuumman gessada, 'dee maanti suujoon atin isoobaho ka jeyin tudduba. Toro la inkoo atin wahanyeyyoha yeesseen mujjum jeyin a tabuu'diin.
49006014	'Deerka mujjum tolossada. Runti Waakh i'di saab u dabar kahiida, wihi fissane atin kol dakkhan yeessaan la i'di gaaddi kach atin jeyissuu gessada.
49006015	Toro la mujjum tolossada, Wori Haaggane nebey lakeelo a i'di kobohi atin gessatteene, diho itannabatteen.
49006016	Wihi addan la, kakhuufnaanki atin Waakh kakhuuftaan gaacchaankiin kayeelda. Gaacchaanka lahawti 'dab khabto Seytaanki uskeel leh atin kasoogangano atin kajeycha.
49006017	Ribnaanki Waakh atin ribe la i'di koofiyati ga'daare matah walah atin kajeyissuu ichoow Yeedi Waakhe i'di birlabi Rubeyti Munyee u khaata.
49006018	Taba kol tuumman saggi Rubeyti Munyee atin iwoytuu weysi ichoow daahti fil tuummane ka Waakh wahda. I'da yeessaani toorribda, toro kol dakkhan garrahsada 'doo'di Waakh tuumman Waakh iwaha.
49006019	Ani laka Waakh isoowaha, 'dee cha'an yeyyeedo, Waakh wihi an adeeh a isiicho, 'dee roorro laan enenyet wihi dagsane Wori Haaggan miinsan a icheeko.
49006020	Jeenteti Wora Haaggan u, anihi meel Kiriisto kijiro jeela kijira. Waakh wahda, 'dee wora roorro laan saggi imale a icheeko.
49006021	Tuuchikohi koo Kiriisteenye an weyti 'doono, toro hili Kamur ka falfeenye lakakhuufo, woreey tuumman a atin isoocheeka, 'dee saggi an ijiro ichoow wihi an yeelo abattaan.
49006022	Jeentetaase usu atin ikasooerga, 'dee saggi nah ijirro abattaane toro la uur atin miigoocha.
49006023	Waakkhi Aabbaheene ichoow Yeesso Kiriistohi Kamure ba 'doo'di Kiriisto rummeeste nebey kakaalaan. Toro icho ba 'dooninti atin is'doontaan ichoow kakhuufnaanki atin Waakh kakhuuftaan atin siichaan.
49006024	Waakh ba 'doo'di tuummane Yeesso Kiriistohi Kamureene 'dooninti imassan ka 'doono imaala.
50001001	Khadaaba eti atin isoochiiro a ani Baawulo. Timooti laka a iskhabna. Nah la a falfa Yeesso Kiriisto. 'Doo'di an khadaaba isoochiiro a 'doo'di Waakhe ilkerengeetti Fiiliffi yaalle icho ichoow Yeesso Kiriisto ba wohoo kalday yahiin, ichoow 'doo'di urur Kiriisto yaakhicho ichoow 'doo'di urur Kiriisto gargaaro.
50001002	Waakkhi Aabbaheene ichoow Yeesso Kiriistohi Kamureene ba atin imaalaane nebey atin kakaalaan.
50001003	Kol tuumman chirri an atin kasoo'helo, Waakkheey kala'de ilaaba.
50001004	Kol tuumman chirri an atin tuumman Waakh atin isoowaho, hamaade kaweesda.
50001005	A mehe atin uus maanti kolooraate atin Wora Haaggane Kiriisto miinsan daagteen ichoow uliba a iwalhisseene woraas ileecheekteen.
50001006	Wihi an tissibo a waha, Waakkhi hila haaggan goytiin ka sooumhe, orey on iwoya ichoowka ibeenki Yeesso Kiriisto soonokhti ka hila haaggan massicha.
50001007	Ani uure atin kakhaba gone, a mujjum chirri an i'daasu atin tuumman atin kamaldi. A mehe cha'an hidanahe ommos kootiin ka saggi Wori Haaggan rum iyahe 'doo'd icheeko, atin tuumman hila haaggi Waakhe buure a ileegisantaan.
50001008	Waakh saggi an 'dooninti Yeesso Kiriisto enenyet 'doono ka uureey ka atin ikamoono garteey a laaba.
50001009	An Waakhe atin isoowaha, 'dee 'dooninti atin is'doontaan ichoow 'dooninti atin Waakh 'doontaan buuraatta. Geedda iche buuraatti, mujjume Waakh abattaane, toro la haag ichoow suujoon seley bihin tabuu'diin.
50001010	Waakhe atin isoowaha, 'dee wihi weyti haaggan soobahsan tabuu'diine, toro la uus toolla kakhabatti ichoowka maanti Kiriisto soonokhti, Kiriisto atinhi eloo rucchul laka laaye toro la enenyet wohoo atin ikacheekan atin 'hela.
50001011	I'da ka Yeesso Kiriisto ka gurnaanki fiffissane jirotiin goya buuhicha. Waha la Waakh weynaan ichoow koolo ikeenaan.
50001012	'Doo'd Kiriistokaaw, wihi an atinhi abattaan 'doono, wihi ani liiyeele ka, rumanka Wori Haaggan a taa'he.
50001013	Jeentetuu iskarti minki buurenye karnat toorribto tuumman ichoow 'doo'di addan saggi an jeenteti an Kiriisto iraaho on u liihide, a garta.
50001014	Toro la jeenteti an jeela ikajiruu, 'doo'di Kiriisto rummeeste buurtiis Kamur ka uur a lamiigooche, 'dee roorro laan Yeedi Waakh cheekaan.
50001015	Rumanka gaasichokoo jeenteti kal'darri ichoow jaakhe wor Kiriisto enenyet icheekaane, i'daasenyi gaasoo jeenteti uuri haaggane wor Kiriisto icheekaan.
50001016	Kan uur haaggan, 'doonine woraas kacheeka. A mehe saggi Waakh ani hila dahan igesse 'dee us saggi Wori Haaggan rum iyahe 'doo'd ituso, iche gartaan.
50001017	'Doo'di oraat, wor Kiriisto uuri fissan ka ma cheeko wihi awtichooda on yowtaane, 'dee geedda an jeela kijiro sina ibuuraachaan.
50001018	I'daasenyi wahaas walah icho ileeyahiin mele! Wihi khumman, jitat tuumman ka, uuri suuje ommos uuri haaggan eheetteey ka ba, a wor Kiriistoki lacheeko. Anna jeentetaase weyti ihamaada. Rumanka la toro oreye isohda weyti hamaada.
50001019	I'di tahe wihi an gardi, weysihiin ichoow gargaari Rubey Yeesso Kiriisto isiisso ka, a liisoofura.
50001020	Wihi an weyti sugo toro la an khajjeelo intoo rucchul ka laka lakhaanyo ma isikeeno, i'daasenyi toolla ichoow kol tuumman roorro laane sarteey ka Kiriisto weynaacha, jiroteey ommos omootteey eheetteey ka ba.
50001021	A mehe ani ka, wihi an ijiro, a Kiriisto. Omootteey la indigirti buurenye ani ikhabta.
50001022	Toolla cha'an harrata ka jiro an hili gurnaan delo haaggicha. I'daasenyi mehe goocho? An ma gardi.
50001023	Sag lamma liijiita. Anihi irdi Kiriisto leejiro imoona. I'di tahe taase weyti deefta.
50001024	I'daasenyi iroonotiin u, weyti khummantahe cha'an jiro.
50001025	An wahaase tissiba gone, wihi an gardi, an ma amuute, atin tuumman a atin leefiddiya 'dee hamaadiin ichoow kakhuufnaanki atin Waakh kakhuuftaan kakhayma.
50001026	I'da ka fiddihi an atin leefiddiyo ka, jeenteteey u wihi atin Yeesso Kiriisto ka keeylajjaan weyti kakhaymaan.
50001027	Walahbaaw soobaho ka, jiroti 'doo'di Wori Haaggane Kiriisto imale jira, 'dee chirra an amiite an atin argo, ommos an iimaatane woriin kalday daago, saggi atin uuroo kalday ka mujjum itolossaan a abdi. Toro la saggi atin maloo kalday ikhabtaane, atin tuumman kakhuufnaanki atin Waakh kakhuuftaane Wori Haaggan keeno hol ikadowtaan a abdi.
50001028	Wahaas tuumman ka 'doo'di atin tirrimo ma karoortaan. Waha a sumatti saggi Waakh icho ibaabiicho, i'daasenyi atin iribo tusso. Ki waha tuumman yeelo a Waakh.
50001029	Ulla jeente Kiriistuu, rummeysanaanki atin usu rummeysattaan kalday menye, sinati atin taham laka a atin siiche.
50001030	A mehe holi goorat an kijire atin agarteen, a ki atin laka kijirtaan. Toro la saggi an toolla laka holaas ikijiro a daagteen.
50002001	Kola atin ichoow Kiriisto a wohoo kalday gone, wahaas uur ma atin miigoochaan a? 'Dooninti us atin 'doono ka la, usu menya uur atin khoboocho? Atin ichoow Rubeyti Munyee la kulankoo kalday ma isikhabtaan a? Kiriisto 'doonintiis ichoow uurnugleeliis a atin tuse menya?
50002002	Maantaka taba isdaaginti atin isdaagtaan ichoow 'dooninti atin is'doontaan ichoow maloo kaldaye atin khabtaan ichoow uuroo kaldaye atin isikhabtaan ka, hamaadeey tuum buuhicha.
50002003	'Doo'di wihi awtiissa on yowti ommos immarah serey isgeecho iitaahana, i'daasenyi 'doo'di isnuglaacho ateeha, 'doo'di addan saggi us atin ikakhummanyahe iekkaacha.
50002004	Wihi wihiine kalday on aw iikhabina, wihi 'doo'di addan laka aw ikhaba.
50002005	Taba gi'de mali Yeesso Kiriisto khabe khaba.
50002006	Us sagag dakkhan ka i'di Waakhe eheete, eheetteey laka us wihi usu mu'dane Waakh ekkatiis kayeelo ma kadagin.
50002007	I'daasenyi weynaan tuumman a kasootabe. Saggoh u? I'di bow'da yitahye, saggi weeli enenyet idesse, 'doo'di usu arge la, weeli enenyet on arge.
50002008	Usu a isnuglaache. Saggoh u? Ayti Waakhe raahe, ichoowka omoote ititahye, omoottaas, a ti usu massalaaba lakakaahe.
50002009	Maantaka Waakh Kiriisto inti weynaan tuumman ka kussane gesse, toro la magahi magahenye tuumman kussan laka siiche,
50002010	'dee magah Yeesso ka, wihi serey kijiro tuumman ichoow wihi harra sarche kijiro tuumman ichoow wihi harra goya kijiro tuumman, jilbo il a kagu'ddaane,
50002011	toro la icho tuumman saggi Yeesso Kiriisto Kamur iyahe 'dow ka a cheekaane, 'dee Waakkhi Aabbaheene lasaa'da.
50002012	Aalasseeyki an weyti 'doono, atin waansiheey kol tuumman a raahteen. Geeddi an atin leejire kalday on menye, toolla an atin ileejirin weyti raahtaan. Maantaka, hamar ichoow roorroti atin Waakh karoortaan ka, orey isohda ribnaanki Waakh atin ribo jirotiin goyaka hol kadowa.
50002013	A mehe Waakhe malassiin woya 'dee wihi usu kahamaadicho 'doontaane, toro la yeelin tabuu'diin.
50002014	Taba wihi atin yeessaan tuumman ka, 'doo'di iriir leh ommos 'doo'di nyunnyuwo iitaahana.
50002015	I'da ka nyaakhuti Waakhe wohoo rucchul laka liikacheekanne toro la eloo rucchul laka ikhabine tateehiin. Atin 'doo'di i'deenye khollokkhane toro 'doo'di addan baabiicho goycho ka, a i'di yiyyihimohi harrata ka mug'di goya kabildiikho,
50002016	geeddi atin yeedi jiroti rummaat laka'helo 'doo'd icheektaan. Ibeenki Kiriisto soonokhti ani a atin keeylajo, hili geeddi an abuu'd tuumman an haaggiche uus ki ilmarhaatteet eheynan.
50002017	Chirri liiyagiis laka, diiggeey a i'di sadakhati soorriyotiin lakakhube, an weyti atin leehamaada, toro la hamaadeey atin leegisma. A mehe hiliin a i'di soorriyoti atin Waakh ibihissaane, kakhuufnaanki atin Waakh kakhuuftaan kayamiit.
50002018	Maantaka taba atin laka hamaada, toro la weyti ileehamaada.
50002019	Chirri Yeessohi Kamure 'doono, wihi an khajjeelo a Timootihi maanassa dow an atin isooergo, 'dee chirri an woriin abde ka uur imiigoocha.
50002020	Inta ka etoo addane i'diisenye rumanka aw atin ikhabo ma khabo.
50002021	A mehe 'doo'di addan tuumman, wahanyeyyo Yeesso Kiriisto menye ebba wihiissa on yowta.
50002022	I'daasenyi Timooti saggi us rumanka indigir ikhabe us enenyet tuumman ituse a garattaan. Ani ichoow Timooti i'di ooyo ichoow inankiissa Wori Haaggan isileecheekne.
50002023	Maantaka, uus an wihi liiyeelo abdi, anihi usu atin isooergo khajjeela.
50002024	An Kamur a kakhuufaa, dowwanoha ka a atin soo'daara.
50002025	I'daasenyi toolla wihi addane an gooche, a anihi Ebaabara atin isoolaabo. Ullaka a et Kiriisto toro la a ileehila a i'doo us diho ikaleejire. Ulla a ergattitiinti wihi an maan dakkhan 'doono ka igargaaro.
50002026	Ulla atin tuumman a atin imoona toro la jeenteti atin khannaatiis idaagteen u, weyti mali uskul gele.
50002027	Us rumanka weyti khannaneete, ichoowka umaatan leheet. I'daasenyi Waakh usu uur a isoonugleeste. Usu kalday on menye, Waakh ani laka uur a isoonugleeste, oytinti an khabo kakhayin jeyche.
50002028	Maantaka an weyti usu atin isooergin 'doona, 'dee maanti atin usu toro agartaan hamaaddaane, oytinteey laka nuglaatta.
50002029	I'di eti Kamur rummeestuu, taba hamaadi buure ka usú martiisda, 'doo'di i'diise laka inkaanyita.
50002030	I'di tahe jeenteti us Kiriisto hil ikahaaggicho on u, a umaatan leheet. Ulla jirotiis adahe gate, 'dee gargaari atin ani igargaarin iubaa'dan igargaare.
50003001	'Doo'd Kiriistokaaw, wihi 'da'ddaboot, atin ichoow Kamur ba a wohoo kalday gone, taba weyti hamaada. Wihi goorat an atin icheeke iche toro atin isoochiira, i'daasenyi ma ikurmichaane toro la a atin toorribaan.
50003002	Taba, 'doo'daas uskeel lehe, i'di kararre u sussuujenye, khandihi uskul enenyet ihosso yuubsada.
50003003	A mehe innohi Rubeyti Waakh ka weysanni, wihi Yeesso Kiriisto inno iyeele keeylajno toro wihi enenyet sartiis ka yeelo ikakhuufin, iche khandihi rummaate.
50003004	Eheet a, ani rubeyteey wihi an sarteey ka yeelo keeylajin a abuu'd. Chirri etoo wihi us sartiis ka yeelo wihi us keeylajo koogyahe, an weyti kuta.
50003005	Inkoo an delde, an ibeen siyyeet barye, iche liikhandiye. 'Doo'di idele a Issiraayele, yaaf Beenjameene kayimiy. Hiiyyeey tuumman la Ibiraaniya kasoouummame. An rabitti Farissaayo weyti amurreti Ya'huud raahto kijire.
50003006	Toro jeenteti an weyti Waakh ikafalin i'doone, urur Kiriisto sina omhiche. Chirri amurreti laraaho enenyet eti Waakh ortiis ka fissan kayeesso ani wohoo rucchul laka ma liikacheekti.
50003007	I'daasenyi wihi tuummane an kol icho indigir ikhabaan koogeet, an kola iroono Kiriistuu, khasaara iekkaacha.
50003008	Wihi wahaas kuto, cha'an walah tuumman ichoow indigirti buurenye an Yeesso Kiriistohi Kamureeye an abdi isiyeyo, walah tuumman kola jeente Kiriistuu tuum khasaara iekkaacha. Icho u'du iekkaacha 'dee Kiriisto 'hela,
50003009	ani ichoow Yeesso Kiriisto ba wohoo kalday nateeh. Waakh ani eti ortiis ka fissane iekkaacha, waha la jeenteti an amurre iraaho menye, a jeenteti an Kiriisto ikakhuufo.
50003010	Wihi an 'doono kallaayo, a Kiriistohi an abdi, ichoow miigti usu omoot kasookahisse jiroteey miigoosso, toro la sinati usu lakawaariche usu leegismo toro i'diis u amuut.
50003011	'Deerka i'doo ka an 'doo'di omoot lakasookahcho goya kijira.
50003012	An laka uliba wahanyeyyohaas an eldi i'di goorat Waakh ika'doonuu tuum a itah ma eldi. I'daasenyi Yeesso Kiriisto ikhuccha. An kol tuumman hole dowa, wahaas Yeesso Kiriisto 'hor ikhabte ani laka khabda.
50003013	'Doo'd Kiriistokaaw, wihi an kase a mehe ya, annaka alah wahaas uliba ma 'helin. I'daasenyi an wohoo kaldach on yeela. Wihi kute a kadaba, toro la wihi orteey jiro weyti hol idowa.
50003014	Maantaka, inti an kamassicho hol idowa, 'dee siinti Waakh Yeesso Kiriisto ka goobi Waakh ka iwahe 'hela.
50003015	Innohi tuummane wahanyeyyohi Waakh ka ii'downe, malaas khabno gi'de. I'daasenyi, chirri gaasiinkoo maloo addane yeere khabo, Waakh wahaas a atin isoobabbakkaahicha.
50003016	Wihi weyti khumman kallaayo, orey on isohanni, yeedi rummaate inno orey abanne, uliba laka a raahno gi'de.
50003017	'Doo'd Kiriistokaaw taba dabateey raaha. 'Doo'di jiroti icho jiraan ka dabateey raaho fiiricha.
50003018	A mehe i'di an orey kolassi ittaawe atin isoocheekuu, toolla toro oytim ka a atin isoocheekaa, 'doo'di ittaawe jiroti icho jiraan ka a chiiyti massalaaba ichoow omoot Kiriisto.
50003019	Waakh 'doo'da berri a baabiicha. I'di tahe waakkhicho a uurichooda. Wihi lakhaanyo ikeeno keeylajaane, toro la mali icho khabaan, a ki wahanyeyyohi harrata on.
50003020	I'daasenyi inno a 'doo'di goobi Waakh. Toro la weyti 'Doorribehoo sugna, ulla a Yeesso Kiriistohi Kamureenenye goobaas kayamiit.
50003021	Ulla miigtiisti us walah tuumman isikeeno anan yabuu'd ka, sarteenta 'darane tamuut a urgiyicha, i'di sartiisti weyti haaggan kayeela.
50004001	Maantaka 'doo'd Kiriistokaaw, aalasseeyki an weyti 'doono, atinhi an weyti atin 'doono toro imoono, atinhi ikahamaadissaane toro la kala'ddi hileeye, wihi tuummane an atin isoocheeke ka, taba jiroti atin Kamur ijirtaan ka mujjum tolossada.
50004002	Ewoodiya ichoow Siintik, atinhi atin ichoow Kamur wohoo kalday tahiin, a atin hawwaasda taba isdaaga.
50004003	Atihi wahalheeyenye lakaakhuufo, deyyehota weyti hol ileedowte, Wori Haaggan ileecheekte a kidaahe gargaar. Toro la Kileement ichoow 'doo'di addane tuummane Wori Haaggan ileecheeke, magahenyeticho buuggi 'doo'di jiroti jirtuu imassan 'helo lakachiire laka gargaar.
50004004	Taba gi'de, jeenteti atin ichoow Kamur ba wohoo kalday itahiin u, weyti hamaada. Toro la a adeehe, hamaada.
50004005	Enenyet tuumman saggi atin 'doo'di samacchaare itahiin a abti. Kamur la dowwanoha ka a yamiite oganaawa.
50004006	Wohoo rucchul ka laka awa'dwaa'dina. Weysi ka ichoow hawwaassihi atin Waakh hawwaassattaan ichoow kala'ddi atin laabtaan ka, Waakh walah dakkhan daaha.
50004007	Waakh la nebeytiiisti mali weeli enenyet tuumman kutto a atin kakaala. Atin ichoow Yeesso Kiriisto a wohoo kalday gone, nebeyta la uurassiin ichoow malassiin a toorribta.
50004008	'Doo'd Kiriistokaaw, wihi 'da'ddaboote an atin iadeeh, taba wihi rummaate toro la enenyet inkaanyito ichoow wihi fissan ichoow wihi mi'dabe ichoow wihi enenyet 'doono ichoow wihi haag khabo ichoow wihi weyti deefo ichoow wihi lasaa'do kamalda.
50004009	Taba wihi an atin abche, atin la ikakhaatatteen ichoow wihi an atin icheeke ichoow wihi an yeele atin agarteen mujjum raaha. Waakkhi nebey leh la a atin leejira.
50004010	Ani la jeenteti atin uuri goorat atin ikakhabteen toolla toro isookhabatteen u weyti Kamur ka hamaada. Rumanka atin kol dakkhan uur a ikakhabteene, i'daasenyi jiti atin uuraas atin ikhabtaan itussaan a waayteen.
50004011	Anna jeenteti wohoo ikaankhanyahiin mee sagga ikaayyeedo. A mehe jiroteey ka, walahbaaw isoobaho ka, saggi liikadargo a abde.
50004012	Walahwaayyo wihiche a garda, kamurroon laka wihiis a garda. Walahbaaw isoobaho ka, uuri buuho ommos uuri marah eheetteey ka ba wihi buure khabin ommos wihi rucchul khabin eheetteey ka ba, saggi liikadargo a abde.
50004013	Kiriistohi miig isiicho ka, a geeddi an walah tuumman yeelo.
50004014	I'daasenyi, atin weyti haaggisseen maanti atin sinati an kajire ka igargaarteen.
50004015	Atinha 'doo'd Kiriistoki ilkerengeetti Fiiliffee a garattaanee, ibeenneti kolooraate atin Wori Haaggan daagteen, maanti an boroofenhi Makedooniya kakahe, atin kaldaye ururre Kiriisto tuumman goyaka chilimme ileegisanteen.
50004016	Maanti an ilkerengeetti 'Dessaloonika jire laka, kolassi ittaawenye gargaar isooeregteen.
50004017	An siinti chilimme mee atin kayowdi, wihi buurenye Waakh berri atin ikakhayo yowda.
50004018	A mehe wihi atin isooeregteen tuumman a 'hele. Geeddi an jiroteey ka 'doono laka 'dirihicheeda 'hele. Toolla Ebaabara siimohi atin ani isooeregteen tuumman ikeene la, wihi an 'doono tuumman a khaba. Waha a i'di soorriyoti uyuugenye Waakh liibahcho, toro Waakh kahamaado.
50004019	Waakkheey la kamurroonki weene Yeesso Kiriisto laka'helo ka, wihi buurenye atin jirotiin ka 'doontaan tuumman a atin siicha.
50004020	Waakkheenki Aabbaheene jirtuu tuummamba a lakoolicho. Aamiin.
50004021	'Doo'di Waakhe icho ichoow Yeesso Kiriisto wohoo kalday yahiin tuumman bariitoteey eleelicha. 'Doo'di Kiriisto rummeeste inta ka ileejiro laka a atin soobariitiche.
50004022	'Doo'di Waakhe inta kajiro tuumman a atin soobariitiche. Kach ka la 'doo'di min Kaaysar hil kahaaggicho a atin soobariitiche.
50004023	Yeesso Kiriistohi Kamure ba rubeyohiin imaala.
51001001	Khadaaba eti atin isoochiiro a ani, Baawulohi Waakh saggi us i'doono on u ergaano Yeesso Kiriisto ikayeesse. Timootihi koo Kiriistee laka a iskhabna.
51001002	'Doo'di an isoochiiro la, a atinhi munyeenye, Kiriisto rummeysatteene lakakhuufo, ilkerengeetti Kolossaay taalliine, atin ichoow Kiriisto ba wohoo kalday tahiin. Waakkhi Aabbaheene ba atin imaala nebey atin kakaala.
51001003	Nah kol tuumman chirri nah Waakh atin isoowahno, Waakkhi Aabba Yeesso Kiriistohi Kamureene kala'd a ilaabna.
51001004	Wihi nah Waakh kala'd ikalaabno la, a jeenteti nah saggi atin Yeesso Kiriisto ikakhuuftaan idaagne toro la saggi atin 'doo'di Waakh tuumman i'doontaan nah idaagne.
51001005	Wihi atin i'da kayeesseen la, a jeenteti atin saggi Waakh goobiis ka haaggi nool atin iabbire, atin ikhajjeessaan. Haagga Waakh la orey on daagteen, maanti atin Wori Haaggane rummaat daagteen.
51001006	Wora Haaggan a atin iyimiyye, 'doo'di ittaawenye harra tuumman laka a kataa'ha toro gurnaan dela. Waha la a wihi goytiin ka laka yitah, uus maanti kolooraat atin Wora rummaat daagteene, toro haaggi Waakhe buure runtiis tuum abatteen.
51001007	Wora rummaat eti atin abche, a Ebaabarahi nah weyti 'doonno ilbooy ka nah walhicho. Us a eti meesseenyo ka hil Kiriisto ka lakakhuufo.
51001008	Toro la us saggi atin Rubeyti Munyee ka 'doo'di Waakh tuumman i'doontaan a cheeke.
51001009	Jeentetaas u, uus nah woriin 'helle, koloo kalday laka Waakkhi nah atin isoowahno ma 'diin. Wihi nah Waakh daahno la, a usuhi tuum khara ichoow abannaanki Rubeyti Munyee kayamiit tuumman ka wihi us 'doono atin ibuuhicho.
51001010	Waakhe atin iwahna, 'dee jiroti Kamur inkaanyitto toro kahamaadisso jirtaan. I'da ka sagag tuumman ka enenyet haag a iyeessaane, abannaanki atin Waakh abattaan la a kakhayma.
51001011	Toro la Waakh ba miigtiisti miig tuumman kussan ka atin miigoocha, 'dee walahbaaw atin isoobahe ka 'doo'di samacchaare tateehiine, garrahsattaan. Toro la hamaadi buure ka,
51001012	Waakkhi Aabbaheene kala'd ilaabtaan. A mehe us atin 'doo'di Waakhe goobi Waakhe ababo dalho leedalhin yabuu'd a atin kayeele.
51001013	I'di tahe us miigti mug'di a inno kasoofure, dakhi weeliiski us 'doono goya inno keene.
51001014	Weeliis diiggiis ka a inno gatte inno soofure, uskeeleen tuumman inno ikakute.
51001015	Kiriisto a fooli Waakkhi liiargin, a huraati wihi lasoouume tuumman iween.
51001016	I'di tahe usu on ka Waakh walah dakkhan a soouume. Wihi serey kajiro ichoow wihi harra kajiro ichoow wihi laargo ichoow wihi liiargine i'di maanta komborohi antoot ommos wihi miig khabo ommos wihi anto leh ommos wihi walah tuumman dakhti tuumman usu soouume. Kiriisto ka walah tuumman a lasoouume, toro la usu liisoouume.
51001017	Us geeddi walah tuumman liisoouumin laka a jire. Usu walah tuumman iskakhuccha.
51001018	Toro la usu matakki sartiisenye, sartiis la a ururiissa. Us a uumaccho ichoow eti oraate 'doo'di tuume goyaka omoot kasookahe. I'da ka usu on walah tuumman iween.
51001019	I'di tahe wihi Waakh kahamaadiche, a buuhiiski tuum weeliis goya fiddiyo,
51001020	toro Kiriisto ka walah tuumman ankiis a keene. Diig Kiriistoki massalaaba kakhubte ka, Waakh walah tuumman a ineybe, wihi serey kijiro ommos wihi harra kajiro eheetteey ka ba.
51001021	Atin goorat 'hor Waakh foga ileejirteene, maliin ka chiiytiissa eheet jeenteti atin uskeel iyeesseen u.
51001022	I'daasenyi omootti sar Kiriisto tumuy ka, Waakh ankiissa atin keene, atin munyaache ortiis ka 'doo'di eloo rucchul laka ikhabine wohoo rucchul laka liikacheekan atin kayeele.
51001023	I'daasenyi, taba wori rummaat kakhuufa, i'di wihi isesseehin u jurkhicha. Khajjeeli Wori Waakhe Haaggan akaguurina. Wora atin daagteen a ki 'doo'di harra tuumman liicheeke. Anna a Baawulo, a falfati Wora Haaggan cheekto.
51001024	Toolla sinayyohi an iroonotiin u 'helo ka a hamaada, toro sarteey ka wihi sinayyo Kiriisto kaankhan indigirti sartiis u a buuhicha. Sarta la a urur Kiriisto.
51001025	Hili Waakh indigirtiin u dahanteey soogesse ichoow urura an ifalo a israahaan. Hila la a ki an tuum Yeedi Waakh cheeko.
51001026	Waha la uu' lasoobahe ichoow kholoyyo tuumman ka a wihi dagsane, i'daasenyi toolla 'doo'di Waakh a liisoobabbakkaahiche.
51001027	Wihi Waakh 'doo'diiskaas igooche, a waha goorat haaggane dagsane yaafohi Ya'huud ieheynan liisoobabbakkaahicho 'doo'diis abti. Waha la a Kiriistohi atin ichoow usu ba wohoo kalday tahiine, 'dee weynaanti Kamure inno khajjeello isleegisanno.
51001028	Nah wori Kiriisto miinsane cheekna, ebba la kharateenyo tuumman ka tootoonna, walah abinna, 'dee ichohi icho ichoow Kiriisto wohoo kalday yitahye ii'dowe Waakh ikeenna.
51001029	Jeenteti waha u la, miigti Kiriisto isiicho ka an weyti hol dowa. Miigtiis la weyti imiigoossa.
51002001	Atinhi saggi an iroonotiin ichoow iroonoti urur Kiriistoki ilkerengeetti Lawodeechiya yaal ichoow iroonoti 'doo'di Kiriisto kakhuufo tuummane ani fooleey igaran u, an hol idowe atin icheeko iche 'doona.
51002002	I'dane yeela, 'dee icho uur miigoocha, is'doonaane wohoo kalday yateehiin. Toro la ichohi Wori Waakh tuum abtaane rumanka liibuuhicho iche 'doona. Wora Waakhe dagsan la Kiriisto rubeytiissa miinsanyahe,
51002003	usu on kamurroonki kharati Waakh ichoow garanti Waakh lagarti dagsan lakeela.
51002004	I'dane atin iadeeh uus 'dee etoo kalday laka woroo wohoo haaggan iyoog ka atin ekkeysan.
51002005	A mehe an goytiin ma toollo. Eheetteey laka, ani rubey ka a atin leejira. Toro la an weyti hamaada, jeenteti atin jiroti atin jirtaan ka ifissantahiine toro la kakhuufnaanki atin Kiriisto kakhuuftaan ka ichuukhantahiin u.
51002006	Maantaka atin Yeesso Kiriisto Kamur a kayeelatteen gone, taba gi'de kol dakkhan usu leejira.
51002007	'Deerka orey isohda goytiis ka mujjum hiiyyay bahcha, jirotiin la usu kadisa. Saggi atin liiabchuu, kakhuufnaanki atin usu kakhuuftaan ka miigowa, kol dakkhan la weyti usu kala'd ilaaba.
51002008	Taba gi'de uus etoo kalday laka malassi beenaate indigir laa ka atin ekkeysanne i'di bow'duu atin labooliyin. Malassa la wihi Kiriisto essi ma kanoole, hugumme ichoow miigti suujenye harratane kanoolyahiin.
51002009	A mehe tuunki Waakh sarti enenyete Kiriisto kayaal.
51002010	Jeenteti atin ichoow Kiriisto ba wohoo kalday itahiin u la, walah atin laatahiin mele. Usu herti Waakh ichoow ginnayyo tuumman ichoow wihi tuummane anto khabo a iweenyahe.
51002011	Toro la atin ichoow Kiriisto a wohoo kalday gone, a atin lakhandiye. I'daasenyi waha khandihi dahanti weeli enenyet haaggisso menye, a ki Yeesso Kiriisto haaggicho. I'da ka Kiriisto wihi uurassiin goya kijiro uskeel imoono a atin kabahche.
51002012	I'di tahe maanti atin labaattissiye Kiriisto a atin laleehawwaale, toro miigti Waakhe Kiriisto omoot kasookahisse atin kakhuufteen ka, a atin laleesookahche.
51002013	Atin 'hor jeenteti uskeeliin ichoow wihi uurassiin goya kijiro uskeel imoono atin liikabihin u wahanyeyyohi Waakh ka a tuunteen. I'daasenyi Waakh Kiriisto jiro a atin leesiiche. A mehe Waakh uskeeleen tuumman a inno ikakute.
51002014	Waakh khadaabi mogti uskeeleen kachiiranyahe a hiyyaaye. Khadaabaas wihi tuummane amurre inno ka'doonto inno yeelin iubaa'dane kijira. Waakh wahaas a inno kabahche, massalaaba kahide.
51002015	I'daas ka Kiriisto ginnayyohi miig ichoow anto khabo miigticho a kakhaate. Toro la massalaaba ka icho sooriche, 'doo'd ortiis ka lakhaanyo kadowe.
51002016	Maantaka, uus etoo kalday laka wihi atin tamhiin ka ommos wihi atin dantaan ka ommos daawo ka ommos ibeenneti munyee ommos maanti haye delatte ommos Seeri Lanaso ka uskeel atin igoon.
51002017	Amurreta a oosinti wihi yamiit on tusso, i'daasenyi wahaas rummaat a Kiriisto rubeytiissa.
51002018	Uus etoo kalday laka herti Waakhe lawahti icho 'doonaan ka ichoow isnuglaanti beenaat ka atin hukkumine kala'ddiin atin tirin. Eti i'daase wihi us weyti kaayyeedo a fooltabchoti us kolossoo arge. Jeenteti mali us khabo ki 'dabakkhi weeli enenyet iyahuu, us wihi ilmarhaatteete keeylaja.
51002019	Us Kiriistohi matakki urur Kiriistee ma khuccho. Matakka ka, sar Kiriistoti tuummane hubno ichoow maanjeerre khucchisso a isleeweynaataan saggi Waakh iweynaachuu.
51002020	Atin Kiriisto a leetumaateene toro miigti suujenye harrata a atin lakasoofure. A i'doh toro saggi 'doo'di harrata ikajirtaane amurreta i'dee iraahtaan?
51002021	“Waha dahano akakhabanna, waha af aka'daarina, waha a'daarina.”
51002022	Waha tuumman enenyet raahaayi saahta on kheerowaan, a mehe a amurre ichoow wihi enenyet laabcho on.
51002023	Jiroti amurreta dakhatti jitoo khareenye iyoogtahe. Jitassi 'hoolenye enenyet isihosso iche Waakh lakawahta, isnuglaanti beenaat ichoow wihi sarticho 'doonto weyti la'dii'do khabaan. Eheetteey laka, indigir icho wihi uur goya kijiro uskeel imoono islakajeycho ikhabaan mele.
51003001	Maanti Waakh Kiriisto omoot kasookahche, anki Waakh ka atin laka omoot a atin laleesookahche. Maantaka wahanyeyyohi saraate inti Kiriisto komborti antoote Waakh miigtiise kafiddiyo 'dondoona gi'de.
51003002	Taba wahanyeyyohi harrata menye, wahanyeyyohi intaas saraat kijiro kol dakkhan orey isohda kamalda.
51003003	I'di tahe atin a tuunteene, toolla la jirotiin ichoow Kiriisto ba Waakh goya kadagsanyahiin.
51003004	Maanti Kiriistohi jiroteenti rummaat khuccho harra tuumman isoobaho atin laka a leesoobahtaane, i'diis u ababtaan.
51003005	Maantaka sartiinti harratane uskeel 'doonto wahanyeyyohi i'dee ka agiisa. 'Doo'di isidisanne isleeur'do ichoow wihi bi'dire ichoow 'doo'di eti icho argaan ichohi leeur'do 'doono ichoow uskeeli liimoono ichoow 'damaam 'diicha. 'Damaam la a i'di iyookkoyyohi waakkhakh lakayeessi.
51003006	Jeenteti waha u, holi Waakhe kuleele 'doo'da yeediis iraahin a iyamiit.
51003007	Atin rubeytiin laka jirotiinti raagan ka wahanyeyyoha a kaassahatteen.
51003008	I'daasenyi toolla wahanyeyyoha i'dee laka 'diicha, hol ichoow isinyannyaamin ichoow 'dii'ddo ichoow ham ichoow afi 'daran.
51003009	Been iisigoonna a mehe jirotiinti oraate suuje ichoow fataliche a kasootabteene.
51003010	Toro la jiroti husube gessatteene, jirotaas ka la kol dakkhan Waakhe atin husubnaacha, 'dee usu rumanka abattaane, iyookkoti Waakkhi atin soouume raahtaan.
51003011	Jirota husub ka enenyet seley ma gaan, i'di maanta Ya'huud ichoow yaafohi Ya'huud ieheynan, 'doo'di khandiiti ichoow ki ikhandiyan, 'doo'di isoomin ichoow ki lakarooro, ki ilbooyyee ichoow ki furan seley ma gaan. I'daasenyi eti khumman a Kiriisto, inno ichoow us la a wohoo kalday.
51003012	Waakh a atin soobahsate, 'doo'diiski munyeenye us weyti 'doono, atin kayeesse. Maantaka, taba gi'de waha yeela, 'doo'di uur nugul ateeha, 'doo'di uur 'dabakhe ateeha, isnuglaacha, 'doo'di samacchaare ateeha, 'doo'di garrahsi khabo la ateeha.
51003013	Taba gi'de chi' etoo atin kaholloocho laka igarrahsada on. Chirri etoo ki addan wohoo kakhabo laka, etaas a ikakuto. Saggi Kamur uskeel atin ikakutuu, saggaas on u atin laka 'doo'di addan uskeel ikakuta.
51003014	Haaggaas tuumman 'dirihicho la 'doo'di is'doono ateeha. 'Dooninti isla'doono la, 'doo'd Kiriisto tuum wohoo kaldaye kayeessa.
51003015	Nebey Kiriisto uurassiin a dakhatti. I'di tahe i'di 'doo'di sartoo kalday u, nebeytane Waakh atin iwahe. Waakh la kala'd ilaaba.
51003016	Walah tuumman ka wori Kiriisto miinsan mujjum nabah isuda, jirotiin ka tuum raaha. Khara tuumman ka, wora isabcha, toro la wora on ka issoohossa. Sabuuri Yeedi Waakh goya kayimiy ichoow geeyohi Waakh lakasaa'do ichoow geeyohi Rubeyti Munyee atin siisso, Waakh idowa. Kol dakkhan Waakh kala'd ilaaba, geeyo idowa. Geeddaas tuumman la rubeyohiin ka Waakh kala'd ilaaba.
51003017	Walahbaaw atin yeessaan ka, harrabiin ommos wihi atin haaggissaan eheetteey ka ba, jeenteti atin koo Yeessohi Kamure itahiin iyeela, toro la Yeesso ka Waakkhi Aabbaheene kala'd ilaaba.
51003018	Deyyeho, i'di 'doo'di Kamur kakhuufo imassuu, taba gi'de makhaaballetiin aficho akutina.
51003019	Makhaaballe, taba deyyehotiin 'doona, saggi suuje la iiwoyina.
51003020	Nyaakhut, taba atin laka wihi atin yeessaan tuumman ka, wihi 'doo'di atin dele atin idowo raaha. A mehe waha a wihi Kamúr kahamaadicho.
51003021	Ooyenye, taba nyaakhutiin a'da'ddaaranna, uus rubeye jebine.
51003022	Ilbooyye, taba wihi kamurretiinti harrata atin idowto tuumman raaha. Jeenteti atin Kamur ikaroortaan u, chirri icho atin 'dey'doochaan kaldach on menye, kol tuumman uuri haaggan ka icho kahamaadicha.
51003023	Walahbaaw atin haaggissaan ka, rubeytiin tuumman kahaaggicha, i'doo atin weeli enenyet menye i'doo atin Kamur ikahaaggissaan iyeela.
51003024	A mehe saggi atin igarattaan u, Kamur wihi atin mu'dan i'di kala'deet u a atin guta. Kiriistohi Kamure ihila.
51003025	Eti khuf yeelo kala'ddi khufaas a igunnanta. Waakh la enenyet tuumman ekka yeya.
51004001	Atinhi kamurree laka saggi atin goobi Waakh ka Kamuroo ikhabtaan a garattaan gone, taba gi'de ilbooyyetiin saggi mujjume iwoywoya, toro geeddi mujjume guta.
51004002	Taba, weysi ka orey isohda, geeddaas tuumman isyaakhicha, Waakh la kala'd ilaaba.
51004003	Geeddaas la toro Waakh nah isoowaha, 'dee Waakh aritti nah wori Waakh kacheekno a nah ifaho. Wora la a wori goorat dagsane Kiriisto miinsan. Anna jeenteti worane jeela ikajira.
51004004	Waakh isoowaha, 'dee wora saggi imasse 'doo'd a ibabbakkaahicho.
51004005	Taba 'doo'di urur Kiriisto goya ikajirin jiti khara kaleefiddiya. Ibeenki Waakh atin siicho dakkhan mujjum khaadda, 'doo'daas gargaara 'dee Kiriisto a kakhuufeen.
51004006	Kol dakkhan harrabi haaggane, enenyet nabah isudin 'doono khaba, 'dee ebba wihi atin ilaabtaan garda.
51004007	Tuuchiko woreey tuumman a atin siicha. Us a eteenki koo Kiriisteenye inno weyti 'doonno, hili Kamur ka lakakhuufo toro la a ilbooyi wahalheenyee.
51004008	An usu a atin isooerga 'dee saggi nah tuumman ijirro abattaane, toro la uur laka atin miigoocha.
51004009	Usu ichoow Oneesmo a issooraahaan. Oneesmo la a eteenki lakakhuufo, koo Kiriisteenye inno weyti 'doonno toro la a kiinkoo. Lammacho ba wihi inta ka jiro tuumman a atin isoocheekaan.
51004010	Aristaarkohi jeela ikaleejiro laka a atin soobariitiche. Markohi Barnaba abaayyahiis yahe laka a atin soobariitiche. Amuri usu miinsan a 'hesseene, chi' Marko atin iyimiy, mujjum martiisda.
51004011	Yeessohi magahiiskoo Yaasto layadeeh laka a atin soobariitiche. 'Doo'di hili dakhi Waakh miinsan ileehaaggicho goyaka, 'doo'di Ya'huude Kiriisto rummeeste a reera seyyahtiissa on. Icho la weyti uur imiigoocheen.
51004012	Ebaabarahi kiinenye, falfa Yeesso Kiriistee, a atin soobariitiche. Us kol tuumman geeddi us yabuu'de hol dowa Waakh atin isoowaha, 'dee mujjum tolossaane, ii'dowtaane, 'dee wihi tuummane Waakh atin ka'doono rumanka abattaan.
51004013	Ani rubeyteey saggi us atin ichoow urur Kiriistoki ilkerengeetohi Lawodeechiya ichoow Haayeraboli yaal hol atin ikadowo rumanka gartiis a laaba.
51004014	Luukahi ilkitarreenye weyti aaleene ichoow Deema laka a atin soobariiticheen.
51004015	'Doo'di Kiriisto rummeeste ilkerengeetti Lawodeechiya yaal bariitoteey eleelicha. Niimifa ichoow urur Kiriistoki minkiche ka is'helo, bariitoteey eleelicha.
51004016	Chirri khadaaba atin liisoosoome lamassiche, urur Kiriistoki ilkerengeetti Lawodeechiya laka ikuccha, a liisoomo. Atin la khadaabi an icho ierge, a atin liisoosoomo.
51004017	Arkiiba la wihi atin itadeehiin, “Tabe hili Kamur dahantaah soogesse, rumanka massi.”
51004018	Bariitota la, ani Baawulo rubeytaaya dahanteey ka chiira. Saggi an ihidanahe adabina, isooweesda. Waakh ba atin imaala.
52001001	Khadaaba 'doo'di atin isoochiiro a ani Baawulo ichoow Silfaano ichoow Timooti. 'Doo'di nah isoochiirro la a atinhi urur Kiriisteenye ilkerengeetti weene 'Dessaloonika taalliine, koo Waakkhi Aabbaheene ichoow koo Yeesso Kiriistohi Kamure. Waakh ba atin imaala, nebey atin kakaala.
52001002	Nah kol dakkhan jeenteti atin tuumman u Waakh kala'd a ilaabna, geeddi nah weysanni la Waakh a atin isoowahna.
52001003	Kol dakkhan Waakkhi Aabbaheene ortiis ka saggi jeenteti atin Kiriisto ikakhuuftaan u hili haaggan ihaaggissaan ichoow jeenteti atin usu i'doontaan u hol idowtaan ichoow jeenteti atin Yeesso Kiriistohi Kamureene khajjeel ikakhabtaan u igarrahsattaan, a kasoo'hella.
52001004	'Doo'd Kiriistokaaw, nah saggi Waakh atin i'doono toro la us atin isoobahsate a garanna.
52001005	I'di tahe maanti nah Wori Haaggan atin icheekne, woraas yeedi afoot kalday menye, miigti Rubeyti Munyee laka us a atin tuse. Wori Haaggane nah atin icheekne tuume rummeysanne. Toro la saggi fiddihi nah goytiin fiddiine iroonotiin ieheneet a garattaan.
52001006	Atin chirri sinayyo atin loomhiche laka, Wori Haaggan hamaadi buurenye Rubeyti Munyee atin siisse iche kakhaatatteen. I'da ka la, atin dabateenyo ichoow koo Kamureen a raahteen.
52001007	Jeentetaas u 'doo'di Kiriisto rummeeste boroofenhi Makedooniya kijiro ichoow ki boroofenhi Akhaaya kijiro ba iyookko a ititaaheen.
52001008	A mehe wori Kamur miinsane goytiin kasoobahe, 'doo'di boroofenhi Makedooniya ichoow ki boroofenhi Akhaaya laka a khaatte. Toro la wori saggi atin Waakh ikakhuuftaan il tuumman a kataa'he. Maantaka wohoo rucchule nah kakhayno laka ma jiraan.
52001009	I'di tahe icho rubeycho saggi atin goorat nah imartisatteen ichoow saggi atin iyookkoyyohi beenaate Waakh lakayeessi atin orey wahatteen ikasoonokhatteene, 'dee atin Waakkhi jiro toro rummaat ikafassaan a cheekaan.
52001010	Toro la saggi atin Weeli Waakhe goobi Waakh ka soonokhti isugtaan laka a cheekaan. Us a Yeessohi Waakh omoot ka sookahche, holi Waakhe soosohti inno karibo.
52002001	'Doo'd Kiriistokaaw, atin rubeytiin a garattaane emeetti nah goytiin nimiy, ti ilmarhaatteet ma eheynan.
52002002	Geeddi goorat nah atin ikiimaatan, saggi ilkerengeetti Fiiliffi ka sina nah liikawaariche ichoow saggi 'doo'di wewween nah ileeabaarrame a garattaan. I'daasenyi jeenteti Waakh uur nah imiigooche u, Wori Haaggane Waakh a atin icheekne chirri 'doo'di nah 'dii'ddan jire laka.
52002003	A mehe wori nah enenyet icheekne khollookh ma kijirine ommos mali suuje ma kasoobahine ommos ekkeysi ma eheynan.
52002004	I'daasenyi nah saggi 'doo'di Waakh khaatte, hili Wori Haaggan lakorche iche iyeyyeena. Nah hol ma downo weeli enenyet ma kahamaadinno, Waakkhi uurasseen kajo kahamaadinna.
52002005	A mehe saggi atin igarattaan u, nah injire fool ma atin haagginne, ommos jeenteti 'damaam u ma atin ekkeysan. Waakh la garteenyo a laaba.
52002006	Nah weeli enenyet, atin eheetteey ommos 'doo'doo addan eheetteey ka ba, koolo ma kayowan. Nah a ergaano Kiriisto gone, a geeddi kootte nah walah atin leemaranno.
52002007	I'daasenyi nah i'di abarti nyaakhutiche nuugisso toro woywoytuu, samacchaar on goytiin fiddiine.
52002008	Weyti atin 'doonne ichoowka hamaad ka Wori Haaggane Waakh kalday menye, jiroteenyo laka a atin leegisanne. Weyti atin chinneysanna!
52002009	Rumanka 'doo'd Kiriistokaaw, atin hili miigenye nah haagginne a kasoo'hessaan. Ibeen ichoow maalim ba hol a downe uus 'dee geedda nah Wori Haaggane Waakh atin icheekno etiinkoo kalday laka hulees korinne.
52002010	Atin ichoow Waakh laka saggi nah atinhi Kiriisto rummeysatteen goyaka jiroti munyeenye, fissane toro la eloo rucchul laka ikhabin ijirre ka garteenyo a laabtaan.
52002011	A mehe saggi nah atin tuumman saggi ooyo nyaakhutiis iwoywoyo atin iwoywoyne a garattaan.
52002012	Nah uur a atin miigoonne, uur atin khoboonne, atin hawwaassanne, 'dee jiroti Waakh kahamaado jirtaan. A mehe Waakh dakhiis ichoow weynaantiisti ababto a atin iwaha.
52002013	Maanti atin Yeedi Waakhe atin nah kadaagteen khaatatteen, atin saggi yeedi weeli enenyet menye, saggi us rumanka Yeedi Waakh iyahe on ikhaatatteen. Yeeda atin rummeysatteen la a atin urgiyicha. Jeentetuu laka kol dakkhan Waakh kala'd a ilaabna.
52002014	'Doo'd Kiriistokaaw, atin laka dabati ururreti Waakhe ili Ya'huudiya kijirto Yeesso Kiriisto kakhuufte on raahteen. Saggaas 'doo'di Ya'huud icho sina ikawaariche, iche atin laka 'doo'diin sina atin ikawaariche.
52002015	'Doo'di Ya'huud Yeessohi Kamureene ichoow 'doo'di Waákh íyeyyeedo a yigaaseene, nah laka a nah sooriheen. Icho la Waakh ma kahamaadichaane, toro la enenyet tuumman a tirrimeen.
52002016	Icho nahi Wori Haaggane yaafohi Ya'huud ieheynan icheekno 'dee Waakh icho ribo laka jeyine 'doonaan. I'da ka la, kol dakkhan uskeelichooda on weyti isibuuraachaan. Kola holi Waakh icho a sooeleele.
52002017	'Doo'd Kiriistokaaw nah kol tuumman uur a atin kakhabne. Inkoo geeddoor seley inno labahche laka, weyti atin towne, fooli nah atin agarro imoonne.
52002018	A mehe atin soo'daarin a 'doonne. Ani, Baawulo kolassi ittaawenye inonnokhde kaje, i'daasenyi Seytaan a nah tirte.
52002019	A mehe maanti Yeessohi Kamureene soonokhti ortiis ka khajjeel ommos hamaad ommos kala'ddi nah keeylajno a mehe? Atin menya?
52002020	A mehe atin a 'doo'di nah keeylajno toro nah kahamaano.
52003001	'Deerka inkoo nah laantiin fiddi agaafanne ka, wihi nah goonne nah leemujjume, a nahi ilkerengeetti Aa'den ka soo'haano.
52003002	Toro la Timooti atin isooeregne. Us a eteenki koo Kiriisteenye, hili Waakh ka a wahalhaanya, Wori Haaggane Kiriisto miinsane 'doo'd icheeka. Usu a sooeregne, 'dee kakhuufnaanki atin Yeesso Kiriisto kakhuuftaan ka atin miigoocha toro la atin faajjiya.
52003003	I'dane yeella uus 'dee etiinkoo kalday laka, jeenteti sinayyohi kajo ka Kiriistohi us kakhuufo ka lasesseehin. Rumanka saggi atin igarattaan u, sinayyoha a wihi Waakh inno igooche.
52003004	Rumanka maanti nah atin leejirre laka, foga on sinati inno lasoomhicho atin isoocheekne. Saggi atin igarattaan u la, i'daas on titah.
52003005	Maantaka inkoo an nabahtiin waaye ka fiddi agaafde, Timooti sooerge. A sooerge 'dee usu atin uliba Kiriisto mujjum kakhuuftaan abda. Mehe karoore ya, kolossoo Seytaanki 'Dookkaje layadeeh jitoo ka kajmeti uskeel atin kalugu'ddo a atin kakaje, hili miigenye nah haagginne ki ilmarhaatteet yitah.
52003006	I'daasenyi toolla Timooti a soonokhte. Wori haaggane us keene a atinhi uliba Kiriisto kakhuuftaane toro la uliba is'doontaan. Wihi addane us yidah, a atinhi uliba hamaad ka nah kasoo'hessaane, ichoow saggi atin argin nah i'doontaan saggi nah laka toolla argin atin i'doonnuu.
52003007	Maantaka 'doo'd Kiriistokaaw, chirri nah saggi atin mujjum Kiriisto ikakhuuftaan daagne, sina ichoow bolokkhi nah 'helle ka uur a nah miigoosseen.
52003008	Atin Kamur ka mujjume tolossaan gone, toolla nah rumanka a jirra.
52003009	Geeddoo meheenye jeentetiin u Waakh kala'd ilaabna jeenteti hamaadi buurenye atin Waakh ortiis ka nah ikeenteen u?
52003010	Ibeen ichoow maalim ba rumanka Waakh a wahanna, 'dee jiti nah toro atin kasoo'daarro fura, toro la wihi Kiriistohi atin kakhuuftaan ka laatahiin, atin siinna.
52003011	Waakkheenki Aabbaheene rubeytiis ichoow Yeessohi Kamureene ba, jiti nah atin ikanamiit soofuraan.
52003012	Kamur ba 'dooninti atin is'doontaan ichoow ti atin 'doo'di addan tuumman 'doontaan atin ikakhakkhaya, weyti buuraacha saggi nah atin i'doonnuu.
52003013	Kamur ba i'da ka uur a atin miigoocho, 'dee maanti Yeessohi Kamureene 'doo'diis tuumman khabaayi soonokhti ka, Waakkhi Aabbaheene ortiis ka 'doo'di munyeenye toro wohoo rucchul laka liikacheekan tateehiin.
52004001	'Doo'd Kiriistokaaw ayti 'da'ddaboot, saggi atin jiroti Waakh kahamaadisso ijirtaan a atin abinne. Rumanka la i'daas on yeessaan. Toolla la nahi nah ichoow atin ba Yeessohi Kamureene wohoo kalday nahe a atin hawwaassana, taba waha kakhakkhaya yeela.
52004002	I'di tahe anto Yeessohi Kamureene ka, wihi nah atin abinne a garattaan.
52004003	Wihi Waakh atin ka'doono kallaayo, a atinhi jiroti munyee jirtaane, 'doo'di isidisan isileeur'dine,
52004004	toro la ebba jiti munyeenye inkaanyit ka saggi us sartiis ijeysati garti.
52004005	I'di 'doo'di Waakh igaranne eti tuummane icho argaan ichohi leeur'do imoono iitaahana.
52004006	Toro la etoo Kiriisto rummeeste jita ka iikhufine, ommos makhaabassiis aleeur'din. I'di goorat nah atin inidahye nah atin itootoonnuu, Kamur eti tuummane uskeela yeele, moge kagutta.
52004007	I'di tahe Waakh jiroti bi'direnye lajiro ma inno iwahin. I'daasenyi a inno wahe 'dee jiroti munyee jirra.
52004008	Maantaka eti waha laabcho 'dii'do weeli enenyet menye, Waakkhi Rubeytiisti Munyee atin siicho iche 'dii'ddanyahe.
52004009	Toolla walah 'dooninti atin is'doontaan miinsane atin laatahiine nah atin isoochiirro mele, a mehe Waakh rubeytiis saggi atin isi'doontaan a atin abche.
52004010	Rumanka la 'doo'di Kiriisto rummeeste boroofenhi Makedooniya kijiro tuumman a 'doontaan. I'daasenyi 'doo'd Kiriistokaaw, a atin hawwaassanne, taba kakhaya weyti 'doona.
52004011	I'di amuri nah atin ibihinnuu, tirriinsada jiroti kowdo laa jira, ebba la wihi usu miinsan on hol a kadowo, toro la ebba dahanohiis ka hil a haaggicho a isgoollicho.
52004012	I'daakka 'doo'di Kiriisto irummeysan a atin inkaanyita, toro la et atin kanoossahiin mele.
52004013	Toollaka 'doo'd Kiriistokaaw, atinhi wihi 'doo'd Kiriistoki tuume kayateeh wihicho abattaane 'doonna, 'dee jeentetichuu i'di 'doo'di addane khajjeel ikhabin u ooyina.
52004014	A mehe chi'inno saggi Yeesso iyumuyye toro us omoot ikasookahe rummeysanni, saggaas on u saggi Waakh 'doo'di Kiriisto rummeeste tuume, Yeesso ileesoolaabo a rummeysanna.
52004015	Waha toolla nah atin abinno a Yeedi Kamure, innohi jirraayi Kamur soonokhti, 'doo'di Kiriisto kakhuufe tuume ortiis Kamur or ma kadowno.
52004016	A mehe Kamur rubeytiis a riira, amur bahcha, goobi Waakh kasookhubta, hooyi herti Waakhe ween ladaaga, arabi Waakh la ladaaga, 'doo'di Kiriisto kakhuufe tuume la kolooraat omoot kasookaha.
52004017	Wahaas 'dubicho ka innohi uliba jirro soo'haane serey inno lageecha, mirso goyaka inno tuumman ichoow Kamur ba serey ka kulanna. 'Deerka jirtuu tuummamba Kamur leejirra.
52004018	Taba gi'de, yeedassa ka uur ismiigoocha.
52005001	'Doo'd Kiriistokaaw, maan ichoow chirri Kamur soonokhti woriis atin laatahiin mele. Maantaka walah nah atin isoochiirro mele.
52005002	I'di tahe atin rubeytiin tuum saggi Kamur saha'ddi liikamurin iyamiit a garattaan, i'di eti walah ibeen hatuu.
52005003	Geeddi 'doo'di Kiriisto ikakhuufin, “Nebey on jirta, walah nah uloonni mele,” essi, chirraase doglaan sinati buure isoobahta, i'di bolokkhi makhaabassi chiise u. Ma bahsataan la.
52005004	I'daasenyi 'doo'd Kiriistokaaw, atin mug'di goya ma kijirtaan, uus 'dee ibeenka i'di eti walah hatuu doglaan atin soogelinee.
52005005	Atin tuumman a 'doo'di banay goya kijiro, fiddihiin la a ki 'doo'di maalim chirri walah tuumman laargo walah yeelo. Atin 'doo'di mug'di ichoow ibeen goya kijiro mee.
52005006	'Deerka uus inno i'di 'doo'di addane ur'do itaahan. I'daasenyi taba a neybaanni toro la a isjeyinno.
52005007	A mehe 'doo'di ur'do ibeene ur'da, 'doo'di meleefu yateeh la, ibeene meleefu yateeh.
52005008	I'daasenyi inno a 'doo'di banay goya kijiro gone, isjeyinno gi'de. Saggi eti iskareete birtiis gessate kacchiis jeychuu, inno laka kakhuufnaanki inno Kiriisto kakhuufno ichoow 'dooninti inno khabno gaacchaankeen a yitaaheen. Toro la khajjeeli saggi Waakh inno iribo kuubno, i'di koofiyati eti iskareet matah jeyisso a inno iyitaahe.
52005009	I'di tahe Waakh holiiski us inno tusti menye, a inno soobahsate 'dee Yeesso Kiriistohi Kamureene ka inno riba.
52005010	Yeesso a inno iyumuyye 'dee jirreey ommos tuunneey ka ba, usu a leejirro.
52005011	Toollaka uur ismiigoocha, toro isgargaara i'di toolla atin yeessaan u.
52005012	'Doo'd Kiriistokaaw, a atin daahnee, taba 'doo'di Kamur ka goytiin ka hol dowo atin itoollo atin waanicho inkaanyita.
52005013	Jeenteti hili icho atin ihaaggichaan u weyti inkaanyita, toro la 'doona. Taba nebey iskaleefiddiya.
52005014	'Doo'd Kiriistokaaw, a atin hawwaassanne, 'doo'di ollommee tootoocha. Ki roorro khabo uur miigoocha. Ki isuubaa'dan gargaara. 'Doo'd tuumman la igarrahsada.
52005015	Taba uus etoo kalday laka eti suujoon iyeele suujoon tusan. I'daasenyi kol tuumman hol dowa, wihi haaggan isiyeela 'doo'di addan laka haag iyeela.
52005016	Kol dakkhan hamaada.
52005017	Kol dakkhan weesda.
52005018	Walahbaaw atin isoobahe ka, Waakh kala'd ilaaba. I'di tahe waha a wihi Waakh atinhi atin ichoow Yeesso Kiriisto wohoo kalday tahiin atin i'doono.
52005019	'Dabi Rubeyti Munyee goytiin ka a jitinna.
52005020	Wori 'doo'di Waákh íyeyyeedo atin icheeko a'darraawina.
52005021	Worar tuumman kaja, wori haaggan la khuccha.
52005022	Suujoonki fil tuummane la kasoonokhda.
52005023	Toollaka Waakkhi nebey leh ba tuum atin munyaacha. Waakh ba rubeyohiin ichoow uurassiin ichoow sartiin ba tuum el tuumman kasoohossa, ichoowka ibeenki Yeesso Kiriistohi Kamureene soonokhti yateeh.
52005024	Waakkhi atin waho a lakakhuufa gone, waha a yeela.
52005025	'Doo'd Kiriistokaaw, nah laka Waakh nah isoowaha.
52005026	Taba 'doo'di Kiriisto rummeeste tuumman 'doonin Kiriisto kabariiticha.
52005027	Magahi Kamur ka amure atin ibahchaa, khadaaba 'doo'di Kiriisto rummeeste tuumman a liisoomo.
52005028	Yeesso Kiriistohi Kamureene ba atin imaala.
53001001	Khadaaba 'doo'di atin isoochiiro a ani, Baawulo ichoow Silfaano ichoow Timooti. 'Doo'di nah isoochiirro la a atinhi urur Kiriisteenye ilkerengeetti weene 'Dessaloonika taalliine, koo Waakkhi Aabbaheenenye toro la koo Yeesso Kiriistohi Kamure.
53001002	Waakkhi Aabbaheene ichoow Yeesso Kiriistohi Kamure ba atin imaalaane, nebey atin kakaalaan.
53001003	'Doo'd Kiriistokaaw, nah kol dakkhan jeentetiin u Waakh kala'de ilaabna. Waha la a wihi mujjumenye kootte nah imale, jeenteti atin weyti ikakhayantaane, Waakh ikakhuuftaane, 'dooninti atin isikhabtaan la ikakhayantuu.
53001004	Maantaka ururreti Waakhe addan saggi nah atin ikeeylajno jeenteti atin sinayyohi atin loomhicho ichoow bolokkhi atin latuso atin kajo ka igarrahsattaane toro la Waakh ikakhuuftaan a icheekna.
53001005	Waha la mehe tusaan ya, Waakh saggi imasse enenyet ihukkuma, 'dee 'doo'di dakhi Waakh mu'dan atin liiekkaacha. Atin la jeenteti Waakh atin idakhti iche chiiytiin sina atin iomhissa.
53001006	Waakh saggi imasse enenyet ihukkuma gone, 'doo'di sina atin omhicho, moge kagutta.
53001007	Toro la atinhi sina atin loomhicho ichoow nah ba sina a inno kabukkhicha. Waha la maanti icho yateehiin, a maanti Yeessohi Kamure i'di 'dabi bolkhuu, herti Waakhe miig leh khabaayi goobi Waakh kayamiit.
53001008	Ulla eti tuummane Waakh igaranne toro la Wori Haaggane Yeessohi Kamureene miinsan daagin 'dii'de, sirbi gessa.
53001009	Icho la sirbiti lagesso a ti icho jirtuu tuumman labaabiicho, toro la fooli Kamur ichoow miigti weynaantiis labuucho.
53001010	Waha la maanti icho yateehiin, a maanti us soonokhti, 'doo'diiski munyeenye usu rummeeste tuumman usu saa'do, toro la kagirmeesti. Waha atin laka goya a kijirtaan jeenteti atin wihi Waakh yeele nah agarre nah atin isoocheekne irummeysatteen u.
53001011	Jeentetaase kol dakkhan Waakh atin isoowahna, 'dee Waakkheen 'doo'di jiroti us iwahe imale jiro atin iekkaacha. Toro la Waakhe atin isoowahna, 'dee miigtiis ka haaggi atin yeelin 'doontaan tuumman ichoow wihi atin yeessaan tuumman jeenteti atin usu ikakhuuftaan u massicha.
53001012	Nah wahane iweysanna 'dee enenyet tuumman Yeessohi Kamureene saa'da jeenteti wihi us jirotiin ka yeeluu, toro la Kiriisto a atin saa'da. Waha dakkhan la haaggi Waakhe buure ichoow koo Yeesso Kiriistohi Kamurenye israaho on kayateehiin.
53002001	'Doo'd Kiriistokaaw, alleya bal wihi emeetti Yeesso Kiriistohi Kamureene ichoow kulanki inno ichoow usu ba kulanno miinsan, a atin isoocheekno.
53002002	Uus 'doo'di, “Ibeenki Kamur soonokhti a kute,” atin idowo dowwa on atin malalinne, ommos atin kanahin. Chirri icho, “Rubeyti Munyee a nah tusse,” ommos, “Farniin a 'helle,” essaane ommos nane khadaabeenyo a 'heleen, essaan laka, yeedicho araahina.
53002003	Uus etoo jitoo kalday ka laka atin ekkeysan. A mehe ibeenkaas ma yateehe ichoowka 'doo'di buure Waakh 'dii'da, toro la ki hugun'darri kaassohti Waakh baabiicho soobaha.
53002004	Eta wihi tuummane Waakh layadeeh ommos wihi lawahti tuummane tirrima toro la 'dirihicho isweynaacha, 'dee minki Waakhe buure goya orronta, nane Waakh iskayeela.
53002005	Maanti an atin leejire, an waha a atin isoocheeke. Ma kasoo'hessaan a?
53002006	Atin la wihi toolla usu jeycho a garattaane, 'dee maanti ibeenki goorat liigooche yitah ka soobaha.
53002007	A mehe miigti dagsane hugun'darri toolla laka hole dowta. I'daasenyi eti toolla waha ichohi yateeh jeycho, a jeycha ichoowka Waakh usu meel kabahcha.
53002008	Chirraase 'deerka eti amurre tuumman 'dii'do soobaha, Yeessohi Kamure la usu yeedi afiis kasoobaho ka yagiise, toro la ababnaanki maanti us soonokhti us ababo ka bar tira.
53002009	Emeetti eta amurre tuumman 'dii'ddan ichoow hili Seytaan haaggicho a israahaan. Wihi beenaate us enenyet tuso a waha, wihi ittaawenye weeli enenyet yeelin iubaa'dan ichoow wahanyeyyohi miigti Waakh tuso ichoow girmo.
53002010	Toro la suujoon tuumman ka 'doo'di ki labaabiichee ekkeesta. 'Doo'da jeenteti icho wori rummaat 'doonin i'dii'deene liibaabiicha, 'deerka ribnaan laka waayaan.
53002011	Jeentetaas u Waakh ekkeysihi miigenye malicho gessa, 'dee wihi beenaat rummeestaan.
53002012	I'dane yeela 'dee jeenteti icho runti icho ribto irummeysanne, i'daasenyi icho suujoonki icho yeelaan ikahamaadaan u, icho tuumman berri sina igoocha.
53002013	'Doo'd Kiriistokaaw, Kamur weyti atin 'doona. Nah jeenteti Waakh orey on atin isoobahsate toro la atin iribuu, Waakkhi nah kala'd ilaabno a imasse. A mehe Waakh hili Rubeyti Munyee munya inno kayeesso ichoow runti Waakhe inno rummeysanni ka a atin riba.
53002014	Waakh jirota husub Wori Haaggane nah atin isoocheekne ka a atin wahe, 'dee Yeesso Kiriistohi Kamureene weynaantiisti ababto leegisantaan.
53002015	Maantaka 'doo'd Kiriistokaaw, taba, mujjum tolossada, wihi nah atin abinne, wihi nah af ka atin isoocheekne ommos khadaab ka nah atin isoochiirre tuumman eheetteey ka ba, mujjum khuccha.
53002016	Yeesso Kiriistohi Kamureene rubeytiis ichoow Waakkhi Aabbaheenenye inno 'doone, haaggiiski buurenye inno imunneynan ka armaanjireen tuumman uur inno miigooche toro la khajjeeli haaggan inno siiche ba,
53002017	wihi haaggane atin yeessaan ichoow wihi atin tadeehiin tuumman ka atin faajjiya, toro atin miigoocha.
53003001	Wihi 'da'ddaboot 'doo'd Kiriistokaaw, Waakh nah isoowaha, 'dee wor Kamureen dowwa a taa'ho, inti us eleelo tuumman ka a liinkaanyito i'di maanti goorat us atin sooeleele u.
53003002	Toro la Waakh nah isoowaha, Waakh a nah gargaaro, 'doo'di weyti sussuuje a nah karibo. A mehe 'doo'di buure mee Yeesso kakhuufo.
53003003	I'daasenyi Kamureen a lakakhuufa. Us rubeyohiin a miigoocha, toro la Seytaanki uskeel leh atin kahossa.
53003004	Kamur a kakhuufna, atin amuri nah atin ibihinne mujjum a raahtaane, toro la orey a isohattaan one raahtaan.
53003005	Kamur ba uurassiin woya, 'dooninti Waakh atin 'doono geeddiche ichoow garrahsihi Kiriisto lakeelo tuum abattaan.
53003006	'Doo'd Kiriistokaaw, anto Yeesso Kiriistohi Kamure ka amurane atin ibihinna, taba eti tuummane Kiriisto rummeeste ollomenye, jiroti wihi nah atin abinne miinsan ijirin kaseeha.
53003007	A mehe atin rubeytiin saggi kootte atin dabateenyo isooraahtaan a garattaan. Maanti nah atin leejirre, nah ollomme ma eheynan.
53003008	Ommos et i'daanu nah goolliche mele, maalim ichoow ibeen ba hile haaggine, hol downe, saggoo 'dee nah etiinkoo kalday laka huleesoo addan ikorin yeelle.
53003009	Waha jeenteti icho munnaanteenyo ieheynan mee iyeeliwwaayne. I'daasenyi i'doo 'dee atin laka dabateenyo isooraahtaane yeella.
53003010	A mehe maanti goorat nah atin leejirre laka, amurane atin siinne, “Eti hil ihaaggin agoollinna.”
53003011	Mehe daagna ya goytiin ka 'doo'di ollommeenye jira. Icho hilicho ma haaggichaane, toro hili 'doo'di addane kaaddihaan.
53003012	Magah Yeesso Kiriistohi Kamure ka, 'doo'di jiroti i'dee jiro amuri nah ibihinno ichoow wihi nah daahno a waha, taba nebey kafiddiya, hil haaggicha, 'dee gololiin 'hela.
53003013	I'daasenyi 'doo'd Kiriistokaaw, atin la taba haaggi atin yeessaan akakurmina.
53003014	Chi' etoo wihi nah khadaaba ka atin abinne iraahin, etaas isicheeka kaseeha, 'dee lakhaanyo a khaatatti.
53003015	I'daasenyi chiiy iekkaanna, i'di walaal u tootoocha.
53003016	Maantaka Kamuri nebey leh rubeytiis ba walahbaaw atin isoobaho ka, kol dakkhan nebey atin kahida. Kamur ba atin tuumman atin leejira.
53003017	Eti bariitota dahantiis kasoochiiro a ani Baawulo. Wahaas a saggi an ichiiro, a sumatti an khadaabbeteey tuumman gesso, khadaabbeti 'doo'di addan kayeerarroosso.
53003018	Yeesso Kiriistohi Kamureene ba atin tuumman atin imaala.
54001001	Eti khadaaba kisoochiiro a ani Baawulohi ergaano Yeesso Kiriistee. Ani la Waakkheenki 'Doorribeheene ichoow Yeesso Kiriistohi inno khajjeello iche amuricho ka ergaano ikayeele.
54001002	Eti an isoochiiro la, a ati Timooti. Ati jiroti inno Kiriisto kakhuufno ka a weelaaya. Waakkhi Aabbaheene ichoow Yeesso Kiriistohi Kamureene ba kimaalaane, uur kisoonugleestaane toro la nebey kaakaalaan.
54001003	Maanti an boroofenhi Makedooniya isohdi a kihawwaasde, ilkerengeetti Efeesso fiddiye kiidah. Efeesso fiddiita 'dee 'doo'di worassi beenaate Waakh miinsan 'doo'd abcho amur ibihissa wahaas a toollicheen.
54001004	Toro la 'doo'di hawweesseti beenaat ichoow magahenyeti ittaawenye hiiyyassichooda icho immarah wawwahaan 'diicha itadeeh. Waha la jaakh on keenaane, toro la gargaar icho hili Waakh ikhabaan mele. Wihi hili Waakh indigir ikhabo, a chirri Waakh lakakhuufo.
54001005	Jeenteti an waha yeel ikaadeeh la, a i'doo 'dee 'doo'd Kiriisto 'doonin isikhabo. 'Dooninta la inti iche katamiit a uuri eloo rucchul laka ikhabin ichoow rubeyti suujoon inno ikacheekan ichoow kakhuufnaanki rummaate Kiriisto lakakhuufo.
54001006	'Doo'daas wori beenaat enenyet abcho waha dakkhan a buje, hawweesi indigir laa inokhteen.
54001007	Icho ichohi tagaammeti amurre Muusa yateehiine 'dee liinkaanyito 'doonaane, i'daasenyi wihi icho kaayyeedaan ma gartaane ommos waha icho roorro laan 'doo'd abchaan wihichekoo rucchul laka ma gartaan.
54001008	Inno tuumman a garanna, amurre Muusa a haaggantahe chirri kootte mujjum laraaho.
54001009	Inno saggi amurretaas 'doo'di liiyeele ki fiffissan ieheynan laka a garanna. I'daasenyi amurre a ti 'doo'di amurreti Waakh iraahin ichoow ki weynaan iinkaanyitin ichoow ki Waakh igaran ichoow ki uskeel yeelo ichoow ki Waakh ikahamaadin ichoow ki Waakh iinkaanyitin ichoow ki 'doo'di dele bakkicho ichoow ki diig gelo.
54001010	Toro la amurre a ti 'doo'di isidisanne isleeur'do ichoow mejeli isleeur'do ichoow 'doo'di enenyet ororsati ichoow 'doo'di been leh ichoow ki garti beenaat cheeko ichoow wihi tuummane wori mujjumenye Waakh buusan.
54001011	Woraas mujjume ichoow Wori Haaggane weynaanti Waakkhi lasaa'do tusso us ikorche a israahaan.
54001012	An Yeesso Kiriistohi Kamureene weyti kala'd ilaaba. Us a imiigooche toro eti lakakhuufo iekkaache, hiliis ikorche.
54001013	An goorat 'hor usu a igafe, 'doo'diis sina omhiche, 'doo'diis leeabaarrame. Eheetteey laka Waakh uliba uur a isoonugleeste. Ulla jeenteti an Kiriisto ikakhuufine, wihi an yeele igaran, iche i'da iyeele.
54001014	Kamureen la haaggiiski buurenye an imunneynan weyti ituste. Toro la Yeesso Kiriisto ka, kakhuufnaanki an Waakh kakhuufo ichoow 'dooninti an 'doo'd 'doono a isiiche.
54001015	Yeesso Kiriisto harratane yimiyye 'dee 'doo'di uskeel leh riba. Waha a ayti rummaate kootte incheenka tuum lakakhuufo. Ani rubeytey la 'doo'di uskeel leh goyaka, eti kuto eheet.
54001016	I'daasenyi jeentetane Waakh ani uur isoonugleeste, 'dee anihi uskeel ka enenyet tuumman kuto, Yeesso Kiriisto walahbaaw an yeele ka samacchaari imassan ituse. Ulla ani a isamacchaare 'doo'di addane usu soorummeesti jiroti jirtuu imassan 'helo iyookko ikayeele.
54001017	Toollaka Karnati jirtuu tuumman jiro, jirtuu iumaatane, indo ka liiargine, Waakkhi keleye, jirtuu tuumman a liinkaanyito toro la a lasaa'do. Aamiin.
54001018	Timooti, weelaaw, amura an kisiicho ichoow wori kimiinsane goorat 'doo'di Waákh íyeyyeedo cheeke kisoobaho, a israahaan. Amurane kisiicha 'dee woraas at raahto ka, dihoti haaggan gessa,
54001019	orey isohatta, Kiriisto kakhuufta, kol dakkhan la rubeyti suujoon ikaacheekan jurkhissa. A mehe 'doo'd gaasoo wahanyeyyohaas a 'dii'de. Jeentetaas u la kakhuufnaanki icho Waakh kakhuufaan a suujaacheen.
54001020	Goycho la a Hamenaaya ichoow Alekisaanda. An icho dahanohi Seytaane gesse, 'dee Waakkhi liikagafin laabcha.
54002001	Maantaka a atin hawwaasdee kolooraat enenyet tuumman Waakh ihawwaasda, Waakh iwaha, meessicho ka Waakh leeyeyyeeda, Waakh kala'd ilaaba.
54002002	Karnato ichoow weynaanti addan tuumman i'dane yeelaane 'dee inno tuumman nebey ichoow roorro laan fiddiina. Toro la 'dee Waakh a karoorro jiroti munyee a jirro.
54002003	Waha a haagganyahiine toro la Waakkhi 'Doorribeheene a kahamaadichaan.
54002004	A mehe Waakh weeli enenyet tuumman usuhi laribo toro la rum abti 'doona.
54002005	I'di tahe Waakkhoo kalday on jira, dahgelehi Waakh ichoow weeli enenyet isineybicho la a koo kalday one, ulla a Yeesso Kiriistohi weeli enenyet eheet.
54002006	Yeessoha la i'daanu rubeytiis diibe, ribnaanki weeli enenyet tuumman gute. Omoot Yeesso Kiriisto ka, ibeenki mujjume ka Waakh saggi us weeli enenyet iribo a tuse.
54002007	Jeentetane Waakh ani eti Yeedi Waakh cheeko ichoow ergaano ikayeele. Toolla la wihi an cheeko been menye, a yeedi rummaat on. Toro la ani eti wori rummaate Kiriisto miinsan yaafohi Ya'huud ieheynan abcho ikayeele.
54002008	Wihi an 'doono, inti atin kakulantaane Waakh kawahattaan tuumman ka, mejel jiroti munyeenye us jiro ka Waakh dahano a ioogo a weesti. Chi'icho weestaan la, iicho uuricho ka hol khabine ommos iriir khabin.
54002009	Deyyehoti Waakh ichehi gaaddi mujjumenye inkaanyit tusso gessatti 'doona. Uus iche saggi iche tintiche ihaaggisse ka ommos 'dahab ka ommos irtiyyohi gato miige ka ommos gaaddi gato miige ka 'doo'd istuttusin.
54002010	I'daasenyi deyyehoti 'doo'di Waakh istadeeh, wihi lakasooraaho a haaggi iche yeesso.
54002011	Deyyeho chirri walah laabcho a gammadisso toro iiche weynaan afiche kutin.
54002012	Urur Kiriisto goyaka an deyyeho anto ma siicho, mejel walah ma abisso ommos mejel ma anatti. Deyyeho a gammadisso.
54002013	I'di tahe Waakh kolooraat Aadame soouume, saahka Haawwo soouume.
54002014	Toro la Aadam menye, arame leekkeeste uskeel yeesse.
54002015	I'daasenyi Waakh deyyeho delnaan ka a riba, chi'iche orey isohatti Waakh kakhuufto iche enenyet 'doonto, jiti munyee kafiddiito toro la isjeyisso.
54003001	Chi' etoo weyti urur Kiriisto yaakhin 'doono, eta hili khummane 'doona. Yeeda i'da yadeeh a lakakhuufa.
54003002	Wihi Waakh gooche, eti urur Kiriisto yaakhicho a eti eloo rucchul laka liikacheekanne, makhaabassoo kalday on khabo, wihi us yeelo tuumman ka isjeycho, inkaanyit khabo, goobiis ka 'doo'd martiisti, 'doo'd Kiriisto walah abin yabuu'd.
54003003	Toro la eti meleefee mee, eti enenyet jaho menye, i'daasenyi a eti samacchaare. Eti jaakh leh mee, eti chilim 'doono mee.
54003004	Toro la a eti goobiis mujjum dakhti, nyaakhutiis inkaanyit ka yeediis daago.
54003005	I'di tahe eti goobiis dakh igaran, saggoh urur Kiriisto idakhta?
54003006	Toro la eti inkoo dow Yeesso rummeeste mee. Jeenteti dowwa on liisoobahchuu a geeddi us weyti serey isgeecho, i'di Seytaan u lahukkumo.
54003007	Toro la a eti 'doo'di kharaate Yeesso irummeysan ka laka magahi haaggan khabo. Uus 'dee lakhaanyo keenine, angeyi Seytaan geline.
54003008	I'daas on u toro wihi Waakh gooche, 'doo'di urur Kiriisto gargaaro laka a 'doo'di liinkaanyito, ki iskaayyeelo mee, ki farsoti sabiib khaatto mee, ki anki chilim ka 'damaame mee.
54003009	Rubeyti suujoon inno ikacheekan ka, a 'doo'di wori dagsane rummaate Kiriisto miinsane Waakh enenyet isoobabbakkaahiche kakhuufo.
54003010	Toro la koloo jiroti icho Kiriisto goyaka jiraan a lafiiricho. Chirri wohoo rucchul laka liikacheekan 'deerka hili 'doo'd lagargaaro a geleen.
54003011	Saggaas on u deyyehoticho laka a deyyehoti liinkaanyito, enenyet ime'de'ddeeline, i'daasenyi walah tuumman ka isjeyisso, walah tuumman ka lakakhuufo.
54003012	Toro la eti urur Kiriisto gargaaro a eti arantoo kalday on khabo, nyaakhutiis ichoow goobiis ba saggi mujjume idakhti.
54003013	I'di tahe 'doo'di hili urur Kiriisto lagargaaro mujjum kajiro kala'ddi laguto a inkaanyite, toro la wori Yeesso Kiriisto lakakhuufo miinsan roorro laan cheekin a yabuu'diin.
54003014	Cha'an dowwanoha ka kisoo'daarin khajjeelo laka, wahanyeyyohane kisoochiira.
54003015	I'daasenyi chi' wohoo imalmalicheen laka, khadaaba a kisoochiira, 'dee jiroti innohi ururi Waakhe incheenka jirro abatta. Urura Waakh a ki Waakkhi jirtuu tuumman jiro, a tirrim ichoow daddaabohi ilaate runti Waakh tiiro.
54003016	Rumanka runti dagsaneete Waakh miinsane Waakh inno isoobabbakkaahiche a weentahe. Kiriisto harrata saggi weeli enenyete iyimiyye, Rubeyti Munyee la saggi us ifissanyahe enenyet tusse. Herti Waakh usu a agarte. Woriis yaafohi Ya'huud ieheynan goyaka lacheeke, 'doo'di ittaawenye harra usu rummeeste, goobi Waakh liikorche.
54004001	Rubeyti Munyee saggi ibeenneta 'da'ddaboot ka 'doo'd gaasoo Kiriistohi us kakhuufo ikatabo a cheekta. Toro 'doo'di rubeyohoo woyaane enenyet ekkeesti iche yeedicho raahaane toro la wihi ginnayyo enenyet abchaan laka raahaan.
54004002	Worassi i'dee inti icho kayamiitiin a 'doo'di iskaayyeelo beeno leh. Rubeyohichoki haag ichoow suujoon seley saaho a i'doo ga'daari kuleele ka lakobdaaddinooche.
54004003	'Doo'da mindischo enenyet tirta. Toro la gololleti Waakh on sooumhe 'doo'di Kiriisto rummeeste rum abte kootte Waakh kala'd ilaabo isleeyaham enenyet uumhana idowa.
54004004	I'daasenyi wihi Waakh sooumhe tuumman a haagganyahiine, walah tuumman la chirri Waakh on kala'd liilaabe walah la'dii'do mele.
54004005	A mehe Yeedi Waakh ichoow weysi ba wahaas a munyaachaan.
54004006	Chirri at 'doo'di Kiriisto rummeeste waha kawaanisso, at ilbooy Yeesso Kiriistoki haaggane tateeh. Toro la kol dakkhan wori rummaate Kiriisto miinsan ichoow haaggi lakaasooweynaache at raahto rubeytaah ka miige kisiichaan.
54004007	Hawweesseti Yeedi Waakh buusan ichoow ti 'dalam ba kaseeh. Isjeyiche 'dee jiroti Waakh kahamaado jir.
54004008	A mehe sarti lajeycho indigirtoo rucchul on khabta. I'daasenyi jiroti Waakh kahamaado lajiro, walah tuumman indigire ikhabta. Jiroti toolla ichoow ti soosohatti ka, jiroti Waakh kiayyiche jirta.
54004009	Mammahtaas an idah a ti lakakhuufo kootte incheenka tuum lakhaatti.
54004010	Jeentetuu la weyti hol downa, tirriinsanna, jeenteti inno Waakkhi jiro khajjeel ikakhabnuu. Waakkha la a 'Doorribehi enenyet tuummane, kach ka la 'doo'di usu rummeeste.
54004011	Wahanyeyyoha la 'doo'd abiche toro amurre a raaheen.
54004012	Uus etoo kalday laka jeenteti at inugussahuu ki'darraawin. I'daasenyi yeedi afaah kasoobaho ka ichoow jiroti at jirto ka ichoow 'dooninti at enenyet 'doonto ka ichoow kakhuufnaanki at Kiriisto kakhuufto ka ichoow jiroti el ikhabine at jirto ka, 'doo'di Kiriisto rummeeste iyookko iateeh.
54004013	Ichoowka an amiit, geeddi at tabuu'd hol dowe, Chiirnaanneti Waakh 'doo'd Kiriisto isoome, uur miigooche toro la wori Waakh abi.
54004014	Siintaahti maanti ewweenki urur Kiriisto woyo dahano kikorche wori Waakhe lakaayyeedo at ka'hesse akadabin.
54004015	Geeddi at tabuu'd wahanyeyyoha an kiidah raahe, tuum isisoobihiche, 'dee 'doo'd tuumman saggi at orey ikasohatti a argo.
54004016	Kol dakkhan jirotaah ichoow wihi at 'doo'd abisso yaakhiche, weyti la goya yey. Cha'at waha yeesso, a isribta 'doo'di kidagansati laka ribta.
54005001	Makhaabali kaaween aleejaakhine, i'daasenyi i'di aabbahaah u uur miigooy. Mejeli nunnugul i'di walaalinyetaah iwoywoy.
54005002	Deyyehoti kaawewween i'di abartaah iwoywoye, deyyehoti nunnugul la i'di albehi kileeddesse iwoywoy. Waha la mali haaggane eloo rucchul laka ikhabin kayeel.
54005003	Muunkhoyyohi walah ikhabin mujjum inkaanyite wihi icho laayahin sii.
54005004	I'daasenyi chi' muunkhotoo nyaakhut khabto ommos hamalo khabto, nyaakhutaas ommos hamalohichekaas koloo goobicho a woywoyeene saggi icho mujjum Waakh iraahaan a abteen. 'Deerka jeenteti icho isooweynaacheen u a guteen. A mehe waha weyti Waakh kahamaadichaan.
54005005	Muunkhoti rumanka walah ikhabine, eti yeyo laa, eti iche khajjeel kakhabto a Waakh kaldach on. Iche la ibeen ichoow maalim ba Waakhe wahatta gargaar daahta.
54005006	I'daasenyi muunkhoti wihi kahamaadicho on yeesso, chi'iche noossahe laka, a i'doo iche tumuy on.
54005007	'Doo'd amurreta ibihi uus 'dee etoo kalday laka eloo rucchul lakacheekanne.
54005008	Eti tuummane goobicho iwoywoyine kach ka la minkicho iwoywoyin, wihi inno kakhuufno a 'dii'de. Eta eti Kiriisto irummeysan laka tabar a dowe.
54005009	Muunkhoti magahiche 'doo'di lagargaaro goya lakachiiro a ti gu'h tomon lih 'dirihiche khabto, goorat makhaabaloo kalday on khabte,
54005010	toro la a ti jeenteti iche haag iyeessuu enenyet tuumman inkaanyito. Haaggiche a 'dow on. A ti nyaakhuutiche jiti haaggan kasooweynaasse, a ti goobiche ka 'doo'd martiisatte, a ti 'doo'di Waakh i'di ilbooy u luhlo dikhte, a ti 'doo'di sina khabe gargaarte. A ti hili haaggan tuumman isisoobihisse.
54005011	I'daasenyi muunkhoyyohi nunnugul achiirin. A mehe 'dee yomboka kolossoo ildeerroti sarticho a geeddi iche anatti icho hil Kiriistoki goorat icho isisoobahcheen 'diichaane, mindischo gelin 'doonaan.
54005012	I'da ka la jeenteti icho ayyinti icho 'hor Waakh iayyicheen ijebcheen u sina isigoochaan.
54005013	Toro la a ollommowaane, kolba minkoo gelaan. Ollom kalday la menye, enenyet hantaane, yeedassi wihicho ieheynan kaaddihaane, wohoo kootte ikamalin essaan.
54005014	Maantaka wihi an 'doono muunkhoyyohi nunnugul toro a ladiso nyaakhut a deleene, goobassicho a woywoyeen. I'da ka chiiytankeen jit us inno kahanti mele.
54005015	A mehe gaasichokoo orey on jit bujeene, Seytaan raaheen.
54005016	I'daasenyi chirri makhaabassoo Yeesso rummeysatte jirto iche la minkiche ka muunkhoyyohoo khabto, iche muunkhoyyohaas woywoyta uus 'dee urur Kiriisto huleesa lakorinne. I'da ka urur Kiriisto muunkhoyyohi eti gargaaro laa kalday on woywoya.
54005017	Ewweenki urur Kiriisto woyo urur mujjum dakhti a imasse chi' liinkaanyito kala'd laguto, kach ka la ewweenki Yeedi Waakh cheeko enenyet walah abcho wahaas a liiyeelo.
54005018	A mehe Chiirnaanneti Waakh mehe tadeeh ya, “Heer geeddi us gurnaan yabti 'dargaayye ichoow chaafo ba seley saaho af a hidine, usuhi 'dargaayye yaham atiran.” A mehe Chiirnaanneti Waakh mehe tadeeh ya “Eti hil haaggicho wihiis a laguto.”
54005019	Wihi etoo ewweenki urur Kiriisto woyo lakacheekti nabah iisudin sammata et lamma ommos et seyyahe gartaas ilaabin.
54005020	Weynaanti uskeel yeesso urur Kiriisto ortiis ka a laleejaakho, 'dee 'doo'di addan uskeeli us yeelo a karooro.
54005021	Waakh ichoow Yeesso Kiriisto ichoow herti Waakhe lasoobahsate orche ka amurane kibahcha, tabe waansiha khucchiche, enenyet ekka kawaaniche, wihi at yeesso ka la enenyet asassaahin.
54005022	Etoo dowwa on dahan akorinne weynaanti urur Kiriisto woyto akayeelin. I'daas ka uskeelicho ma leegisanto. Ati rubeytaah la mi'dab iskayeel.
54005023	I'daasenyi jeenteti uur kibolkho toro at geeddi buure ichocchoorsattuu, bicche kalday uubhaabane, farsotoor sabiib abhuub.
54005024	Uskeeli 'doo'd gaasoo yeelo i'daanu laarga, enenyet tuumman la saggi icho liihukkumo a garta. Uskeeli 'doo'd gaasoo la 'dubichooda on sooraaha.
54005025	Saggaas u la haaggi enenyet yeelo i'daanu laarga. I'daasenyi chirri haaggi icho yeelaan liiargin laka, ma dagti.
54006001	Eti tuummane huleesi bow'da si'do Yeesso rummeeste, kamuriis rumanka a inkaanyito, uus 'dee Waakh ichoow woriiski enenyet laabcho liigafine.
54006002	Bow'dayyohi kamurreticho Kiriisto rummeysatti, iiche kamurreticho 'darraawin jeenteti icho dakkhan Kiriisto irummeesteen u. Orey a raaheene a ihileen, a mehe 'doo'di hilicho ka indigir 'helo, a ki Kiriisto rummeeste toro la icho 'doonaan. Wahanyeyyoha enenyet abiche, enenyet faajjiye a raaho.
54006003	Chirri 'doo'doo wihi us enenyet abcho wihi beenaat yahiine, toro wor Yeesso Kiriistohi Kamureene buusanyahiine, toro la saggi kootte 'doo'd Kiriisto Waakh ikajiro tirrimo,
54006004	weyti serey isgeechaane, walah icho gartaan la mele. Malassi suujenye khabaane, wihi ilmarhaatteet on wowworsataane, walah rumenye icho laabaan la mele. Icho la yeedassi jaakh keeno on kahawwoochaan. Waha la kal'darri ichoow hol ichoow me'de'ddeel ichoow imurchoti suuje
54006005	ichoow iriirti kol dakkhan islaleeiriiro keenaan. Malassicho a lakheerooche, rum tuumman a lasare. Icho jiroti Waakh liijiro jitoo lakakamurrowo koogyahiin.
54006006	I'daasenyi jiroti Waakh liijiro a indigirti buure chirri at wihi at khabto kadaragto.
54006007	A mehe walah inno harrata keenne mele, toro la walah inno harrata ka khaatin nabuu'd mele.
54006008	I'daasenyi chi'inno golol ichoow gaad khabno geeddaas a kadaragna.
54006009	'Doo'di kamurrowin 'doono, kajmeti uskeel kalugu'ddo ichoow angey ichoow wahanyeyyohi 'dalame liimoono ichoow suujoone kadihaan. Waha la icho a jiitaane ichoowka suujaachaane bar tiraan.
54006010	A mehe 'dooninti chilim weyti la'doono iche suujoon tuumman dessa. 'Doo'd gaasoo chilim rirrihaayi ichoowka wori Kiriisto miinsane goorat icho kakhuufaan kabaabeene toro la oytinti buure laka isikeeneen.
54006011	I'daasenyi at a eti hili Waakh haaggicho. Maantaka uskeelaas tuumman kafirid. Hol dowe jiroti fissan yowo, jiroti Waakh kahamaado jire, Waakh kakhuufe, 'doo'di addan 'doone, garrahso toro samacchaar ateeh.
54006012	Jiroti inno Kiriisto kakhuufne ka dihoti haaggan gel. Jiroti jirtuu imassanne maanti lakiwahe at wihi haaggan 'doo'di ittaawe ortiis ka cheekatte icho la gartiche laabaan jurkhi.
54006013	Waakkhi walah dakkhan jiro siicho ortiis ka ichoow Yeesso Kiriistohi goorat Boontiyo Bilaato ortiis ka runtiis cheeke, orcho ka amurane kibahcha.
54006014	Raahnaanki at wihi Wori Haaggan kaa'doono at raahto ka, eloo rucchul laka akhabine, ichoowka Yeesso Kiriistohi Kamureene a soonokhti.
54006015	Waakh ibeenki goorat us gooche Kiriisto enenyet a tusa. Waha a Waakkhi weeli enenyet tuumman saa'do, enenyet tuumman dakhti, a Karnati karnato kussan, a Kamuri kamurre kussan.
54006016	Usu kalday on iumaatane banayhi weyti ababo liikadowwaan goya fiddiya. Et injire arge mele et sooargo la mele. Jirtuu tuumman la inkaanyit ichoow miigti jirtuu imassan a wihiissa. Aamiin.
54006017	'Doo'di wey'dane kamurree amurreta ibihi. Rannyaat akhabina ommos hoolahi harratane dowwa on kuto khajjeel akakhabina, i'daasenyi Waakkhi wihi inno 'doonno tuumman inno siicho 'dee inno jiroti hamaad khabto jirro kakhuufa.
54006018	Haag on a yeeleene, haaggaas icho yeelaan ka la kamurre a yitaaheen. 'Doo'di uurnugleel ka walah diibo a yitaaheene, wihi icho khabaan la 'doo'd a leegismeen.
54006019	I'da ka jiroti soosohatti ka, i'di tirrinki mujjum min tiiruu, hoolahi rummaat yahay a isigessaane, 'dee jiroti rummaate jirtuu imassan khabaan.
54006020	Timooti, wihi Waakh dahantaah soogesse mujjum yaakhi. 'Doo'di yeedi 'dalame inkaanyitoo rucchul laka Waakh ikakhabin ichoow iriirti ilmarhaatteete icho been ka a garanti rummaat essaan nabah iisudin.
54006021	'Doo'd gaasoo garantaase cheeka, jeentetaas u wori Kiriisto miinsane icho kakhuufaan a kabaabeen. Waakh ba kimaala!
55001001	Eti khadaaba kisoochiiro a ani Baawulohi mali Waakh ka ergaano Yeesso Kiriistee. Waakh la i'dane yeele 'dee jiroti jirtuu imassanne us 'doo'di icho ichoow Yeesso Kiriisto ba wohoo kalday yahiin iayyiche enenyet icheeka.
55001002	Eti an isoochiiro la a ati Timooti. At la a i'di weeleeyki an weyti 'doono. Waakkhi Aabbaheene ichoow Yeesso Kiriistohi Kamureene ba kimaalaane, uur kisoonugleestaane, toro la nebey kaakaalaan.
55001003	An Waakkhi an i'di aacchinyeteey u rubeyti suujoon ikacheekan ka an ifalo kala'd a ilaaba. Maalim ichoow ibeen ba la weysiheey ka ma kaadabo.
55001004	Cha'an saggi maanti inno seley bahne at iooyte kasoo'helo, anihi kaargo 'dee hamaadi buure ibuuhicho 'doona.
55001005	An saggi at kakhuufnaanki rummaate Kiriisto lakakhuufo ikhabto a kasoo'hela, i'di goorat inkookotaahti Looyis layadeeh ichoow abartaahti Yuunis layadeeh ijireen u. Anna a tissiba at laka a i'dichooda.
55001006	Jeentetaas u wihi an kaasoo'helcho kallaayo, tabe siinti Waakhe goytaah kijirto maanti an dahano kikorche at 'hesse weyti ababi.
55001007	A mehe Waakh rubeyti bur'dee ma inno siin, i'daasenyi rubeyti miig ichoow 'doonin ichoow isjeyin lehe inno siiche.
55001008	Maantaka wihi atin garattaane Kamureen miinsan cheekin akuuryaawina. Ommos wihi anihi jeentetiis u jeela kajiro imiinsan cheekin akuuryaawina. I'daasenyi miigti Waakh ka sinati jeenteti inno Wori Haaggan icheeknuu inno taham ileegisma.
55001009	A mehe Waakh rubeytiissa inno ribe toro inno wahe, 'doo'diiski munyee inno kayeele. Waha la jeenteti inno haaggoo iyeelle menye, a wihi goorat usu on gooche, toro la a jeenteti haaggiiski buurenye inno imunneynan on. Haagga Waakh la geeddi harra liisoouumin on innohi inno ichoow Yeesso Kiriisto ba wohoo kalday nahe inno lasiiche.
55001010	I'daasenyi Yeesso Kiriistohi 'Doorribeheene a yimiyye, haagga isoobabbakkaahiche. Ulla miigti omooteet a jejjebche, Wori Haaggane us cheeke ka la jiroti jirtuu imassan wihiche a inno abche.
55001011	Waakh la Wora Haaggan ka hili Yeedi Waakh lacheeko ichoow ki ergaano ichoow ki enenyet Yeedi Waakh laabcho a ikorche.
55001012	Jeentetase toolla ani sina ikawaarta. I'daasenyi ma kalakhaanyeysadi. A mehe eti an rummeesde a garda. Anna waha a tissiba, miigti us wihi an dahantiis gesse us kayaakhicho ichoowka ibeenki 'da'ddaboot yateeh a khaba.
55001013	Kakhuufnaanki at Kiriisto kakhuufto ichoow 'dooninti at 'doo'di addan 'doonto ka, wor Yeesso ki rummaate at ikadaagte mujjum jurkhi, a mehe ati ichoow Yeesso Kiriisto ba a wohoo kalday.
55001014	Miigti Rubeyti Munyeenye goyteen fiddiito kisiisso ka, wihi haaggane dahantaah lasoogesse mujjum yaakhi.
55001015	Saggi at igarattuu, 'doo'di boroofenhi Aassiya kacchiis, Fiigela ichoow Hermagoon khabaani, adah a ikakhabte.
55001016	Kamur ba goob Oneesiferas uur isoonugleesta. A mehe us geeddi buure a ikahamaadiche. Maanti an jeela kijire laka, us uur a imiigooche toro ma ikalakhaanyeysan.
55001017	Rumanka maanti us ilkerengeetti Rooma soogele, meel tuummane iyeye ichoowka i'hele.
55001018	Kamur ba usu gargaara, ibeenki 'da'ddaboot Kamur usu uur isoonugleesta. Geeddi us ilkerengeetti Efeesso ka igargaare rumanka a garatta.
55002001	Maantaka weelaaw, haaggi Waakhe buurenye Yeesso Kiriisto laka'helo ka miig khab.
55002002	Wahanyeyyohi at ikadaagte an 'doo'di ittaawenye garteey laabo ortiis ka idah la, 'doo'di lakakhuufo 'dee 'doo'di addan abin yabuu'd kori.
55002003	At laka i'di eti iskar Yeesso Kiriisteenye haaggan u sinayyohi lakoomhicho ka garrahso.
55002004	Eti iskarenye diho kajiro hilassoo addane ballaaddan ma gelo. Usuhi eti iskareete usu iween kahamaadicho 'doonaa.
55002005	I'daasu la chi' etoo oriisi ka 'doo'di addan iskabahsataan, 'duubi eti oraat 'helo ma 'helo sammata us amurreti oriisi tuumman iraahin.
55002006	Toro la eti gos khabo hol dowo, eti oraate gurnaanki gos yaham a eheetti.
55002007	Wahanyeyyoha an kidowo kamalo. A mehe Kamur wahanyeyyohaas tuumman a kisoobabbakkaahicha abatta.
55002008	Saggi Yeesso Kiriistohi hiiy Dawuude omoot liikasookahche akadabin. Wori Haaggane an cheeko a kaas.
55002009	Jeenteti an icheekuu la sina a ikawaarta, i'di eti wohoo uskul yeeluu a hidanahe. I'daasenyi Yeedi Waakh ma hidan.
55002010	Maantaka jeenteti 'doo'di Waakh soobahsatuu an walah tuumman a igarrahsada, 'dee icho laka ribnaan ichoow weynaanti jirtuu imassanne Yeesso Kiriisto laka'helo 'helaan.
55002011	Yeeda i'da yadeeh a lakakhuufa, Chi'inno usu leenamuut, usu a leejirra.
55002012	Chi'inno garrahsanni, usu walah a leedakhanna. Chi'inno usu 'dii'dne, ullaka a inno 'dii'da.
55002013	Chi'inno usu raahin 'dii'dne, usu uliba a eti lakakhuufo on. A mehe us is'dii'din ma yabuu'd.
55002014	Enenyet wahaas tuumman kasoo'he'hheli. Waakh ortiis ka 'doo'da tootooche iicho yeedad ka isleeiriirin. Iriirti i'dee gargaar iche khabto mele, 'doo'di dagansati la a baabiissa.
55002015	Geeddi at tabuu'd hol dowe eti Waakh kahamaadicho, hili us haaggicho ikuuryaawine, wori rummaat mujjum cheeko ateeh.
55002016	Hawweesseti 'dalame Waakh ikahamaadin buj. A mehe hawweesseti i'dee enenyet on Waakh kaseehichaan.
55002017	Wihi icho enenyet abchaan i'di jiissi bebbeyattuu, a taa'haan. Reeri waha 'doo'd abcho la a Hamenaaya ichoow Fileeta.
55002018	Icho rum a katabeene, 'doo'di tuume orey on omoot kasookahe essaan. Icho la 'doo'd Kiriisto gaasoo kakhuufnaanki icho Kiriisto kakhuufaan a kheeroocheen.
55002019	I'daasenyi ururi rummaate koo Kiriistee i'di tirrinki Waakh u uliba mujjume chuukhanyahe. Wihi kachiiran la kallaayo, “Kamur 'doo'di kiise a garta.” Wihi addane kachiiran a mehe ya, “Eti tuummane an Kamure raaha essi, uskeel a 'diicho.”
55002020	Toro la minki eti kamure ka karmohi fil ittaawenye jira. Gaasoo a wihi 'dahab lakahaaggiche, gaasoo laka a wihi lahaag lakahaaggiche, gaasoo laka a wihi kho'doomme lakahaaggiche, gaasoo laka a wihi doobbo lakahaaggiche. Karmo gaasoo a wihi khummane, icho ibeenki daaweet on hil lakahaaggicha, gaasoo la a wihi ikhummaneynane, icho la kol dakkhan on hil lakahaaggicha.
55002021	'Doo'di uskeeli us yeelo iskadikhe a i'di karmohi khummane, lamunyaache, latannabiche hili haaggan lakahaagsati.
55002022	Tabe suujoonki tuummane eti nugul imoono kafirid. Hol dowe, jiroti fissan yowo, Waakh kakhuufe, 'doo'di addan 'doone, eti nebey dowo ateehe, ururi 'doo'di uuri haaggan ka magahi Kamur waho goya kijir.
55002023	Iriirti 'dalame khara laa goya agelin. A mehe saggi at igarattuu, wahaas jaakh on delaan.
55002024	Eti Kamur ifalo ma jaakho, uure 'dabakhyahe, enenyet walah abin a yabuu'de, toro la garrahsi leeyahe.
55002025	'Doo'di usu tirrimo laka samacchaar on walah abcha, kolossoo Waakh 'doo'daas rubeyohi uskeel kasoonokhti a siicha, runtaas rummeestaane ulla icho woya.
55002026	Toro la matah bakkaaha, angeyi Seytaanki icho hide wihi us 'doono yeelaan kasoobahaan.
55003001	I'daasenyi waha abda, ibeenneti 'da'ddaboot il weyti 'howlowa.
55003002	Ebba awtiissa on 'doona, chilim 'doona, serey isgeecha, eylaja, enenyet me'de'ddeela, 'doo'di dele ma daago, kala'd mele, Waakh ma inkaanyito.
55003003	Toro la 'doonin ma khabo, uskeel ma isikakuto, 'doo'di addan me'de'ddeela, ma isjeycho, binaawa, wihi haaggan aw ma ikhabo.
55003004	Toro la aalassiis 'dub goocha, walah tuumman ka walah ma ibaalaane, weyti serey isgeechaane, wihi harrata Waakh 'dirihiis 'doonaan.
55003005	'Doo'di Waakh tuum raaho iskaayyeela, i'daasenyi miigti Wori Haaggan jiroticho ka a 'dii'daan. 'Doo'di i'dee buj.
55003006	'Doo'da gaasiiskoo goobab goya isgessa, deyyehoti 'da'ddaran booliya. Deyyehota uskeel a 'harche, suujoonki fil ittaawenye liimoono iche icho anta.
55003007	Icho kol dakkhan wori Waakh a laabcha, i'daasenyi jirtuu rum aban ma yabuu'diin.
55003008	'Doo'da i'di goorat Yaanes ichoow Yaameres ba Muusa tirrimeen u runti Waakhe tirrima. Mali kheerenye khabaane, kakhuufnaanki icho Kiriisto kakhuufaan ka la a sookufeen.
55003009	I'daasenyi tirrinnaankichoka foga ma leeleelaan. A mehe i'di goorat Yaanes ichoow Yaameres u, enenyet tuumman i'daanu 'dalankicho arga.
55003010	I'daasenyi at rumanka wihi an 'doo'd abche ichoow dabateey ichoow mali an khabe a raahte. I'deey u Waakh a kakhuufte, samacchaare eheete enenyet tuumman a 'doonte, a garrahsatte,
55003011	sina a lakoomhiche bolokh goya tabte. At sinayyohi ilkerengeetti Antiyookhiya ichoow Ikooniyo ichoow Luussira ka liiomhiche an garrahsade a garatta. I'daasenyi Waakh sinayyohaas tuumman a ikaribe.
55003012	Rumanka la eti tuummane jeenteti usu ichoow Yeesso Kiriisto ba wohoo kalday yahiin u jiroti Waakh 'doono jirin 'doono sina a loomhicha.
55003013	'Doo'di uskeel kaassohti ichoow ki enenyet ekkeesti la weyti suujowaane, 'doo'd ekkeestaane icho la leekkeesta.
55003014	I'daasenyi at orey on isoho, wihi goorat lakaabche at rummeysatti mujjum jurkhi. A mehe 'doo'di at runta kaabatte a garatta,
55003015	toro la saggi uus at weel keeheet Chiirnaanneti munyee lakaabche a garatta. Chiirnaanneta la kikharaan a tabuu'de, 'dee ribnaan kiwoyta. Ribnaanka la kakhuufnaanki Yeesso Kiriisto lakakhuufo iche lakeela.
55003016	Chiirnaanneti Waakh tuumman a ti neebsihi Waakh kasoouummante. Chiirnaanneta enenyet a iroontahe, a mehe enenyet walahe abissa, enenyet uskeeliis icheekta, enenyet khumissa, saggi enenyet jiroti fissan ijiro la abissa.
55003017	I'da ka eti Waakh hili haaggan tuumman tuume haaggin yabuu'de, toro liitannabicha.
55004001	Waakh ichoow Yeesso Kiriistohi Kamureenenye maanti us soonokhti dakhiis chuukho toro 'doo'di tuume ichoow ki jiro ba hukkumo, orcho ka wihi an kiadeeh kallaayo.
55004002	Tab gi'de tannabo Yeedi Waakh kolal dakkhan 'doo'd icheek. 'Doo'd saggi us uskeel iyeele icheeke, leejaakh, toro uur miigooy. Geeddi at waha yeesso la weyti samacchaare, mujjum la enenyet walah abi.
55004003	A mehe ibeen a yamiit ki enenyet wori Waakhe laabcho nabah isudiwwaayo. Wihi icho imoonaan on yeelaan. Jeentetuu la, 'doo'di buurenye wihi beenaat enenyet abcho wihi dogticho 'doonto idowo, iche urursataan.
55004004	Icho la yeedi rummaat adah a kakhabtaane, hawweesseti beenaat nabah isudaan.
55004005	I'daasenyi at tabe walah tuumman ka isjeyiche, sinabaaw kisoobahte ka la garrahso. Hili eti Wori Haaggan taa'hicho haaggiche, hili Waakh kikorche tuumman buuhi.
55004006	I'di tahe ani ka jiroteey a labahcha, i'di sadakhati Waakh liikokkoddichuu. Ibeenki Waakh ikhaato la a yitah.
55004007	Dihoti an kijire mujjume kijire, oriisihi an kijire la a massiche, wori Kiriisto miinsan la mujjume kakhuufe.
55004008	Toolla 'duubi eti enenyet sooricho 'helo a isuga jeenteti an Waakh kalday on ikajiruu. Kamuri fissane enenyet mujjum hukkumo, 'duuba ibeenki us soonokhti a isiicha. Ani kalday 'duuba ma 'helo, i'daasenyi 'doo'di tuummane emeettiis imoono laka a 'hela.
55004009	Geeddi at tabuu'd hol dowe, dowwa isooeleel.
55004010	I'di tahe Deema jeenteti us wahanyeyyohi harrata ikaloo'duu adah a ikakhabte, ilkerengeetti 'Dessaloonika irte. Kireeske la boroofenhi Galaatiya irte, Tiito la boroofenhi Dalmaatiya irte.
55004011	Luuka kaldaye toolla ileejira. Maanti at tamiit Marko sookhaate issooraaha, a mehe us hili Waakh ka gargaari buurenye ikhaba.
55004012	Tuuchiko la ilkerengeetti Efeesso a ierge.
55004013	Maanti at tamiit kabuu'deeyki ilkerengeetti Tuurowa ka an min Kaarbu kasootabe sookhaat. Khadaabbeteeyti layuubo ikeen, kach ka la wihi uktohi hoolaat lakahaaggiche ikeen.
55004014	Eti tumaaleete Alekisaanda layadeeh suujoonki buurenye iyeele. Kamur jeenteti wihi us iyeeluu usu a hukkuma.
55004015	Atin laka etaas yuubsada. A mehe us Yeedi Waakhe inno cheekno weyti tirrime.
55004016	Maanti oraate kootiin ka liihukkume et igargaare mele. Enenyet adah a ikakhabte. Kamur ba waha icho iyeeleen ikakuta.
55004017	I'daasenyi Kamur a ileejire, miig isiiche, 'dee anna farniin tuum cheeka, 'dee yaafohi Waakh igaran tuumman daagaan. Ulla kootiinki Rooma ka omoot a ikaribe.
55004018	Kamur suujoon tuumman a ikariba ichoowka nebey goobiiski saraate us dakhti igeecha. Us ba jirtuu tuummamba lasaa'da. Aamiin.
55004019	Bariitoteey Birisiila ichoow Akiila ichoow min Oneesiferas ba eleeli.
55004020	Eraasta ilkerengeetti Koriinto ka'hade, Turofiimo la jeenteti us ikhannanyahuu ilkerengeetti Mileeto kasootabe.
55004021	Geeddi at tabuu'd hol dowe, geeddi il iroffowin inta sooeleel. Yuubolo ichoow Buunten ichoow Liino ichoow Kilaawudiya ichoow 'doo'di addane tuummane Kiriisto rummeeste a atin soobariitiche.
55004022	Kamur ba rubeyohiin leejira. Waakh ba atin imaala.
56001001	Eti khadaaba kisoochiiro a ani Baawulohi ilbooyi Waakhenye, toro la ergaano Yeesso Kiriistee. Anna a liisoobahche, 'dee 'doo'di Waakh soobahsate gargaara Waakh mujjum kakhuufa, toro la wori rummaate Kiriisto miinsane jiroti Waakh 'doono lajiro icho woya.
56001002	Wora rummaat ichoow kakhuufnaankaas la khajjeeli saggi icho jiroti jirtuu imassanne goorat Waakkhi been igoon geeddi harra liisoouumin iayyiche ikhabaane siicha.
56001003	Ulla ibeenki usu rubeytiis gooche ka woriis inno tuse. Wora Haaggan la a ki Waakkhi 'Doorribeheene amuriis ka dahanteey soogesse, cheek iyidah.
56001004	Eti an khadaab ichiiro la a ati Tiitohi kakhuufnaanki inno Kiriisto kakhuufno ka i'di weeleeye. Waakkhi Aabbaheene ichoow Yeesso Kiriistohi 'Doorribeheene ba kimaalaane nebey kaakaalaan.
56001005	Kireete kaatabe, 'dee hili goorat dabare khumissa, toro la i'di goorat an kiidah u, ilkerengeeto tuumman ka ewweenki urur Kiriisto woyo soobihissa.
56001006	Wihi Waakh gooche, eti urur Kiriisto woyo, a eti wohoo rucchul laka liikacheekan, a makhaabali makhaabassoo kalday on khabo, nyaakhutiis Kiriisto rummeeste, nyaakhutiis uskeeli buurenye i'daanu layeelo ichoow yeeddaagiwwaayyo liikacheekan.
56001007	Toro la eti urur Kiriisto yaakhicho, hili Waakhe dahanohiis lagesse gone, a eti wohoo rucchul laka liikacheekan. A eti rannyaat ikhabine, holholo ieheynane, meleefu ieheynane, enenyet ijahine, jiti baabule ka chilim iyowan.
56001008	Toro la a eti goobiis ka enenyet martiisti, haag on 'doono, samacchaarenye, fissane, munyeenye, isjeycho.
56001009	Toro la a eti wori rummaate lakakhuufo laabche mujjum khuccho, 'dee eti wora ka 'doo'di addan uur miigoon yabuu'de toro 'doo'di wora tirrimo uskeelicho icheekin yabuu'd.
56001010	I'di tahe 'doo'di ittaawenye weynaan iinkaanyitine, worassi indigir laa ka 'doo'd ekkeesti jira. Kach ka la a 'doo'doo Ya'huude Kiriisto rummeesti, 'doo'd Kiriisto a lakhandiyo essi.
56001011	Tabe 'doo'da aficho hid. I'di tahe wahanyeyyoha kootte ikamaline icho enenyet abchaan ka, goobassi kulman wori rummaat a buucheen. Waha la jeenteti icho chilim i'doonaan on iyeelaan.
56001012	Gorsatoo tichee goorat wihi iche tidah a mehe ya “'Doo'di Kireete, a 'doo'di lagarti been leh, a i'di binahi sussuujenye enenyet bakkicho toro la sey'ho lehe 'damaammee.”
56001013	Ayta eta cheeke a rum. Maantaka tabe 'doo'da weyti leejaakhe, 'dee wihi rummaat mujjum a kakhuufeene,
56001014	hawweesseti Ya'huude indigir ikhabin la iicho nabah isudine, amurreti 'doo'di yeedi rummaat 'dii'do la iicho raahin.
56001015	'Doo'di rubeyohicho ka eloo rucchul laka ikhabin, wahanyeyyohi jirota tuumman a leemunya. I'daasenyi 'doo'di bi'direnye Kiriisto irummeysan ka, walah tuumman a bi'dir. A mehe malassicho ichoow rubeyohichoki haag ichoow suujoon seley saaho a lakheerooche.
56001016	'Doo'da Waakh a garanna essa, i'daasenyi jiroti icho jiraan ka Waakh a 'dii'ddanyahiin. Weyti la'dii'ddanyahe, yeed ma daagaane, haaggoo rucchul laka yeelin ma yabuu'diin.
56002001	At la tabe wahanyeyyohi icho ichoow wori Waakhe rummaat ba israahaan 'doo'd abi.
56002002	Makhaaballeti araarrinyee isjeycha, saggoo atin liinkaanyito ifiddiya, 'doo'di samacchaare ateeha idah. Kakhuufnaanki icho Waakh kakhuufaan ichoow 'dooninti icho 'doo'di addan 'doonaan ichoow garrahsihi rumanka icho khabaan abi.
56002003	I'daasu la, deyyehoti araarrinyee laka wihi at itadeeh, jiroticho ka, saggi deyyehoti munyee ijira. Iiche enenyet me'de'ddeeline, farsoti sabiib barin. I'daasenyi wihi haaggan enenyet a abisso,
56002004	'dee deyyehoti nunnugul saggi iche makhaaballeticho ichoow nyaakhuticho i'doonto abin a yubaa'deen.
56002005	Toro la deyyehoti nunnugul saggi iche isijeyisso, iche jiroti mi'dabe ijirto, iche urmohicho mujjum idakhatti, iche wihi haaggan iyeesso, iche makhaaballeticho aficho ikutin abin a yubaa'deen. I'da ka enenyet Yeedi Waakh ma igafo.
56002006	Saggaas on u, tabe mejeli nunnugul laka faajjiye, a isjeycho.
56002007	Ati rubeytaah la wihi tuummane at yeesso ka, iyookkoti haaggane icho raahaan iateeh. Saggi at enenyet walah iabisso ka, eloo rucchul laka atusine, wohoo 'dabakhe iikhaatine,
56002008	toro la worassi fiffissane wohoo suuje lakacheekin liiubaa'dan cheek. I'da ka 'doo'di kitirrimo lakhaanyo khaatatta a mehe walah suujenye icho inno kacheektaan mele.
56002009	Bow'dayyo la mehe itadeeh ya, walah tuumman ka iicho kamurreticho aficho kutine, kamurreticho a kahamaadicheene, iicho yeed ilaabin.
56002010	Toro la bow'dayyo iicho kamurreticho hatin. I'daasenyi 'doo'di tuum lakakhuufo a eheetti. I'da ka walahbaaw icho yeelaan ka, yeedi wori rummaate Waakkhi 'Doorribeheene kayamiit saa'do ikeenaan.
56002011	A mehe haaggi Waakhe buurenye inno imunneynane ribnaan keeno, weeli enenyet tuumman a liisoobabbakkaahiche.
56002012	Haagga la saggi jiroti Waakh ikamalin liijirin ichoow saggi wahanyeyyohi harratane sussuujenye liimoono lii'dii'do iche inno abcha. Toro la harrata ka, 'doo'di isjeycho, fiffissane, jiroti Waakh 'doono jiro, inno abcha.
56002013	I'dane yeella geeddi inno khajjeeli buuhi Waakh keeno sugno. Waha la a maanti Yeesso Kiriistohi Waakhenye 'Doorribeheene weynaantiisti ababto inno liisoobabbakkaahicho.
56002014	Yeesso la jeentetane jirotiis inno isoobahche, 'dee hugun'darri tuumman inno kasoofura, toro la inno dikha 'dee 'doo'di kiisenye haag kalday imoono nateeh.
56002015	Wahanyeyyoha 'doo'd abiche uuricho miigooche, toro la antohi tuum lakisiiche ka leejaakh. Uus etoo kalday laka ki'darraawin.
56003001	Tab 'doo'd Kiriisto kasoo'heliche, 'doo'di anto khabo ichoow karnatohi sirgaal ba a inkaanyiteene wihi lii'doono kol tuumman a raaheene wihi haaggan la a itannabteene a yeeleen.
56003002	Toro la kasoo'heliche iicho enenyet hamanne, nebey a kafiddiyeene, 'doo'di samacchaare a yitaaheene, enenyet ortiis ka a isnuglaacheen.
56003003	I'di tahe inno rubeyteen laka 'hor 'doo'di 'dalammeenye yeed idaagine leekkeeste, bow'dati wahanyeyyohi noole uurasseen imoonaane toro kahamaadicho on eheet. Jiroteen wihi buuhe a suujoon ichoow kal'darri. A inno la'dii'de inno laka 'doo'di addan a 'dii'dne.
56003004	I'daasenyi maanti Waakkhi 'Doorribeheene uuri 'dabakhe inno tuste weeli enenyet 'doonintiis tuste ka,
56003005	inno ribe. Waha la jeenteti inno wohoo fissan iyeelle menye, a jeenteti uurnugleeli Waakh on. Usu Rubeyti Munyeenye jiroteen dikhto, delmaatti husub ichoow jiroti husub inno siisso ka, a inno ribe.
56003006	Waakh la Yeesso Kiriistohi 'Doorribeheene ka, a inno ibuuhiche Rubeyti Munyee tuum inno isookhube.
56003007	Haaggi Waakhe buurenye inno imunneynan ka, 'doo'di fiffissan a inno iekkaache. Waakh waha dakkhane yeele 'dee 'doo'di jiroti jirtuu imassanne inno khajjeello dalho nateeh.
56003008	Yeedassaas an idah a wihi lakakhuufo. Atihi yeedassaas katirriinsatti 'dee 'doo'di Waakh rummeeste kol tuumman haag yeelo iche 'doona. Wahanyeyyoha la enenyet a ihaagganyahiine toro la a iroonyahiin.
56003009	I'daasenyi iriirti 'dalam ichoow magahenyeti aacchinye ichoow jaakh ichoow amurre Muusati islaleeiriiro kaseeh. I'di tahe waha a wihi ilmarhaatteete indigir laa.
56003010	Eti goytiin ka enenyet seley goggoocho, koli oraat ichoow koli lammaatteet tootoocha, chu'us i'daas yeelo sirbi lakigessa idaha. Chirri us uliba sookuto kafirda.
56003011	Taba waha tissiba, eti i'dee a khollokkhanyahe, uskeeliis ka la sina isigoocha Waakh ortiis ka.
56003012	Uus an Arteema ommos Tuuchiko kisooergo, dowwa ilkerengeetti Nikaboolis ka iamiit. I'di tahe 'dee maanti hayohi roffo yitaaheen, ilkerengeettaase anihi fiddiyo gooche.
56003013	Geeddi at tabuu'd hol dowe, Seenahi wakiile ichoow Aboollo gargaare luhlo iyeel.
56003014	Wihi an 'doo'deen ka'doono a ichohi geeddi icho yabuu'diin haag yeelin abtaane, 'dee 'doo'di rumanka gargaar 'doono gargaareene, 'dee iicho jiroti indigir laa jirin.
56003015	'Doo'd Kiriistoki inta ka ileejiro tuumman a atin soobariitiche. 'Doo'di Kiriisto kakhuufo inno 'doono bariiti. Waakh ba atin tuumman atin imaala.
57001001	Khadaaba eti kisoochiiro a ani, Baawulo. Anna jeenteti an wori Yeesso Kiriisto miinsan icheeko iche jeela ikajira. Timootihi ullaka koo Kiriistee a kisoobariitiche. Fiilemonhi weyti aalenyeenye, hil Kiriisto nah kaleejiro,
57001002	ichoow Aafiyati too Kiriistee ichoow eteenyoki Arkiiba layadeehe nah sina isleenaham ichoow urur Kiriistoki kol tuumman minkaah ka Waakh wahti laka a isoochiira.
57001003	Waakkhi Aabbaheene ichoow Yeesso Kiriistohi Kamure ba atin imaalaane nebey atin kakaalaan.
57001004	An kol tuumman Waakkheey kala'd a ilaaba geeddi an weysiheey ka kaasoo'helo.
57001005	I'di tahe saggi at Yeessohi Kamureene ikakhuufto toro la at 'doo'di Waakh tuumman i'doonto, a daaga.
57001006	Wihi an Waakh daaho, a kulanki Kiriistohi inno kakhuufno ka isikhabno gurnaan delo 'dee haaggi tuummane Kiriisto kayamiite inno khabno tuum abatta.
57001007	Et Kiriistokaaw, 'dooninti at 'doo'd Kiriisto 'doonto weyti a ikahamaadisse, toro weyti uur imiigoosse, i'di tahe at 'doo'di Waakh uur a miigoosse.
57001008	Antohi Kiriisto isiiche ka, a geeddi an roorro laan amur kibahcho wihi incheenka at yeesso kicheeko.
57001009	I'daasenyi 'doonin Kiriisto ka, samacchaar on kihawwaasda. Ani a Baawulo kola a araarrowe, toro la jeente Yeesso Kiriisto jeela ikajira,
57001010	a kihawwaasde, bal Oneesmo gargaar. Us kola a i'di weelaaya. I'di tahe an jeela kajiraayi, usu jit Kiriisto abche kola a i'doo an aabbahiis itah.
57001011	'Hor indigir us kikhabo mele, i'daasenyi toolla ati ichoow ani ba weyti indigir inno ikhaba.
57001012	Usuhi an uureey ka weyti 'doono a kisoolaaba.
57001013	Kootte incheenka geedda an jeela kajiro jeenteti an Wori Haaggan icheekuu, usuhi inta ka ileefiddiyo meessaah gelo igargaaro 'doona.
57001014	I'daasenyi sammata at iayyin, anihi wohoo rucchul laka yeelo ma 'doono. I'da ka haaggi at yeesso ma lakihosso a wihi at 'doonto on.
57001015	Kolossoo jeentetane geeddoo rucchul Oneesmo seley ibahteene, 'dee maanti us kisoonokhti jirtuu tuumman usu khabta.
57001016	'Deerka us kola bow'da menye, bow'da a kadeefa, a i'di walaalaahki at weyti 'doonto. An usu weyti 'doona, i'daasenyi 'dooninti at usu 'doonto iche weyti kutta. A mehe saggi weeli enenyet u ichoow Kamur ka us a walaalaahha, usu a 'doonta.
57001017	'Deerka chirri rumanka at ani hil Kiriisto ka i'di wahalhaah ikhaatto, Oneesmo saggi kootte at ani imartiisatti imartiiso.
57001018	Chirri us khufoo kiyeele ommos us mogtoo kaakhabo, ani ikaguto.
57001019	Ani Baawulo, yeeda dahantaaya kachiira. Mogtiis ani kisooguta. I'daasenyi jiroti ati ichoow Kiriisto wohoo kalday tahiin ka saggi at ani mog ikakhabto laka an ma kaayyeedo.
57001020	Toollaka et Kiriistokaaw, inno ichoow Kiriisto a wohoo kalday gone, iroonoteey u wahaas an kaa'doono yeel. I'daakka weyti uur imiigoossa.
57001021	Saggi at wihi an kidaahe iyeesso a tissiba, 'deerka khadaaba a kisoochiira. Saggi at wihi an kidaahe laka 'dirihicho iyeesso a garda.
57001022	Wihi addane an kidaaho kallaayo, minki marti ka inti an baryo ihaaggi. A mehe khajjeeli an khabo a ki Waakh weysihiin daago, us toro ani goytiin isoolaabo.
57001023	Ebaabarahi jeenteti us wor Yeesso Kiriisto 'doo'd ikacheekuu jeela ikaleejiro a kisoobariitiche.
57001024	Toro la Marko ichoow Aristaarko ichoow Deema ichoow Luuka laka a kisoobariiticheen. Icho a 'doo'di hil Kiriisto ikaleejiro.
57001025	Yeesso Kiriistohi Kamure ba rubeyohiin imaala.
58001001	Goorat archiiy, Waakh aacchinyeteen geeddi buure ichoow jitassi ittaawe ka a leeyyeede. Ulla 'doo'di Waákh íyeyyeedo kaleeyyeede.
58001002	I'daasenyi, ibeenneta 'da'ddaboot ka, Waakh Weeliissa inno kaleeyyeede. Weeliiska a ki Waakh soobahsate walah tuumman dalho, toro la a ki Waakh usu ka harra tuumman soouume.
58001003	Weela Waakh la weynaanti Waakkhi ababo tusa, ulla toro a fooli Waakh. Ulla yeediiski miig leh ka wihi tuummane jiro khuccha. Ulla a yumuyye, 'dee usu rubeytiis jiti uskeeli weeli enenyet lakadikho yitah. Inkoo us wahaas yeele ka, goobi Waakh ka Waakkhi Weyti Ween ankiiski miigeet orronte.
58001004	'Deerka Weeli Waakh herti Waakh laka weyti a kaweeyyahe. Magahi Waakh weeliis siiche magahi herti Waakh weyti kussanyahe.
58001005	I'di tahe Waakh hertoh Waakhe injire waha iidah, “At a Weelaaya, maalinka an Aabbahaahha itah.” Ommos Waakh hertoo kaldache Waakh, “An Aabbahiissa ateehe, ulla Weelaaya yateeh,” ma iidaahan.
58001006	Toro la Waakh maanti us teyyankiis harrata isooerge wihi us yidah, “Herti Waakh tuumman usu a wahatti.”
58001007	Waakh la chirri us wori hertiis kaayyeedo, wihi us essi, “Waakh hertiis hafare kayeela, toro falfatiistaas kalabi 'dabe kayeela.”
58001008	I'daasenyi Waakh wihi weeliis miinsane us iyidah, “Okkhoow, kombortaahti antoot jirtuu tuumman ma massatti, at la wussaah ka jiti rummaate 'doo'daah kadakhatta.
58001009	At wihi fissane 'doonta, hugun'darri la 'dii'dda. Jeentetaase anihi Waakkhaahe, subakki geeyi oolife hamaad keeno matah ikaasubhe, wahalhaah goyaka kikucche.”
58001010	Wihi addane Waakh weeliis iyidah, “Kamuroow, uumaccho ka harra tuumman a soouunte, dahanohaah ka la serey soouunte.
58001011	Waha tuumman a massataane, icho dakkhan la i'di dafareet u, a massataan. I'daasenyi, at a soo'hadda.
58001012	I'di kootihi massatte u a isijibbaadda, toro la i'di dafarti raagte u urgiyissa. I'daasenyi at a ki gooraatteet one, ma urgiito, gu'hassaah la ma massataan.”
58001013	Hertoh Waakhe injire Waakh i'da iidah, “Dabankeeyki miigeete antoot orrommo ichoowka chiiytaah tuum dahanohaah a soogesso?”
58001014	Herti Waakh a meheey? Icho a rubeyohi Waakh ergati, 'doo'di ribnaanki Waakh mu'dan ihilo menya?
58002001	Maantaka, jeenteti wihi Waakh yeeluu, runta inno daagne weyti mujjum khabanni gi'de, uus inno inti inno isoohanni bujine.
58002002	A mehe farniinki goorat Waakh herti Waakh fare a larummaache. Eti tuummane iraahine ommos daagiwwaaye la, sina loomhiche.
58002003	Saggoh sina ikabahsanneey, chirri inno ribnaanki weyti haaggane Waakh inno ribo aw ikakhabin? Yeessohi Kamure rubeytiissa kolooraat ribnaanka cheeke, 'doo'di usu daage la, saggi ribnaankaas rum iyahe inno isoocheeke.
58002004	Waakh rubeytiis la ribnaankaas rummaache. Saggi us irummaache la a i'da, wahanyeyyohi miigti Waakh tuso ichoow girmo ichoow wihi ittaawenye weeli enenyet yeelin iubaa'dane yeele, toro la saggi us i'doono on u, siinti Rubeyti Munyee 'doo'd gise.
58002005	Waakh herti Waakh mee antohi jiroti harrati soosohatti, nah woriche kaayyeeno siiche.
58002006	I'daasenyi Chiirnaanneti Waakh goyaka intoo wihi lakachiire a mehe ya, “Okkhoow, weeli enenyet a mehe kasoo'hessa, weeli enenyete khoroseebe a mehe yaakhissa?
58002007	At icho herti Waakh geeddoo nucchul on kasoonuglaasse, a i'doo at 'duub korisse at saggi at iweynaasse toro la liinkaanyito at irummaasse,
58002008	toro la icho eti walah tuumman anti kayeesse.” Wihi yeeda yadeeh, Waakh weeli enenyet eti walah tuumman anti kayeele, walah us kalaabte mele. I'daasenyi toolla weeli enenyet usuhi walah tuumman itoollo ma agarro.
58002009	I'daasenyi wihi inno agarro a Yeessohi Waakh i'daaru herti Waakh kasoonuglaache. I'daasenyi jeenteti sina ikawaarte us iyumuy u, Waakh toolla usu 'duub a korche, weynaache, a liinkaanyita. I'da ka haaggi Waakhe buure ka, Kiriisto meessi weeli enenyet tuummane kayamuut.
58002010	Waakhe walah tuumman soouume, toro la jeentetiissa walah tuumman liihaaggiche. Waakh a eysiiche maanti us Yeesso massalaaba ka sinayyohi lakawaariche ka eti tuume kayeele, 'dee nyaakhuti ittaawe goobi Waakh keena. A mehe Yeesso enenyet jiti ribnaan lakeelo tusa.
58002011	Yeessohi enenyet munyaacho ichoow 'doo'di us munyaacho ba Aabbahicho a koo kaldache, a Waakh. Jeentetaas u Yeesso ma uryaawo chu'us 'doo'da a uuraaya yadeeh.
58002012	Ulla wihi us Waakh iyidah, “An 'doo'di uureeye wihi at yeesse a icheeka, chirri icho kulmaane weestaan la, an a kikoolicha.”
58002013	Wihi addane Yeesso yidah, “Ani Waakhe kakhuufa.” Toro la wihi us essi, “An kalla, nyaakhuti Waakh isiiche leejira.”
58002014	Nyaakhutaas i'daas us yadeeh u, a weeli enenyete sar ichoow diig khabo gone, Yeesso laka uummanki weeli enenyete inno leegisme. I'daas ka omoottiis ka Seytaanki enenyet omoot ikeeno miigtiis tuumman bar a tire,
58002015	toro la 'doo'di jiroticho tuumman i'di falfa eheet jeenteti icho omoot ikarooraan u, fure.
58002016	Rumanka us herti Waakh mee gargaar yimiy. I'daasenyi nyaakhut nyaakhut Aburaahame gargaar yimiy.
58002017	Jeentetaas u sagag tuumman ka i'di 'doo'di uuriisenye yitahye, kuhaanihi weyti weene hili Waakh ka lakakhuufo toro uur nugul yitah. Ulla toro i'dane yeele, 'dee soorriyoti holi Waakh laabto bahcha, 'dee Waakh uskeeli weeli enenyet kakuta.
58002018	A mehe Yeesso rubeytiis kajmeyyohi uskeel kalug'do ka sina a kawaarte gone, 'doo'di kajmeyyohi uskeel kalug'do ka lakajo gargaarin a yabuu'd.
58003001	Maantaka 'doo'd Kiriistoki munyeenye Waakh goobiis iwahe, Yeessohi kakhuufnaanki inno Waakh kakhuufno inno cheekno ka, Waakh ergaano ichoow kuhaanihi weyti ween kayeele kamalda.
58003002	Yeessohi Waakh soobahsate la, wihi Waakh yeel iyidah tuumman ka a eti lakakhuufe, saggi Muusa hiliiski minki Waakh ka eti lakakhuufe ieheet u.
58003003	Yeesso Muusa 'dirihiis koolo a imaleen saggi eti min diso koolo min 'dirihiis ikamaleen u.
58003004	Min ba eti diso a khaba gone, i'daasenyi Waakh usu walah tuumman i'di icho yahiin kayeele.
58003005	Muusa goorat i'di ilbooy u, eti rumanka hili minki Waakh ka lakakhuufe eheete, ulla wihi Waakh berri sooyadeehe cheeke.
58003006	I'daasenyi Kiriisto weeli lakakhuufo hili minki Waakh tuumman itoollo eheet. Chirri inno bur'de ikhabine, khajjeeli inno Kiriisto kakhabno keeylajno la, inno a minkiissa.
58003007	Maantaka, i'di Rubeyti Munyee Chiirnaanneti Waakh goyaka tadeeh u, “Maalinka cha'atin wihi Waakh essi daagtaan,
58003008	matah amiigeysanna i'di aacchinyetiin u. Iche la goorat a idaagiwwaayte. Maanti iche hidaad goya kajirte iche ani ikajje.
58003009	Chirri aacchinyetiin wihi an gu'h tomon affar iyeele agarte laka, usu an rum ahe a ikajje, toro sinayyohi ikajo ikeente.
58003010	Ani la jeentetaase kholotaas ikahollowe, wihi an idah, ‘Uurassicho kol dakkhan baabaa iche kijiraane, jitasseey la ma garan.’
58003011	Ani la holeey ka a daadde wihi an idah, ‘'Doo'da ili an kanascho yombuu tuumman ma gelo.’ ”
58003012	'Doo'd Kiriistokaaw taba gi'de, uus etiinkoo kalday laka matahmiigti Waakh liirummeysanne Waakkhi jiro lakatabo khabin gi'de.
58003013	I'daasenyi geeddi il Maalinka on yahe, maan dakkhan uur ismiigoocha. Uus 'dee etiinkoo kalday laka uskeel ekkeysanne, us Waakh matah imiigeysanne.
58003014	I'di tahe chirri inno geeddi inno jiro khabno inno mujjum tolossanne, inno khajjeeli maanti inno kolooraat Yeesso rummeysanne on khabno, inno tuumman Kiriisto a walhinne.
58003015	I'daasenyi, wihi Yeedi Waakh essi akadabina. “Maalinka, chirri atin wihi Waakh essi daagteen, matah amiigeysanna i'di aacchinyetiin u. Iche la goorat ani a idaagiwwaayte.”
58003016	Kamalda bal 'doo'di wihi Waakh essi daage toro raahiwwaaye a ayyo illeh? Icho 'doo'di tuummane Muusa ili Miissiri kasoobahche menya?
58003017	Toro 'doo'di Waakh rubeytiis gu'h tomon affar ihollowe a ayyo illeh? Icho 'doo'di uskeel yeele, hidaad goyaka tuume menya?
58003018	Toro kamalda bal, 'doo'di Waakh idaatte, “'Doo'da ili an kanascho yombuu tuumman ma gelo,” iyidah a ayyo illeh? 'Doo'di Waakh rubeytiis daagiwwaaye menya?
58003019	Wihi 'deerka inno abanni, 'doo'da Waakh ma kakhuufin gone, ilaas icho kanasin leheet a latirte.
58004001	Waakh uliba laka a inno iayyicha nasmetiis a inno siicha. Maantaka taba a isyaakhinno, uus 'dee eteenkoo kalday laka meessa nasme eleelin waayin gi'de.
58004002	Saggi aacchinyeteen hidaad goyaka Wori Haaggane nasmeti Waakh miinsan idaagtuu, inno laka a daagne. Icho woraas a daageene, i'daasenyi walah us ibahe mele. A mehe chi'icho daageen laka, icho Waakh ma kakhuufin.
58004003	Innohi Waakh rummeysanne kaldache nasmetaas Waakh ayyiche 'hella, a mehe wihi Waakh aacchinyeteenti usu irummeysan miinsane us yidah kallaayo. “Ani la holeey ka a daadde, ‘'Doo'da ili an kanascho, yombuu tuumman ma gelo.’ ” Ulla i'daase yidah chirri us hiliiski us harra soouume meessiisti nasme kijirtaayi us orey on massiche laka.
58004004	A mehe Chiirnaanneti Waakh intoo ka wihi ibeenki teebannaatteet miinsane kachiiran kallaayo, “Ibeenki teebannaatteete uumacchoti harra tuumman ka, Waakh walah Us haaggiche mele, a nase.”
58004005	Ayta nasme la inti kootte oraat ka a lakaayyeede, wihi liidah, “'Doo'da ili an kanascho, yombuu tuumman ma gelo.”
58004006	Uliba laka nasmeti Waakh 'doo'doo usu kakhuufo nascho a jirta. I'daasenyi 'doo'di oraate Wori Haaggane meessaas nasme miinsan daage la meessaas ma gelin. I'di tahe ayti Waakh a daagiwwaayeen.
58004007	Maantaka Waakh toro ibeenkoo addane nasmetiis la'helo yeele, ibeenkaas la Maalinkane layadeeh. Inkoo geeddi deer lafiddiye ka, wihi Waakh Dawuud ka yidahye kootte orey lakahawwooche a mehe ya, “Maalinka, chirri atin wihi Waakh essi daagteen, matah amiigeysanna.”
58004008	A mehe chirri goorat Yoochuwa woynaanki us 'doo'd ili Kaanan iwoyo ka, nasmeti Waakh 'doo'd iayyiche nasche, Waakh toro ibeenkoo addane nasmetiis la'helo ma kaayyeedo gon.
58004009	'Deerka nasmeti khummane 'doo'di Waakh uliba sugto a jirta.
58004010	A mehe eti tuummane nasmetaas khummane Waakh 'doo'd iayyiche naso, ullaka hiliis ka a nasa saggi Waakh hiliiski uumaccho ka inasuu.
58004011	Maantaka, tirriinsanni gi'de, 'dee nasmetaas Waakh a nasno. A mehe eti tuummane ayti Waakh daagiwwaaye i'di goorat yaafohi Issiraayel yeeleen u, ullaka nasmetaas ma naso.
58004012	Wihi Waakh yidah a i'di wihi jiro khabo, miig laka khabo. Afi Yeedi Waakh leeyahiin la afi birlab laka a kutaane, rubey ichoow uur laka seley a goocha, toro la inti hubno ichoow duh kijiraan seley a goocha. Yeedi Waakh wihi suuje ichoow wihi haaggane uureen kijiro a tusa, mali enenyet ichoow wihi enenyet 'doono dagsan laka mujjume fiiricha.
58004013	Wohoo rucchule lasoouume Waakh lakadagcho ma jiraan, Waakh ortiis ka walah tuumman a nyiikhsanyahiin one, i'daanu arga. Waha a Waakkhi berri wihi inno yeelle tuumman inno worsati.
58004014	Maantaka kuhaanihi weyti weene goobi Waakh irte a khabna. Waha la a Yeessohi Weeli Waakhe. Taba gi'de kakhuufnaanki inno Waakh kakhuufno inno cheekanni ka, mujjum a tolossanni.
58004015	Kuhaaniheenka weyti ween la 'dabakkheen tuumman a isoonaha. I'di tahe sagag tuumman ka saggi kajmeti uskeel inno kalugu'ddo inno liikakajo on usu laka liikaje, i'daasenyi uskeeloo rucchul laka ma gelin.
58004016	Maantaka Waakkheenki haaggiiski buure inno tusti roorro laan kombortiisti antoot ortiis iranni gi'de. Intaas ka maambaaw inno gargaar 'doonno, us uure inno isoonugleesta toro haaggiiski buure inno siicha.
58005001	Kuhaanihi weyti ween tuumman 'doo'd goya lakasoobahcha. Hilicho la, a ki icho wihi Waakh miinsan ka, meessi enenyet ka Waakh ifalaane, siimo ichoow soorriyoyyohi uskeel bahcho Waakh ibahchaan.
58005002	Kuhaanihi ween ullaka 'dabakkhi weeli enenyet a khaba gone, 'doo'di jeenteti us jiti mujjume igaran u uskeel gelo, inahin a yabuu'd.
58005003	Ullaka a etoo 'dabakhe gone, jeenteti uskeeliis u ichoow toro uskeeli 'doo'di addan u Waakh soorriyo a ibahcha.
58005004	Et keley on isweynaacho, kuhaanihi weyti ween iskayeelo mele. Eti tuummane kuhaanihi weyti ween yateeh, Waakh kalday on waha, i'di goorat Haruun Waakh iwahuu.
58005005	Kiriisto laka 'deerka ma isweynaanne kuhaanihi weyti ween ma iskayeelin. I'daasenyi Waakhe usu soobahsate wihi us iyidah, “At a Weelaaya, maalinka an Aabbahaahha itah.”
58005006	Chiirnaanneti Waakh goyaka intoo ka Waakh mehe Kiriisto idowa ya, “At jirtuu tuumman a kuhaanihi uumman Melkisedeeke.”
58005007	Maanti Yeesso harrata kijire, us riirit ichoow oytim ka Waakkhi omoot karibo wahte. Jeenteti Us roorro ka Waakh afiis ikutin u, Waakh weysihiis a daage.
58005008	Chirri us rumanka Weeli Waakh yahe laka, sinayyohi lakawaariche wihi Waakh 'doono mujjum a abcheen.
58005009	Inkoo tuum lakayeele ka, eti jirtuu tuumman 'doo'di usú raaho ribo yitah.
58005010	Waakh la wihi us kawahe, a kuhaanihi weyti weene uumman Melkisedeeke.
58005011	Wihi buurenye Yeessohi ullaka i'di Melkisedeek u kuhaanee miinsane an idaahan 'doono, a jiraan. I'daasenyi chirri an atin isoobabbakkaahicho weyti miigyahiin. A mehe walah dowwa ma atin gelaanee.
58005012	Atin geeddi deere 'doo'd Kiriisto eheet. Kootte geeddee ka, atine 'doo'di addan walah abissaan. I'daasenyi, atin laka toolla wihi Yeedi Waakh ka kolooraat lakasooumho, iche eti atin abcho 'doontaan. Wihi Waakh miinsan ka, atin uliba a i'di nyaakhuti gololi miige ohom iubaa'dane, haanu kalday on damo.
58005013	A mehe eti tuummane haanu kalday on damo a weeli nucchule, wihi fissane kootte lii'doono us yeelo ma garti.
58005014	I'daasenyi gololi miige a ki 'doo'di ii'dowe, kol tuumman Yeedi Waakh raaho, wihi haaggan ichoow wihi suuje seley saahnaan isabche.
58006001	Maantaka orey isohanni, kakhuufnaanki inno Kiriisto kakhuufno ka soonnaanneti 'doo'di Kiriisto ka ii'd khabo miinsan, a raahno. Wihi Kiriisto miinsane inno kolooraat abanne i'di maanta sohoti omoot keeno inno kasoonokhanni ichoow saggi inno Waakh ikakhuufno illehe, kakunno gi'de.
58006002	Soonnaanneta addan la a i'di maanta baattissiyo ichoow 'doo'di dahano lakorcho ichoow 'doo'di tuume berri omoot kasookaho ichoow saggi Waakh berri enenyet ihukkumo wihi us goocho jirtuu tuumman iyateehiin illeh kakunno gi'de.
58006003	Afi Waakh ka, i'daase yeella, Kiriisto goyaka ii'downa.
58006004	A mehe 'doo'di maantoo Kiriisto rummeysan katabe soolaabinti lasoolaabo icho uskeelicho kasoonokhtaan ma tateeh. 'Doo'da runti wori Waakh a abte, wihi Waakh 'doo'd siicho la rubey ka a chanchameene, icho ichoow 'doo'di addan la Rubeyti Munyee a islee'heleen.
58006005	Icho rubeyohicho ka chinniti Yeedi Waakh ichoow miigti maanti Waakh enenyet soodakhti a chanchameen.
58006006	Chirri icho Kiriisto kakhuufin 'diicheen, soolaabinti lasoolaabo 'dee icho uskeelicho kasoonokhtaan ma tateeh. I'di tahe icho toro Weeli Waakhe awtichuu massalaaba kakaahaane, toro usu 'dow on ka lakhaanyo kadowaan.
58006007	Iyookkoka Waakh harrati bicchehi hiri 'deyo surrukhto, toro la gurnaanki indigir khabo eti gos leh ibihisso a imaala.
58006008	I'daasenyi harra chi'iche kudah ichoow haraam on bihisso, indigir iche khabto mele gon. Waakh kola harrataas a fala, 'da'ddaboka la jirtuu tuumman 'dab yaham.
58006009	Aalasseenyoki nah weyti 'doonno, chirri nah i'duu atin faajjiino laka, nah wa'dwaa'd ma atin kakhabno. I'di tahe saggi atin jiti deefo ribnaan raaho iraahtaane garanna.
58006010	Waakh wihi imale on yeela. Usu wihi atin yeessaan ma kadabo, ommos 'dooninti atin usu tusatteen ma kadabo. 'Dooninta la mehe lakaarga ya, gargaari atin 'doo'di Waakh gargaarteene, uliba laka atin gargaartaan.
58006011	Wihi nah etiimba i'doonno kallaayo, orey isohda, is'doona ichoowka jiro 'dubiche a eleesso, 'dee wihi atin Kiriisto ka khajjeessaan uba.
58006012	I'da ka la wihi Waakh miinsan ka ma sey'hoottaane, i'daasenyi dabati 'doo'di samacchaar ichoow kakhuufnaanki icho Waakh kakhuufaan ka wihi Waakh ayyiche mu'dane raahtaan.
58006013	Maanti Waakh Aburaaham ayyintiis igooche a daatte. Et usu kaween mele gone, chu'us daatte, magahiissa on wahe.
58006014	Waakh wihi us Aburaaham iyidah, “Rumanka a kimaala, toro la nyaakhutaah a ittaawicha.”
58006015	Aburaaham la geeddi deer garrahsi ka Waakh a kakhuufe, wihi goorat Waakh iayyiche 'da'ddaboka 'hele.
58006016	Eti daatti tuumman magahi etoo kaweene waha, 'dee iriire massatta.
58006017	Waakh 'doo'di wihi us ayyiche dalho saggi us ayta weyti imiigooche toro la us maliis iurgiyin a tusa. Jeentetuu la Waakh wihi us ayyiche ka a daatte.
58006018	Waakh wihi us ayyiche ichoow wihi us daatte ma urgiyaane, been goon ma yabuu'd. Maantaka innohi Waakh inyaanne karibanne uure inno miigoocha, 'dee khajjeeli us inno siiche mujjum khabanna.
58006019	Waha inno khajjeello la, jiroteen ka fiddihi roorro laan lafiddiyo khuuf inno siichaan. Eti inno khajjeel kakhabno a Yeessohi dafarti yobbeenye meel seley goosso tabe, dafartaas 'dirihiche ka meessi goyaat ikute.
58006020	Yeesso la orteenna meessaas inno igele. Ulla jirtuu tuumman uumman Melkisedeek u, kuhaaniheenki weyti weene yitah.
58007001	Eta Melkisedeek layadeeh, karnati ili Saleeme eheneete, toro la kuhaanihi Waakkhi Weyti Weene eheneet. Chirri Aburaaham 'doo'diis khabaayi karnatohi ittaawe ka'higtoote sooriche soonokhte ka, Melkisedeek or kadowe, iweeste.
58007002	Aburaaham la wihi tuummane us diho ka sookhaate meel tomon seley igooche, goonankoo Melkisedeek siiche. Magaha Melkisedeek layadeeh la a mehe ya, “Karnati wihi fissan yeelo.” Jeenteti us karnati Saleem iyahuu, magaha wihi addane us itoollo a mehe ya, “Karnati nebey dowo.”
58007003	Walah Melkisedeek aabbahiis ichoow abartiis ichoow aacchinyetiis laka miinsane lasoocheeke mele. Maanti us desse ichoow maanti us yumuy laka ma lacheekin. Us i'di Weeli Waakh u, jirtuu dakkhan a kuhaani on.
58007004	Bal saggi rumanka Melkisedeek ikhummanyahe kamalda. Aburaahamhi yaafohi Issiraayel uume laka, wihi us diho ka sookhaate, goonankoo Melkisedeeke siiche.
58007005	Amurre Muusa ka nyaakhut nyaakhut Laawi, ki gaasiiskoo kuhaaniyyo yahe, icho laka goonankoo yaafohi Issiraayel a kakhaataan, chirri icho nyaakhut nyaakhut Aburaaham yahiin laka.
58007006	I'daasenyi chirri Melkisedeek hiiy Laawi ikiimaatan laka, goonankoo Aburaaham usu siiche a kakhaatte one, toro iweeste. Aburaaham la a eti ayyinti goorat Waakh gooche 'helo.
58007007	Wihi inno garanni la a mehe ya, eti enenyet iweesti, ichoow ki liiweesti, ki enenyet iweesti ween.
58007008	Kuhaaniyyohi yaaf Laawi kayimiy ka, 'doo'di goonankoo khaato a weeli enenyete berri yamuut. Melkisedeek laka goonankoo a 'hele. I'daasenyi us icho a kussanyahe. I'di tahe Chiirnaanneti Waakh saggi us ijiro a cheekta.
58007009	Maantaka maanti Aburaaham goonankoo Melkisedeek siiche, a i'doo Laawihi hiiyyiis goonankoo khaato laka, Aburaaham ka goonankoo bahche.
58007010	I'di tahe Laawi geeddaas ka ma delan. Toro maanti Melkisedeek Aburaaham 'hele, Laawihi yomboka ladele, sar aacchihiiski Aburaaham layadeehe goya kijire.
58007011	Amurreti Waakh yaafohi Issiraayel siiche, kuhaaniyyohi yaaf Laawi kanoolneet. I'daasenyi kuhaaniyyo hilicho saggi Waakh ika'doono tuum buuhin ma ubaa'dan. Jeentetaas gon kuhaanihi uumman nyaakhut nyaakhut Haruun kayimiy menye, ki uumman Melkisedeeke Waakh i'doona.
58007012	I'di tahe wihi la'doono a mehe ya, maanti kuhaaniyyo luurgiyicho, amurre laka a luurgiyicha.
58007013	Kamureenka Chiirnaanneti Waakh woriis kaayyeeddo la, yaaftoo addane kayimiyye, yaaftaas ka la et injire chalagti hoola lakasoorriyoocho ka hili kuhaani haaggiche mele.
58007014	A mehe enenyet tuumman saggi Kamureen yaaf Yuuda ikayimiy a garta. Muusa la maanti us wori kuhaaniyyoot kaayyeede, yaafta magah laka ma wahin.
58007015	Ayta inno kaayyeene weyti a 'dowaawte, i'di tahe kuhaanihoo addane uumman Melkisedeeke a soobahe.
58007016	Ulla jeenteti us amura usuhi hiiy Laawi kayamiit i'doono ibuuhiche kuhaani ma itaahane, i'daasenyi jeenteti miigtiisti jirotiisti jirtuu imassanne kuhaani iyitah.
58007017	I'di tahe Chiirnaanneti Waakh wihi iche cheekto, “At jirtuu tuumman a kuhaanihi uumman Melkisedeeke.”
58007018	Amurreti oraat a 'darneete toro la gargaar ma khabine, a la'diiche.
58007019	A mehe amurre Muusa walah tuum ma kayeesso. I'daasenyi khajjeeli inno toolla khabno, khajjeeli goorat inno khabne khuuf on kadeefa, Waakhe inno idowwaachaa.
58007020	Inno khajjeela deefo a khabna, toro wihi Waakh daatte laka a jiraan. I'di tahe Waakh maanti goorat kuhaaniyyohi yaaf Laawi lasoobahcho, ma daatan.
58007021	I'daasenyi maanti Yeesso kuhaani yitah, Waakh a daatte, wihi us yidah, “Anihi Kamurenye Waakhe wahane gooche, yombo la ma inokhdi, wohoo addan ma yeelo. At jirtuu tuumman a kuhaani.”
58007022	Jeenteti Waakh idaattuu, Yeesso a jiti ayyinti deefto Waakh gooche lakabuuhicho.
58007023	Wohoo addane ayyinti oraat yeerarroocho a mehe ya, kuhaaniyyohi oraat ittaawe eheneet. I'di tahe kooba a yamuute, chu'us yumuy la, hili Waakh ma haaggicho gone, etoo addan meessiis gela.
58007024	I'daasenyi Yeesso jirtuu tuumman a jira gone, hiliiski kuhaani et liikuccho, meessiis gelo mele.
58007025	Maantaka usu 'doo'di usu leeyamiite Waakh iirti tuum ribin a yabuu'd. I'di tahe usu kol tuummamba a jira, 'dee 'doo'da Waakh a ihawwaasta.
58007026	Yeesso a kuhaaniheenki weyti weene, sagag tuumman ka inno gargaaro. I'di tahe usu a munya, eloo rucchul laka ma khabo, bi'diroo rucchul laka ma khabo. Waakh usu 'doo'di uskeel leh goyaka a soobahche, goobi Waakh ka walah tuumman 'dirihicho weynaache.
58007027	Ulla walah usu i'di kuhaaniyyohi weyti wewweene addan u, kol dakkhan koloo jeenteti uskeeliis u, Waakh soorriyoyyo ikabahcho, 'dee toro jeenteti uskeeli 'doo'di addan u Waakh soorriyoyyo ikabahcho mele. Us koloo kalday on issoobahche soorriyoti liikanokhanne uskeeli enenyet bihisso yitah.
58007028	I'di tahe amurre Muusa mejeli wihi laka'doono ka 'da'ddarane soobihissa, 'dee kuhaaniyyohi weyti wewween yateeh. I'daasenyi inkoo amurre Muusa timiy ka Waakh daato ka ayyinti husub gooche, weeliis soobahche kuhaanihi weyti weene wihi laka'doono tuum buuhicho jirtuu tuumman kayeele.
58008001	Ayti nah elanni talla, rumanka kuhaanihi weyti weene goobi Waakh ka komborti antoote Waakkhi Weyti Ween ankicheki miigeet ka meessi lakiinkaanyito fiddiyo a khabna.
58008002	Ulla hili kuhaanihi weene Meessi Lagan ka Waakh ikahila. Meessa la a eemati rummaate Waakh lakawahti, weeli enenyet menye, Kamuri Waakhe rubeytiis dise.
58008003	Kuhaanihi weyti ween tuumman hiliis a ki us siimo ichoow soorriyoyyo Waakh ibahcho. 'Deerka kuhaaniheenki weyti ween laka a imasse chirri us Waakh wohoo ibahcho.
58008004	Chirri kootte Kiriisto harrata kijiro, kuhaani ma yateeh gon. A mehe kuhaaniyyohi saggi amurre Muusa i'doontuu siimohi Waakh liibahcho bahcho a jiraan.
58008005	Meessi lagane icho hili Waakh kahaaggichaan a oosim ichoow iyookkoti wihi goobi Waakh kajiro. Jeentetane maanti Muusa eemati Waakh lakawahti disin leheet, Waakh itootooche, wihi us iyidah, “Tabe, wihi at haaggisso tuumman ichoow iyookkoti goorat hali Sinnaay sartiis ka an kituse a israaheen.”
58008006	I'daasenyi Yeesso hili ki kuhaaniyyoha weyti kussane lasiiche. A mehe ayyinti husube Waakh gooche us dahgele yahe, ayyinti oraate amurre Muusa keente weyti kussantahe. Waha la a jeenteti iche ayyinti weyti deefto iraahto.
58008007	A mehe chirri kootte ayyintaas oraate Waakh gooche eloo ikhabin ayyintoo addan ma layowti gon.
58008008	I'daasenyi Waakh rubeytiis maanti us i'da yidah, aacchinyeteen uskeele kaarge, “Ibeen a yamiit, iche Kamur essa, ibeenki an ayyintoo husub 'doo'di Issiraayel ichoow 'doo'di Yuuda igoocho.
58008009	Ayyintaas la i'di ti goorat an gooche mee. Maantaas an aacchinyeticho dahane sookhabde 'dee ili Miissiri kasoobahcha. I'di tahe icho ayyinteeytaas ma khucchinne, an la icho adah kakhabde, iche Kamur essa.
58008010	Inkoo ibeennetaas kutte ayyinteeyti husube an 'doo'di Issiraayel igoocho talla, iche Kamur essa. Amurreteey malichooda goya gessa, 'dee kamassaan, uurassicho goya kachiira, 'dee raahaan. An Waakkhichooda ateehe, icho la 'doo'daaya yateehiin.
58008011	Et kola ollokkiis walah abcho, ommos walaaliis, ‘Kamur abo,’ idowo mele. I'di tahe icho tuumman, ki ween ichoow ki nugul ba a igartaanee.
58008012	An la uskeelicho a ikakuta, suujoonkicho la jirtuu toro ma kasoo'helo.”
58008013	Chirri Waakh ayyinti us gooche, “ti husub” yadeeh, waha mehe tusaan ya ti goorat oraat a raagte gon. Taas la geeddoo nucchul on sohatta, massatta.
58009001	Ayyinti oraate Waakh gooche ka wahanyeyyohi la'doono Waakh lakawahti a jireene, toro la meessi lagane harratane Waakh lakawahti a jirte.
58009002	Eemati Waakhe ladise, meel lamma seley liigooche. Goonanki oraat la Meessi Lagan iche layadeeh. Meessa la reenki taa lakorcho ichoow kombortoo ballaaddane makaateyyohi kuhaaniyyo Waakh ibahcheen fuuleen, iche kijirte.
58009003	Dafarti yobbeenye eema seley goosso a jirte, goonanki lammaatteet mehe layadeeh ya, Meessi Weyti Lagan.
58009004	Inta la ga'daari 'dahabe uyuugge lakagubo ichoow saanduukhi ayyinti raagane Waakh gooche 'dahab kaankubanyahe iche kijire. Saanduukha la wihi kijire, a khulaankoo 'dahabe gololoo manna layadeeh kijiro, ichoow wul Haruunti seeb kasoobahe, ichoow dagahtoo lammeenye babballaaddane amurreti ayyinti Waakh gooche kachiirantahe.
58009005	Saanduukh sartiis la walah lamma lasoouume barbarre khabo saggi Waakh intaas ikajiro tusso, iche fuusse. Barbarreticho la inti Waakh enenyet uskeel ikakuto, iche ogoogte. I'daasenyi toolla wahanyeyyoha tuumman kaayyeedin ma nabuu'd.
58009006	Chirri waha dakkhan ka latannabte ka kuhaaniyyo eema goyaka goonanki oraate geleene, kol dakkhan hilichoki Waakh haaggicheen.
58009007	I'daasenyi goonanki goyaatteet kuhaanihi weyti ween kaldaye gele, ulla gu'h ka maantoo kaldaye gele. Ulla diiggi jeenteti uskeeliis ichoow uskeeli 'doo'di addan garawwaayyo ka yeele us bahcho, iche leegele.
58009008	Rubeyti Munyee la waha tuumman ka wihi iche mujjum inno abisso a mehe ya, jiti Meessi Weyti Lagan lakagelo, uliba ma lasoofurin geeddi eemati oraate harrata on tolosso.
58009009	Waha dakkhane ayyinti oraat miinsan wey'da mehe itoollaan ya, siimo ichoow naffi Waakh liisoorriyoocho, rubeyti etane uskeel ikacheekan dikhin ma yabuu'diin.
58009010	Ayyinti oraat wihi iche miinsantahe, a daawohi wihi layaham ichoow wihi ladamo ichoow enenyeti isdikho on. Wahanyeyyoha enenyet laka'doono la sarti kharaat kaldaye miinsanyahiin. Waha la a laraaha one ichoowka Waakh walah tuumman husubnaacha.
58009011	I'daasenyi Kiriisto kuhaanihi weyti weene, wihi haaggane jiroteen ka inno isoobabbaho a yitah. Ulla eemati goobi Waakhe weyti deefto saggi lii'doono liihaaggiche, iche gele. Eemata la ti enenyet dise menye, ommos ti harrati lasoouume mee.
58009012	Yeesso Kiriisto la koloo kalday on Meessi Weyti Lagan ikute. Ulla maanti us meessaas gele, diiggi waharoot ommos diiggi maaroot ma khaatine, Waakh ma ibihin. I'daasenyi us diiggiissa bahche, jirtuu tuumman inno ribe.
58009013	Ayyinti oraat ka, kuhaani diiggi waharoot ichoow ki heerassi looyyo lasoorriyooche ichoow bombeyi urhaassi looyyo lagube 'doo'di uskeel khabo kiirdifta. Daawohaas sartichooda dikhaane, 'dee bi'dir kabahchaan.
58009014	I'daasenyi Kiriisto miigti Rubeyti Waakhe jirtuu tuumman jirto ka soorriyoti mi'dabenye Waakh isibahcho yitah. Geeddoo meheenye 'deerka diig Kiriisto rubeyoheenki haag ichoow suujoon seley saaho uskeeli inno yeello omoot inno iwoyo kadikha, 'dee Waakkhi jiro ihilla.
58009015	Jeentetuu Kiriisto ayyinti husube Waakh gooche ka dahgele yitah. Omoottiis ka enenyet uskeeli maanti us ayyinti oraat raahe gele a kasoogate kasoofure. Eti tuummane Waakh wahe, ayyinti armaanjireene usu mu'dane Waakh igooche 'hela.
58009016	Maanti etoo yumuy, chirri saggi liidalho islakadaage, walah etoo kalday laka lasiicho mele sammata koloo saggi eti ladalho rumanka iyumuy liitusin.
58009017	A mehe isdaagintaas walah iche tahe mele, geeddi eti isdaagintaas leh on jiro. Hoola maanti etaas yumuy on ladalha.
58009018	Saggaas on u ayyinti oraate Waakh gooche ka laka, diiggi soorriyoyyoot laantiis walah lasookhabte mele.
58009019	Muusa wihi tuummane amurre Muusa goya lakeelo, iche enenyet tuumman icheeke. 'Deerka diiggi maaroot ichoow ki waharoot ba khaate, bicche kakhaye, khadaabi yuubane amurre Muusa kachiirantahe ichoow enenyet ba kiirdifte. Usu wahaas gumotoo tinti iiyyaate gu'duu'dan lakahide, iche kayeele.
58009020	Muusa la wihi us yidah, “Diigga a ki amuri Waakh ayyintiis ka gooche atin raahtaan miigoocho.”
58009021	Saggaas on u Muusa eemati Waakh lakawahti laleegugguuro, ichoow wahanyeyyohi Waakh lakawahti tuumman, diig kiirdifte.
58009022	Rumanka amurre Muusa ka la, walah buurticho diig on dikha. Sammata diig ikhuban la, Waakh enenyet uskeel ma ikakuto.
58009023	Waha inno kayeyyeene a iyookkoti wihi goobi Waakh kijiro gone, saggaase liidikha. I'daasenyi wihi goobi Waakh kijiro wihi dikho, a soorriyoyyohi wihi harrata kussan.
58009024	I'di tahe Kiriisto Meessi Lagane weeli enenyet haaggiche iyookkoti ti rummaate ma gelin. Usu goobi Waakh rubeytiissa gele. Ulla toolla Waakh ortiissa kajira, inno iyeyyeeda.
58009025	Toro la Kiriisto i'di kuhaanihi weyti weene yaafohi Ya'huud ma eheynan. Kuhaaniha gu'h ka, maalinki kaldaye us Meessi Weyti Lagan gelo, diiggi hoolaate leegela. I'daasenyi Kiriisto goobi Waakh saggaas ma igeline, 'dee kolassi ittaawe ma issoorriyoon.
58009026	Chirri kootte us i'daas yeele la, geeddi buurenye sina lakawaaricha, uus goorat harra lasoouume. I'daasenyi toolla inno jiro ibeenneticheti yomboot kijiro la, usu maantoo kalday on yimiyye, soorriyoti jirtuu liikanokhan yitahye, 'dee miigti uskeel jirtuu tuumman labahcha.
58009027	Wihi Waakh gooche a mehe ya, weeli enenyet tuumman ebba koloo on yamuute, 'dee Waakh hukkuma.
58009028	Saggaas on u Kiriisto laka koloo on lasoorriyooche, 'dee uskeeli 'doo'di buure bahcha. Ulla maanti lammaatteete us soonokhti, uskeeli us toro bahcho ma iyamiite, i'daasenyi 'doo'di usu weyti sugo iche yamiite, ribnaan ikeena.
58010001	Amurre Muusa a oosinti wihi haaggane soosohti one, wihi rummaat mee. Amurretaas ka soorriyoyyo a wihi gu'hi soomaro tuumman ka liinonnokhti lahaaggicho. I'daasenyi soorriyoyyoha 'doo'di Waakh kawahti 'doo'di eloo rucchul laka ikhabin ma kayeelaan.
58010002	Chirri soorriyoyyoha 'doo'di Waakh kawahti rumanka uskeelicho kadikhin yabuu'diin, soorriyoyyo tuumman a latoollicha gon. I'di tahe i'da ka 'doo'di Waakh kawahti koloo kalday on jirtuu tuumman ladikha, toro la rubeyohicho suujoonkicho ma kacheektaan.
58010003	I'daasenyi wihi rummaate jiro a mehe ya, soorriyoyyohi gu'hi soomaro tuumman lagelo, enenyet kol tuumman uskeelichooda on kasoo'helchaan.
58010004	I'di tahe diiggi heeraroot ichoow ki waharoot koloo kalday laka uskeel ma bahchaan.
58010005	Maantaka, maanti Kiriisto harrata yimiy, wihi us Waakh iyidah, “At soorriyo ichoow wihi lakisoobahche ma 'doonin, i'daasenyi at ani sar a iyeesse.
58010006	Hoolahi tuum chalag ka lakigube, ommos soorriyoyyohi jeenteti uskeeli enenyet liibahche laka, ma kaahamaadin.
58010007	'Deerka Kiriisto wihi us yidah, ‘Okkhoow, an kalla, wihi imiinsane khadaabi yuuban kachiiran, an a imiyye wihi at 'doonto yeela.’ ”
58010008	Kiriisto 'hor Waakh wihi us iyidah, “At hoolahi lakisoorriyooche ichoow siimohi lakisoobahche ichoow hoolahi tuum chalag ka lakigube, ommos soorriyoyyohi jeenteti uskeeli enenyet liibahche, ma 'doonine ommos ma kahamaadin.” Ulla chirri soorriyoyyoha amurre Muusa 'doonto laka, i'daas on yidah.
58010009	'Deerka wihi us yidah, “Okkhoow, an kallaaye, wihi at 'doonto iche yeela.” Waakh soorriyoyyohi oraate bahcha, too Kiriisto meessicho gessa.
58010010	Waakh i'daas a yeele gone, sar Yeesso Kiriistoti lasoorriyooche ka a inno munyaache. Kiriisto la koloo kalday on jirtuu tuumman issoorriyooche.
58010011	Kuhaaniyyo ebba maan dakkhan chalag ortiis ka hiliissa haaggicha, soorriyoyyohaas koloo kalday laka uskeel ibihin babbahchaan.
58010012	I'daasenyi kuhaaniha koloo kalday on issoobahche, soorriyoti uskeel bihisso, jirtuu tuumman liikanokhan yitahye, Waakh anki dahantiisti miigeet orronte.
58010013	Ulla toolla intaase chiiytiisti tuum Waakh dahanohiis soogesso kasuga.
58010014	A mehe soorriyotaas kaldaye us issoobahche on ka, 'doo'di lamunyaacho 'doo'di jirtuu eloo rucchul laka ikhabine kayeele.
58010015	Rubeyti Munyee laka Yeedi Waakh ka ayta a cheekta, wihi iche kolooraat elatti,
58010016	“Kamur wihi us essi kallaayo, waha a ayyinti husube an berri 'doo'deey igoocho, amurreteey uurassicho goya gessa, toro la malicho goya kachiira.”
58010017	Wihi addane iche kakhayte, “Uskeelicho ichoow hugun'darriticho jirtuu tuumman ma kasoo'helo.”
58010018	Maanti Waakh enenyet uskeel ikakute la, soorriyoyyohi uskeel bahcho kola ma la'doono gon.
58010019	Maantaka 'doo'd Kiriistokaaw, diig Yeesso ka, antohi inno roorro laan goobi Waakh ka Meessi Weyti Lagan kagello a khabna.
58010020	Meessa la jiti husube jiro keeno Kiriisto dafartaas us tabe ka inno ifure, iche kagella. Dafartaas la a sartiissa.
58010021	Kuhaanihi weyti weene minki Waakh itoollo la a khabna gone,
58010022	mali fissan ichoow kakhuufnaanki inno Waakh kakhuufno uurlammaal ikhabin ka, Waakh idowwaanni gi'de. A mehe rubeyoheenki suujoon inno kacheekti diig Kiriisto ka a ladikhe, sarteen la a i'doo bicchehi warraakhe lakadikhe.
58010023	Khajjeeli inno cheekno mujjum khabno gi'de, a mehe Waakkhi waha ayyiche a eti lakakhuufo.
58010024	Saggi inno uur isimiigoonno, 'dee 'doonin isikhabno, haag la isiyeello kamalanni gi'de.
58010025	Uus inno kulanki inno kulanno 'diin, i'di 'doo'doo yeeluu. I'daasenyi tabno uur a ismiigoonno, toro Ibeenki Kamur soonokhti a soodowwaatee gone, weyti i'daas yeello gi'de.
58010026	Chirri inno inkoo inno rum abanne dib on u toro uskeel yeello, soorriyotoo addane uskeel inno kabihisso ma jirto.
58010027	I'daasenyi wihi jiro, a hukkunki Waakh 'doo'd hukkumo soosohti, inno roorro ka sugno, ichoow 'dabi weyti bolkho chiiyti Waakh 'dabbaacho kalday on.
58010028	Goorat eti tuummane amurre Muusa raahin 'dii'de, chirri et lamma ommos et seyyahe gartiis laabte, uur ma liinugleesti, chirraas on layagiis.
58010029	Eheet a, eti Weeli Waakh daddabho la mehe imale? Eti diiggi ayyinti Waakh gooche enenyet munyaacho wohoo bi'dire ikhaato mehe imale? Toro la eti Rubeyti Munyeenye haaggi Waakhe buure inno siisso abaare mehe imale? Sinati eta imasse Waakh igoocho, buur ka geeddoo meheenye kakhayanta?
58010030	A mehe saggi Kamur rubeytiis waha iyidah a garanna, “Ani aal gudda, ani toro mog gudda.” Toro la wihi addane liidah, “Kamure 'doo'diis hukkuma.”
58010031	A roorroti weyti buure chirri Waakkhi rumanka jiro inno khabte.
58010032	Bal saggi atin dowwanohi atin Yeesso Kiriisto rummeysatteen ijirteen kasoo'hela. Sinati buurenye atin tuhuyye, i'daasenyi atin a garrahsatteen one, yombo ma inokhan.
58010033	Kolossoo 'dowhi nyiikhsan on ka atin laleeabaarrama, toro sina atin lakawaaricha. Kolossoo laka 'doo'di addane sina lakawaaricho goya atin lagata.
58010034	I'di tahe 'doo'di jeelayyo kajiro a inahteen. Chirri wihi atin khabtaan tuumman atin lasare laka, atin hamaad on khabteen, jeenteti atin wihi deefo yombuu imassanne Waakh ayyiche ikhabtaan igarattaan u.
58010035	Maantaka jiti atin roorro laan Waakh kakhuuftaan a'diinna. Saggi jeentetaas u kala'ddi buure atin liiguto kasoo'hela.
58010036	Wihi toolla atin laka'doono a garrahsi, 'dee cha'atin wihi Waakh 'doono yeesseen ka, wihi us ayyiche 'hessaan.
58010037	A mehe dowwanoha ka, “Eti yamiit a yamiite ma malmalo la.
58010038	I'daasenyi eteeyki fissan ani ikakhuufa, kakhuufnaankaas ka jira. Eti adah ikakhabti, ma kahamaado.”
58010039	I'daasenyi inno 'doo'di Waakh adah kakhabti labaabiicho goya ma kijirro, 'doo'di Waakh kakhuufo, Waakh ribo goya kijirra.
58011001	'Doo'di Waakh kakhuufo saggi wihi icho ikhajjeelaan isooyateehiine tissibaane, toro la wihi toolla liiargine ubaan.
58011002	I'di tahe kakhuufnaanki 'doo'di goorat archiiy Waakh kakhuufe on ka, iche Waakh saggi us icho ikahamaade icheeke.
58011003	Jeenteti inno Waakh ikakhuufno, iche saggi us yeedi afiis on ka us harra isoouume igaranna. Wihi toolla indo lakaargo la, wihi indo liikaargine lakasoouume.
58011004	Aabel kakhuufnaanki us Waakh kakhuufe on ka, iche soorriyoti too Kaayin kussan Waakh ibahche. Jeenteti kakhuufnaankaas u, Waakh saggi usu eti fissan iyahe cheeke, soorriyotiis la kahamaade. Aabel Waakh a kakhuufe gone, chu'us toolla ijirin laka, usu a i'doo us uliba inno leeyyeedo on.
58011005	Eenog la kakhuufnaanki us Waakh kakhuufe on ka ma umaatan. Noolyahaayi Waakh rubeytiis goobi Waakh geeche, Eenog lawaaye. I'di tahe geeddi liikhaatin, saggi us eti rumanka Waakh kahamaadicho iyahe iche lacheeke.
58011006	Et Waakh ikakhuufine Waakh kahamaadicho mele. I'di tahe eti Waakh wahan 'doono tuumman, wihi laka'doono a usuhi saggi Waakh rumanka ijiro, toro us 'doo'di usu yowti kala'd iguto, rummeesti.
58011007	Noowa la kakhuufnaanki us Waakh kakhuufe on ka, iche maanti Waakh tootooche, wihi maalinkaas liiargin icheeke, koobanhi buure dise, goobiis ribe. Kakhuufnaanki us Waakh kakhuufe ka, 'doo'di harrata uskeel igooche. Toro la Waakh usu eti fissanoonki kakhuufnaanki Waakh lakakhuufo lakeelo mu'dan iekkaache.
58011008	Aburaaham la kakhuufnaanki us Waakh kakhuufe on ka, iche maanti Waakh iloo berri alaal ka siicho irte. Ulla chirri us ili us isohti igaran laka, ayti Waakh a raahe iliis kaguure.
58011009	Kakhuufnaanki us Waakh kakhuufe on ka, iche ili Waakh iayyiche ka i'di eti yeelan u ili yeelan ifiddiye. Ulla i'di Isakh ichoow Yaakoobuu eemayyo igele. Icho laka ayyinti Waakh usu igooche a dalhaan.
58011010	Aburaaham la saggaase ifiddiye. Waha la a jeenteti us ilkerengeetti weene daddaabohi ilaat sarche kadisane, jirtuu dakkhan jirto Waakh rubeytiis rerreege toro dise, ikhajjeelo.
58011011	Aburaaham la kakhuufnaanki usu Waakh kakhuufe on ka, iche miigti usu araarri goyaka weeloo ka'helo 'hele, chirri us araarrowe Saara la mahante laka. I'di tahe us Waakkhi ayyiche eti lakakhuufo iekkaache.
58011012	Kholoyyohi ittaawe 'deerka makhaabala atteka yumuy iche kayimaateen. Nyaakhuti kholoyyoha ittaaw ka a geeddi yiyyihimohi saraate toro i'di yoohti beyti buure afiche kijirtuu ekkees ma layabuu'd.
58011013	'Doo'da dakkhan la Waakh kakhuufaayi tuume. Icho la wihi Waakh iayyiche ma 'heline, toro la fogaka wihi 'dee berri sooyateeh argeene, kahamaadeen. Saggi icho harrata ka chiiy ichoow 'doo'di yeelan iyahiin 'dow ka a cheekeen.
58011014	'Doo'di i'daas essi, saggi us ili 'dee kiise iyowti, iche tusa.
58011015	Chirri icho ili goorat icho kasootabeen kamasseen la, a geeddi kootte icho inokhtaan.
58011016	I'daasenyi ili weyti deefo imoonaan. Waha la a goobi Waakh. Maantaka Waakh chirri us a Waakkhichooda liidah us ma kuuryaawo, a mehe usu 'doo'da ilkerengeet a idise.
58011017	Aburaaham la kakhuufnaanki us Waakh kakhuufe on ka, iche maanti Waakh kaje, inankiiski Isakh layadeeh Waakh soorriyo ikabihin leheet. Aburaaham ayyinti Waakh igooche khaatte, inankiiski kaldaye keleyenye us khabe, Waakh isoorriyin leheet.
58011018	Chirri Waakh goorat Aburaaham, “Isakhe nyaakhuti ittaawe ka'hessa,” iyidah laka,
58011019	Aburaaham saggi Waakh Isakh omoot ka isookahcho iche kamasse. Aburaaham ka la a i'doo inankiis omoot ka liisoolaabe.
58011020	Isakh la kakhuufnaanki us Waakh kakhuufe on ka, iche yeeletiisti lammee Yaakoobo ichoow Essaawo ba wihi berri sooyateeh ikaweeste.
58011021	Yaakoobo la kakhuufnaanki us Waakh kakhuufe on ka, iche chirra us sooyamuut yeele Yuussuf kooba iweeste. Toro la wussiis katirriinsataayi, Waakh wahte.
58011022	Yuussuf la kakhuufnaanki us Waakh kakhuufe on ka, iche chirra us sooyamuut saggi yaafohi Issiraayel berri ili Miissiri ikaguuraane, icho ilicho ikanokhtaan cheeke. Amur bahche lafohiis i'di layadeeh icheeke.
58011023	'Doo'di Muusá dele, kakhuufnaanki icho Waakh kakhuufeen on ka iche roorro laan amuri karnat bahche, nyaakhuti lallabe yaafohi Ibiraaniya tuummane labakkicho miinsan raahin 'dii'deen. Muusa uus desse, hay seyyah dakkhan dagcheen. I'di tahe Muusa weeli joon lehe eheet.
58011024	Muusa la kakhuufnaanki us Waakh kakhuufe on ka, iche maanti us weynaate, usuhi weeli inanti karnati ili Miissiri lakawaho 'dii'de.
58011025	Ulla usuhi jiroti uskeel keeno geeddoo rucchul on lakahamaado fiddiyo ka, usuhi isbahcho, sinati 'doo'di Waakh taham, usu laka taham gooche.
58011026	Usu ka la lakhaanyoti us jeente Kiriisto i'helo leedeefta, kamurroonki us ili Miissiri ka'helo ka. I'di tahe usu kala'ddi buurenye berri Waakh guto, iche rerreege.
58011027	Muusa la kakhuufnaanki us Waakh kakhuufe on ka, iche ili Miissiri kabahe, holi karnat hollowe la ma karoorin. Ulla i'doo us Waakkhi liiargin iarge u, yombohi us inokhti 'dii'de.
58011028	Ulla kakhuufnaanki us Waakh kakhuufe on ka, iche 'doo'd saggi daawti Baasakka liigelo, toro la diig kho'doommeti min afafhiise lakachiiro idowdowe. I'da ka la herti Waakhe omoot teyyano tuumman ikeento, teyyanohi yaafohi Issiraayel ma bakkin.
58011029	Yaafohi Issiraayel la kakhuufnaanki icho Waakh kakhuufeen on ka, iche Beyti Buurenye Guu'ddan seley igoote, harrati kafafsan itabeene, imaaheen. I'daasenyi iskarti 'doo'di Miissiri chirra icho yaafohi Issiraayel raaheen ka, chirraas on bicche khaateen.
58011030	Yaafohi Issiraayel la kakhuufnaanki icho Waakh kakhuufeen on ka, iche maanti icho ibeen teeba ilkerengeetti Yeeriko kamareen, daddaabohi ilkerengeet kamarsan tuumman isoorerreyeen.
58011031	Raahabti malaayee la kakhuufnaanki iche Waakh kakhuufte on ka, iche 'doo'di Waakh daagin 'dii'de liileeigaasawwaaye. I'di tahe iche 'doo'di Issiraayele 'degey irte, nebey ka a martiisatte.
58011032	'Deerka 'doo'doo addane wawwaha, bal mehe addane idaahe? I'di tahe Giidiyon ichoow Baarag ichoow Saamison ichoow Yeeftah ichoow Dawuud ichoow Saamuwel ichoow 'doo'di Waákh íyeyyeedo tuumman, chir an jiroticho kaayyeedo mele.
58011033	Kakhuufnaanki 'doo'da Waakh kakhuufe on ka, iche yaafohi chiiytichee idiheene, isooricheen. Jiti fissan on enenyet kahukkumeene, wihi goorat Waakh iayyiche la 'heleen. Gaasichokoo afi bahassi a 'duu'deene,
58011034	gaasoo laka 'dabi buure jiccheene, gaasoo laka 'doo'di birlabbe ka ogoos marmo kabahsateen. Icho a 'da'ddarneete, i'daasenyi miigoween. Toro la iskarti diho ka mimmiigenye chiiyo firdisso yitaaheen.
58011035	Deyyeho gaasoo 'doo'di hiiyyicheenye tuume omoot lakasookahche, 'heleen. 'Doo'd gaasoo bolokkhi buurenye latuse toro furnaanki lasoofuro 'dii'de, 'dee maanti omoot lakasookahcho ka jirotoo deefto 'helaan.
58011036	Gaasoo laka a lakachaarte, laajjayyo ka lajahe, gaasoo laka biingoyyo lakahide, jeelayyo lakachibe.
58011037	Gaasoo dagah ka labakkiche, gaasoo seley laaggooche, gaasoo la birlabbe ka labakkiche. Gaasoo la uktohi adi gaad kayeesseene, gessateen. Icho la rumanka miskiinki marahe eheneete, sinati buure laka lakawaariche, toro la wihi suuje layeele.
58011038	'Doo'da weyti haagganeete harrata ma imalin. Icho la i'di 'doo'di meel laa u, hidaad ichoow kuro kaassohteene, toro la go'dda'd ichoow lumam igeleen.
58011039	'Doo'da tuumman jeenteti icho Waakh weyti ikakhuufeen u, saggi Waakh icho ikahamaade a lacheeke. I'daasenyi icho wihi Waakh iayyiche, ma 'helin.
58011040	I'di tahe Waakh mali inno iroone gooche. I'daas ka la laanteen Waakh ortiis ka 'doo'di el laa ma yateehiin.
58012001	Maantaka urura buurenye garti saggi icho Waakh ikakhuufaan laabo a inno kamarsanyahe gone, taba, wihi tuummane inno jeycho ichoow uskeeli inno woyo tuumman rogno, toro la oriisihi Waakh orteen gesse ka, a garrahsanni.
58012002	Taba, kol tuumman Yeesso a kamalanni gi'de. Usú orey inno woye, Waakh kakhuufne, toro uliba laka inno woya, Waakh tuum kakhuufna. Ulla jeenteti hamaadi sugo u, lakhaanyoti eti massalaaba lakakaaho taham a igarrahsate. Ulla toolla goobi Waakh ka komborti Waakhe antoot ankicheki miigeete fiddiya.
58012003	Bal saggi us 'doo'di uskeel khabe usu weyti 'dii'ddan us ikagarrahsate kamalda. I'da yeela 'dee akurmina, toro la rubey iiche atin jebin.
58012004	I'di tahe atin uskeeli atin hol leedowtaan ka, uliba ma tirrimine ichoowka geeddi atin lakabakkicho ma eleelin.
58012005	Atin la wihi Waakh i'di nyaakhutiis u atin iyidahye uur atin miigoocho, a kadabteen, “Nyaakhutaaw, sooholinti Kamur atin soohosso nabah isuda, toro la geedda us atin khuncho uus rubeye atin jebin.
58012006	I'di tahe Kamur eti us 'doono tuumman a soohossa, toro la i'di weeliis u, sirbi gessa.”
58012007	Chirri sina atin lakawaaricho, garrahsada on. I'di tahe Waakh sinataas ka a atin soohossa, saggi ooyo weeliis isoohossuu. Weeli ooyo isooholin a jira?
58012008	Rumanka Waakh nyaakhutiis tuumman a soohossa. Chirri us i'di nyaakhutiis u us atin isooholin, wahaas mehe tusaan ya, atin nyaakhutiis mee gone, atin a i'di eysing'alaj.
58012009	Ooyenyeteenti inno desse inno sooholisso, a inkaanyinna gone, geeddoo meheenye sooholinti Aabbaheenki saraat inno soohosso raahna, 'dee jirtuu tuumman jirra?
58012010	Ooyenyeteen geeddoo icho ka imasse, iche inno sooholissa. I'daasenyi sooholinti Waakh inno soohosso, a wihi inno imale, 'dee inno laka munyatiis leegisanno.
58012011	Sooholin enenyet lasoohosso chirraas wohoo lakahamaado lakoogyahe mele, a bolokh on. I'daasenyi yomboka eti tuummane lasoohosse, gurnaanki us delo a wihi fissan ichoow nebey.
58012012	Maantaka, dahanohiinki 'hare ichoow luhlohiinki harmo miigoocha.
58012013	“Luhlohiin jiti fissan iyeela.” 'Dee jirotiin ka ma tarrantarrattaane, ma kuftaane, i'daasenyi a miigowtaan.
58012014	Hol dowa 'dee weeli enenyet tuumman nebey kaleefiddiya, toro la 'doo'di munyee ateeha. I'di tahe eti tuummane munya ieheynan, jirtuu Kamur ma argo.
58012015	Taba aw isikhaba, uus 'dee etiinkoo kalday laka haaggi Waakhe buurenye us atin tuste waayine. Uus etiinkoo kalday laka i'di hiiyyi hadaado khabo soobaho sina keeno, toro enenyet suujaacho itaahan.
58012016	Uus etiinkoo kalday laka soho'ddarri kaassohanne, ommos i'di Essaawohi Waakh inkaanyitiwwaaye itaahan. Ulla jeenteti gololi koloo kalday on ka, antohiiski teyyannoon ororiche.
58012017	Ulla yomboka i'di atin igarattaan u, maanti us weysi aabbahiis 'doone, aabbahiis usu a 'dii'de. Chi' Essaawo weysi iooye laka, sag us maliis iurgiyicho mele.
58012018	Atin la i'di yaafohi Issiraayel mee, a mehe atin hali Sinnaaye la'daaro, 'dab kabolkho, ichoow mug'dihi reebe ichoow rug,
58012019	ichoow hooyi arabi laafuufo ichoow hooyi Waakkhi yeyyeedo ma isoodowwaan. Inkoo 'doo'daas hooyi Waakkhi yeyyeedo daage ka, Waakh hawwaasteene, ichohi toro yeedoo addan daago ma 'doonin.
58012020	Amuri Waakh bahche icho daagin i'doonin la kalla, “Chirri weeli enenyet ommos wohoo nafe laka hala 'daareen, dagah a lakaseyo, a layigaase.”
58012021	Wihi 'doo'd halaas ka arge, weyti bur'doocheene, ichoowka Muusa wihi us yidah, “An weyti roorro khaba ichoowka harma.”
58012022	I'daasenyi atin Hali Saayone isoodowwaatteen. Waha la a ilkerengeetti weene Yeerusaleeme goobi Waakh kijirto, a ilkerengeetti Waakkhi jiro. Waha la a inti herti Waakhe eluffe goosso, hamaad ka kulante.
58012023	Toro la urur Kiriistoki i'di teyyanohi Waakhenye isoodowwaatteen. Waha la a 'doo'di magahenyeticho goobi Waakh ka lachiire. Atin la Waakkhi 'doo'd hukkumo ichoow rubeyohi 'doo'di fiffissane el laa lakayeele, iche isoodowwaatteen.
58012024	Toro la Yeessohi dahgeleenye ayyinti husube Waakh gooche keene, iche isoodowwaatteen. Diiggiis a liirdifte, 'dee Waakh enenyet uskeel ikakuta. Diigga i'di diig Aabelki eti aal guto yowti mee.
58012025	Taba gi'de Waakkhi yeeda atin idowo a'dii'dina. A mehe chirri goorat yaafohi Issiraayel Muusahi harrata ka leeyyeede yeediis 'dii'deene iche ibahsawwaaytuu, inno laka sag inno i'daaru laka ibahsanni mele chirri inno eti goobi Waakh kasooyyeedo adah kakhabanne.
58012026	Maantaas goorat hooyi Waakh harra a sesseehiche, i'daasenyi toolla wihi us ayyiche us yidah, “Koloo kalday toro harra kalday on menye, sereyta daayan laka a korkokicha.”
58012027	Yeeda, “Koloo kalday toro,” essi saggi wihi Waakh haaggiche harrata kijiro liikorkokicho, liibahcho, 'dee wihi jirtuu tuumman jiro kaldach on isoo'hadaane tusa.
58012028	Maantaka Waakh dakhi liikorkokinne inno siicha gone, Waakh jiti us kahamaado, roorro ichoow inkaanyit ka kala'd ilaabno toro wahanni gi'de.
58012029	A mehe Waakkheen rumanka a 'dabi walah yaham.
58013001	'Doo'di Kiriisto rummeeste tuumman la orey a isohti, a is'doono gi'de.
58013002	Goobassiin ka, 'doo'di atin igaranne atin martiisattaan laka kasoo'hela. A mehe 'doo'doo saggaas on u garrawwaayyo ka herti Waakh a martiiste.
58013003	'Doo'di jeelayyo kijiro laka kasoo'hela, 'dee aw ikhaba, i'doo atin laka jeelayyohaas kaleejirtaan u. Toro la 'doo'di sina lakawaaricho laka aw ikhaba, i'doo atin laka sinataas atin lakawaarichuu.
58013004	Enenyet tuumman mindischo a inkaanyito. Makhaabal ichoow makhaabál ba la uus icho etoo addan leeur'din. I'di tahe Waakh 'doo'di i'daase ichoow ki soho'ddarri kaassohti rumanka a hukkuma.
58013005	'Doo'di chílim i'damaammowo iitaahana, wihi atin khabtaan on kadarga. I'di tahe Waakh wihi us yidah, “An koloo kalday laka ma kaaseeho, an koloo kalday laka ma ki'dii'do.”
58013006	'Deerka roorro laan wihi inno nadeeh, “Kamur a gargaaraaya, walah an karooro mele. Weeli enenyet mehe iyeela?”
58013007	Bal 'doo'di oraate atin woye, Yeedi Waakh atin isoocheeke, kasoo'hela. Jiroti haaggane icho jireen, wihi iche desse kamalda, toro la atin laka saggichuu Waakh kakhuufa gi'de.
58013008	Yeesso Kiriisto i'daaru laka ma urgiyo. Us chele ichoow maanta ichoow jirtuu tuummamba a koo kalday on.
58013009	Maantaka yeedi tuummane runti Waakh tabardowsane enenyet laabcho, uus jiti mujjume atin bujin. A mehe wihi indigir atin ikhabo gololi soorriyoyyoote layaham menye, a haaggi Waakhe buurenye uurassiin miigoocho.
58013010	Innohi 'doo'd Kiriistee la, chalagti kuhaaniyyohi Ya'huude eemati harratane Waakh lakawahti weyti kayeere a khabna. Kuhaaniyyohaas soorriyoyyohi icho Waakh ibahchaan ohom a mu'danyahiin. I'daasenyi wahanyeyyohi chalagteen ohom ma mu'dan.
58013011	I'di tahe ayyinti oraat ka kuhaanihi weyti weene Ya'huud diiggi hoolahi Waakh liisoorriyoocho, iche sookhaata eema ka Meessi Weyti Lagan ka, jeenteti uskeeli enenyet u Waakh ibahcha. I'daasenyi jidi hoolahaas uram kharicheeda lakaguba.
58013012	Yeesso laka i'daase layeele, aritti ilkerengeeteet khariche ka sina tuhuyye, yumuyye, diiggiis ka la 'doo'diis munyaache.
58013013	Maantaka inno laka Yeesso uram khariche ka iiranni, lakhaanyoti usu lakadowe, inno laka a inno lakadowo.
58013014	I'di tahe harrata ka ilkerengeetti weene jirtuu tuumman inno fiddiino ma khabno. I'daasenyi ilkerengeetti soosohatti, iche yowanna.
58013015	Maantaka taba, Yeesso ka Waakh kol dakkhan koolinno. I'da ka kooloheen a i'di soorriyoti inno Waakh ibihinno, toro la a i'di gurnaanki enenyet af ka saggi Waakh Kamur iyahe cheeko.
58013016	Haaggi atin 'doo'di addan iyeessaan ichoow gargaari atin 'doo'di addan leegisantaan la akadabina. A mehe haagga a i'di soorriyoti Waakh kahamaado.
58013017	Weynaantiin wihi iche atin idowto daaga, antohicho la akutina. I'di tahe 'doo'da jeenteti us atin iyaakhicho u, koloo kalday laka ma naso. Icho la hila berri saggi icho ihaaggicheene, Waakh worsata. Cha'atin wihi icho atin idowaan raahtaan, hilicho hamaade kahaaggichaan. I'daasenyi cha'atin idaagin la, hil a leemiigoossaane, waha la indigir icho atin ibahaan mele.
58013018	Waakh nah isoowaha. Wihi nah tissibno, rubeyohi suujoon nah ikacheekanne khabna, toro walah tuumman ka, nahi haag yeello 'doonna.
58013019	Weyti la a atin hawwaasde, Waakh isoowaha, 'dee dowwanoha ka toro a atin isoonokhdi.
58013020	Waakkhi nebey leh Yeessohi Kamureenenye Ersinki weene iiyyaate diiggi ayyinti husube jirtuu tuumman imassanne us gooche ka omoot a kasookahche.
58013021	Waakh ba haaggi tuummane atin kaankhane, 'dee atin wihi us 'doono yeessaan atin siicha. Yeesso Kiriisto ka, Waakh ba miigti atin wihi us kahamaado yeessaan atin siicha. Yeesso Kiriisto ba jirtuu tuumman lasaa'da. Aamiin.
58013022	'Doo'd Kiriistokaaw, a atin hawwaasde, taba, wihi an khadaabaar rucchul ka atin iidahye uur atin miigoocho, nabah isuda gi'de.
58013023	Wihi addane an atin isoocheeko, walaaleenki Timooti layadeeh jeela ka a lasoofure. Chu'us dowwa isooeleele la, a issooraahna 'dee atin sooarga.
58013024	'Doo'di atin iwewween tuumman ichoow 'doo'di Waakh tuumman bariiticha. 'Doo'di koo Kiriisteenye ili 'Deylaan kijiro, a atin soobariitiche.
58013025	Waakh ba atin tuumman atin imaala.
59001001	Khadaaba eti atin isoochiiro, a ani Yaakoobo. Anna a bow'dati Waakh ichoow bow'da Yeesso Kiriistohi Kamureene. 'Doo'di an isoochiiro la a 'doo'd Kiriistoki yaafohi tomon ichoow lammeenye Issiraayelenye harra tuumman kataasan. Nebeeheyte?
59001002	'Doo'd Kiriistokaaw, maambaaw sinayyohi khar kayamiit atin isoobahaan weyti hamaad iekkaacha.
59001003	A mehe saggi atin igarattaan u, sinayyo kakhuufnaanki atin Yeesso kakhuuftaan usu ki rummaatenye kajaane, toro sinayyohaas miigti atin kagarrahsattaane delaan.
59001004	Maantaka taba miigti atin kagarrahsattaan tuum hiliche a massisso, 'dee 'doo'di ii'dowe ateeha, toro la 'doo'di wohoo rucchul laka ikaankhaneynan ateeha.
59001005	I'daasenyi chirri etiinkoo khara laayahe, Waakh a daaho Waakh la usu a siichaa. I'di tahe Waakh enenyet tuumman i'daanu weyti walah siicha toro enenyet ma kofo.
59001006	I'daasenyi eti Waakh walah daaho, uus uurlammaal khabine, saggi Waakh wahaas us daahe isiicho a kakhuufo. A mehe eti tuummane uurlammaal khabo, a i'di irti beyti buure goyaka hafar kolba ankoo ilaabo.
59001007	Eti i'dee uus kol us Waakh wohoo ka'helo koogeynan.
59001008	Eta uurlammaal khabo, jirotiis kol dakkhan maamba fooloo yeerenye bihissa.
59001009	Eti Kiriisto rummeeste miskiine weynaantiisti buure a keeylajo.
59001010	I'daasenyi eti kamure, weynaantiisti rucchul a keeylajo. I'di tahe eti kamure i'di fiikhti yibaat u a baaba.
59001011	A mehe orrahe kuleeli walah gubto leesookorta, geey angagissa, fiikhe la khubatta, haaggiche la ibaaba. Saggaas on eti kamure laka hiliis haaggichaayi baaba.
59001012	Waakh eti sinayyohi kharaat ka garrahsati a imaala. A mehe inkoo us kajmeyyohaas ka mujjum tolossate, Waakh kala'ddi us 'doo'di usu 'doono iayyiche iche siicha, kala'dda la a jiroti jirtuu imassan.
59001013	Chirri etoo kajme ka uskeel lakalug'do, uus “Waakhe kajme ka uskeel ikalug'da,” elan. I'di tahe Waakh kajmeti uskeel kalugu'ddo ka ma lakajo, toro Waakh et us kajmeti uskeel kalugu'ddo ka us kajo mele.
59001014	I'daasenyi ebba chi' kajmeti uskeel kalugu'ddo ka lakajo, geedda 'dooninti us uskeel imoono jiitto iche angey lagessa.
59001015	'Deerka inkoo uskeelaas liimoono lasoouume ka, uskeel dessa. Uskeel la chu'us tuum weynaate, omootti armaanjireen dela.
59001016	'Doo'd Kiriistokaaw, uus atin leekkeysan.
59001017	Siinti tuummane haaggane toro la eloo rucchul laka ikhabin, sereye katamiite toro la Waakkhi Aabbaheenenye banayhi saraat tuumman soouume iche katamiit. Banayhaas a geeddi icho urgiyaane mug'di yateehiin. I'daasenyi Waakh i'daaru laka ma urgiyo.
59001018	Maliis ka wihi us gooche, a ki us yeediiski rummaat ka jiroti husub inno siicho. I'da ka wihi us soouume tuumman goyaka, wihi us soobahsate orate nateeh.
59001019	'Doo'd Kiriistokaaw, taba waha tissiba, atin tuumman dowwa nabah suda, dowwa ayeedina, dowwa ahollowina.
59001020	I'di tahe holi weeli enenyet jiroti fissane Waakh 'doono ma keeno.
59001021	Maantaka, wihi uurassiin bi'dirroocho tuumman ichoow suujoonki noole atin yeessaan kasootaba. Wori Waakh uurassiin goya gesse ribin atin yabuu'd samacchaar on khaadda.
59001022	Toro la Yeedi Waakh nabah kalday iisudina. I'daakka a isekkeysattaan. Wihi us yeela essi laka yeela.
59001023	I'di tahe eti tuummane Yeedi Waakh nabah on isudo i'daasenyi wihi us essi iyeelin, a i'di eti kitaab ka fooliis 'dey'doocho,
59001024	inkoo us isfiiriche irti chirraas on toro fooliis i'di us yahe kadabo.
59001025	I'daasenyi eti amurreti eloo rucchul laka ikhabine enenyet soofurto mujjum fiiricho toro la kol dakkhan kamassi, toro la wihi us daage ikadabine i'daasenyi raaho, Waakh etaas wihi us yeelo ka a imaala.
59001026	Chirri etoo kol us wihi Waakh 'doono mujjum raaho koogyahe toro la harrabiis ijeyin, etaas a isekkeesta, saggi us Waakh iraaho la a wihi ilmarhaatteet on.
59001027	Jitaas inno Waakkhi Aabbaheene mujjum karaahno us khaatti uruftoo rucchul laka ikhabine toro wohoo ikaankhaneynan, a ki nyaakhuti abar ichoow ooyo laa ichoow muunkhoyyo sinayyohicho ka mujjum lawoywoyo. Toro la wahanyeyyohi harratane sussuujenye enenyet bi'dirroocho islakalaabo.
59002001	'Doo'd Kiriistokaaw, atin Yeesso Kiriistohi Kamureenenye toro weynaan tuumman leh a rummeysatteen gone, taba enenyet seley asassaahina.
59002002	Eemba a kulanteene etoo gaaddi weyti gato miige khabo, lahaagti 'dahab far kakhabo soogel. Toro etoo addane miskiinenye, gaaddi 'debbeysatte khabo soogel.
59002003	Kolossoo eti kamure inkaanyit ka soodowwaassaane, mehe itadeehiin ya, “Komborta haaggan koorrommo,” i'daasenyi ki miskiine mehe itadeehiin ya, “Intuus tolosso,” ommos, “Il orrommo.”
59002004	I'daakka atin enenyet seley ma sassaahine toro la mali suuje ka enenyet ma hukkumin a?
59002005	'Doo'd Kiriistokaaw, waha daaga bal, Waakh 'doo'di harrata ka miskiin liiekkaacho ma soobahsanne, 'dee kakhuufnaanki icho Yeesso kakhuufaan ka Waakh icho kamurre ma iekkaanna? Toro la Waakh 'doo'da ma soobahsanne 'dee dakhi Waakhe Waakh 'doo'di usu 'doono iayyiche ma mu'dan a?
59002006	I'daasenyi atin miskiino lakhaanyo a kadowteen. Kamurre menya sina atin kawaarisso? Toro la icho menya kootiin atin geesso?
59002007	Kamurre menya magah Yeesso Kiriistoki liinkaanyito atin lakawaho igafto?
59002008	Chirri atin rumanka amuri weyti khummane Yeessohi karnateene inno siiche, Chiirnaanneti Waakh goya kachiirane, “Ollokkaah geeddi at is'doonto 'doon,” yadeeh raahtaan, haage yeessaan.
59002009	I'daasenyi chirri atin enenyet seley sassaahtaan, atin uskeele yeessaane toro amurreti Waakh a jebisseen.
59002010	I'di tahe eti amurreti Waakh tuumman raaho i'daasenyi aytoo kalday katarraantarrate, sinati eti amurre tuumman jebcho liigoocha.
59002011	A mehe Waakkhi, “Makhaabali kaah ieheynan ommos makhaabassi taah ieheynan aleeur'din,” yidah on, “Weeli enenyet dubunuunu iigaasan,” laka yidah. Chirri at makhaabali kaah ieheynan ommos makhaabassi taah ieheynan ileeur'dine, i'daasenyi at enenyet dubunuunu tagiis, at amurreti Waakh a jebissa.
59002012	Taba saggi 'doo'di Waakh amurretaas enenyet furto dowwanoha ka kahukkumo iyeyyeeda toro la ijira.
59002013	I'di tahe eti 'doo'di addan uur ikanugleysan, Waakh maanti us 'doo'd hukkumo laka usu uur ma inugleesti. I'daasenyi, eti 'doo'di addan uur inugleesti maanti lahukkumo, walah us karooro mele.
59002014	'Doo'd Kiriistokaaw, chi' etoo, Yeesso a kakhuufa essi, i'daasenyi wihi us yeelo usu rumanka Yeesso kakhuufe itusin, haaggoh ibahta? Kakhuufnaanki i'daase usu ribaayi?
59002015	Eemba etoo koo Kiriisteenye gaad laaye toro la gololi maan dakkhan ikhabine jira.
59002016	Chirri etiinko etaas, “Nyaam nebey leeiro, roffo iskajeyiche toro mujjum golosso,” idowo i'daasenyi wihi us 'doono ka igargaarin, haaggoh ibahta?
59002017	Saggaas on u kakhuufnaanki Yeesso Kiriisto lakakhuufo i'daasenyi haag liiyeelin, kakhuufnaankaas a yumuy.
59002018	I'daasenyi etoo mehe yadeeh ya, “Eemba at Kiriisto a kakhuufta, ani la haage yeela.” Wihi an etaas ilaabo a mehe ya, “Bal saggi at Kiriisto on ikakhuufto toro la haag iyeelin itus. Ani la haaggi an yeelo ka saggi an Kiriisto ikakhuufo a kitusaa.”
59002019	Saggi Waakkhoo kalday on ijiro a rummeysatta? A haaggantahe! Ginnayyo laka saggi Waakkhoo kalday on ijiro a rummeestaane, roorro ka harmaan.
59002020	'Dalamoow, anihi saggi Kiriistohi lakakhuufo toro haag liiyeelin wihi ilmarhaatteet iyahiin kituso 'doonta?
59002021	Aacchiheenki Aburaaham layadeeh, jeenteti wihi us yeele menya Waakh usu eti fissan iekkaache? Wahaas la a maanti us inankiiski Isakh layadeeh chalag ka Waakh soorriyo ikabahin leheet.
59002022	Wihi atin agartaan kakhuufnaanki us Waakh kakhuufo ichoow wihi us yeele a israaheen. Toro la wihi us yeele ka, kakhuufnaanki us Waakh kakhuufo tuume lakayeele.
59002023	Chiirnaanneti Waakhe, “Aburaaham Waakhe rummeeste, Waakh la eti fissan iekkaache,” tadeeh a labuuhiche. Aburaaham la aali Waakhe lakawahe.
59002024	Kola saggi Waakh jeenteti inno usu ikakhuufno kalday on menye, jeenteti haaggi inno yeello 'doo'di fiffissan inno iekkaacho a agartaan.
59002025	Saggaas on u inanti malaayeenye Raahab layadeeh laka i'daas on eheet. Jeenteti wihi haaggane iche yeesse iche 'doo'di Issiraayele 'degeye inti icho baryaan isiisse, toro jitoo addan igattuu, Waakh iche laka eti ortiis ka fissan ma iekkaanna?
59002026	A mehe enenyeti rubey ikhabin a yumuy. Saggaas on u kakhuufnaanki inno Waakh kakhuufno haag liiyeelin a yumuy on.
59003001	'Doo'd Kiriistokaaw, buurtiin iiche 'doo'di enenyet Yeedi Waakh abcho itaahan. A mehe a garattaane Waakh nahi Yeedi Waakh enenyet abinno, 'doo'di addan 'dirihiissa nah hukkuma.
59003002	Rumanka inno tuumman jitassi ittaawe ka a tarraantarranna. Chi' etoo wihi us yadeeh ka jirtuu ikhufin, etaas tuum a ii'dowe toro la sartiis tuumman jeyin a yabuu'd.
59003003	Chi'inno fara'd luugaam af kahiino, 'dee fara'd inno raaho, fara'd tuum laabin a nabuu'de, inti inno 'doonno geenna.
59003004	Bal toro iyookkoti koobanhi burbuurenye bey sarche kasohti hafari miige takho yeya. I'daasenyi kho'doonkoo hafan on koobanhi buure lakawoya inti eti woyo geen 'doono lakageecha.
59003005	I'daasu la harrab laka a miiloo sareete rucchule, i'daasenyi wihi buure ka eylajo. Bal iyookkoti oomaari buure yeyno, jilahtoo rucchul geeddi iche oomaaraas massisso menya?
59003006	Harrab laka i'di 'dab u sarteen goyaka wahanyeyyohi harratane sussuujenye itoolla. Enenyet tuum a bi'dirroocha, jirotiis tuumman 'dab kaguba. Harrab rubeytiis la 'dabi armaanjireene lakaguba.
59003007	Weeli enenyet a geeddi us wihi lasoouume tuumman dakhti. Waha la a hoola ichoow bina ichoow chimbiro ichoow binahi uur il kajiito ichoow wihiiyye beyo goya kajiro. Rumanka la wahaas tuumman a dakhte.
59003008	I'daasenyi et harrab dakhti mele. Harrab a suujoonki jeyin liiubaa'dane, hadaadohi uskul buuhaan.
59003009	Inno harraba on Kamureen ichoow Aabbaheen kakoolinna, toro harraba on ka weeli enenyete Waakh iyookkotiis ka soouume falla.
59003010	Afa kaldach on koolo ichoow falo leeyamiitiin. 'Doo'd Kiriistokaaw, uus i'daas itaahan.
59003011	Bicchehi haaggan ichoow bicchehi magaa'de, koloo kalday issi biccheet a kasoobahaan?
59003012	'Doo'd Kiriistokaaw, dahar maanta medeer a dela? Ommos geeyi hayay bejelo a dela? Mele! Issi bicche hadaade, bicchehi haaggan ma soobihisso.
59003013	Chi' goytiin ka etoo khara yahe toro haag ichoow suujoon garti jiro, jiroti haaggane us jiro ka, samacchaari khara kayamiite wihi haaggan us yeelo ka a tuso gi'de.
59003014	I'daasenyi chirri uuraah inaaf ichoow bolokh buuhicheene toro la wihi awtaahha on yowatti, tab serey iisgeenne ommos yeedi rummaat a'dii'din.
59003015	Kharati i'dee goobi Waakh ma katamiite i'daasenyi a ti harratane, ti wahanyeyyohi Waakh menye, a ti Seytaan.
59003016	I'di tahe inti kal'darri kijirto toro la enenyet wihi awtiissa on yowti, intaas wihi jiro a hugun'darri ichoow suujoonki noole layeelo.
59003017	I'daasenyi kharati Waakh katamiit a mi'dabe, nebeye 'doonta, a samacchaare, nabahe sudda, uure nugussahe, gurnaanki haaggane dessa, enenyet seley ma sassaahto toro la ma iskaayyeesso.
59003018	'Doo'di enenyet isineybicho la, a i'doo icho ilinti nebeyeet il gessaane, 'dee gurnaanki icho delaan la a jiroti fissan.
59004001	Waha kamalda bal, mehe jihit ichoow jaakh goytiin keena? Wihi suujenye uurassiin goyaka isdiho menya kayamiitiin?
59004002	Atin wohoo weyti 'doontaane, i'daasenyi ma 'hessaan. Enenyet dubunuunu tagiisiine toro walah maanjeerattaane, i'daasenyi walah ma 'hessaan. A isleejaakhtaane toro la isjahtaan. Walah ma 'hessaan, a mehe Waakh walah ma daahtaanee.
59004003	Walah a daahtaane ma 'hessaan, a mehe atin uuri suujenye kadaahtaane, 'dee wahaas awtiinna on hamaadichaan.
59004004	Atinha waakkhassi addan wahattaan, saggi eti wahanyeyyohi harratane sussuuje aal kabahsate Waakh i'dii'ddanyahe ma garattaan a? Eti wahanyeyyohi harratane sussuuje aal kabahsan goosti chiiytanki Waakhe iskayeela.
59004005	Ommos Chiirnaanneti Waakhe, “Rubeyti Waakh goyteen gesse inaafe leetahe,” elatti a immarah on a?
59004006	I'daasenyi Waakh haaggiiski buurenye us inno siicho a kakhayma. Jeentetaase Chiirnaanneti Waakh mehe itadeeh ya, “Waakh eti eylajo a 'dii'ddanyahe, i'daasenyi eti isnuglaacho haaggiiski buurenye siicha.”
59004007	'Deerka Waakh afiis akutina. Seytaan iskahossa, ulla a atin kafirdaa.
59004008	Waakh isoodowwaada gi'de ulla a atin isoodowwaataa. Atinha uskeel leh, dahanohiin uskeeli atin yeesseen ka dikha. Atinha uurlammaal khabattaan, uurassiin dikha.
59004009	Taba, ilmo khuba, ooya toro uuwwicha. Reyati atin reyattaan urgiyicha oytim kayeela, hamaadi atin khabtaan la urgiyicha fooli atin ribowo kayeela.
59004010	Kamur ortiis ka isnuglaacha, ulla a atin okkhichaa.
59004011	'Doo'd Kiriistokaaw, taba iishamanna. Eti tuummane etoo koo Kiriistee hayhayo ommos hukkumo a i'doo us amurreti Waakh hanti toro hayhayo. Geedda atin amurreti Waakh hukkuntaan, amurre ma raahtaane, geeddaase iche amurre fit tahe ichoow ichehuus goossaan.
59004012	Waakkhoo kalday on amurre enenyet siicha toro enenyet hukkuma. Usu kalday on enenyet ribin yabuu'de toro baabiicha. I'daasenyi atin a ayyo, atinhi ollokkiin hukkuntaan?
59004013	Alleya bal atinhi, “Maalinka ommos saahta ilkerengeetta ommos ilkerengeettuus a iranna, gu'hoo fiddiina, bacchaaranna, chilimmeteenyo dessa,” elattaan!
59004014	Ya? Wihi saahta yateeh laka ma garattaan! Jirotiin a mehe? Atin a i'di 'duubathi geeddoo rucchul on laargo, toro baabo.
59004015	Wihi deefo a atinhi, “Chi' Waakh 'doono a jirra, waha ichoow wahaas yeella,” tadeehiin.
59004016	I'daasenyi atin rannyaat ka a eylajjaan. Eylajaas tuumman a uskeel.
59004017	Maantaka eti tuummane haaggi imale us yeelo garti toro iyeelin, uskeele yeela.
59005001	Atinhi kamurree, alleya bal! Jeenteti sinati atin isoosahattuu, weyti ooya toro la uuwwicha.
59005002	Kamurroonkiin a suusahe, gaaddiinti hahhaaggan la riirime a tuhum.
59005003	'Dahabiin ichoow lahaagtiin kuuttu a gele, ibeenki enenyet lahukkumo ka la, kuuttuhaas a atin cheekta, toro i'di 'dab u sartiin a yaham. Waha a ibeenneti 'da'ddaboote, atin la kamurroonkiin weyti meel gessatteen.
59005004	Yeya, ilbooyyeti gosashiin ka gurnaan gurto chilimmeticho ma gutine, chilimmeticho a atin kooyta. Toro la oytinti 'doo'di gurnaan guro nabahti Kamureenki Miig Tuumman Leh a eleesse.
59005005	Jiroti atin harrata ka jirteen a ti atin wihi atin 'doonteen tuumman khabteene, toro la hamadiinna on yowatteen. Atin wihi uurassiin 'doonaan tuumman a dargisseen, i'daasenyi ibeenki Waakh enenyet hukkumo ma kasin.
59005006	Atin 'doo'di fiffissane atin itirrimine uskeel igoosseene toro dubunuunu bakkisseen.
59005007	Maantaka 'doo'd Kiriistokaaw, 'doo'di samacchaare ateeha ichoowka Kamur a soonokhti. Saggi eti gos leh gosiiski gurnaanki haaggan bahcho isugo yeya. Us a samacchaara one ichoowka hiri oraat ichoow ki 'da'ddaboot 'deyaan.
59005008	Atin laka 'doo'di samacchaare ateeha, mujjum tolossada i'di tahe ibeenki Kamur soonokhti a soodowwaatee.
59005009	'Doo'd Kiriistokaaw, taba iiskaannyuwina, uus Waakh uskeel atin igoonne. Waakkhi enenyet hukkumo min khariissa sootoolla.
59005010	'Doo'd Kiriistokaaw, 'doo'di iyookkoti haaggane geeddi sinayyo lakawaariche samacchaar fiddiye, a 'doo'di goorat Kamur iyeyyeedo.
59005011	Saggi atin igarattaan u, inno 'doo'di sinayyo lakawaariche garrahsate 'doo'di Waakh imaale iekkaanna. Atin saggi Ayuub igarrahsate ichoow wihi Kamur yomboka iyeele a daagteen. Waakh weyti uur nugulyahe, toro la enenyet a isoonaha.
59005012	'Doo'd Kiriistokaaw walah tuumman 'dirihicho ka, taba adaatanna, goobi Waakh ommos harrata ommos wohoo addan akadaatanna. “Aa” ti atin tadeehiin, “Aa” a titaahe. “Mele” ti atin tadeehiin la “Mele,” a titaahe. I'da ka Waakh sina ma atin ikeeno.
59005013	Etoo goytiin ka sina khaba? Waakh on a wahti. Etoo goytiin ka a hamaada? Waakh a saa'do.
59005014	Etoo goytiin ka a khannanyahe? Ewweenki urur Kiriisto woyo a waho, a iweesti, magahi Kamur ka subah ka matah a subho.
59005015	Weysihi saggi Waakh eta khannan isamaacho lakakhuufo la eti khannan a samaachaan. Kamur la etaas ilaali us kajiifo a kasookahcha. Chu'us uskeel yeele la, Kamur uskeel a ikakuta.
59005016	Maantaka uskeeli atin isiyeesseen isicheekda, toro la isiweesda, 'dee Waakh a atin samaacho. Weysihi eti fissan weyti miig a khabaane toro la wihi buurenye yeelaan.
59005017	Eliiya weeli enenyete i'deene on eheete, weyti Waakh wahte, hiri ilaas i'deyin daahe, gu'h seyyah ichoow nyuus la hir 'deye mele.
59005018	Toro Waakhe wahte, serey ka hir soo'deye, harra la gurnaan bihisse.
59005019	'Doo'd Kiriistokaaw, chi' etoo goytiin ka jiti rummaat kabaabe, etoo addan la soohosse,
59005020	waha kasoo'hela, eti etoo addane uskeel yeelo uskeeliis kasoolaabe, rubeyti etaas omootti armaanjireene kasoohossa, Waakh la uskeeli buurenye eti kootteet yeelo a ikakuta.
60001001	Khadaaba eti atin isoochiiro, a ani Beeterohi ergaano Yeesso Kiriistee. 'Doo'di an isoochiiro la a 'doo'di Waakh soobahsate, harrata ka i'di 'doo'di yeelan ijiro, boroofenhi Boontus ichoow ki Galaatiya ichoow ki Kabadookiya ichoow ki Aassiya ichoow ki Bi'duuniya tuumman kataasan.
60001002	Soobahsanaanki Waakkhi Aabbaheene atin soobahsate ichoow wihi 'hor us garte a israahaan. Toro us a atin soobahsate hili Rubeyti Munyee ka atin munyaache, 'dee Yeesso Kiriisto aytiis raahtaane diiggiis ka atin lakadikha. Waakh ba tuum atin imaala nebey tuum atin kakaala.
60001003	Waakkhi Aabba Yeesso Kiriistohi Kamureene koolinno. Us uurnugleeliiski buure on ka, jirotoo husube inno khajjeello a inno siiche. Jiti us waha kayeele la, a Yeesso Kiriistohi us omoot kasookahche.
60001004	Toro la jirota husub ka Waakh wihi inno mu'dane jirtuu ituumine, eloo rucchul laka ikhabine, iraagin goobi Waakh ka meel a inno igessa.
60001005	Kakhuufnaanki inno Waakh kakhuufno ka, Waakh miigtiis ka a inno toorriba, ichoowka ribnaankaas 'hella. Waha la ibeenki 'da'ddaboote 'dow liisoobahcha.
60001006	Wahaas tuumman ka weyti hamaada on. I'daasenyi toolla geeddoor sinayyohi fil ittaawenye bolokh atin ikeeno kolossoo a atin kawaaraan.
60001007	Sinayyoha a atin isoobaheene kakhuufnaanki atin Waakh kakhuuftaan kajaane, 'dee saggi us ki rummaat iyahe toro eloo rucchul laka ikhabin tusaan. Kakhuufnaanka Waakh lakakhuufo gatoti 'dahab laka a kussanyahe. A mehe 'dahabi kheerowo laka 'dabe lakakaja toro la 'dabe dikha. Maanti Yeesso Kiriisto harra tuumman liisoobabbakkaahicho ka kakhuufnaankiin koolo ichoow weynaan ichoow inkaanyiti buure 'hela.
60001008	Atin usu injire ma argine, eheetteey laka, usu a 'doontaan. Atin usu toolla ma agartaane, eheetteey laka, usu a rummeysattaane toro la hamaadi etoo cheekin iubaa'dane toro weyti buurenye khabtaan,
60001009	a mehe rubeyohiin a laribe. Wahaase Yeesso Kiriisto ikakhuufteen.
60001010	Wori ribnaanka miinsan la 'doo'di Waákh íyeyyeedo wihiis weyti yowte toro la mujjum hiisteen. Icho la haaggi Waakhe buurenye inno imunneynane atin iyamiit a cheekeen.
60001011	'Doo'da Waákh íyeyyeedo Rubey Kiriistoti goycho kijirto icho et ichoow maan tusso iche aban 'dooneen. Rubey Kiriisto la wahanyeyyoha saggi Kiriisto sina liikawaaricho yomboka liiweynaacho miinsan orey on cheekte.
60001012	Wihi liisoobabbakkaahiche a mehe ya icho ma isihiline, i'daasenyi atine atin ihileen maanti icho wahanyeyyohi geeddi icho noolyahiin iitaahane gu'hassi ittaawenye yombo sooraaho sooyateeh kaayyeedeen. Toolla la 'doo'di Wori Haaggane miigti Rubeyti Munyeenye goobi Waakh lakasooergo cheeko ka, wahanyeyyoha a atin liisoocheeke. Herti Waakh laka ichehi wahanyeyyohaas agarto imoonta.
60001013	Maantaka maliin hil itannabicha, isjeycha, haaggi Waakhe buurenye maanti Yeesso Kiriisto atin liisoobabbakkaahicho atin lasiicho tuum khajjeel kakhaba.
60001014	I'di nyaakhuti yeed daaguu, suujoonki liimoono maanti atin wohoo igaran atin khabteen iinokhanna.
60001015	I'daasenyi saggi eti atin wahe munya iyahuu, atin laka wihi atin yeessaan tuumman ka munya ateeha.
60001016	A mehe wihi chiiran, “Munya ateeha, an a munyaa.”
60001017	Atin Waakkhi Aabbaheenenye enenyet seley isassaahine ebba wihi us yeelo on ka hukkumo wahattaan gone, taba geeddi atin harrata ka jirtaan tuumman usu inkaanyita.
60001018	I'di tahe a garattaane, jiroti ilmarhaatteete atin aacchinyetiin ka'hesseen, wahanyeyyohi suujowo i'di maanta lahaag ommos 'dahab mee lagute atin lafure.
60001019	I'daasenyi diig Yeesso Kiriistoki lagane i'di heleenki mi'dabenye eloo rucchul laka ikhabine lagute.
60001020	Geeddi harra liisoouumin on usu lasoobahche, i'daasenyi iroonotiin u ibeenneta 'da'ddaboote lasoobabbakkaahiche.
60001021	Usu ka atin Waakkhi usu omoot kasookahche toro la weynaache a rummeysatteene, 'dee Waakh on kakhuuftaane, toro la usu on khajjeel kakhabtaan.
60001022	Toolla runti atin raahtaan ka a isdikhteene 'dee 'doo'di Kiriisto rummeeste 'dooninti rummaat ikhabtaan gone, taba gi'de uurassiin ka weyti is'doona.
60001023	A mehe toro a delatteen. Delmaattiin ilinti suujowto ma kiimaataane i'daasenyi ilinti jirtuu tuumman ituumine leetimiy. Waha la a Yeedi Waakhe jiro khabo toro jirtuu tuumman ituumin.
60001024	A mehe i'di Chiirnaanneti Waakh tadeeh u, “Weeli enenyet tuumman a i'di hoose, weynaantiis tuumman la a i'di fiikheet. Hoos a angaga fiikhe la a khubatta.
60001025	I'daasenyi Yeedi Kamur jirtuu tuumman a jira.” Yeeda la a Wori Haaggane atin liicheeke.
60002001	Maantaka, suujoon tuumman ichoow ekkeysi tuumman ichoow iskaayyeelnaan ichoow kal'darri ichoow ham tuumman kasootaba.
60002002	I'di nyaakhuti rurrucchule dessuu, taba atin laka Wori Haaggan i'di haanuut u iamuuma, 'dee ribnaankiin ka weynaada.
60002003	I'di tahe toolla saggi Kamur ihaagganyahe a chanchanteen.
60002004	Kamuri i'di daakki jireenye 'doo'd 'dii'de, i'daasenyi Waakkhi soobahsate ka weyti khumman iamiita.
60002005	Toolla la i'di dagahti jiro khabtuu, Waakh minki 'doo'di Waakh waho iche atin kadisa. Waakh la i'dane yeela 'dee kuhaaniyyohi munyee atin kayeela. I'di kuhaaniyyoot u la, Yeesso Kiriisto ka, i'di soorriyoti Rubeyti Munyee woyto toro Waakh kahamaaduu Waakh isibihissaan.
60002006	I'di tahe Chiirnaanneti Waakh mehe tadeeh ya, “An ilkerengeetti Saayon ka daakkoo an soobahsade khummane tirrinki dagaheetenye chuukha, eti tuummane usu rummeeste la lakhaanyo ma lakadowo.”
60002007	Atinhi usu rummeysattaan ka daakka weyti atin ikhummanyahe. I'daasenyi 'doo'di irummeysan ka, “Daakki 'doo'di minan diso 'dii'de, usu tirrinki dagaheete min tiiro yitah.”
60002008	Toro la, “Us a i'di daakki enenyet tarraantarricho, a daddaabti enenyet laga'ddo.” Jeenteti icho ayti Waakh idaagine itarraantarrataan. Waha la a wihi goorat Waakh igooche on.
60002009	I'daasenyi atin a 'doo'di Waakh soobahsate, a kuhaaniyyohi karnat, a yaafti munyee, a 'doo'di Waakhe Waakkhi mug'di goya kasoobahche banayhiiski haaggan goya soogesse wihi weyti haaggane us yeele cheeko.
60002010	Atin goorat 'hor 'doo'di Waakh ma eheynane, i'daasenyi toolla a 'doo'di Waakh. Goorat 'hor uurnugleeli Waakh ma 'heline, i'daasenyi toolla uurnugleeli Waakh a 'hesseen.
60002011	Aalasseeyki an weyti 'doono, i'di 'doo'di harrata ka yeelan ichoow ki meel ikhabin u, a atin hawwaasda, taba wihi uurassiin goya kijiro uskeel imoono kol dakkhan atin isdihtaan uus atin kahataatin.
60002012	'Doo'di Waakh igaran goyaka jiroti haaggan jira, 'dee koli icho suujoonkoo atin kacheektaan tuumman, jeenteti icho haaggi atin yeessaan ifiirichaan u, Waakh a koolicheen maanti us yamiit.
60002013	Taba weynaanti sirgaal tuumman afiche akutina i'di tahe waha a wihi Kamur atinhi yeessaan 'doono. Karnati weyti ween eheetteey ommos,
60002014	gaafanayyohi karnat soobahsate 'doo'di uskeel yeele sina tuso ommos 'doo'di haag yeele koolicho eheetteey ka ba afiche akutina.
60002015	A mehe wihi Waakh 'doono a mehe ya, a atinhi haaggi atin yeessaan ka, 'doo'di wihi 'dalam atin kacheekti chubbahissaan.
60002016	Saggi 'doo'di lasoofure ijira. I'daasenyi furnaankaas atin lasoofure akagir'daamina suujoon ayeelina. Saggi falfayyohi Waakh ijira.
60002017	Taba enenyet tuumman inkaanyita, 'doo'di addane Kiriisto rummeeste 'doona, Waakh karoora, karnat la inkaanyita.
60002018	Atinhi bow'dayyee, taba inkaanyit tuumman ka kamurretiin aficho akutina. Kamurreti hahhaaggane toro samacchaare kalday menye, ti saggi suuje atin iwoyto laka aficho akutina.
60002019	A mehe Waakh a kaahamaada cha'at bolokkhi ikaamaline lakituse ka garrahsatte jeenteti at wihi Waakh 'doono igarattuu.
60002020	I'daasenyi koolohoh sugta chirri at uskeeli at yeesse on ka lakijahe, at garrahsatte. I'daasenyi chirri haaggi at yeesse ka sina lakoomhicho, at la garrahsatti, Waakh a kaahamaada.
60002021	A mehe jeentetane atin liiwahe. Kiriisto laka sina a kawaarte gone, us iyookkoti atin dabatiis raahtaan a atin iyitah.
60002022	“Uskeel us yeele mele, been afiis leetimiy mele.”
60002023	Us maanti laabaare laka abaar ma laabin. Maanti sina lakawaariche laka, 'doo'di sina kawaariche ma itiftoonne, Waakkhi enenyet saggi mujjume ihukkumo on dahantiis isgesse.
60002024	Usu rubeytiis la massalaaba ka uskeeleen a si'de. I'dane yeele 'dee uus kola uskeel inno dakhanne, jiroti fissan jirra. Sinati loomhiche ka, atin a samaatteen.
60002025	I'di tahe atin i'di iiyti baabaa kijirto eheet. I'daasenyi toolla Ersinki rubeyohiin yaakhicho a isoonokhatteen.
60003001	Saggaas on u, deyyeho taba makhaaballetiin aficho akutina. I'da yeela 'dee chi' gaasichokoo Yeedi Waakh iraahin laka, yeedi aficho ka menye, jeenteti jiroti oboorrihicho jiro,
60003002	mi'dabe ichoow jiroti inkaanyite icho jiraan ka a lasoojiito.
60003003	Eykodi sartiinna atin iseykoddaan uus wahanyeyyohi kharaate i'di maanta tinti lajirfo ichoow 'dahabi lagessati ichoow gaaddi gato miige kalday eheynan.
60003004	Eykodi atin iseykoddaan ki goytiin kasoobaho jirtuu tuumman ituumin a eheetti. Jiroti samacchaarenye sir laaye Waakh ortiis ka weyti khumman jira.
60003005	A mehe saggane deyyehoti goorat archiiye munyeenye Waakh khajjeel kakhabte isieykodde. Arammeticho aficho ma kutin.
60003006	Saara i'daase eheete, Aburaaham yeediis raahte, “Kamuraaya,” tidah. Atin albehicheeda tateehiin cha'atin haag yeessaane roorro ikhabin.
60003007	Saggaas on u, atinhi arammee taba deyyehotiin jiti samacchaare ka leefiddiya saggi icho wahalhi atin kaa'ddaran iyahiin kasa. Toro la inkaanyita i'di tahe atin tuumman jiroti Waakh enenyet i'daanu siicho a islee'hessaan. Cha'atin i'da yeessaan la, walah weysihiin jeycho mele.
60003008	Ayti 'da'ddaboot, taba atin tuumman maloo kalday khaba, uur isinugleesda, i'di 'doo'di uuroo kaldaye u is'doona, isnuglaacha.
60003009	Eti suujoonkoo kiyeelo ommos kiabaaro aal akagutanne, i'daasenyi iweyso Waakh a imaalo. A mehe wihi atin liiwahe a wahaase, 'dee buuh 'hessaan.
60003010	I'di Chiirnaanneti Waakh tadeeh u, “Eti jiro 'doono, ibeenneti haaggan la argin 'doono, harrabiis suujoon a kahosso, afiis la been a kahosso.
60003011	Suujoon a kasoonokhti haag a yeelo, nebey a yowti, nebey a 'don'doono.
60003012	I'di tahe indohi Kamur 'doo'di fiffissan a katoollaane, dogtiis la weysihicho a ifurantahe. I'daasenyi Waakh 'doo'di suujoon yeelo a 'dii'ddanyahe.”
60003013	Ayyo wohoo atin yeela cha'atin haag yeelin imoontaan?
60003014	I'daasenyi chirri jeenteti wihi fissane atin yeessaan on sina atin loomhicho, a atin liimaale. “Wihi icho karooraan akaroorina, anahina.”
60003015	I'daasenyi uurassiin ka, Kiriisto tuum isisoobahcha i'di Kamur u. Chirri khajjeeli atin Kiriisto kakhabtaan atin laworsate la, tannabda kol dakkhan ayti atin laabtaan khaba. I'daasenyi waha samacchaar ka ichoow inkaanyit ka yeela.
60003016	Toro rubeyti suujoon atin ikacheekan khaba, 'dee jirotiinti haaggane jeenteti atin Kiriisto ikakhuuftaan jirtaan ka atin hayhayo hankichokaas ka lakhaanyo a khaatatti.
60003017	Wihi deefo, chi'iche 'dooninti Waakh tahe, a atihi jeenteti at haag iyeessuu sina kaawaarto, atihi jeenteti at suujoon iyeessuu sina kaawaarto ka.
60003018	A mehe Kiriisto maantoo kalday on uskeeleen iyumuyye, maantoo addan la uskeeleen ma iyamuut. Eti fissan jeenteti ki khollokkhane iyumuyye 'dee inno Waakh inno ikeena. Usuhi weeli enenyetenye layigisye, i'daasenyi Rubeyti Munyee ka omoot lakasookahche.
60003019	Ulla a irte rubeyohi 'doo'di goorat tuume hidan wori Waakh icheeke.
60003020	Waha a rubeyohi 'doo'di goorat ayti Waakh raahiwwaaye maanti goorat Noowa koobanhi buure dise. Waakh la 'doo'daas a isamacchaare. I'daasenyi et siyyeet kooban goya kijirte kaldaye bicche ikhaatin.
60003021	Biccheha la mehe itoollaan ya, baattissiyoti toolla atin laka atin ribto. Baattissiyota la wohoo sartiin chaafo kabahcho menye, a rubeyti wahanyeyyohi Waakh ka suujoon inno ikacheekan. Baattissiyota la Yeesso Kiriistohi omoot kasookahe ka a atin ribta.
60003022	Kiriisto la goobi Waakhe inokhte, Waakh dahantiisti miigeet orronte, herti Waakh tuumman ichoow wihi tuummane goobi Waakh ka anto ichoow miig leh ba afiis ma kutaan.
60004001	Maantaka sar Yeesso Kiriisto jeenteteen u sina a loomhiche gone, taba atin laka saggi us imasse imalda. I'di tahe eti sartiis sina loomhiche uskeel a kasoonokhte.
60004002	Jeentetaas u jirotiisti addane harrata ka us soojiro, suujoonki enenyet imoono ma ijiro i'daasenyi wihi Waakh 'doono yeela.
60004003	Goorat 'hor jiroti atin jirteen ka wihi 'doo'di Waakh igaran yeelo goosseene geeddi deer yeesseen. Wihi atin yeesseen a i'di maanta soho'ddarri ichoow suujoonki liimoono ichoow meleefu. Wihi addan a daawohi bi'direnye enenyet soho'ddarri kalug'do ichoow wahnaanki suujenye iyookkoyyohi waakkhakh lakayeessi lawahti.
60004004	Waha tuumman ka, aalassiinki oraat weyti atin kagirmeestaan cha'atin kola icho ikakhayine uskeeli buurenye icho i'daanu yeelaan iyeelin. Icho la abaari noole atin korchaan.
60004005	I'daasenyi 'doo'da wihi jiroticho miinsane us Waakkhi 'doo'di jiro ichoow ki tuume ba hukkumo idowdowo ma kabahsataan.
60004006	Jeentetuu la Wori Haaggan 'doo'di tuume laka a liicheeke, 'dee sarticho i'di enenyet u lahukkuma, i'daasenyi rubey ka jiraan saggi Waakh ijiruu.
60004007	Harra 'dubiche kola a yitah. Maantaka mujjum malda toro la isjeycha uus 'dee wohoo weysihiin targeyine.
60004008	Walah tuumman 'dirihicho la, weyti is'doona. I'di tahe 'doonine uskeeli buurenye kakutta.
60004009	Goobassiin ka nyunnyuuto laan ismartiisda.
60004010	Ebba siimbaaw us 'hele ka 'doo'di addan a ihilo. I'da ka ebba haaggi Waakhe buurenye fil ittaawe mujjume dakhta.
60004011	Eti siintiis ti Yeedi Waakh lacheeko tahe, yeedaas a cheeko gi'de. Eti siintiis ti us 'doo'di addan gargaaro tahe, miigti Waakh siiche tuumman ka 'doo'di addan a gargaaro. I'da ka walah tuumman ka Yeesso Kiriisto ka Waakh a laweynaacha. Us ba jirtuu tuummamba inkaanyit ichoow miig 'hela. Aamiin.
60004012	Aalasseeyki an weyti 'doono, sinayyohi 'dabenye atin yahame atin kajo akagirmeysanna i'doo wohoo girmee atin kayitaaheen u.
60004013	I'daasenyi hamaada jeenteti atin Kiriisto sina ileegisantaane 'dee weyti ihamaaddaan maanti weynaantiis enenyet liisoobabbakkaahicho.
60004014	Chirri jeenteti at koo Kiriisto itahe lakaabaaro, ati Waakh a kimaale. I'di tahe Rubeyti weynaan lehe toro Rubeyti Waakhe a kileejirta.
60004015	I'daasenyi uus etiinkoo kalday laka jeenteti us enenyet iyigis ommos us hatto ileeyahe ommos jeenteti us uskeeloo iyeele ommos us wohoo wihiis ieheynan ikaaddiho sina liiomhin.
60004016	I'daasenyi chi' jeenteti at koo Kiriisto itahuu sina kitaham uuryaawine, jeenteti magah Kiriisto liikaawahuu Waakh kooli.
60004017	I'di tahe ibeen a yitah ki Waakh enenyet hukkumo. Chi' innohi nyaakhuti Waakhe inno lakasookhabti la, 'doo'di Wori Haaggane Waakh rummeysawwaaye sinati isoobahto a too geeddohe?
60004018	I'di Chiirnaanneti Waakh tadeeh u, “Chirri 'doo'di fiffissan ba ribnaanki laribo 'hool yahe, 'doo'di Waakh igaran ichoow ki uskeel leh intaakka mee?”
60004019	Maantaka eti tuummane sinati taham ichoow wihi Waakh 'doono ba israahaan, Waakkhi lakakhuufo walah tuumman soouume dahantiis a isgesso. Toro la haaggi us yeelo orey a ileesohti.
60005001	Maantaka, wihi an ewweenki urur Kiriisto woyo daaho a waha. Ani laka a ewweenkoo i'diinenye, toro la garti saggi Kiriisto sina liiomhiche a laaba. Ani laka maanti us soonokhti weynaantiis a leegisma.
60005002	Ururi Waakhe i'di woyhi Waakhenye dahantiin lagesse ersinkicho ateeha, yaakhicha. Uus wohoo atin liihosso eheynane, i'daasenyi wihi atin kasoouummame a eheetti. Jeenteti 'damaanki lakhaanyee la menye, jeenteti atin weyti Waakh ikafalin 'doontaan a eheetti gi'de.
60005003	'Doo'di dahantiin lagesse i'di kamuri suuje u akaarriirina, i'daasenyi 'doo'di woyha iyookkoti haaggan iateeha.
60005004	Maanti Ersinki Ween soobaho la, 'duubi Waakh kayamiite jirtuu duh iurgiyine 'hessaan.
60005005	Saggaasu la atinhi nunnugul taba ayti ewween atin idowo akutina. Atin tuumman la tuum isnuglaacha a mehe, “Waakh eti eylajo a 'dii'ddanyahe, i'daasenyi eti isnuglaacho haaggiiski buurenye siicha.”
60005006	Maantaka dahanti Waakkhi miig khabo orche ka isnuglaacha, 'dee maanti us 'doono, a atin okkhicho.
60005007	Us aw atin ikhaba gone, wa'dwaa'diin tuumman usu dahan gessa gi'de.
60005008	Taba isjeycha toro la mujjum toorribda! Seytaanki chiiytankiine i'di bahassihi yeeduu a ismara, eti us bar tiro yowtaa.
60005009	Usu iskahossa mujjum Waakh kakhuufa, a garattaanee harra tuumman ka, 'doo'diinki Kiriisto rummeeste tuumman sinata atin taham on taham.
60005010	Waakkhi haaggi buure leh, Yeesso Kiriisto ka weynaantiisti armaanjireen a atin iwahe. Inkoo geeddoor sina atin tuhum, usu rubeytiis a atin okkhicha, kakhuufnaanki atin usu kakhuuftaan miigoocha, atin toollicha toro inti wohoo atin ikaasseehin atin gessa.
60005011	Jirtuu tuumman la miige a tiissa. Aamiin!
60005012	Eti ullaka koo Kiriisteenye Silfaano layadeehe, an eti weyti lakakhuufo iekkaacho, iche khadaaba ileegargaare. Wihi an gaabi ka atin ikasoochiire la uure atin miigoocha, toro a saggi wihi khadaaba kachiiran haaggi Waakhe buure rum iyahe. Haagga akanokhanna gi'de.
60005013	Urur Kiriistoki ilkerengeetti Baabiloon kajiro atin laleesoobahsate a atin soobariitiche. Markohi i'di weeleeye laka a atin soobariitiche.
60005014	Bariitoti 'doo'd Kiriisto isbariiticho isbariiticha. Atinhi koo Kiriistee tuumman la Waakh ba nebey atin kakaala.
61001001	Khadaaba eti atin isoochiiro a ani, Siimonhi Beetero layadeeh. Ani la a falfa ichoow ergaano Yeesso Kiriisto. 'Doo'di an isoochiiro la a 'doo'di fissanoonki Waakh ichoow koo Yeesso Kiriistohi 'Doorribeheene ka i'denyuu rumanka kakhuufnaanki Yeesso Kiriisto lakakhuufo 'hele.
61001002	Waakh ichoow Yeessohi Kamureene ba garanti atin icho garattaan ka tuum atin imaalaane tuum nebey atin kakaalaan.
61001003	Miigti Waakh ka wihi tuummane jiro miinsane 'dee inno jiroti Waakh kahamaado jirro a inno siiche. Garanti inno Kiriisto garanni ka wahanyeyyohaas a khabna. Toro la weynaantiis ichoow haaggiiski weyti deefo ka a inno wahe.
61001004	Wahanyeyyohaas ka Waakh ayyinti weyti haaggane indigir inno ikhabto a inno igooche, 'dee ayyintaas ka Waakh uummankiis leegisanna toro suujoonki harratane wahanyeyyohi liimoono keenaan kabahsanna.
61001005	Jeentetuu la taba tirriinsada kakhuufnaanki atin Waakh kakhuuftaan haag kakhaya, haag la abannaanki atin Waakh abattaan kakhaya.
61001006	Abannaan la isjeyin kakhaya, isjeyin la garrahsi kakhaya, garrahsi la jiroti Waakh kahamaado kakhaya.
61001007	Jiroti Waakh kahamaado la uuri 'dabakhe kakhaya, uuri 'dabakhe la 'doonin kakhaya.
61001008	Chirri wahaas tuumman wihiin yahiine toro la kakhaymaan, Yeesso Kiriistohi Kamureenenye atin abattaan ka, 'doo'di ollommeenye gurnaan idelin ma tateehiin.
61001009	I'daasenyi eti wahanyeyyohaas laa a i'di eti walah igaranne indo laaye, saggi uskeeliiski oraat liidikhe dabe.
61001010	Maantaka 'doo'd Kiriistokaaw a atin hawwaasde, tirriinsada wihi saggi Waakh atin iwahe toro us atin isoobahsate tuso yeela. A mehe cha'atin i'da yeesseen jirtuu ma tarraantarrattaan.
61001011	I'da ka goobi Waakhe jirtuu imassanne Yeesso Kiriistohi Kamureenenye 'Doorribeheene dakhti ka weyti atin lasoodowwaacha.
61001012	Rumanka runti Chiirnaanneti Waakhe goorat atin laabche a garattaane toro la a raahtaan. Eheetteey laka, a inokhda one toro kol tuumman atin kasoo'helcha.
61001013	Ani ka kootte wihi mujjume, a anihi geeddi uliba an noolahe waha atin kasoo'he'hhelcho.
61001014	A mehe a garda omootteey a soodowwaatte, saggi Yeesso Kiriistohi Kamureene itusuu.
61001015	Hol la a dowa saggi 'dee inkoo an umuy laka atin kol dakkhan waha ikasoo'hessaan yeela.
61001016	A mehe maanti nah miig Yeesso Kiriistohi Kamureene ichoow saggi us isoonokhti nah atin icheekne, wahaas hawweesseti beenaate nah kharateenyo ka soouunne nah raahne menye, nah indoheenyo ka weynaantiis a agarre.
61001017	A mehe chirraas us inkaanyit ichoow weynaan Waakkhi Aabbaheene ka'hele, hooyi Waakkhi Weyti Ween kayimiy mehe yidah ya, “Waha a Weeleeyki an weyti 'doono, an weyti kahamaado.”
61001018	Nah rubeyteenyo la hooya goobi Waakh kasooyeede a daagne a mehe nah usu hali lagan ka a leejirree.
61001019	Inno la runti 'doo'di goorat Waákh íyeyyeedo cheeke weyti tissibna. Yeeda weyti nabah isuda a mehe yeeda a i'di taahi inti mug'dee kabolkho. Nabah isuda ichoowka ibeen a yimaate ki Kiriisto soobaho banayhiis la uurassiin goya kabolkhaan.
61001020	Waha tuumman 'dirihicho la, saggi Chiirnaanneti Waakhe goorat 'doo'di Waákh íyeyyeedo cheeke too kalday laka malicho ikiimaatan abda.
61001021	A mehe 'doo'da Waákh íyeyyeedo yeedicho 'dooninti weeli enenyet ma kasoouummamin. I'daasenyi yeedi icho cheekeen, a ki Waakh kayimiyye Rubeyti Munyee aficho leekeente.
61002001	Yaafohi Issiraayel goyaka la, 'doo'di beenaate 'doo'di Waakh iyeyyeedee a jire. Saggaas on u 'doo'di 'doo'di Waákh íyeyyeedo iskaayyeelo laka goytiin a soogela dagsi ka yeedassi beenaate jit Kiriisto enenyet buucho enenyet abcha. 'Doo'da la Kamuri gatte laka a 'dii'da, baabakki Waakh baabiicho dowwa on isikeenaan.
61002002	'Doo'di buure la soho'ddarriti 'doo'da yeelo raaha, jiti rummaat igafa.
61002003	'Damaankicho ka, yeedassi beenaate atin abchaane atin kakharaawaan. Waakh goorat archiiy on icho hukkume baabakki us icho baabiicho gooche. Waakh ma ur'do gone, wihi us igooche a soodowwaateen.
61002004	A mehe Waakh herti Waakhe goorat uskeel yeesse sina a omhiche, ankhari af laa goya kalug'de kaahhide. Intaase fiddiyaane ichoowka ibeenki Waakh enenyet hukkumo yateeh.
61002005	Toro la harrati 'doo'di goorat archiiy uskeel yeele baabiiche, 'duley kakhaate. I'daasenyi us Noowahi 'doo'd jiti fissan icheeke ichoow 'doo'doo addane teebeenye toorribe.
61002006	Toro la ilkerengeetti Soodom ichoow ti Goomorah baabakki us icho baabiicho igooche, 'dab kagube bombey kayeele. I'da ka Waakh icho 'doo'di berri jiti us 'doono iraahin iyookko ikayeele.
61002007	Toro la Loothi fissane soho'ddarriti 'doo'd yeele bolkhisse ribe.
61002008	A mehe eta fissan kol dakkhan goychooda yiille, ulla chirri us kol dakkhan uskeeli 'doo'da yeele arge toro la daage rubeytiis ka weyti bolkhe.
61002009	Kamur 'deerka saggi us 'doo'di aytiis raaho sinayyohi kajo ikasoobahcho a garta. Toro la 'doo'di uskeel yeelo saggi us sina iomhicho ichoowka ibeenki us 'doo'd hukkumo yateeh laka a garta.
61002010	Kach ka la a 'doo'di wihi kheerenye uurassicho goya kijiro uskeel imoono raaho toro weynaan rannyo. Icho wihi icho yeelin 'doonaan ka roorro ma khabaane, rannyaate leeyahiine, toro la wahanyeyyohi i'di herti Waakhe anto khabo liiargine icho leeabaarramaan ma karooraan.
61002011	Herti Waakh wahanyeyyoha weyti miig a kakhabta toro weynaan 'dirihicho laka khabta. Eheetteey laka, chi'iche wahanyeyyoha Kamur ortiis ka cheekatti ma abaarto.
61002012	I'daasenyi 'doo'da saggi binahi yibaate mal ikhabine ladelo one 'dee lakhabti laabbakkicho iche ijira. Wahanyeyyohi icho foolicho ikhabine saggi suuje ileeabaarramaan. Saggi bina bar liitiro iche icho laka bar liitira.
61002013	Saggi icho 'doo'di addan igaameeraan, saggaase icho laka liigaameera. 'Doo'da wihi sarticho 'doonto icho maalim laka yeelaan leelakhaanyo mee. Icho goytiin ka a i'di wihi duksah ichoow el khabo. Geeddi icho atin leegolossataan la ekkeysihicho a kahamaadaan.
61002014	Koloo kalday laka uskeel ma 'diichaane, indohicho oboorrihi icho leeur'din 'doonaan on menye, wohoo addan ma khabtaan. 'Doo'di yeed Yeesso goyaka jarakhe ekkeestaane uskeel kalug'daan. 'Doo'da 'damaam on menye wohoo addan ma woyaan. Icho a 'doo'di Waakh fale.
61002015	Jiti fissan a bujeene jiti suujenye goorat inam Beeyorki Baalam layadeeh tabe tabeen. Baalam la suujoonki us yeele, chilimmeti us ka'hele a 'doone.
61002016	I'daasenyi Baalam jeenteti uskeeli us yeeluu, eheli us khabe hooyi weeli enenyet ka usu leejaakhe. 'Dalanki etaas Waákh íyeyyeedo sooyeelo kasoojeyche.
61002017	'Doo'da a i'di indohi bicche laa ichoow 'duubathi rug woyo. Inti 'doo'da liiabbire a inti mug'dihi reebe.
61002018	A mehe icho yeedi ilmarhaatteete kaayyeedaane isatahnoochaan. 'Doo'di yeed Yeesso ka jarakhenye, dowwanoha ka suujoonki us yeele kabahsati wihi uurassicho goya kijiro uskeel imoono ka soho'ddarri isoojiitaane angey gessaan.
61002019	Wihi icho enenyet iayyichaan a furnaane, i'daasenyi icho rubeycho a bow'dayyohi uskeel. A mehe wihi kianti iche bow'daticho tahe.
61002020	A mehe chirri icho abannaanki Yeesso Kiriistohi Kamureenenye 'Doorribeheene abteen ka, wahanyeyyohi harratane sussuujenye enenyet bi'dirroocho a kasoobahsateene toro la suujoonkaas icho khabte a kahataateene, icho kola jiroti icho jiraan ti oraat laka a kasuuj.
61002021	Ichohi goorat jiti fissan iabanne deefta ichohi abte toro amurreti Waakhe munyeenye lasiiche bujo ka.
61002022	Wihi icho kayitah a mammahti rummaate goorat, “Kar jilbiibotiissa inokhta,” liidahye, ommos, “Golchati ladikhe toro a nokhatta sub kafadda,” liidah.
61003001	Aalasseeyki an weyti 'doono, waha toolla a khadaabeeyki lammaatteete an atin isoochiire. Khadaabbe lammache ka wihi atin 'hor abatteene atin kasoo'helcha, 'dee mali haaggan khabtaan.
61003002	Atinhi wihi goorat 'doo'di munyayyeenye Waákh íyeyyeedo cheeke kasoo'hessaane 'doona. Toro la atinhi amurreti Kamureenki toro 'Doorribee miinsane ergaano atin isoocheekte kasoo'hessaan iche 'doona.
61003003	Koloo la waha abda, ibeenneti 'da'ddaboot ka 'doo'di runti Waakh kachaarti toro suujoonki uurassicho imoonaan kalday on yeelo a soobaha.
61003004	Mehe atin idowaan ya, “Emeetti goorat us ayyiche meete? A mehe aacchinyeteen a tuunte walah tuumman la a i'di maanti goorat harra lasoouume on.”
61003005	I'daasenyi dib on u saggi Waakh goorat archiiy yeedi afiissa on ka serey ichoow harra ba isoouume dabaan. Toro la dib on u saggi us harrati kafafsane bicche lakasoohaaggiche, bicche kamarsanyahiin dabaan.
61003006	Bicchehaas on jiti 'duleyi buure ka maantaas harra lasuujaache. 'Duleye lakeene wihi harra kajire tuumman lamassiche.
61003007	Waakh la yeedaas afoot on ka serey ichoow harrata saggi toolla icho ijiraan on i'diicha ichoowka ibeenki us 'dab kagubo baabiicho yateeh. Ibeenkaas Waakh 'doo'di usu igaran a hukkuma toro la bar tira.
61003008	I'daasenyi aalasseeyki an weyti 'doono, waha akadabina. Kamur ka, ibeenkoo a i'di gu'h alifoo, gu'h alifoo la a i'di ibeenkoo.
61003009	Kamur wihi us ayyiche ka ma soomalmalo i'di 'doo'd gaasoo malmalli ikhaatuu. Us a atin igarrahsata a mehe usuhi etoo kalday laka iumaatane, i'daasenyi enenyet tuumman uskeel kasoonokhti iche 'doona.
61003010	I'daasenyi ibeenki Kamur i'di eti walah hato iyamiit. Maantaas la sereyta daayan saggi uskule iyeedda, baabaata. Wahanyeyyohi sereyta kajiro tuumman la a gubtaane bar waayaan. Toro la harra ichoow wihi harra kajiro tuumman laka a laguba.
61003011	Walah tuumman saggane liibaabiicha gone, atinhi jiroti munyee ichoow jiroti Waakh kahamaado jirtaane la'doona,
61003012	geeddi atin ibeenki Waakh sugtaane atin ibeenkaas itirriinsattaan. Maantaas la sereyta daayan ichoow wahanyeyyohi kijiro tuumman a gubtaane bar waayaan.
61003013	I'daasenyi wihi Waakh ayyiche ka, sereytoo husub ichoow harratoo husube walah tuumman fissanyahiine sugna.
61003014	Maantaka aalasseeyki an weyti 'doono, geeddi atin wahaas sugtaan weyti tirriinsada, 'dee atinhi usu nebey ikhabtaane uskeeloo rucchul laka ikhabine eloo rucchul laka ikhabin a atin sooeleelo.
61003015	Waha la abda, samacchaari Kamureen ribnaanki us enenyet ribo ikhaata. Walaaleenki inno 'doonno Baawulo layadeeh laka kharati Waakh siiche ka waha a atin isoochiire.
61003016	Baawulo khadaabbetiis tuumman ka, wahanyeyyohi emeet Kiriisto miinsan a kaayyeeda. Khadaabbeti Baawulo chiiro meelassoo, wihi us kaayyeedo abane a miig. 'Doo'di waha foolicho ikhabin ichoow ki yeed Yeesso goya kahusube mujjum hiiyyay ibihin la, wihi yeediis essi tuummane urgiyicha. 'Doo'da la Chiirnaanneti Waakh tuumman saggaas on ibaabula. I'da ka bakkinnaanki labakkicho iche isikeenaan.
61003017	Maantaka aalasseeyki an weyti 'doono, waha orey on garatteen gone taba isyaakhicha. Uus suujoonki 'doo'di hugumme iraahin atin ekkeysanne luhlo atin kakhaatin. 'Doo'da i'dane atin yeela 'dee kakhuufnaanki atin Waakh kakhuuftaane isesseehin ka kuftaan.
61003018	I'daasenyi haaggi Waakhe buure ichoow abanti atin Yeesso Kiriistohi Kamureenenye 'Doorribeheene abattaan ka weynaada. Toolla ichoow jirtuu tuummamba us ba koolo 'hela! Aamiin.
62001001	Eti nah woriis atin isoochiirro, a ki goorat geeddi wohoo rucchul laka liisoouumin jire. Nah usu a daagne, indoheenyo ka la a agarre, 'dey'doonne, toro la dahanoheenyo ka laka usu a 'daarre. Eta Yeedi jiree iche woriis cheekna.
62001002	Eta la a nah isoobahe, nah usu a agarre, runti usu miinsane cheekna. Toro la eta jiroti jirtuu imassan khabo, goorat Aabbahiis leejire nah isoobahe iche atin isoocheekna.
62001003	Wihi nah agarre toro nah daagne, iche atin isoocheekna, 'dee atin ichoow nah ba kulankoo kalday khabna. Toro la Waakkhi Aabbaheene ichoow Yeesso Kiriistohi Weeliise kulankoo kaldaye leekhabna.
62001004	Wahane atin isoochiirra, 'dee hamaadeenyo tuum kayeella.
62001005	Farniinki nah Weeli Waakh kadaagne nah atin isoocheekno kalla, Waakh a banaye, mug'dihoo rucchul laka goytiis ma kijiro.
62001006	Chirri inno ichoow Waakh ba kulankoo kaldaye khabna elanni eheet a, mug'di goya kaassohanni, inno beene goonna runti Waakh la ma jirro.
62001007	I'daasenyi chirri inno banay goya kaassohanni saggi us banay goya ikajiruu, inno tuumman kulankoo kaldaye khabna, diig Yeessohi Weeli Waakhe la uskeeleen tuumman a inno kadikha.
62001008	Chirri inno uskeel ma khabno elanni, inno a isekkeysanna, runti Waakh la goyteen ma kijirto.
62001009	Chirri inno uskeeleen Waakh icheekanne, usu a lakakhuufa toro wihi rummaat on yeela, uskeeleen a inno ikakuta toro la khollookh tuumman inno kadikha.
62001010	Chirri inno uskeel ma yeelin elanni, inno Waakh eti been lehe kayeella, toro la yeediis i'daaru laka ma raahno.
62002001	Nyaakhuteeyki an weyti 'doono, waansihane atin isoochiira, uus 'dee atin uskeel yeeline. I'daasenyi chi' etoo goytiin ka uskeeloo yeelo, eti meesseen ka Aabbaheen hawwaasti a khabna. Eta la a Yeesso Kiriistohi Fissan.
62002002	Usu goorat lasoorriyooche, 'dee holi Waakhe uskeeleen keeno bahcha. Jeenteti soorriyotiis u la, Waakh uskeeleen kalday ma bahcho, i'daasenyi uskeeli weeli enenyet tuummane bahcha.
62002003	Chirri inno amurretiis raahno, saggi inno rumanka eti Waakh yahe iabanne a garanna.
62002004	Eti tuummane, “An eti Waakh rumanka yahe a garda,” essi, i'daasenyi amurreti Waakh iraahin beene gooche, toro la runti Waakh goytiis ma kijirto.
62002005	I'daasenyi eti tuummane Yeedi Waakh raaho, 'dooninti Waakh rumanka tuume goytiis kijirta. Saggane saggi inno ichoow Waakh ba wohoo kalday inahe igaranna.
62002006	Eti tuummane Waakh goytiissa kijira essi, jiroti Yeesso jire iche jira.
62002007	Aalasseeyki an weyti 'doono, amura an atin isoochiiro, koo husub menye, a ki raagane atin uus uumaccho ka atin khabteen on. Amura raagane, “Taba, is'doona,” essi, a farniinki atin daagteen on.
62002008	Eheet a, amuroo husube atin isoochiira. Runtiis goytiis ichoow goytiinna lakaarga. A mehe banayhi rummaat a bildiikhaane, mug'di la baaba.
62002009	Eti tuummane banay goya kaassohta essi, i'daasenyi etiiskoo Kiriisto rummeeste nihib, uliba mug'di goya kajira.
62002010	Eti tuummane etiiskoo Kiriisto rummeeste 'doono la, banay goya kijira, wohoo rucchule goytiis ka tarraantarricho ma jiraan.
62002011	I'daasenyi, eti tuummane etiiskoo Kiriisto rummeeste nihib, i'di eti indo laa u mug'di goya kasohta. Inti us isohti ma garti, a mehe uskeel i'di mug'duu indo a 'duu'de.
62002012	Nyaakhuteeyki an weyti 'doono, waansihane atin isoochiira, a mehe jeenteti magah Yeessuu, Waakh uskeeliin a atin ikakute.
62002013	Atinhi ooyenyee, waansihane atin isoochiira, a mehe atin ki geeddi harra liisoouumin laka jire a garatteen. Atinhi nunnugul, waansihane atin isoochiira, a mehe atin Seytaanki uskeel leh a soorisseen. Nyaakhuteeyki an weyti 'doono, waansihaase atin isoochiira, a mehe atin Waakkhi Aabbaheene a garatteen.
62002014	Atinhi ooyenyee, waansihaase atin isoochiira, a mehe atin ki geeddi harra liisoouumin laka jire a garatteen. Atinhi nunnugul, waansihaase atin isoochiira, a mehe atin a tihe, Yeedi Waakh la goytiinna kijira, toro la Seytaanki uskeel leh a soorisseen.
62002015	Taba harrata suuje ichoow wahanyeyyohi harratane sussuuje a'doonina. Eti tuummane wahanyeyyohi harratane sussuuje 'doono, 'dooninti Aabbaheen goytiis ma kijirto.
62002016	A mehe wahanyeyyohi harrata a i'di maanta wihi 'doo'd uurassicho goya kijiro uskeel imoono ichoow 'doo'di wihi us argo tuumman iildeerroti ichoow 'doo'di wihi us khabo ichoow wihi us yeelo keeylajo. Suujoonka tuumman Waakkhi Aabbaheene ma kayamiite, wihi keeno a wahanyeyyohi harratane la'doono.
62002017	Harrata suuje ichoow suujoonkicheki liimoono a kutaane, i'daasenyi eti wihi Waakh 'doono yeelo, jirtuu tuumman a jira.
62002018	Nyaakhuteeyki an weyti 'doono, waha a ibeenneti 'da'ddaboot. Saggi goorat atin idaagteen u la, eti Kiriisto igafo a yamiit. Toolla laka 'doo'di ittaawenye Kiriisto igafo a yimiy. I'da ka la saggi waha ibeenneti 'da'ddaboot iyahiin a garanna.
62002019	'Doo'da goyteenna kabahe i'daasenyi rumanka keen ma eheynan. A mehe chi' rumanka goorat icho keen yahiin, a inno leefiddiyaan. I'daasenyi katabinti icho inno katabeen, saggi koo kalday laka keen ieheynane tusa.
62002020	I'daasenyi Kiriistohi Munyee Rubeyti Munyee ka a atin subhe, atin tuumman la runti Waakh a garattaan.
62002021	Jeenteti atin runtaas igaran mee khadaaba atin ikasoochiiro, a jeenteti atin igarattaan ichoow jeenteti beentoo rucchul laka rum ikiimaatan.
62002022	Kamalda bal, eti been leh a ayyee? Eti been leh a eti saggi Yeesso Ki Lasubhe iyahe 'dii'do. Eti i'dee a eti Kiriisto igafo. Us Waakkhi Aabbaheene ichoow Weeli Waakh ba a 'dii'ddanyahe.
62002023	Eti tuummane Weeli Waakh 'dii'do, Aabbaheen ma khabo. Eti saggi Yeesso Weeli Waakh iyahe cheeko tuumman la, Aabbaheen laka a khaba.
62002024	Maantaka, taba gi'de wori atin uus uumaccho ka atin daagteen goytiin a fiddiyo. Chirri woraas goytiin fiddiyo, atin laka Weeli Waakh ichoow Waakkhi Aabbaheene goychooda fiddiitaan.
62002025	Waha la a wihi Kiriisto inno iayyiche, a jiroti jirtuu imassanne inno 'hello.
62002026	Wahanyeyyoha an atin isoochiiro, 'doo'di jit atin bujin 'doono miinsanyahiin.
62002027	Atin ka la, Kiriisto Rubeyti Munyee ka a atin subhe. Subahnaanka us atin subhe la goytiinna fiddiya. Maantaka etoo addane wihi rummaat atin abcho ma 'doontaan. I'daasenyi Rubeyti Munyee walah tuumman a atin abissa, wihi iche atin abisso la been menye, a rum. Maantaka i'di Rubeyti Munyee atin iabissuu, taba gi'de Kiriisto goytiis fiddiya.
62002028	Maantaka nyaakhuteeyki an weyti 'doono, taba Kiriisto goytiis fiddiya, 'dee maanti us soobaho ka, uus inno roorro khabine toro la uryaawin emeettiis ka.
62002029	Cha'atin saggi Kiriisto ifissanyahe garattaan, saggi 'doo'di tuummane wihi fissan yeelo nyaakhuti Waakh iyahe a garattaan.
62003001	'Dooninti Waakkhi Aabbaheene inno 'doono eenna a buure. Waakh rubeytiis laka nyaakhutiissa inno yadeeh! Rumanka la inno a nyaakhuti Waakh! Maantaka 'doo'di harrata ma inno garti, a mehe icho Waakkhi Aabbaheene ma gartaane.
62003002	Aalasseeyki an weyti 'doono, inno toolla a nyaakhuti Waakh. Wihi berri inno nateeh la ma inno latusin. I'daasenyi wihi inno garanni, maanti Kiriisto soobaho inno laka i'diissa nateeh, a mehe maantaas i'di rumanka us yahe a agarra.
62003003	Eti tuummane khajjeela khabo mi'dabe iskayeela, saggi Kiriisto rubeytiis mi'dab iyahuu.
62003004	Eti tuummane uskeel yeelo, amuri Waakhe jebcha. Rumanka uskeel a hugun'darri.
62003005	I'daasenyi saggi Yeesso iyimiyye 'dee uskeeleen inno ikabahcho a garattaan. Ulla uskeeloo rucchul laka ma yeelin.
62003006	Et Kiriisto goytiis kijiro uskeel goya kaassohti mele. Et uskeel goya kaassohti, Kiriisto arge ommos garti mele.
62003007	Nyaakhuteeyki an weyti 'doono, uus etoo kalday laka jit atin bujin. Eti wihi fissan yeelo a fissanyahe, saggi Kiriisto ifissanyahuu.
62003008	Eti tuummane uskeel yeelo a ki Seytaan, a mehe Seytaan uus uumaccho ka us uskeel on yeela. Weeli Waakh a yimiyye 'dee hili Seytaan baabiicha.
62003009	Etoo kaldaye nyaakhuti Waakhenye uskeel goya kaassohti mele. Us jiroti Waakhe husube jira, uskeel goya kaassohan ma yabuu'd, a mehe us a nyaakhuti Waakh kichokoo.
62003010	Saggane nyaakhuti Waakh ichoow nyaakhuti Seytaan seley ibihinna. Eti tuummane wihi fissan iyeelin, ki Waakh mee. Eti tuummane etiiski Kiriisto rummeeste i'doonin laka ki Waakh mee.
62003011	Waha a farniinki atin uus uumaccho ka atin daagteene, taba a is'doonno.
62003012	I'di Kaayinhi koo Seytaanki uskeel lehe walaaliis dubunuunu yigis iitaahana. Kamalda bal, us a i'doh walaaliis dubunuunu iyigis? A jeenteti jiro Kaayin suuj itahe, too walaaliis la ifissantahe.
62003013	'Doo'deeyki Kiriisto rummeeste, chirri 'doo'di harrata atin nibhaate agirmeysanna.
62003014	Saggi inno omoot i'dallaabsanne inno jiroti jirtuu imassan ikhabno a garanna, a mehe inno 'doo'di Kiriisto rummeeste a 'doonna. Eti etoo koo Kiriistee i'doonin la, omoot goya fiddiya.
62003015	Eti tuummane etiiski Kiriisto rummeeste nihib, a i'doo us dubunuunu diig gele. Wihi atin garattaan la, et dubunuunu diig gele jiroti jirtuu imassan 'helo mele.
62003016	Saggane wihi 'doonine tahe igaranna. Yeesso Kiriisto jirotiis a inno isoobahche. Inno laka innohi 'doo'deenki Kiriisto rummeeste jiroteen ibihinno la'doona.
62003017	Chirri etoo hoolahi harrata khabo etoo addane koo Kiriisteenye walah laa argo i'daasenyi etaas uur ikasoonugleysan, 'dooninti Waakh saggoh goytiis ikijirta?
62003018	Nyaakhuteeyki an weyti 'doono, uus inno yeed ommos af on ka 'doo'di addan 'doonine, wihi inno yeello ichoow wihi rummaat ka 'doonno.
62003019	Saggane 'deerka rumanka saggi inno 'doo'di Waakh inahe iabanna, toro la Waakh ortiis ka uurasseen nebey i'helaan.
62003020	A mehe chirri uurasseen uskeel inno igoochaan laka, Waakh uurasseen a kaweenyahe, ulla walah us igaran mala.
62003021	Aalasseeyki an weyti 'doono, chirri uurasseen uskeel inno ikagoon, Waakh ortiis ka roorro inno khabno mele gon.
62003022	Waakh la walahbaaw inno daahne ka a inno siicha. A mehe inno amurretiis a raahna, toro la jiroti usu kahamaadisso jirra.
62003023	Amuri Waakh inno siiche kalla, Yeesso Kiriistohi Weeliise rummeesda, toro la saggi us amur inno isiichuu, is'doona.
62003024	'Doo'di tuummane amurretiis raaho, Waakhe leefiddiya Waakh la icho leefiddiya. Rubeyti Munyeenye Waakh inno siiche ka la, saggi us inno ileefiddiyo a garanna.
62004001	Aalasseeyki an weyti 'doono, eti tuummane rubeytoo woyto mee rummeysattaan. I'daasenyi taba 'doo'daas rubeyohoo woyaan fiiricha, 'dee wihi icho atin abchaan icho Rubeyti Waakh kayimiy fiiricha. I'di tahe 'doo'di ittaawenye 'doo'di Waákh íyeyyeedo iskaayyeelo harrata a itabe.
62004002	Saggane eti Rubeyti Waakh khabo iabattaan. Eti tuummane rubeytiis woyto Yeesso Kiriisto uummanki weeli enenyete kayimiy cheeko, Waakhe kayimiy.
62004003	I'daasenyi eti tuummane rubeytiis woyto waha Yeesso miinsan cheekin 'dii'do, Waakh ma kiimaatan. Etaas ginnati eti Kiriisto igafo katamiite khaba. Atin saggi eti Kiriisto igafo iyamiit a daagteene, ulla toolla laka harrata a kijira.
62004004	Atinhi nyaakhuteeyenye an weyti 'doono, atin a ki Waakhe toro 'doo'daas a soorisseen gon. A mehe Rubeyti Munyeenye goytiin kijirto, Seytaanki harrata kijiro a kussantahe.
62004005	'Doo'daas beenaate Waákh íyeyyeedo a ki harrata suujenye, maantaka wori harrata kayimiy on cheekaane, 'doo'di harrata la icho nabah a isuda.
62004006	Inno a ki Waakhe eti tuummane Waákh garti la wihi inno 'doo'd abinno a raaha. I'daasenyi eti Waakh ikiimaatan ma inno daago. Saggane eti Rubeyti Waakh khabo ichoow ki rubeyti beenaate Seytaan khabo seley ibihinna.
62004007	Aalasseeyki an weyti 'doono, 'doonine Waakhe katamiit gone, taba gi'de a is'doonno. 'Doo'di tuummane 'doo'di addan 'doono la a nyaakhuti Waakhe toro la Waakh a gartaan.
62004008	Eti tuummane enenyet i'doonin, Waakh ma garti, a mehe Waakh wihi us yeelo tuumman 'doonintiissa kayeela.
62004009	Waakh saggane 'doonintiis inno ituse, Weeliiski kaldaye harrata isooerge, 'dee Weeliiska ka jirra.
62004010	'Doonine talla, inno mee Waakh 'doonne, i'daasenyi usu inno 'doone toro Weeliis sooerge, soorriyotiis ka, holi Waakhe uskeeleen keeno bahcha.
62004011	Aalasseeyki an weyti 'doono, Waakh weyti a inno 'doone gone, taba gi'de inno laka a is'doonno.
62004012	Et injire Waákh arge mele. I'daasenyi chirri inno is'doonno, Waakh goyteen a fiddiya, 'doonintiis la goyteen ka tuume tateeh.
62004013	Saggi inno goytiis ikijirro ulla goyteen ikijiro a garanna, a mehe us Rubeytiisti Munyee a inno siiche.
62004014	Inno saggi Waakkhi Aabbaheene Weeliis isooerge, 'dee us 'Doorribehi 'doo'di harrata iyateeh a agarre, toro la a cheekna.
62004015	Eti tuummane saggi Yeesso Weeli Waakh iyahe cheeko, Waakh goytiissa fiddiya ulla Waakh goytiis fiddiya.
62004016	'Dooninti Waakh inno 'doono a garanna, toro la 'doonintaas a kakhuufna. Waakh wihi us yeelo tuumman 'doonintiissa kayeela. Eti tuummane Waakh ichoow 'doo'di addan 'doono, Waakh goytiissa fiddiya, ulla Waakh goytiissa fiddiya.
62004017	I'da ka 'dooninti inno is'doonno tuume tateehe, 'dee ibeenki enenyet lahukkumo ka, roorro inno khabno mele. I'di tahe harrata ka inno a i'diissa.
62004018	'Dooninti Waakh roorro mele. I'daasenyi 'doonintiisti tuume roorro goyteen a kabihissa. I'di tahe roorro wihi keeno, saggi Waakh weeli enenyet sirbi igesso iche luuloota. Eti roorro khabo 'doonin ka tuum ma lakayeelin.
62004019	Inno Waakh ichoow 'doo'di addan a 'doonna, a mehe Waakhe kolooraat inno 'doonee.
62004020	Chi' etoo, “An Waakh a 'doona,” essi, i'daasenyi etoo addane koo Kiriistee nihib, etaas beene leeyahe. I'di tahe eti tuummane etoo koo Kiriisteenye us arge i'doonin, Waakkhi us iargin 'doonin ma yabuu'd.
62004021	Amuri Waakh rubeytiis inno siiche mehe yadeeh ya, eti tuummane Waakh 'doono, eti tuummane koo Kiriistee laka a 'doono.
62005001	Eti tuummane saggi Yeesso Ki Lasubhe iyahe rummeesti a nyaakhuti Waakh. Eti tuummane Waakkhi Aabbaheene 'doono la, nyaakhuti Waakh laka a 'doona gon.
62005002	Saggane saggi inno nyaakhuti Waakh i'doonno igaranna, Waakhe 'doonna toro la amurretiis raahna.
62005003	'Dooninti inno Waakh 'doonno a i'da, amurretiissa raahna. Amurretiis la hulees mele.
62005004	A mehe 'doo'di tuummane nyaakhuti Waakhe harrata suuje a soorichaan. Saggane harrata isoorinna, Yeesso kakhuufna.
62005005	Kamalda bal, eti harrata suuje sooricho a ayyo? A eti saggi Yeesso Weeli Waakh iyahe rummeesti kalday on.
62005006	Yeesso Kiriisto rubeytiis bicche ichoow diige kayimiy. Bicche kalday on la menye, bicche ichoow diige goya leeyimiy. Rubeyti Munyee la waha a cheekta, a mehe Rubeyti Munyee rum on cheekta.
62005007	A mehe walah seyyahtane runti saggi Yeesso iyimiyye weeli enenyet iyitah cheeka.
62005008	Waha la a Rubeyti Munyee ichoow bicche ichoow diig. Walah seyyahtaas la wohoo kalday on cheekaan.
62005009	Wihi weeli enenyet inno idowo a rummeysanna. I'daasenyi wihi Waakh inno idowo weyti kutaan. A mehe wahaas Waakh cheeke Weeliissa miinsanyahiin.
62005010	Eti tuummane saggi Yeesso Weeli Waakh iyahe rummeesti, wihi Waakh essi a rummeesta. Eti tuummane wihi Waakh essi irummeysan la, Waákh eti been lehe kayeele, a mehe wihi Waakh cheeke Weeliis miinsan ma rummeysan gon.
62005011	Wihi us cheeko la kallaayo. Waakh jiroti jirtuu imassan a inno siiche, jirota la eti lakeelo a Weeliissa.
62005012	Eti tuummane Weeli Waakh khabo, jirota jirtuu imassan a khaba. Eti tuummane Weeli Waakh ikhabin la jirota jirtuu imassan ma khabo.
62005013	Wahanyeyyoha atinhi saggi Yeesso Weeli Waakh iyahe rummeysatteene atin isoochiira, 'dee saggi atin jiroti jirtuu imassan ikhabtaan garattaan.
62005014	Kolbaaw inno Waakh walah daahne wihi inno ubno, chirri wihi inno daahno ichoow wihi us 'doono israahaan, us a inno daaga.
62005015	Chirri inno saggi us inno idaago garanni la, walahbaaw inno usu daahne saggi inno ikhabno a garanna.
62005016	Chirri etoo etiiski Kiriisto rummeeste uskeeloo omoot ikawoyin yeelo argo, etaas Waakh a iwaho, Waakh jiro a siicho. 'Doo'di uskeelicho omoot ikawoyine kaayyeeda. Uskeeli enenyet omoot iwoyo a jira. 'Doo'di uskeeli i'dee yeelo mee Waakh iwaha atin idowo.
62005017	Suujoonki enenyet yeelo tuumman a uskeel. I'daasenyi uskeel tuumman mee enenyet omoot iwoyo.
62005018	Wihi inno garanni, 'doo'di tuummane nyaakhuti Waakhe uskeel goya ma kaassohti. Weeli Waakhe icho toorribá, Seytaanki uskeel leh icho i'door rucchul laka ma yeelo.
62005019	Saggi inno nyaakhuti Waakh inahe a garanna. Toro la saggi Seytaanki uskeel leh wihi tuummane Waákh tirrimo idakhti a garanna.
62005020	Wihi inno garanni Weeli Waakh a yimiyye, miigti inno wahanyeyyohi Waakh kaabanni inno siiche, 'dee saggi Waakh rum iyahe abanna. Toolla la inno ichoow Waakkhi rummaat a wohoo kaldaye, inno ichoow Yeesso Kiriistohi Weeliise laka a wohoo kalday. Us a Waakkhi rummaate, toro a jiroti jirtuu imassan.
62005021	Nyaakhuteeyki an weyti 'doono, taba iyookkoyyohi waakkhakh lakayeessi iskahossa.
63001001	Khadaaba eti soochiiro a anihi ewweenenye urur Kiriisto woyo. Eti ani isoochiiro a ati, makhaabassi lasoobahsate ichoow nyaakhutaahha. An rumanka weyti atin 'doona. Ani kalday la menye, eti tuummane runti Waakh garti a atin 'doona.
63001002	A mehe runta goyteenna fiddiita, jirtuu tuumman la rubeyoheen goya fiddiita.
63001003	Waakkhi Aabbaheene ichoow Yeesso Kiriistohi Weeli Aabbaheene ba rum ichoow 'doonin ka inno imaalaane, uur inno isoonugleestaane, nebey inno kakaalaan.
63001004	An weyti hamaade cha'an nyaakhutaahki gaasoo usuhi runti Waakh raaho arge, saggi Waakkhi Aabbaheene amur inno isiichuu.
63001005	Maantaka makhaabassaneey, amura an kisoochiiro koo husub menye, a ki uus uumaccho ka inno khabne one, a kihawwaasdee, taba a is'doonno.
63001006	'Doonine la talla, jiroteen ka amurretiissa raahna. Saggi atin uus uumaccho ka idaagteen u, amuriis a ki atin is'doontaane, taba jirotiin ka is'doona.
63001007	'Doo'di ittaawenye enenyet ekkeesti, saggi Yeesso Kiriisto harrata uummanki weeli enenyet ikayimiy icheekin harra a kataa'he. Eti i'dee tuumman a ki enenyet ekkeesti, toro la a eti Kiriisto igafo.
63001008	Taba isyaakhicha uus hili atin Waakh ihaaggisseen ki ilmarhaatteet eheynane, Waakh tuum a atin guto.
63001009	Eti tuummane wihi Kiriisto 'doo'd abche iraahine, wihi awtiis kakhaye, Waakh ma khabo. Eti tuummane orey isohti wihi Kiriisto 'doo'd abche khuccho, Waakkhi Aabbaheene ichoow Weeli Waakh ba a khaba.
63001010	Chi' etoo atin iyimiyye ulla wori us keene, wori Kiriisto enenyet abche buusanyahe, etaas urantiin laka asoogelinna ommos bariito laka abariitinna.
63001011	Eti tuummane eti i'dee martiisti, hilaas weyti suujenye etaas haaggicho iche ullaka leegisma.
63001012	Wihi noole an atin isoochiirin 'doono a khaba, i'daasenyi khadaab ichoow ringi kasoochiirin ma 'doono. Anihi atin soo'daaro iche khajjeela, afiin 'hela 'dee weyti isleehamaana.
63001013	Nyaakhut walaassaahti Waakh soobahsate weyti a atin soobariitiche.
64001001	Khadaaba eti soochiiro a anihi ewweenenye urur Kiriisto woyo. Eti an isoochiiro a ati, Gaayohi aaleeyenye an weyti rum ka 'doono.
64001002	Aaleeyki an weyti 'doono, an Waakhe kisoowaha, saggaas maanta at orey on ikasohatti rubeytaah wahanyeyyohi Waakh ka ihaaggantahuu, feyya ichoow wihi at jirotaah tuumman ka yeesso haagsataan.
64001003	I'di tahe 'doo'doo Kiriisto rummeeste a yimiyye, saggi at rumanka wihi Waakh 'doono iyeesso, toro la orey isohatti runti Waakh iraahto nah isoocheeke, waha la weyti ikahamaadicheen.
64001004	Wihi weyti ikahamaadicho, a nyaakhuteeyki jiroticho ka saggi icho runti Waakh iraahaan an daago.
64001005	Aaleeyki an weyti 'doono, 'doo'di Kiriisto rummeeste sossohti yeed Kiriisto cheeko at gargaarto ka, at a eti lakakhuufo, cha'at icho igaran laka.
64001006	'Doo'da saggi at 'doo'di Kiriisto rummeeste i'doonto urur Kiriisto a icheeke. A haaggantahe chirri at chi'icho intoo addan ikahaan, saggi Waakh ikahamaaduu icho gargaarto.
64001007	I'di tahe 'doo'da iroono Yeesso Kiriisto ibaha, 'doo'di Waakh igaran la gargaar us ka'helo mele.
64001008	Maantaka inno rubeyteen 'doo'da wihi us 'doono siinno gi'de. I'daakka la runti Waakhe icho cheekaan a isleegargaarra.
64001009	Urur Kiriisto khadaab 'hor a isoochiire i'daasenyi Diyoodirefhi weynaan marmo waansiheey a 'dii'de.
64001010	Maantaka maanti an amiit, wihi us yeelo 'dowe isoobahcha. Usu ani ihanta, wori beenaat ka ani icheeka. Waha kalday on menye, wihi weyti suujenye us yeelo a mehe ya, 'doo'di Kiriisto rummeeste wori Waakh cheeko laka ma martiisti. Toro la 'doo'di 'doo'daas wohoo iyeelin 'doono a tirta, urur Kiriisto laka goya kariha.
64001011	Aaleeyki an weyti 'doono, 'doo'di suujoon yeelo goya atabine, i'daasenyi 'doo'di haag yeelo on dabatiis raah. Eti tuummane haag yeelo Waakhe kayimiy. Eti tuummane suujoon yeelo la Waákh ma argin.
64001012	Enenyet tuumman haag Demmediroos a cheeka. Us runti Waakhe raaha, waha la saggi us eti haaggan iyahe iche tusaan. Nah laka saggi us eti haaggan iyahe a atin isoocheekna. Atin la saggi wihi nah cheekno tuumman rum iyahiin a garattaan.
64001013	Wihi noole an kisoochiirin 'doono a khaba, i'daasenyi kalaamo ichoow ringi kasoochiirin ma 'doono.
64001014	Anihi dowwanoha ka kisoo'daaro khajjeela afaah 'hela.
64001015	Waakh ba nebey kaahida. Aalassaahki inta kajiro tuumman a kisoobariiticheen. Aalasseenki intaas kajiro kooba bariiti.
65001001	Eti khadaaba soochiiro a ani, Yuudahi bow'da Yeesso Kiriisteenye, walaal Yaakoobee. 'Doo'di an ichiiro la a 'doo'di Waakkhi Aabbaheene wahe toro la 'doono, Yeesso Kiriisto la toorribo.
65001002	Waakh ba uur atin isoonugleesta, nebey atin kakaala, 'doonin atin tusta. Toro la usu ba wahanyeyyoha tuumman weyti atin ikasookhaya.
65001003	Aalasseeyki an weyti 'doono, geeddi an wori ribnaanki inno isleegisanno miinsan atin isoochiiro kamaldi, wihi an arge a mehe ya, wohoo addane uur ikasoodihe atin isoochiira. A atin hawwaasda, kakhuufnaanki atin Kiriisto kakhuuftaane 'doo'di Waakh maantoo kalday on dahan lagesse, jirtuu la liikanokhan hol kadowa.
65001004	I'di tahe 'doo'doo dagsi ka goytiin soogele a jira. Saggi archiiy Yeedi Waakh liikachiiruu 'doo'da sina a liigooche. Icho a 'doo'di Waakh igaranne, haaggi Waakhe buure baabulo, jitoo icho soho'ddarri kaassohtaan kayeelo. Toro la Yeesso Kiriistohi Kamureenki keleyenye anto tuumman leh a 'dii'ddanyahiin.
65001005	Toolla waha tuumman a garattaan. Eheetteey laka, wihi an atin kasoo'helin 'doono Kamuri goorat yaafohi Issiraayel ili Miissiri kasoobahche, i'daasenyi yomboka eti tuummane usu irummeysan a bakkiche.
65001006	Wihi addane an atin kasoo'helcho, a herti Waakhe goorat antohi Waakh siiche ka hili lasiiche ibuuhinne, i'daasenyi meessiche katabte. Waakh icho biingoyyohi armaanjireene mug'di goyaka kahide, ichoowka Ibeenki weene Waakh 'doo'd hukkumo yateeh.
65001007	I'daas on u 'doo'di ilkerengeetti Soodom ichoow ki ilkerengeetti Goomorah ichoow ilkerengeetohi addane isoodow ba jiroti i'di ti hertaasenye jireen. Icho laka soho'ddarri ichoow jiti mejel ichoow deyyeho ba isleeur'daan a kheeroocheen. 'Doo'daas la iyookkoti 'doo'di berri 'dabi jirtuu ijitin ka sina latuso yitaaheen.
65001008	I'daasu laka 'doo'da wori beenaat enenyet abcho jeenteti wihi icho kiissillootaan u sartichooda bi'dirroochaane, antohi Waakh 'dii'daane, toro herti Waakh igafaan.
65001009	I'daasenyi herti Waakhe weene Miikayel layadeeh laka maanti iche ichoow Seytaan ba eti sar Muusa khaato isleemarmeen, walah iche Seytaan kacheekatte mele, i'daasenyi “Kamur a kileejaakho,” iche itidah.
65001010	I'daasenyi 'doo'da wihi icho foolicho ikhabine leeabaarramaan. Icho laka i'di binahi yibaate mal ikhabin u wihi uuricho kasoobaho on gartaan. Wahanyeyyoha on icho bakkichá.
65001011	Sinati icho sugto eenna a buure. A mehe icho jiti suujenye goorat Kaayin tabe tabeen! Toro la jeenteti icho chilim i'doonaan u, uskeeli goorat Baalam gele icho laka ioryeen. Icho laka yeeddaagiwwaayyo katuumaan i'di 'doo'di goorat Koorah woyo Kamur daagiwwaayuu.
65001012	'Doo'da a i'di duksakki atin bi'dirroocho chirri atin daawti 'doo'd Kiriisto isleegolossati atin gessaan. Icho heebtoo rucchul laka ma argaane, toro la wihi awtichooda on rirrihaan. Icho a i'di mirisi hafar guuricho, bicche laa. Icho a i'di geeyohi hayohi gurnaan lasugo ka gurnaankoo rucchul laka ikhabin. Icho hiiyyaye lakasoobukkhiche. Icho rumanka a tuumeen.
65001013	Lakhaanyoti icho gelaan la a i'di hamboti weyti buurenye chaafo khabto beyti buure ka hafari buurenye irti uskul kahcho sookhaatto. Icho a i'di yiyyihimohi baabe Kamur mug'dihi reebenye armaanjireen meel igesso.
65001014	Eti Eenog layadeehe kholoti teebannaatteete Aadam sooraahte ka jire, orey on wori Waakhe 'doo'da miinsan kaayyeede, wihi us yidah, “Bal yeya, Kamur hertiisti munyayyeenye aliffe goosso khabaayi a yamiit.
65001015	Ulla 'doo'd tuumman a hukkuma. 'Doo'di tuummane Waakh igaranne uskeel leh, wihi Waakh 'dii'do tuumman yeele ichoow yeedichoki tuummane sussuujenye Waakh miinsane icho esseen ka sina igoocha.”
65001016	'Doo'da kol dakkhan nyunnyuuto ma 'diicho, iriir on kajiraane, suujoonki uurassicho imoonaan on yeelaan. Icho a iskhukkhummanaachaane, 'doo'di addan koolichaane 'dee wihi icho 'doonaan 'helaan.
65001017	I'daasenyi aalasseeyki an weyti 'doono, atin la wihi ergaano Yeesso Kiriistohi Kamureene orey atin icheekte kasoo'hela.
65001018	Wihi iche atin itidah kallaayo, “Ibeenneti 'da'ddaboot 'doo'di 'doo'di addan kachaarti, wahanyeyyohi wihi Waakh ieheynane uurassicho imoonaan on yeelo a soobaha.”
65001019	'Doo'dane seley atin goggoocha. Rubeyti Waakh goycho ma kijirto gone, suujoonki harrata on yeelaan.
65001020	I'daasenyi atinhi aalasseeyki an weyti 'doonee, taba kakhuufnaanki weyti lagane atin Kiriisto kakhuuftaan ka ismiigoocha. Cha'atin Waakh wahattaan la Rubeyti Munyee a atin woyto.
65001021	Geeddi atin jiroti jirtuu imassanne Yeesso Kiriistohi Kamureene uurnugleeliis ka atin siicho sugtaan, 'dooninti Waakh atin ikhabo kafiddiya.
65001022	'Doo'di uurlammaal khabo inaha.
65001023	'Doo'di addan la 'dab goya kasootogda, riba. Gaasoo la nahtinti roorroti Waakh khabto tusda, i'daasenyi atin laka ubbaarretichoti derdeere ildeerroti suujenye icho yeelaan ka labi'dirrooche 'dii'da.
65001024	Toollaka weynaan tuumman a ti Waakkhi tarraantarran atin kaholin yabuu'de, toro la atinhi wohoo rucchul laka atin liikacheekan hamaadi buure khabtaani ortiisti ababto atin keeno.
65001025	Toro la Yeesso Kiriistohi Kamureene ka, Waakkheenki kaldaye 'Doorribeheene koolo ichoow kussi ichoow miig ichoow anto ba wihiissa on a yitaaheen geeddi harra liisoouumin ichoow toolla ichoow jirtuu tuummamba. Aamiin.
66001001	Waha a wori Yeesso Kiriisto miinsane ani liisoobabbakkaahiche. Waakh Yeesso Kiriisto waha a siiche, 'dee falfayyohiis wihi dowwanoha ka sooyateeh tusa. Kiriisto la hertiistoo Waakhe ilbooyiiski Yoohana layadeeh isooerge, wora icheeke.
66001002	Yoohana la wihi us arge tuummane cheeke. Yeedi Waakh ichoow runti Yeesso Kiriisto usu tuse iche chiire.
66001003	Waakh eti buugga eti Waákh íyeyyeedo chiire soomo a imaala. Toro la Waakh 'doo'di wahaas daago toro wihi buugga goya kachiiran raaho a imaala. I'di tahe ibeenki waha yateehiin, a soodowwaate.
66001004	Buugga eti atin isoochiiro a Yoohana. Ururre Kiriistoti an ichiiro la a ti teebeenye ili Aassiya kijirto. Waakkhi toolla jiro, goorat laka jire, toro jirtuu tuumman soojiro, ichoow rubeyohi teebeenye kombortiisti antoot ortiis kijiro ba atin imaalaane nebey atin kakaalaan.
66001005	Toro la Yeesso Kiriistohi runti Waakh ka garti lakakhuufo laabo, eti kolooraate omoot kasookaheenye, toro weynaanti harrata dakkhan anti ba atin imaala, nebey atin kakaala. Yeesso Kiriisto a inno 'doona toro la diiggiis ka uskeel a inno kasoofure.
66001006	Toro la karnat ichoow kuhaaniyyohi usu harra leedakhti toro la Waakkhi Aabbahiise ihilo inno kayeele. Us ba lakoolicha, miigtiis la laarga jirtuu tuummamba. Aamiin.
66001007	Yeya, Yeesso mirise leeyamiite, weeli enenyet tuumman usu a arga, 'doo'di goorat usú 'hune laka usu a arga. Jeentetiis u yaafohi harra tuumman a ooyaan. I'daas la a titaahe gi'de! Aamiin.
66001008	“Ani Uumaccheenye toro ani on 'Da'ddabee. An goorat tuumman a jire, toolla la a jira, toro la a soojira, a Waakkhi Miig Tuumman leh,” iche Kamuri Waakhe essa.
66001009	Ani a Yoohanahi i'diin u ani ichoow Kiriisto wohoo kalday nahe. Sina inno loomhicha. Inno a garrahsanna. Inno tuumman la dakhi Waakh a iskaleejirra. Wahaas dakkhan a isleegisanna. 'Deerka jeenteti an Yeedi Waakh ichoow runti Yeesso miinsan icheeko, iche kurti bey goya kijirto Baatimos layadeeh liigeeche.
66001010	Ibeenki Kamur ka Rubeyti Waakh iwoyte, 'dubeey ka hooyoo buurenye i'di arabi laafuufee daage.
66001011	Hooyaas la wihi us yidah, “Wihi at sooagarto khadaaboo layuubo kachiire, ururre Kiriistoti ilkerengeetohi teebee kijirto iereg. Ururreta teebee la a ururi Efeesso ichoow ki Simiriina ichoow ki Bergamum ichoow ki 'Diyaa'dira ichoow ki Sardi ichoow ki Filadeelfiya ichoow ki Lawodeechiya.”
66001012	An la urgiye, eti ileeyyeedo yowde. Cha'an urgiye ka, reemassi taa lakorcho 'dahab lakahaaggiche teeba arge.
66001013	Reemassa dahcho ka, etoo “Ínam Aadam iyooge,” toolla. Eta la kabuu'doo deere 'da'ddabbe eleelo khaba, kacchiis ka la saabi 'dahabe khaba.
66001014	Matakkiis ichoow tintiis a waha dakhane i'di yooleetenye, indohiis la a i'di 'dabi weyti bolkho.
66001015	Luhlohiis la weyti bildiikhaane, i'di birtoo boorane lasiguu a ankhadaane, hooyiis la a i'di 'duleyi weyti buure.
66001016	Dahantiisti miigeet ka bakkaal teeba khuccha, afiis la birlabi af lehe leeyimiy. Fooliis la a i'di banayhi orrahti maalimeete weyti bildiikhto.
66001017	Chirri an usu arge ka, an i'di eti yumuy u, ortiis kasoodihe. Ulla dahantiisti miigeet ikorche, wihi us iyidah, “Roorro akhabin. Ani Oreyenye toro ani Salaahime.
66001018	An a Ki Jiro Leh. Ani a umuyye, yeya jirtuu tuumman la a jira. Ani omoot anto a kakhaba, toro fureyyohi meessi 'doo'di tuume kijiro a khaba.
66001019	“Maantaka, wihi at agarte, wihi toolla jiro ichoow wihi sooyateeh chiir.
66001020	Wihi dagsane at agarte, bakkaalleti teebeenye an dahanti miigeet kakhuccho ichoow reemassi 'dahabe teebeenye taa lakorcho miinsan kallaayo. Bakkaalleti teebee, herti Waakhe ururre Kiriistoti ilkerengeetohi teebee iche itoollaan. Reemassi teebeenye taa lakorcho la, ururreti teebeenye kooba ururoo itoolla.”
66002001	“Herti Waakhe keleyenye urur Kiriistoki Efeesso itolosso waha ichiir. Waha a farniinki ki bakkaalleti teebee dahantiisti miigeet kakhuccho toro la reemassi teebeenye 'dahabe taa lakorcho dahticho kaassohti.
66002002	Wihi atin yeessaan ichoow holi atin dowtaan ichoow saggi atin igarrahsattaan a garda. Saggi atin 'doo'di uskeel leh i'dii'ddaan a garda. 'Doo'da ergaano Kiriisto iskaayyeelo i'daasenyi ieheynan a kajjeene, beenticho agarteen.
66002003	Atin a garrahsatteene, jeenteteey u, sinayyo tuumman ka samacchaar on eheete, ajjibaat ma khaatin.
66002004	I'daasenyi waha a atin kakhaba, saggi atin uumaccho ka ani i'doontaan kola ma i'doontaan.
66002005	Geeddi atin sookufteen kasoo'hela! Uskeeliin kasoonokhda, wihi atin uumaccho ka yeesseen yeela. Cha'atin uskeeliin ikasoonokhan, an a atin iamiite, reenkiinki taa lakorcho meessiis kabahcha.
66002006	I'daasenyi wohoo an atin kakoolicho a waha, atin wihi 'doo'd Nikolaawo yeelo a 'dii'ddantahiin. Ani laka waha a 'dii'ddanahe.
66002007	Eti dogo khabo wihi Rubeyti Waakh ururre Kiriisto idowto a daago gi'de. Eti tuummane sooricho la, ohonti us gurnaanki geeyi jiro lakeelo bahcho, gosi Waakh goya katoollo kayaham a mu'danyahe.
66002008	“Herti Waakhe keleyenye urur Kiriistoki Simiriina itolosso waha ichiir. Waha a farniinki ki Oreyenye toro la Salaahime, ki yumuyye toro omoot kasookahe.
66002009	Sinati atin loomhicho ichoow miskiinkiin a garda. I'daasenyi atin a kamurre! Saggi 'doo'doo Ya'huud isyadeehe toro la Ya'huud ieheynan suujoonki nool atin ikadowo a garda, i'daasenyi icho a minki weysiite Ya'huude Seytaan dakhti.
66002010	Sinayyohi dowwanoha ka atin lasoomhicho akaroorina. Wihi an atin icheeko, Seytaan gaasiinkoo jeela kachiba a atin kajaa. Sinayyoha la ibeen tomon on atin yamhiin. Chi' omoot atin liigooche laka, ani on ikakhuufa ani la 'duubi jiroti jirtuu imassan a atin siichaa.
66002011	Eti dogo khabo, wihi Rubeyti Waakh ururre Kiriisto idowto a daago gi'de. Eti tuummane sooricho la, omootti lammaatteet i'daaru laka ma gaameerto.
66002012	“Herti Waakhe keleyenye urur Kiriistoki Bergamum itolosso waha ichiir. Waha a farniinki ki birlabi af leh khabo.
66002013	Inti atin fiddiitaan a garda, a inti Seytaan kombortiisti antoot kakhabo. I'daasenyi atin uliba rum ka a ikhucchissaan. Maanti eteeyki lakakhuufo Antiiba layadeeh ilkerengeettiinti ween ka inti Seytaan fiddiyo lakayigis laka, atin saggi atin ikakhuuftaan ma 'dii'din. Usu rum ka garteey a laabe.
66002014	I'daasenyi wahanyeyyohoo rucchul a atin kakhaba. Atin intaas ka 'doo'doo wihi Baalam enenyet abche raaho a khabtaan. Baalam usu Baalak saggi 'doo'di Issiraayel liitarraantarricho abche, 'dee 'doo'di Issiraayel gololi iyookkoyyohi waakkhakh lakayeessi liisoorriyooche yahame toro soho'ddarri liisoojiita.
66002015	I'daasu atin laka 'doo'di wihi Nikolaawo 'doo'd abcho raaho a khabtaan.
66002016	Maantaka uskeel kasoonokhda. Chi'iche i'daas ieheynan, a amiite birlabi afeey kasoobaho ka 'doo'daas diha.
66002017	Eti dogo khabo, wihi Rubeyti Waakh ururre Kiriisto idowto a daago gi'de. Eti tuummane sooricho la, gololoo Waakh kayamiite dagsane manna layadeehe siicha. Toro la daakkoo dakhane magahoo husub kachiiranyahe, eti 'helo kalday on garti, iche siicha.
66002018	“Herti Waakhe keleyenye urur Kiriistoki 'Diyaa'dira itolosso waha ichiir. Waha a farniinki Weeli Waakh kayamiit. Indohiis a i'di 'dabi weyti bolkho, luhlohiis la i'di birtoo boorane lasiguu a bildiikhaan.
66002019	Wihi atin yeessaan ichoow 'dooninti atin is'doontaan ichoow kakhuufnaanki atin Waakh kakhuuftaan ichoow saggi atin isihissaan ichoow garrahsihiin a garda. Toro la saggi atin toolla wihi goorat atin yeesseen rumanka 'dirihicho iyeessaan a garda.
66002020	I'daasenyi wihi an atin kakhabo kallaayo, atin aranta Yeesebel layadeehe eti Waákh íyeyyeedo istadeeh a isisoo'diissaan. Wihi iche abisso ka falfayyoheey jite bujissa, 'dee 'doo'di isidisan isleeur'da toro gololi iyookkoyyohi waakkhakh lakayeessi liisoorriyooche yamhiin.
66002021	An iche geeddi deer a 'diiche 'dee soho'ddarritiche a kasoonokhatti, i'daasenyi ma 'doonto.
66002022	Maantaka an makhaabassa sina omhicha. 'Doo'di uskeeli makhaabassi tiis ieheynan leeur'do iche leegelo la, sammata icho uskeeli icho leeyeelaan ikasoonokhan, sinati buurenye omhicha.
66002023	'Doo'di iche raaho a bakkicha, 'dee urur Kiriisto tuumman saggi an uur ichoow mali weeli enenyet ifiiricho rumanka abta. Ebba wihi us yeelo ichoow wihi an guto a israahaan.
66002024	Atinhi addane ilkerengeetti 'Diyaa'dira kajirtaane, wihi iche enenyet abisso iraahine, toro la wahanyeyyohi dagsane Seytaan iaban, hulees addane an atin korcho mele.
66002025	I'daasenyi wihi atin khucchissaan kalday jurkhicha ichoowka a soonokhdi.
66002026	Eti tuummane sooricho ichoowka 'dubicho eleelo wihi an 'doono yeelo, an antohi us yaafo tuumman kawoyo a siicha,
66002027	saggaas an Aabbaheey anto ika'heluu. ‘Usu icho wussi ga'daar ka a dakhta, i'di 'dirihi laajjebchuu, yaafohaas a jejjebcha.’
66002028	Ani la usu bakkaali baryo laka a siicha.
66002029	Eti dogo khabo, wihi Rubeyti Waakh ururre Kiriisto idowto, a daago gi'de.
66003001	“Herti Waakhe keleyenye urur Kiriistoki Sardi itolosso waha ichiir. Ki rubeyohi Waakhe teebee khuccho toro la bakkaalleti teebee khuccho farniinkiis a kan. Wihi atin yeessaan a garda. 'Doo'd kol atin jiro khabtaane koogyahe, i'daasenyi atin a tuunteen.
66003002	Omoot kasookaha! Geedda marahe atin kasoo'hadde sootamuut miigoocha. I'di tahe wihi an arge, Waakkheey ortiis ka wihi atin yeesseen ma buuhaan.
66003003	Maantaka wihi goorat atin laabche toro atin daagteen kasoo'hela raaha, uskeeliin la kasoonokhda. I'daasenyi cha'atin ineybaan, i'di eti hatto leh u, doglaan on atin soogela, saha'ddi an amiit la ma garattaan.
66003004	I'daasenyi Sardi ka 'doo'doo rucchule uskeel iskasoohosse a khabtaan. 'Doo'da gaaddi daddakhane gessata ileesohta, a mehe waha a wihi icho imale.
66003005	Eti tuummane sooricho la, i'daasu gaaddi dakhane sar lakorcha. Ani magahiis buuggi magahenyeti 'doo'di jiroti jirtuu imassan khabo, kachiiranyahe goya ma kabahcho. Ani Aabbaheey ichoow herti Waakh orcho ka saggi us eteey iyahe a cheeka.
66003006	Eti dogo khabo, wihi Rubeyti Waakh ururre Kiriisto idowto a daago gi'de.
66003007	“Herti Waakhe keleyenye urur Kiriistoki Filadeelfiya itolosso waha ichiir. Waha a farniinki ki munyeenye toro rum leh. A usuhi furoti antoote too karnati Dawuude khuccho. Wihi us furo et hidin yabuu'd mele, wihi us hido la et furin yabuu'd mele.
66003008	Wihi atin haaggisaan tuumman a garda. Yeya ani ortiin ka afaf a atin ifure, etoo kalday laka ma hido. Saggi atin miigtoo rucchul on ikhabtaan a garda, i'daasenyi atin yeedeey a raahteene, toro la magaheey ma 'dii'din.
66003009	Idagansada! 'Doo'di minki weysiite Seytaan dakhti a 'doo'di Ya'huud essi, i'daasenyi 'doo'di Ya'huud ieheynane been goocho a jira. An 'doo'daas a sookhaata, ortiin ka jilbo il kagu'ddaane, toro la saggi an atin i'doono abtaan.
66003010	Atin amureey a raahteene garrahsatteen gone, maanti sinayyohi khar kayamiit 'doo'di harra yaal tuumman isoobahaane 'dee kajaan, an a atin toorriba.
66003011	An dowwa soonokhda. Wihi atin khabtaan jurkhicha, uus etoo kalday laka 'duubiinki kala'deet atin kakhaatine.
66003012	Eti tuummane sooricho la minki buurenye Waakkheey ka tirrinki dagaheete kayeela, ulla jirtuu tuumman intaas ma kakaho. Ani la magah Waakkheey ichoow magah ilkerengeetti weene Waakkhaaya usu kachiira. Ilkerengeettaas la a ilkerengeetti weene Yeerusaleeme husube Waakkheey goobiis kasooyagcho. Toro la magaheeyki husub laka usu kachiira.
66003013	Eti dogo khabo wihi Rubeyti Waakh ururre Kiriisto idowto a daago gi'de.
66003014	“Herti Waakhe keleyenye urur Kiriistoki Lawodeechiya itolosso waha ichiir. Ki farniinka sooergo, a ki Aamiin layadeeh. A ki lakakhuufo, garti runti Waakh laabo. A uumacchoti wihi Waakh soouume tuumman.
66003015	Wihi atin yeessaan tuumman a garda. Wihi atin yeessaan ka atin kuleel menye toro la khobo mee. Incheenka atin a khobo ommos a kuleel.
66003016	Maantaka atin a tangiigo, kuleel menye khobo la mee gone, afeey ka a atin sootufa.
66003017	Atin, ‘Nah a kamurre, hoolahi buurenye khabna, walah nah kaankhan mele!’ elattaan. I'daasenyi atin waha ma kasin, atin rumanka a marahtahiine, a 'doo'di liisonaho, a miskiine, a 'doo'di indo laa, a murukh.
66003018	Wihi an atin kawaanicho 'dahabi 'dab ka lagube ki rummaat yitah ikagadda, 'dee kamurrowa. Gaaddi daddakhane atin gessattaan laka ikagadda, 'dee a atin loogoogo lakhaanyoti murukkhiin uus lasoobakkaahin. Ildawahi atin indo kawelweelattaane atin mujjum il agartaan laka ikagadda.
66003019	'Doo'di an 'doono a leejaakha toro sirbi gessa. 'Deerka taba uurassiin tuumman ka ichoow walah tuumman ka tuum uskeel kasoonokhda.
66003020	An kalla! Ani min khariissa toolla, atin waha. Chi' etoo hooyeey daage, min isoogesse, an a soogela, lammateenyo isleegolossanna.
66003021	Eti tuummane sooricho, antohi ullaka komborteeyti antoot ikaleeorronti siicha, saggaas ani laka isooriche komborti antoot Aabbaheey ikaleeorronduu.
66003022	Eti dogo khabo wihi Rubeyti Waakh ururre Kiriisto idowto a daago gi'de.”
66004001	Waha 'dubicho ka toro fooltabchotoo afafhi goobi Waakhe furan arge. Hooyi kootte saggi arabi laafuufo iyeedo an daage toro ileeyeede, wihi us iyidah, “Inta saraat amiite, wihi Waakh gooche inkoo waha kuteen sooyateeh a kituso.”
66004002	Chirraas on Rubeyti Waakh iwoyte, orteey ka wihi jire a kombortoo antoote goobi Waakh ka etoo kafiddiyo.
66004003	Ki intaas fiddiyo la mehe iyoogyahe ya, banayhoo dagahtoo gato miigenye ulhaw ichoow too guu'ddan. Moosi Waakh i'di daakkoo ulhawe weyti bildiikhuu, komborti antoote kamarsanyahe.
66004004	Toro kombortaas antoot komborohoo addane antoote tomon lamma ichoow affarenye, tooba la ewweenkoo kafiddiyo iche kamarsan. Ewweenka la gaaddi daddakhan ichoow 'duubi 'dahab lakahaaggiche iche matahenye kakhaba.
66004005	Kombortaas antoot la ankhad ichoow boroo'd ichoow karkaraho kasoobahe. Kombortaas orche ka la oor teeba 'dab kabolkho jirta. Oorassa la a rubeyohi Waakhe teebee.
66004006	Wihi addane komborta orche kijiro, a wohoo beytoo buurenye kiyoowe gato miige iyooge warraakhe. Ukkur ka, wihi komborti antoot kamarsan a wahanyeyyohoo affarenye lasoouume rubey khabo sar orche ichoow 'dubiche indo buuhaan.
66004007	Wihi oraate lasoouume rubey khabo a i'di bahassi, wihi lammaatteet la a i'di heere, wihi seyyahnaatteet la fooli enenyete khabaane, wihi affarnaatteet la a i'di gabaddi serey katari'd.
66004008	Wahanyeyyoha affarenye lasoouume rubey khabo, kooba barbar lihe khaba. Indo la sar tuumman ichoow barbarre iliche ka laka a kakhabaan. Icho la maalim ichoow ibeen ba koloo kalday laka ma nasaane, Waakh on saa'daane, wihi icho essaan, “Kamuri Waakhenye Miig Tuumman Leh, at a munya, at a munya, at a munya! At a Waakkhi goorat tuumman jire, toolla jiro, jirtuu tuumman la soojiro.”
66004009	Chirbaaw wahanyeyyoha affarenye lasoouume rubey khabo Waakkhi jirtuu tuumman jiro komborti antoot kafiddiyo saa'daane, inkaanyit tusaane, toro la kala'd ilaabaan,
66004010	ewweenki tomon lamma ichoow affare Waakh ortiis ka jilbo il kagu'dda, Waakkhi jirtuu tuumman jiro wahtaan. 'Duubassicho komborti antoot orche yassilliine, wihi icho dowtaan,
66004011	“Kamuraanyaaw ichoow Waakkhaanyaaw, saa'do ichoow inkaanyit ichoow miigti at 'hesso a kimaleen. A mehe ati on walah tuumman soouunte, 'doonintaah ka walah tuumman a soouunte, toro la walah tuumman jiro a khabaan.”
66005001	Wihi kasookhuccho an arge a eti komborti antoot kafiddiyo dahantiisti miigeeet ka khadaaboo yuubane amam lammacho chiirane meel teeba hanja lakadagche khabo.
66005002	Toro hertoo Waakhe miigenye hooyi buure ka riirte arge. Wihi iche tidah, “Ayyo mu'dane hanja bukkhicha, 'dee khadaaba yuuban fura?”
66005003	I'daasenyi et mu'dane serey kijiro ommos harra sarche kijiro ommos harra iliche kajiro khadaaba furin yabuu'de ommos goya laka yeyin yabuu'd mele.
66005004	Jeenteti etoo kaldaye mu'dane khadaaba furo ommos goya yeyo lii'helin u, an weyti ooye.
66005005	'Deerka ewweenkaas kichekoo wihi us ani iyidah, “Ooyin! Yey, ki Bahassihi yaaf Yuuda layadeehe, Hiiy karnati Dawuud layadeehe, walah dakkhan a sooriche. Usu mu'dane hanjayyohaas teebee bukkhicha, khadaabaas furin yabuu'd.”
66005006	'Deerka komborti Waakhe antoot orche ka Heleenki wahanyeyyohi affarenye lasoouume rubey khabo ichoow ewweenki tomon lamma ichoow affare ba khaaricheen arge. Heleenka ki lasoorriyooche iyoogyahe. Ulla gaas teeba ichoow il teeba khaba. Indoha teebee la, a rubeyohi Waakhe teebeenye harra tuumman liierge.
66005007	Ulla yimiyye, khadaabi dahanti miigeete eti komborti antoot kafiddiyo kakhaate.
66005008	Chu'us khaate ka, wahanyeyyohi affarenye lasoouume rubey khabo ichoow ewweenki tomon lamma ichoow affare ba Heleem ortiis ka il gu'ddeen. Kooba la reenkoo 'haab layadeehe chirri geeyo ladowo lagu'ddo ichoow baakhuuli 'dahabe uyuuggi lagubo kajiro iche khaba. Uyuugga la weysihi 'doo'di Waakhe itoolla.
66005009	Icho la geeyoo husub doween, “Ati mu'dane khadaabaas khaatta, hanjayyohaas bukkhissa. I'di tahe goorat a lakisoorriyooche, diiggaah ka la weeli enenyete yaafo tuummane ichoow afaf tuummane ichoow filal tuummane ichoow ilal tuummamba Waakh a igatte.
66005010	At la icho karnato ichoow kuhaaniyyohi usu harra leedakhti toro la Waakkhi Aabbaheene ihilo kayeesse, icho la berri harra a dakhtaan.”
66005011	An la yeye, hooyi herti Waakhe ittaaw ka ekkees liiubaa'dan daage. Herta Waakhe ittaawe la komborti antoot ichoow wihi lasoouume rubey khabo affare ichoow ewweenki tomon lamma ichoow affare khaarisse.
66005012	Herta Waakhe ittaawe la hooyi buure ka wihi iche dowatti, “Heleenki goorat lasoorriyooche, miig ichoow kamurroon ichoow khara ichoow anto ichoow inkaanyit ichoow saa'do 'helin a mu'dayyahe.”
66005013	'Deerka wihi lasoouume serey kajiro ichoow wihi harra sarche kijiro ichoow wihi harra iliche kajiro ichoow wihi beyohi burbuure goya kijiro tuumman la ichohi waha dowti daage, “Waakkheenki komborti antoot kafiddiyo ichoow Heleem ba, a lasaa'do, a liinkaanyito, a laweynaacho, miig ticho a titaahe jirtuu tuummamba.”
66005014	Wahanyeyyohi affarenye lasoouume rubey khabo la, “Aamiin,” yidaaheene, ewweenki tomon lamma ichoow affare la il gu'dde Waakh ichoow Heleem ba wahte.
66006001	Geedda an fiiricho, Heleem hanjati oraate khadaabi yuuban kadagsan bukkhiche. 'Deerka wahanyeyyohi lasoouume rubey khabo affare kichokoo, usuhi hooyi i'di ki guugahe ka, “Kaale!” iyidah daage.
66006002	Ani yeye, orteey ka fara'doo dakhan arge. Eti fara'd fuulo la bihine khuccha, toro 'duubi antoote lasiiche. Ulla i'di eti chiiytiis soorichuu, bahe 'dee chiiytiis sooricha.
66006003	Chirri Heleem hanjati lammaatteet bukkhiche ka, wihi lasoouume rubey khabo, ki lammaatteet usuhi, “Kaale!” iyidah daage.
66006004	'Deerka fara'doo addane guu'ddane i'di 'dabe soobahe. Waakh eti fuulo antohi us nebeyti harra kabaabiicho toro enenyet isbakkicho siiche. Birlaboo buure laka siiche.
66006005	Chirri Heleem hanjati seyyahnaatteet bukkhiche ka, wihi lasoouume rubey khabo, ki seyyahnaatteet usuhi “Kaale,” iyidah daage. An yeye, orteey ka fara'doo daayiti khaalkhee arge. Eti fuulo la rottole dahan kakhuccha.
66006006	Hooyoo i'di ki enenyete la wihi rubey khabo affare dahcho kasooyeede daage, wihi us yidah, “Chilimmeti eti orrahtoo hil haaggiche laguto kiilotoo 'dargaayye on bahta. Kiilo seyyah nyumumma laka chilimmeti eti orrahtoo hil haaggiche laguto on bahta. Subakki geeyi oolif ichoow farsoti sabiib la akheeroon.”
66006007	Chirri Heleem hanjati affarnaatteet bukkhiche ka, an wihi rubey khabo affare, ki affarnaatteet usuhi, “Kaale,” yidah daage.
66006008	An yeye, orteey ka fara'doo ulah dakhan arge. Eti fulo magahiis, Omoot iche layadeehe, 'dubiis la meessi omooteete sooraahta. Waakh antohi icho enenyeti harra kijiro et affar goyaka koo yagiisiin siiche. Antohaas ka la 'doo'di harra kijiro diho ka ichoow nabhayye ka ichoow sugeerre ka ichoow binahi yibaat ka a bakkicha.
66006009	Chirri Heleem hanjati channaatteet bukkhiche ka, koondihi ga'daar iliis ka rubeyohi 'doo'di jeenteti us Yeedi Waakh ichoow runti Yeesso miinsan icheeko liibakkiche arge.
66006010	Hooyi buure ka riireene, wihi icho yidaaheen, “Kamuri Miig Tuumman Leh, at a rume toro a munya. Ichoowka maantoh malmassa 'doo'di harra kijiro hukkunta, 'doo'di goorat diiggeenyo khube aal kagutatta?”
66006011	Kooba 'deerka kabuu'doo dakhan lasiiche, i'daaru nasa ichoowka tiri ilbooyyeti wahalhicheenye toro Kiriisto rummeysatte i'dichuu lasoobakkicho a labuuhicho liidah.
66006012	Ani Heleem usuhi hanjati lihnaatteet bukkhiche 'dey'dooche. Harra weyti sesseehte. Orrahe urgiite i'di sakkaassi kolleyteet u daayatte, yeyyah tuumman urgiye gu'duu'ddi diig bahche.
66006013	Yiyyihimohi serey kijiro la i'di khoonati hafar sesseehiche sookhubatti u, harra kasoodiddiheen.
66006014	Sereyta daayan i'di khadaabi layuubuu jibbaadnante, baabaate. Halal tuumman ichoow kurohi bey goya kijiro laka meessicho lakabahche.
66006015	'Deerka karnatohi harrata ichoow 'doo'di harra anti ichoow 'doo'di iskar iwewween ichoow kamurre ichoow 'doo'di wewween ichoow bow'dayyo tuumman ichoow 'doo'di furan tuumman go'dda'd ichoow daddaabohi halal kijiro iskadagche.
66006016	'Doo'da la halal ichoow daddaabo kariireene wihi icho iyidaaheen, “Nah kasooreya, fooli eti komborti antoot kafiddiyo ichoow holi Heleem nah kadagcha.
66006017	A mehe ibeenki weene Waakh ichoow Heleem enenyet holicho tustaan a yitahye, ayyo 'deerka bahsata?”
66007001	Waha 'dubicho ka, herti Waakhe affarenye harra 'dollohiche affarcho tolosso arge. Herta Waakh la hafarreti affarenye harra iche harrati angagan ichoow beyohi burbuure ichoow wihi geeye kajeyissa.
66007002	Hertoo Waakhe addan ichehi beri kasookorto arge. Iche la reenki 'doo'di Waakkhi jiro lakasunto khabta. Herta Waakh la herti Waakhe affarenye harra 'dollohiche tolosso Waakh antohi iche harra ichoow beyohi burbuure weyti kagaameerto siiche hooyi buure ka kariirte, wihi iche icho itidah,
66007003	“Harra ommos beyohi burbuure ommos geeyo agaameerina, ichoowka falfayyohi Waakh tuumman sumatti Waakh miin a gelinno.”
66007004	Ani la tiri 'doo'di sumat lagesse a daage, a et alif kudoo ichoow alif tomon affar ichoow alif affarenye yaafohi Issiraayel tuumman kayimiy.
66007005	Saggi yaafohi Issiraayel sumat liigesse a i'da. Yaaf Yuuda a et alif tomon ichoow alif lamma, yaaf Ruuben a et alif tomon ichoow alif lamma, yaaf Gaad a et alif tomon ichoow alif lamma,
66007006	yaaf Aacha a et alif tomon ichoow alif lamma, yaaf Naftaali a et alif tomon ichoow alif lamma, yaaf Manaasseh a et alif tomon ichoow alif lamma,
66007007	yaaf Siimiyon a et alif tomon ichoow alif lamma, yaaf Laawi et alif tomon ichoow alif lamma, yaaf Issakhar a et alif tomon ichoow alif lamma,
66007008	yaaf Seebulon a et alif tomon ichoow alif lamma, yaaf Yuussuf a et alif tomon ichoow alif lamma, yaaf Beenjameen la a et alif tomon ichoow alif lamma.
66007009	Waha 'dubicho ka an yeye, orteey ka ururi weyti buurenye ekkees liiubaa'dane ilal tuumman ichoow yaafo tuumman ichoow 'doo'di fil tuummane ichoow afaf tuumman kayimiyye komborti Waakhe antoot ichoow Heleem ortiis ba toollo arge. Icho la kabuu'ddeti daddakhane gessateene toro la seytohi geeyi baare dahanohicho ka khucchaan.
66007010	Icho la hooyi buure ka riireene, wihi icho yidaaheen, “Waakkheenki komborti antoot kafiddiyo ichoow Heleem, ribnaanki inno laribo icho on leh.”
66007011	Herti Waakh tuumman komborti Waakhe antoot ichoow ewweenki tomon lamma ichoow affare ichoow wahanyeyyohi affarenye lasoouume rubey khabo khaaricheene, tolossateen. Komborti Waakhe antoot orche ka il gu'ddeene, Waakh wahteene,
66007012	wihi icho yidaaheen, “Aamiin! Saa'do ichoow weynaan ichoow khara ichoow kala'd ichoow inkaanyit ichoow miig ichoow anto Waakkheenki jirtuu tuumman jiro a mu'danyahe. Aamiin!”
66007013	'Deerka ewweenkaas kichokoo wihi us iworsate, “'Doo'da kabuu'ddeta khabo a ayyo illeh? Toro la intoh kayimaateen?”
66007014	Wihi an ilaabe, “Eti ween, ati a garatta.” Ulla wihi us isoolaabe, “Waha a 'doo'di sinati buure goya kasoobahe, a 'doo'di kabuu'ddeticho diiggi Heleem lakadikhe, ladakhnaache.
66007015	Maantaka, “icho komborti Waakhe antoote ortiis toollaane, maalim ichoow ibeen minkiiski buure ka usu ihilaan. Waakkhi kombor kafiddiyo la eematiis ka icho a ogooga.
66007016	Icho jirtuu toro ma ankayaane, jirtuu toro ma subgaataan. Orrah ommos kuleeli uskul, sarticho ma gubo.
66007017	A mehe Heleenki komborti antoot kafiddiyo ersinkichooda yateehe, ulla issi bicchehi jiro laka'helo icho iwoya. Waakh la ilmohicho tuumman indohicho a kahiyyaaya.”
66008001	Chirri Heleem hanjati teebannaatteet bukkhiche ka, goobi Waakh ka saha'd nyuusiche riirit ladaage mele.
66008002	Ani la herti Waakhe teebeenye Waakh ortiis tolosso arge, icho la arab teeba lasiiche.
66008003	Hertoo Waakhe addane khulaankoo 'dahabe uyuugge lakagubo khabto timiyye, koondihi ga'daare 'dahab hagga tolossatte. Uyuuggeti buurenye lasiiche, iche la uyuuggeta weysiha 'doo'di Waakhe koondihi ga'daare 'dahabe komborti Waakhe antoot ortiis kajirto kakhayta Waakh ibihissa.
66008004	Uunki uyuugge ichoow weysihi 'doo'di Waakh dahanti hertaas Waakh ka Waakh ortiis ka serey isleeirteen.
66008005	'Deerka hertaas Waakh jilho koondihi ga'daar kakhaatte, khulaam buuhisse, harra isaate. Karkaraho ichoow boroo'd ichoow ankhad la soobaheene, toro harra laka sesseehte.
66008006	'Deerka herti Waakhe teebeenye arabti teebee khabto tannabatte arabtichooda afuuftaa.
66008007	Herti Waakhe oraat arabiche afuufte, dagahti baraafo ichoow 'dabi diig kawarsanyahe harra kasookhubteen. Harra goonan seyyah ka goonankoo 'dab massiche. Geeyo goonan seyyah goyaka goonankoo 'dab massiche, hoosi ulhaw tuumman laka 'dab massiche.
66008008	Herti Waakhe lammaatteet arabiche afuufte. Wohoo buurenye 'dab yahame i'di haloo buure la beyti buure goya kadiheen. Beye goonan seyyah goyaka, goonankoo diig yitahye,
66008009	binahi bey goya kijiro rubey khabo goonan seyyah goyaka goonankoo 'debbeeste, koobano goonan seyyah goyaka goonankoo bar latire.
66008010	Herti Waakhe seyyahnaatteet arabiche afuufte, bakkaaloo buurenye 'dab kabolkho la serey kasoodihe hawohi 'dulo ichoow indohi biccheet goya kadihe, goonan seyyah goyaka goonankoo goya kadihe.
66008011	Bakkaala la magahiis Birrakh iche layadeeh. Bicche goonan seyyah goyaka goonankoo birrakhnoweene, 'doo'di ittaawe la bakkate jeenteti bicchehuu.
66008012	Herti Waakhe affarnaatteet arabiche afuufte. Orrah ichoow yeyyah ichoow yiyyihimo goonan seyyah goyaka goonankoo gu'ddeene, jeentetaas u goonan seyyah goyaka goonankichokoo mug'di yitah. Maalim goonan seyyah goyaka goonankoo banay ma khabo, ibeen goonan seyyah goyaka laka goonankoo banay ma khabo.
66008013	An 'dey'doochaayi, gabaddi serey katari'de hooyi buure ka riirto daage. Iche la wihi iche elatti, “Uuwwiy! Uuwwiy! Sinati weeli enenyete harra kijiro isoosohatti eenna a buure, jeenteti hooyi arabi herti Waakhe addane seyyahe dowwanoha ka isooafuuftuu!”
66009001	Herti Waakhe channaatteet arabiche afuufte, anna bakkaaloo sereyta daayan ka harra kasoodihe arge. Waakh la bakkaalaas furoti afafhi ankhari dahane ieleelin siiche.
66009002	Chirri us afafhi ankhari dahane ieleelin fure ka, uunkoo i'di ki 'dabi weyti buurenye labolkicheenye weyti daayan ankhar goya kasoobahe. Uunka ankhara kasoobahe orrah ichoow hafar mug'di kayeele.
66009003	Gubaalle la uunkaas goya kasoobahte, harra isootabte. Waakh gubaalleta miigti i'di ti arraarohi harreenye siiche.
66009004	Geeyi harra ommos hoos laka agaameerina liidah. I'daasenyi eti tuummane sumatti Waakh miin ikakhabin sina kawaaricha iche liidah.
66009005	Miigti icho weeli enenyet kayagiisiin ma lasiinne, i'daasenyi miigti icho hay chan weeli enenyet kabolkhichaane lasiiche. Bolokkhicho a i'di bolokkhi arraar.
66009006	Maanassaas weeli enenyet omoot a yowta i'daasenyi ma yamuut, omoot a imoona i'daasenyi omoote icho a kafiridda.
66009007	Gubaalleta fara'ddi diho liitannabiche iyoogtahe. Matahenyeticho ka wohoo 'duubassi 'dahab iyooge khabaane, toro la foolassicho fooli enenyete iyoogyahiin.
66009008	Tinticho a i'di tinti deyyeho, ilkohicho la a i'di ilkohi bahassi.
66009009	Kachassicho ka wohoo i'di birti lahageetenye kach lagessati iyooge khabaane, hooyi barbarreticho la i'di riiriti garrunyeti ittaawenye fara'de diho ijiitto iyeedda.
66009010	'Dubassicho la a i'di 'dubassi arraare enenyet khaniino, 'dubassicho goyaka la miigti icho enenyet hay chan tuumman bolokh katusaane khabaan.
66009011	Karnaticho la a herti keleyenye ankhari dahane ieleelin anatti. Magahiche la afi Ibiraaniya ka Abadoon, iche layadeeh. Afi Giriig ka la, Abooliyon, iche layadeeh. Magahenyeta a mehe ya Kheeroocha.
66009012	Sinati oraat a kutte, sina lamma addan a sooyomboossa.
66009013	'Deerka herti Waakhe lihnaatteet arabiche afuufte, ani la gaasohi affarenye koondihi ga'daare 'dahab katoollo Waakh ortiis kijirto ka, hooyoo yeedo daage.
66009014	Hooya la herti Waakhe lihnaatteete arab khabto leeyeede, wihi us iyidah, “Herti Waakhe affarenye hawti buurenye 'dusso Yuufereet layadeeh ka hidan soofur.”
66009015	Herta Waakhe affarenye hili iche gu'haas ichoow haytaas ichoow maalinkaas ichoow saha'ddaas gesso liitannabiche la la'diiche, 'dee weeli enenyet goonan seyyah goyaka goonankoo tagiis.
66009016	An tiri iskarti fara'd fuusso a daage, iche la et ekkees yabuu'd mele, a miiliyon kud lamma.
66009017	An fooltabcho ka fará'd ichoow 'doo'di fará'd fuulo arge. 'Doo'd ga'daarretoo gugguu'ddane i'di 'dabe ichoow too daydaayan ichoow too derleyyeenye kach kakhaba. Matahenyeti fara'deet la matahenyeti bahassi iyoogyahiine, 'dab ichoow uum ichoow jimbihilo la afassichooda kasoobahaan.
66009018	Sinayyohaas seyyahcho, 'daba ichoow uunka ichoow jimbihiloha afi fara'de kasoobaheene, 'doo'di harra kijiro goonan seyyah goyaka goonankoo yigaaseen.
66009019	Fara'dda miigticho aficho ichoow 'dubassichooda kijiraan. A mehe 'dubassicho a i'di toofassi matahenyeti enenyet bolokh tusso khabto.
66009020	Weeli enenyete soo'hade sinayyoha ibakkin la uskeelicho ma kasoonokhan ba. Uliba ginnayyo ichoow iyookkoyyohi icho Waakh kayeessaan on wahtaan. Iyookkoyyoha 'dahab ichoow lahaag ichoow birtoo booran ichoow dagahe lakahaaggiche. Iyookkoyyoha la, indo ma khabaane, dogo ma khabaane, ma sohtaan la.
66009021	Toro la 'doo'd ogoossi dubunuunu lagelo ommos moroyyohi liirti ommos 'doo'di isidisanne isleeur'do ommos hatto ma kasoonokhan.
66010001	Toro hertoo addane Waakhe miige ichehi goobi Waakh kasookhubatti arge. Iche la mirisoo dakhane kaankubane matakkiche la moose kamarsan. Fooliche la i'di orraheet u a ababa, luhlohiche la a i'di tirrimmeti 'dabi buure.
66010002	Herta Waakh la khadaaboo rucchule yuubane furane dahan kakhabta. 'Da'ddabicheki miigeet beytoo buure katoollisse, 'da'ddabicheki gurro la harrati angagan katoollisse.
66010003	Iche la hooyi buurenye i'di ki bahassee bihisse. Chi'iche riirte ka, guugah kol teeba yeedeen.
66010004	Chirraas guugah kol teeba yeedeen ani la wahanyeyyohaas chiirin leheet. I'daasenyi hooyi goobi Waakh ka ileeyyeedo daage, “Wihi guugakkaas teebee yidaaheen achiirine dagi,” iyidah.
66010005	'Deerka hertaas Waakhe an arge bey ichoow harrati angagan katolosso dahanticheti miigeet goobi Waakh iokkhisse.
66010006	Magahi Waakkhi jirtuu tuumman jiro, sereyta daayan ichoow harra ichoow bey ichoow wihi tuummane goya kijiro soouume kadaatatte, mehe tidah ya, “Waakh kola wihi goorat us yeelin gooche ka ma malmalo.
66010007	Maanti herti Waakhe teebannaatteet arab sooafuufto, wihi dagsane Waakh isoobabbakkaahin, saggi us 'doo'di Waákh íyeyyeedo falfayyohiise icheeke on u, Waakh a buuhicha.”
66010008	'Deerka hooyi kootte an goobi Waakh ka daage toro ileeyeede, wihi us yidah, “Nyaame, khadaabaas yuubane furane dahanti Hertaas Waakhe bey ichoow harrati angagan katolosso kajiro kakhaat.”
66010009	Anna 'deerka irde, hertaas Waakh khadaabaas rucchule yuuban daahe, iche la wihi iche itidah, “Khadaab khaate, aham. Khadaab af ka i'di malab u a chinni, i'daasenyi uur goyaka birrakhe yateeh.”
66010010	Anna khadaabi rucchule yuuban dahanti herti Waakh kakhaate uhum. Khadaab la af ka i'di malab u a chinni. I'daasenyi inkoo an khorkhiche ka, uur goyaka birrakhnowe.
66010011	'Deerka wihi ani liidah, “Nyaam toro wori Waakhe 'doo'di fil ittaawe ichoow ilassi ittaawe ichoow afassi ittaawe ichoow karnatohi ittaawe miinsan cheek.”
66011001	Wussoo i'di reenkoo walah lakarerreegee liisiiche, wihi liidah, “Nyaame, minki Waakhe buure ichoow koondihi ga'daar rerreege, 'doo'di intaakka Waakh wahti laka ekkaay.
66011002	I'daasenyi uranti minki Waakhe buure khariis tuumman geeddiis arerreegin. I'di tahe ani intaas 'doo'di Waakh igaranne siiche. Icho la hay tomon affar ichoow hay lamma tuumman, ilkerengeetti weene lagan a yabtaan.
66011003	Ani la 'doo'deeyki lammeenye garti runteey laabo miig a siicha, icho la maan alifoo ichoow kud lamma ichoow lih Waákhe íyeyyeedaan. Icho la inga'daa'diyyo gessataan.”
66011004	'Doo'da lammeenye runti Waakh babbakkaahicho a i'di geeyohi lammeenye oolif ichoow reemassi lammeenye taa lakorcho Kamuri harra tuumman dakhti ortiis toollo.
66011005	Chi' etoo icho gaameerin 'doono, 'dab 'doo'da lammatiis afichooda kasoobaha, chiiyticho bakkicha. Eti tuummane icho gaameerin 'doono saggane liiyagiis.
66011006	'Doo'da la miigti icho geedda icho Waakh iyeyyeedaan sereyta daayan kahidaane 'dee hir i'deyin a khabaan. Icho la toro miigti icho bicche diig kayeelaan a khabaane, miigti icho 'doo'di harra sinayyohi yeerare ikeenaan la a khabaan. Waha la maanti icho 'doonaan tuumman a yeelaan.
66011007	Inkoo icho farniinki Waakh cheekeene icho massicheen, binahi keleyenye ankhari dahane ieleelin kasoobaho 'doo'da lammee a diha, sooricha, bakkicha.
66011008	Sarticho la jiti ilkerengeetti weene Yeerusaleeme goorat Kamuricho laka massalaaba lakakaahe iche jiifta. Ilkerengeettaas wihi Waakh miinsan ka ilkerengeetti Soodom ichoow ili Miissiri liiokkanaache.
66011009	Maan seyyah ichoow nyuus 'doo'di fil tuummane ichoow yaafo tuumman ichoow afaf tuumman ichoow ilal tuumman kayimiy la sarti 'doo'dane 'dey'doocha, ichohi il liilaabo 'dii'daan.
66011010	Weeli enenyete harra kijiro tuumman la omootti 'doo'da lammee weyti kahamaada, siimohi icho isiergaan ka sukuuku bahchaan. I'di tahe 'doo'da lammeenye Waákh íyeyyeedo 'doo'di harra kijiro tuumman weyti bolokh ikeene.
66011011	I'daasenyi inkoo ibeenneta seyyah ichoow nyuuse kuteen ka, Waakh 'doo'da lammee neebsihi jiro kaafuufe, icho la sootolossateene, eti tuummane icho arge la weyti nahe.
66011012	'Doo'da lammee 'deerka hooyoo buurenye goobi Waakh ka icho leeyyeedo, “Inta saraat amiita,” idowo daage. Icho la chiiyticho 'dey'doossaayi, mirisoo ka goobi Waakh ikoreen.
66011013	Saha'ddaas on harra weyti sesseehte, ilkerengeettaas ween goonan tomon goyaka goonankoo bar waaye. Harrataas sesseehte ka 'doo'di elif teebee tuume, ki soo'hade la weyti nahe, Waakkhi goobi Waakh ka harra dakhti koolicheen.
66011014	Sinati lammaatteet a kutte, sinati seyyahnaatteet la dowwanoha ka a tamiit.
66011015	Herti Waakhe teebannaatteet arabiche afuufte, hooyassi buure la goobi Waakh ka sooyeedeene, wihi icho yidaaheen, “Dakhi harra, dakh Kamureen ichoow koo Lasubhehiissa yitaaheen. Ulla jirtuu tuummane harra dakhta.”
66011016	Ewweenki tomon lamma ichoow affarenye Waakh ortiis ka komborohichoki antoot kafiddiyo la, jilbo il kagu'dde Waakh wahte,
66011017	wihi us yidah, “Kamuri Waakhenye Miig Tuumman Leh, ki toolla jiro goorat tuumman jire, jeenteti at miigtaahti buure ikhaatte, enenyet dakkhan isookhabattuu kala'de kisoolaabna.
66011018	Yaafohi Waakh igaran a holloweene, holaah la a yimiy. Ibeenki at 'doo'di tuume hukkunto, at 'doo'di falfayyohaahenye kiyeyyeedo, ichoow 'doo'di Waakh ichoow eti tuummane kaarooro, ki ween ichoow ki rucchul ba at kala'd gutto a yitah. Toro la ibeenki at 'doo'di harra ka enenyet bakkicho baabiisso a yitah.”
66011019	'Deerka minki Waakhe buurenye goobi Waakh kijiro lafure, saanduukhi ayyinti Waakh gooche tuso, minki Waakhe buure goya kajiro laarge. Ankhad il gu'ddeene, boroo'd ichoow karkaraho yeedeene, harra sesseehte, dagahti baraafo laka weyti serey kasookhubatte.
66012001	Girmohoo buure sereyta daayan kasoobaheen. Makhaabassoo orrahe kaankubantahe soobahte. Iche la yeyyahe katolossa, 'duubi bakkaal tomon ichoow lamma khabo la matah kakhabta.
66012002	Iche huleese eheete, jeenteti iche ichiissuu bolokh ka ooyte.
66012003	'Deerka girmohoo addan sereyta daayan ka soobaheen. Waha la a khorojebsihoo buurenye guu'ddane, matah teeba ichoow gaas tomon khabo, matah ba la 'duuboo khabo.
66012004	'Dubiis ka, yiyyihimohi saraat goonan seyyah goyaka goonankoo soojiite, harra isookhube. Khorojebsiha weeli makhaabassi kootte soodesso orche tolossate, 'dee weel uus dessi yaham.
66012005	Inankoo desse. Inanka lab la usu dowwanoha ka yaafo tuumman wussi ga'daar kadakhta. Inanka la uus desse on Waakh ichoow kombortiisti antoot liitogte.
66012006	Makhaabale hidaad ka inti goorat Waakh iyeele ifiridde, 'dee herti Waakh ibeen alifoo kud lamma ichoow ibeen tomon lih goollissa.
66012007	Goobi Waakh ka la diho a jirte. Herti Waakhe weene Miikayel layadeeh ichoow herticheti Waakhe addan khorojebsi isjaheen. Khorojebsi ichoow hertiis diho geleen.
66012008	I'daasenyi khorojebsi ichoow hertiis ba lasooriche. Goobi Waakh ka meessicho waayeen.
66012009	Khorojebsiha buure il liisooseye, ulla a ki goorat archiiy jire, magahiis la ki 'doo'd hanti ommos Seytaan iche layadeeh. Usu 'doo'di harra tuummane jit buucha. Ulla hertiis khabaayi harra liisooseye.
66012010	An 'deerka hooyoo buure goobi Waakh ka daage, wihi us yidah, “Toolla ribnaan ichoow miig ichoow dakhi Waakkheen, ichoow anto Lasubhehiis a yimaateen. I'di tahe ki 'doo'deenki Kiriisto rummeeste cheekti, ibeen ichoow maalim ba Waakh ortiis ka cheekti goobi Waakh a lakasooseye.
66012011	'Doo'd Kiriisto diiggi Heleem ka ichoow wori rummaate icho cheekeen ka Seytaan a sooricheen. Toro la chirri icho layagiis laka, icho omoot ma karoorin.
66012012	Maantaka, goobassi Waakh ichoow atinhi kajirtaan ba, weyti hamaada! I'daasenyi atinhi harra ommos bey goya taalliin, sinati atin sugto eenna a buure! I'di tahe Seytaan a atin isookhubte. Ulla holi buurenye khaba, a mehe us saggi ibeennetiis igaabatte a garta.”
66012013	Khorojebsi inkoo us saggi harra liikasoolug'de kase ka, makhaabassi kootte inankoo desse kaloo'de.
66012014	Makhaabál barbarretoo lammeenye gabadeet lasiiche, 'dee serey ka inti hidaad ka liiyeele, gu'h seyyah ichoow hay lih lakagoollicho, khorojebsi la ikasooeleelin inyaanta.
66012015	Khorojebsi 'deerka bicchehi buurenye 'dulo 'dee makhaabál haro af kasoobahche, 'dubiche gate.
66012016	I'daasenyi harra makhaabál gargaarte, aficheki furname ka bicchehaas khorojebsi af kasoobahche khorkhisse.
66012017	Khorojebsi 'deerka makhaabál ihollowe, nyaakhuticheki addan diho kiirte. Waha la a 'doo'di amurreti Waakh raaho, toro la runti Yeesso soobabbakkaahiche kakhuufo.
66013001	Khorojebsi la bey afiche tolossate. Anna binahoo bey goya kasoobaho arge. Binaha matah teeba ichoow gaas tomon iche khabaan. Gaas ba la 'duube fuula. Matah ba la magahoo Waakh igafo kachiiran.
66013002	Binaha an arge kabbile iyoogyahiine, i'daasenyi luhlo a i'di luhlohi binahoo weyti buurenye goffanneti derdeer khabo, af la a i'di afi bahassi. Khorojebsi miigtiis ichoow kombortiis ichoow antohiis binahane siiche.
66013003	Binaha matakkoo ka, jiissi omoot keento khabaane, i'daasenyi jiissa omoot keento a samaatte. 'Doo'di harra kijiro tuumman la girmeeste binaha raahe.
66013004	Jeenteti khorojebsi anto binaha isiichuu, weeli enenyet tuumman khorojebsi wahte. Toro binaha laka wahteene, wihi icho worsateen, “Etoo maanta i'di binahee jiraayi? Ayyo kan diho kiiran yabuu'd?”
66013005	Binahaas afi icho keeylajaane toro icho Waakh ikagafo lasiiche. Binaha la hay tomon affar ichoow hay lamma anto lasiiche.
66013006	Binahaas la geeddi nool Waakhe igafaane toro magahi Waakh ichoow fiddiitoti Waakh ichoow 'doo'di tuummane goobi Waakh kijiro abaara.
66013007	Binahaas la miigti us 'doo'di Waakh kadihaane toro icho kasoorichaan a lasiiche. Binaha la toro antohi us yaafo tuumman ichoow 'doo'di fil tuummane ichoow afaf tuumman ichoow ilal tuumman kadakhti laka lasiiche.
66013008	Weeli enenyete harra kijiro tuumman, ki tuummane magahenyeticho buuggi 'doo'di jiroti jirtuu imassan 'helo geeddi harra liisoouumin liikachiirin binahane wahta. Buugga la eti leh a Heleenki goorat layigis.
66013009	Eti dogo khabo a daago.
66013010	Eti tuummane boolinnaan liigooche a labooliya. Eti tuummane birlab ka omoot liigooche, birlabe lakayagiis. Wihi 'doo'd Kiriisto laka'doono a ichohi garrahsati, Waakh kakhuufo.
66013011	Toro binahoo addane harra goya kasoobahe arge. Binaha i'di heleenkoo u, gaas lamma khabaane, i'daasenyi hooyi i'di ki khorojebseenye kayeede.
66013012	Binahi lammaatteet binahi oraat orcho ka antohiis tuumman walah kadakhte. Binaha lammaatteet la weeli enenyete harra kijiro tuummane ihosse, binahi oraate jiissi omoot keento lasamaache khabe wahtaan.
66013013	Binaha lammaatteet la wihi buurenye miigti buure tuso haaggiche, weeli enenyet tuumman argaayi 'daboo laka serey kakeene, harra isooyagche.
66013014	Binahi lammaatteet jeenteti binahi oraat orcho ka miigti us girmo kayeelo liisiichuu, 'doo'di harra kijiro ekkeeste. Weeli enenyet amur ibahche 'dee iyookkotoo binahi oraate birlab ka lajiisooche uliba jiro lakiinkaanyito a haaggicho.
66013015	Waakh binaha lammaatteet miigti us iyookkota binahi oraat iyoog neebsi kaafuufo us jiro siicho siiche, 'dee iché iyeyyeedin tabuu'de, toro la 'doo'di iyookko wahan 'dii'do labakkicha.
66013016	Ulla weeli enenyet tuumman laka ihosse, ki ween ichoow ki rucchul, ki kamure ichoow ki miskiine, ki bow'dee ichoow ki bow'da ieheynan ba, 'dee dahanohichoki miigeet ka ommos miinassicho ka sumat a lagesso.
66013017	I'da ka et walah gatti ommos walah ororicho mele sammata us sumatta ikhabin. Sumattaas la a magahi binahi oraate, ommos a sumatti ayti magahiis itolosso.
66013018	Ayta khara 'doonta. Chi' etoo khara yahe, ayti sumatti binahaas a ekkaacho. A mehe magahi weeli enenyete itolossa. Sumatti aytiis, a kud lih ichoow tomon lih ichoow lih.
66014001	An 'deerka yeye, Heleem orteey ka Hali Saayone fuula. 'Doo'di alif kudoo, alif tomon affar ichoow alif affare usuhi Heleem leejiro laka arge. Waha a 'doo'di magahi Heleem ichoow magah Aabbahiis ba miinassicho kachiiranyahiin.
66014002	Hooyoo buurenye i'di riiriti hawti 'dusseenye ommos i'di karkaraheenye goobi Waakh kasooyeede daage. Hooya a i'di 'doo'di reemassichoki chi' geeyo ladowo lagu'ddo 'haab layadeeh yeedicho.
66014003	'Doo'da la komborti antoote Waakh ortiis ichoow wahanyeyyohi affarenye lasoouume rubey khabo orticho ka ichoow ewweenki tomon lamma ichoow affare orcho ka geeyoo husub doween. Geeya 'doo'di alif kudoo ichoow alif tomon affar ichoow alif affarenye Waakh harrata ka soogatte on aban yabuu'de, et addane aban yabuu'd mele.
66014004	Waha a 'doo'di isibi'dirroonne deyyeho ileeur'din, a mehe icho mi'dabe iskayeeleen. Icho la Heleem meelbaaw us irti a raahaan. Waakh icho 'doo'di harrata goyaka a soogatte, toro i'di gurnaanki oraat u, Waakh ichoow Heleeme ibahche.
66014005	Icho la injire been ma goonne, wohoo rucchul laka ma lakacheekan.
66014006	'Deerka hertoo Waakhe addane serey katari'd arge. Iche la Wori Haaggane jirtuu imassanne khabte, 'dee weeli enenyete harra kijiro, ilal tuumman ichoow yaafo tuumman ichoow afaf tuumman ichoow fil tuummane icheekta.
66014007	Iche la hooyi buure ka wihi iche tidah, “Taba, Waakh karoora, toro la saa'da! I'di tahe ibeenki Waakh weeli enenyet hukkumo a yitah. Waakkhi serey ichoow harra ichoow bey ichoow indohi biccheet ba soouume, wahda.”
66014008	Hertoo Waakhe lammaatteet 'dubiche leetimiyye wihi iche tidah, “A massatte! Ilkerengeetti Weene Baabiloon bar a waayte. Ilkerengeetta yaafohi harra tuumman farsoti sabiibe soho'ddarriti iche kaassohatte damin a iholisse.”
66014009	Hertoo Waakhe seyyahnaatteet 'dubicho tabte, hooyi buure ka wihi iche tidah, “Eti tuummane binaha ichoow iyookkotiche wahti, sumatti binaha la miin ommos dahan ka 'hele,
66014010	ullaka farsoti sabiibe holi Waakh itolosso soodama. Hola la, farsoti sabiibe miigenye bicchehoo rucchul laka liikakhayine kokkoob lakachibo liiokkanaache. Waakh eta herti Waakhe munyee ichoow Heleem ortiis ka dagahti bolokhto ka weyti bolokh tusa.
66014011	Uunki bolokkha 'doo'da latuse jirtuu tuumman sereye ikaha. 'Doo'di binaha ichoow iyookkotiche wahti ichoow eti tuummane sumatti magahiis 'helo, ibeen ichoow maalim ba nasme ma 'helo.”
66014012	'Doo'di Waakhe amurreti Waakh raaho toro Yeesso kakhuufo ichohi samacchaarenye garrahsati la'doona.
66014013	Hooyoo toro goobi Waakh kayamiit daage, wihi us yidah, “Waha chiir, uus toolla kakhabatti, eti tuummane usu ichoow Kamur wohoo kalday yahiine yamuut a liimaala.” Rubeyti Waakh la wihi iche soolaabte, “Aa, a rum. Hili miigenye icho haaggicheen ka a nasaan. Icho a liimaala a mehe haaggi icho yeelaan 'dubichooda raaha.”
66014014	Ani la yeye orteey ka mirisoo dakhan arge, toro la etoo Ínam Aadam iyoog usuhi mirisaas kafiddiyo arge. Ulla 'duubi 'dahabe matakkiis kakhaba, warhanti gurnaan lakagoocho la dahane kakhuccha.
66014015	Hertoo Waakhe addan 'deerka minki Waakhe buure goya kasoobahte, weyti riirte, eti miris kafiddiyo wihi iche itidah, “Warhantaahti gurnaan lakagoocho khaate, gurnaan soogooy, i'di tahe wihi harra ka lasoosuuno a bissateene, kola la saha'ddi lasoosuuno a titah.”
66014016	Eti miris kafiddiyo warhantiisti gurnaan lakagoocho harra sarche kamoroogiche, harra tuumman i'di gurnaan u soosuune.
66014017	Hertoo Waakhe addan goobi Waakh ka minki Waakhe buure kasoobahte, iche laka warhanti af lehe gurnaan lakagoocho khabte.
66014018	Toro hertoo Waakhe addane antohi 'dab khabto koondihi ga'daar kasoobahte. Hooyi buure ka herti warhanti af lehe gurnaan lakagoocho wihi iche itidah, “Warhantaahti af lehe gurnaan lakagoocho khaate, gurnaanki sabiibe harra kijiro soogur. I'di tahe gurnaanki sabiib a bissaate.”
66014019	Herti Waakh warhanticheti gurnaan lakagoocho harra kamoroogisse, gurnaanki sabiib soogurte, meessi buurenye gurnaanki sabiib lakayabti goya kachibte. Meessa la a i'di sinati Waakh holiis ka 'doo'di uskeel leh omhicho.
66014020	Gurnaanka sabiib la ilkerengeetti ween kharicheeda lakayabte. Diig intaas gurnaan lakayabte ka 'dule, geeddi kiilomitta kud seyyah i'dule. Diig la hoggiis geeddi mittatoo ichoow nyuus iche eheet.
66015001	Goobi Waakh ka toro wohoo buurenye girmeenye miigti Waakh tuso arge. Herti Waakhe teebeenye sinayyohi teebeenye harra yaham sookhaatto arge. Waha a sinayyohi 'da'ddaboot, a mehe sinayyohaas ka holi Waakh a massata.
66015002	Anna wohoo beytoo buurenye kitaab iyooge 'dab lakawarse arge. 'Doo'di goorat binahi oraat ichoow iyookkoti binahane lahaaggiche sooriche toro ayti magahiis itolosso sooriche ichohi beytaas garabiche toollo arge. Reemassi chi' geeyo ladowo lagu'ddo 'haab layadeehe Waakh icho siiche iche khuccheene,
66015003	geey Muusahi falfati Waakhe ichoow geeyi Heleem laka doween, “Kamuri Waakhenye Miig Tuumman Leh, wihi at yeesso geeddoo meheenye haag ichoow girma yahiin! Karnati yaafo tuummanoow, wihi at yeesso a wihi rummaate am at kareeto mele.
66015004	Kamuroow ayyo ikaaroorine, magahaah ikoolin? A mehe ati kalday on munyee. Yaafohi harra tuumman a yamiitiine, toro ati kiwahtaan. I'di tahe wihi fissane at yeesso a soobabbakkaahisse.”
66015005	Anna waha 'dubicho ka yeye, minki Waakhe buure usuhi goobi Waakh ka fahan arge. Minka la a eemati saggi Waakh ileejiro tusso.
66015006	Herti Waakhe teebeenye sinayyohi teebee khabto la minki Waakhe buure goya kasoobahte. Icho la gaaddi daddakhane bibbildiikhto khabaane, saabi dafareete duhiis la ki 'dahab yahe kach kakhabaan.
66015007	Wahanyeyyohi affarenye lasoouume rubey khabo kichekoo herti Waakhe teebee kooba baakhuuli 'dahabe, holi Waakkhi jirtuu tuumman jiro buuho idiibte.
66015008	Minki Waakhe buure la uunki ababnaan ichoow miigti Waakh kayimiy goya buuhiche. Et minki Waakhe buure lii'diicho goya gelo mele, ichoowka sinayyohi teebeenye herti Waakhe teebee keente massataan.
66016001	'Deerka hooyoo buurenye minki Waakhe buure goya kasooyeede herti Waakhe teebee leeyeede daage, wihi us iyidah, “Nyaama, irda, holi Waakhe baakhuulleti teebee kijiro, harra kakhuba!”
66016002	Herti Waakhe oraat la iratte, wihi baakhuliche kijire harra kakhubte. Jiisohoo uskule weyti bolokhe 'doo'di sumatti binaat khabo toro iyookkoti binahaas wahte sar kasoofoofeen.
66016003	Herti Waakhe lammaatteet wihi baakhuuliche kijire beyti buure kakhubte. Bey tuumman i'di diiggi eti yumuy titahye, wihi goya kijiro rubey khabo tuumman la tuumeen.
66016004	Herti Waakhe seyyahnaatteet la wihi baakhuuliche kijire hawohi 'dulo ichoow indohi biccheet kakhubte. Icho la urgiyeene, diig yitaaheen.
66016005	'Deerka herti Waakhe bicche itolosso ichehi waha elatti daage, “Atihi Munyee, ki toolla jiro, goorat tuumman laka jire, at a fissantahe jeenteti sinayyoha at 'doo'di ati kigaran ikagoosse u.
66016006	A mehe icho diiggi 'doo'daah ichoow 'doo'di kiyeyyeedo harra ikhubeene, at la diiggi icho damaane siisse. Waha a wihi rumanka icho imale.”
66016007	Ani la hooyoo koondihi ga'daar ka sooyeede daage, “Aa, Kamuri Waakhenye Miig Tuumman Leh, hukkunka at 'doo'd igoosse a wihi rummaate toro fissan.”
66016008	Herti Waakhe affarnaatteet wihi baakhuuliche kijire orrah kakhubte. Orrah la miigti iche 'dab ka enenyet weyti gubto lasiiche.
66016009	Kuleeli weyti buure enenyet gube, icho la magahi Waakkhi sinayyoha khuccho igafeen. I'daasenyi icho uskeelicho kasoonokhan ichoow Waakkhi icho weynaachaan 'dii'deen.
66016010	Herti Waakhe channaatteet wihi baakhuuliche kijire komborti antoote too binahi oraate kakhubte. Harrati binaha dakhtaan tuumman la mug'di kalday titah. Jeenteti bolokkhi uskul u enenyet harrabbe iskhaniine.
66016011	Toro la jeenteti bolokkhichoki uskul ichoow jiissichuu, Waakkhi goobi Waakh igafeen. I'daasenyi wihi icho yeelaan ma kasoonokhan ba.
66016012	Herti Waakhe lihnaatteet wihi baakhuuliche kajire hawti buurenye 'dusso Yuufereet kakhubte, bicchehiche angageene, 'dee karnatohi beri kayamiit jit iyeessa.
66016013	Ani la 'deerka ginna seyyah rah iyoog arge. Too afi khorojebsi goya kasoobahte, too la afi binahi oraate goya kasoobahte, ti addan la afi eti eti Waákh íyeyyeedo iskaayyeelo goya kasoobahte.
66016014	Icho a rubeyohi ginnayyohi girmo tuso. Ginnayyoha karnatohi harra tuummane iirtaane, 'dee ibeenki weene Waakkhi Miig Tuumman Leh ka diho iururichaan.
66016015	Yeessohi Kamure wihi us essi kallaayo, “Nabah suda! An saggi eti walah hato iamiit. Eti iur'dine, gaaddiis marte, 'dee murukh isohanne, lakhaanyotiis 'dow liikasoobihin a liimaala.”
66016016	Ginnayyoha 'deerka karnatoha meessi afi Ibiraaniya ka Harmageedo layadeeh ka isikeeneen.
66016017	Herti Waakhe teebannaatteet wihi baakhuuliche kijire, hafar kakhubte. Hooyoo buure minki Waakhe buure goyaka komborti antoote Waakhe ka usuhi sooyeedo daage, wihi us yidah, “Walah tuumman a massateen.”
66016018	'Deerka ankhad ichoow boroo'd ichoow karkaraho ba soobaheene, harra la weyti sesseehte. Uu' Waakh harra soouume, injire harra geedda ma sesseehin, a mehe harra saggoo uskule isesseehte.
66016019	Ilkerengeetti weene Baabiloon meel seyyahe ikharradde, ilkerengeetohi yaafohi harra la bar waayeen. Waakh uskeeli 'doo'di ilkerengeetti Baabiloon yeele tuumman ma kadabine, 'doo'di ilkerengeetta farsoti sabiibe kokkoob buuhto holi Waakh itolosso siiche.
66016020	Kurohi bicche goya kijiro tuumman firdeene, halal tuumman la baabeen.
66016021	Dagahti burbuurenye baraafo, kooba geeddi kiilo tomon affare serey ka enenyet kasookhubatte. Enenyet jeenteti sinata weyti buurenye dagahti baraafo keentuu Waakh igafe, a mehe sina weyti suuj eheet.
66017001	Herti Waakhe teebeenye baakhuulle khabto goyaka, too itimiyye wihi iche ani itidah, “Kaale, hukkunki Waakh malaayata weene bicchehi ittaawe kafiddiito igoocho a kituso.
66017002	Karnatohi harrata malaayata soho'ddarri kaleessohteen. Toro la 'doo'di harrata farsoti sabiibe soho'ddarritichee ka meleefu yitah.”
66017003	'Deerka herta Waakh isi'dde, Rubeyti Waakh iwoyte hidaaddoo igeesse. Intaakka makhaabassoo binahoo guu'ddan sarche fuusso arge. Binaha sar tuumman ka magahenyeti Waakh iskeekkaasso kachiirane, toro matah teeba ichoow gaas tomone khabaan.
66017004	Makhaabale gaaddoo muggee ichoow gu'duu'd khabto iche khabta. Sar la 'dahab ichoow dagahtoo gato miige ichoow irtiyyohoo gato miige, iche lakeeykode. Iche la kokkooboo 'dahabe wahanyeyyohi weyti lakhaanyee ichoow duksakki soho'darritiche buuhto iche khucchisse.
66017005	Miintiche la magaha wohoo dagsan itoollo iche kachiiran,
66017006	Anna makhaabassa diiggi 'doo'di Waakh ichoow diiggi 'doo'di gar Yeesso laabo tubhubye ichoowka meleefu titah arge. Uus an iche arge ka weyti girmeesde.
66017007	'Deerka herti Waakh wihi iche ani itidah, “A i'doh igirmeysatta? Wihi dagsane makhaabassa ichoow binahi iche koorromatte matah teeba ichoow gaas tomon khabo miinsan, a kisoobabbakkaahicha.
66017008	Binahaas at agarte goorat a jireene toolla ma jiraane berri la ankhari dahane ieleelin goya kasoobahaane labaabiicha. 'Doo'di harra yaalle, uu' harra lasoouume magahenyeticho buuggi 'doo'di jiroti imassan liikachiirin la, maanti icho binaha argaan, weyti girmeestaan. A mehe binahaas maantoo a jireene, toolla ma jiraane toro berri a yamiitiin.
66017009	“Ayta khara 'doonta. Matahenyeti teebeenye binahaas khabaan, kurohi teebeenye makhaabale kafiddiito itoollaan.
66017010	Matahenyeta teebee toro karnat teeba itoollaan. Karnatoha teebee, chane a tuunte, koo uliba a karnate, ki addan uliba ma imaatan. I'daasenyi maanti us yamiit, geeddoo rucchul on karnat yateeh.
66017011	Binaha goorat jire toolla la ijirin, a karnati siyyeennaatteet. Ullaka karnatohi teebee a kichokoowe, toro la a labaabiicha.
66017012	“Gaasohi tomonenye at agarte, karnatohi tomonenye uliba ilassi icho dakhtaan i'heline itoollaan. I'daasenyi karnatoha antohi icho saha'ddoo kalday binahaas harra leedakhtaan a 'helaan.
66017013	Icho la maloo kaldaye khabaane, antohicho ichoow miigticho binahi oraate siichaan.
66017014	Binaha ichoow karnatoha ba Heleeme diho kiirtaane, i'daasenyi Heleem ichoow 'doo'diis ba icho kahataataan. A mehe us a Kamuri kamurre kussan, toro a Karnati karnato kussan. Toro la 'doo'di usu leejiro a 'doo'di Waakh wahe, Waakh soobahsate toro Waakh a kakhuufaan.”
66017015	Herta Waakh 'deerka wihi iche ani itidah, “Bicchehi kootte at agarte malaaya kafiddiito, 'doo'di yeerare ichoow ururreti ittaawe ichoow yaafohi ittaawe ichoow afassi ittaawenye itoollaan.
66017016	Binaha at agarte ichoow gaasohi tomone la malaaya a nibhaataan. Icho la wihi iche khabto tuumman a kakhaataane, murukh katabaane, jidiche yamhiine, toro la iche 'dab ka gubaan.
66017017	A mehe Waakh karnatoha maliissa uurassicho gesse, 'dee malaas ka wihi us 'doono yeelaan. Karnatoha a isleegoochaane, antohichoki icho yaafo kadakhtaan binahi oraat siichaane, ichoowka yeedassi Waakh labuuhicha.
66017018	Makhaabassi at agarte, ilkerengeetti weene karnatohi harra tuumman dakhtaane itolossa.”
66018001	Waha 'dubicho ka, hertoo Waakhe addan ichehi goobi Waakh kasookhubatti arge. Herta Waakh la antohi buurenye khabta, ababnaanki iche ababto la harra tuumman banaynoocheen.
66018002	Herta Waakh hooyi buure ka riirte, wihi iche tidah, “A massatte! Ilkerengeetti Weene Baabiloon bar a waayte! Furi ginnayyoot ichoow furi meleykayyoote titahye, chimbirohi bi'dirreenye toro weyti la'dii'do kola intaas igela.
66018003	I'di tahe yaafo tuumman, farsoticheti sabiibe soho'ddarriti holi Waakh keento iche dameen. Karnatohi harra tuumman la makhaabassaas soho'ddarri kaleessohteen. 'Doo'di bacchaara harra tuumman la jeenteti soho'ddarriticheeda ikamurrowe.”
66018004	Toro hooyoo goobi Waakh ka sooyeedo daage wihi us yidah, “'Doo'daaw, kaaleya Baabiloon goya kasoobaha, 'dee uskeeli iche kajirto, aleegelina, 'dee sinati Waakh iche kawaaricho la a'helina.
66018005	A mehe uskeeliche a iskore, ichoowka goobi Waakh eleele. Waakh la suujoonki 'doo'di Baabiloon yeele ma kadabin.
66018006	I'di iche atin yeesse, atin laka iche iyeela. Suujoonki iche atin iyeesse, kol lammatiis iche iyeela. Farsoti uskule iche kokkoobiche atin ikawarasse, kol lammatiche ikawarsa.
66018007	Geeddi iche iskoolisse, iche kamurroonki soho'ddarri kijirte, iche geeddaas sina ichoow bolokh tusa. A mehe uuriche ka a eylajja, mehe elatta ya, ‘An saggi makhaabassi karnatenye ijira. An muunkho menye, jirtuu la ma ooyo.’
66018008	Maantaka ibeenkoo kaldach on sinayyohiche iche kahataataane, omoot ichoow oytim ichoow abaár ikeena. Iche 'dabe yaham, a mehe Kamuri Waakhenye ween iche a hukkuma.”
66018009	“Karnatohi harra goorat iche soho'ddarri kaleessohte, kamurronkiche leegisme maanti icho uunki 'dabi ilkerengeettaas yaham argaan a uuwwichaane iche ooyaan.
66018010	Jeenteti icho bolokkhi ilkerengeettaas weyti ikanahaan u, foga tolossataane riiraane wihi icho essaan, “Uuwwiy! Uuwwiy! Ilkerengeetta weenoow, Baabiloonoow, ilkerengeetti miig khabtooy! Saha'ddoo kalday on sinati Waakh kigooche kitimiy!”
66018011	“'Doo'di harra ka bacchaarti la a uuwwicha ilkerengeettane ooya, a mehe et kola meehicho gatti mele.
66018012	Et kola meehichoki 'dahab ichoow ki lahaageet ichoow dagahti bibbildiikhto ichoow irtiyyohi gato miige gatti mele. Et darfohichoki fil ittaawenye gato miigenye i'di maanta wihi daddakhan ichoow wihi muggeyyee ichoow wihi gugguu'ddan kagatti mele. Et kho'doommeti fil ittaawenye gato miige ichoow wahanyeyyohi 'hiir lakahaaggiche fil ittaawe gatti mele. Et meehichoki birtoo booran ichoow ki birtoo daayiti khaalkhee ichoow ki dagahti lasigo lakahaaggiche gatti mele.
66018013	Toro et geeyohi gololle lakachibo 'dee golol haaggicho ichoow miricchinye ichoow subahenyeti hahhaaggane sar lakadowti ichoow uyuuggeti lasaarti kagatti mele. Toro et farsoti sabiib ichoow subakki geeyi oolif ichoow ingangaano ichoow 'dargaayye ichoow looyyo ichoow iiy ichoow fará'd ichoow garrunyeti fara'de jiitto ichoow 'doo'di loororicho kagatti mele.
66018014	“'Doo'di iche bacchaara leehaagsati la wihi us yadeeh, ‘Baabiloonoow, wahanyeyyohi haaggane rubeytaah imoonte tuumman a lakaakhaate. Kamurroonkaah ichoow wihi kibildiikhicho tuumman a lakakhaate, yombuu la toro ma 'hesso!’ ”
66018015	'Doo'di 'hor bacchaara haaggiche, meeha ororiche toro iche kakamurrowe foga tolossata, bolokkhiche weyti kanaha. Icho la a uuwwichaane toro ooyaane,
66018016	riiraane, wihi icho yadeehiin, “ ‘Uuwwiy! Uuwwiy! Ilkerengeetta weenoow, ati gaaddi hahhaaggane daddakhan ichoow ti muggeyyee ichoow ti gugguu'ddan a gessatte, toro 'dahab ichoow dagahti bibbildiikhto ichoow irtiyyohi gato miige a lakeeykode.
66018017	Saha'ddoo kalday goya on ka kamurroonka tuumman bar latire.’ “'Doo'di koobanohi burbuure itoollo ichoow ki koobano kasohti ichoow ki koobano hil kahaaggicho ichoow ki tuummane chilinkicho bacchaarati beyeet kayamiit foga tolossate.
66018018	Maanti icho uunki 'dabi ilkerengeettaas yaham kasoobaho argaan, a riiraane, wihi icho yadeehiin, ‘Injire ilkerengeettoo weene harra ka i'di tane a jirte?’
66018019	Icho la a ooyaane uuwwichaane toro ebeer matah iskachibaane, wihi icho yadeehiin, “ ‘Uuwwiy! Uuwwiy! Ilkerengeetta weenoow, kamurroonkicheeda 'doo'di koobano khabo, bey ka bacchaarti kamurrowe. Saha'ddoo kalday goya on ka walah dakkhan bar latire!
66018020	Atinhi goobi Waakh kajirtaan, taba gi'de ilkerengeetta weyti kahamaada! 'Doo'di Waakh ichoow ergaano ichoow 'doo'di Waákh íyeyyeedo, taba hamaada. Jeenteti wihi iche atin yeessuu, Waakh iche sina a igooche.’ ”
66018021	'Deerka hertoo Waakhe weyti miige daddaabtoo i'di daddaabti buurenye gurnaan lakatumee okkhisse, bey goya isaate, wihi iche tidah, “Miigti buurenye i'dee ka, ilkerengeetti weene Baabiloon a lasoolug'da, yombuu la toro ma la'helo.
66018022	Hooyi reenki 'haab layadeeh ichoow indulle ichoow arab yombuu goytaah lakadaago mele. Tagaammeti fil ittaawe, yombuu toro goytaah ma lakeelo. Hooyi daddaabti buurenye gurnaan lakatumo, jirtuu goytaah ma lakadaago.
66018023	Toro la jirtuu banayhi taa goytaah ma kabolkhaan. Hooyi eti min disti ommos inanti ladiso, jirtuu goytaah ma lakadaago. 'Doo'daahki bacchaara haaggiche ki harra ka lagarti eheet. Morotaah ka yaafo tuumman a leekkeeste.
66018024	Diiggi 'doo'di Waákh íyeyyeedo ichoow diiggi 'doo'di Waakh ichoow 'doo'di harra ka labakkiche tuumman goyticheeda lakeele.”
66019001	Waha 'dubicho ka goobi Waakh ka wihi i'di kowdoti ururi 'doo'di weyti ittaawee daage, wihi us yidah, “Okkhoow, weyti kikoolinna! Ribnaan ichoow weynaan ichoow miig ati leh!
66019002	A mehe hukkunkaahki ittaawe a rume toro a fissanyahe. Ati malaayati weene, 'doo'di harra tuumman soho'ddarri ka uskeel kalugu'dde, sina a igoosse. At la diiggi falfayyohaahki iche bakkisse, aál a kagutatte.”
66019003	'Doo'd toro riire wihi us yidah, “Okkhoow, weyti kikoolinna! Uunki 'dabi ilkerengeeteet jirtuu dakkhan serey on ikaha.”
66019004	Ewweenki tomon lamma ichoow affare ichoow wahanyeyyohi affarenye lasoouume rubey khabo ba jilbo il kagu'ddeene, Waakkhi komborti antoot kafiddiyo wahteene, wihi icho yidaaheen, “Aamiin! Okkhoow, weyti kikoolinna!”
66019005	'Deerka komborti antoot ka hooyoo sooyeede wihi us yidah, “Atinhi ilbooyyetiise tuumman, atinhi usu karoortaan, atinhi rurrucchul ichoow atinhi wewween, taba Waakkheen koolicha.”
66019006	'Deerka toro hooyi i'di ururi 'doo'di buurenye kowdootee daage. Hooya la a i'di bicchehi sookhubti, toro la i'di karkaraho iyeeda. Icho la wihi icho yidaaheen, “Okkhoow weyti kikoolinna! I'di tahe Kamuri Waakhenye Miig Tuumman Leh, usu walah tuummamba anta.
66019007	Weyti hamaano, weynaantiis koolinno! I'di tahe oroosi Heleem a yitah. Inantiisti us disti la a istannabisse.
66019008	Iche la gaaddi hahhaaggane bibbildiikhto chaafotoo rucchul laka ikhabine, iche gessatti a lasiiche.” Gaadda la wihi fissane 'doo'di Waakh yeele itolossa.
66019009	Herti Waakh 'deerka wihi iche ani itidah, “Waha chiir, ‘'Doo'di Waakh imaalo a ki Waakh oroosi Heleem iwahe.’ ” Herti Waakh kakhayte, wihi iche tidah, “Waha a yeedassi rummaate Waakh.”
66019010	An la hertaas Waakh orche ka jilbo il kagu'dde, wahan leheet. I'daasenyi wihi iche itidah “Tabe i'daas ayeelin! Annaka i'di ilbooyyeti wahalhaahenye toro wahalhi 'doo'di Kiriisto rummeeste runti Yeesso babbakkaahiche raaho u, Waakh on ifala. Waakh kalday on waho! A mehe runti Yeesso soobabbakkaahiche, a miigti farniinki Waakh lakacheeko.”
66019011	Goobi Waakh usuhi fahan arge, fara'doo dakhan arge. Eti fara'da fuulo la magahiis mehe layadeeh ya, Ki Lakakhuufo, Rum Leh. Usu jiti fissane enenyet kahukkuma, toro la diho irta.
66019012	Indohiis la i'di 'dab u a bildiikhaane, matakkiis ka la 'duubassi ittaawenye khaba. Sartiis magahoo kachiirane, i'daasenyi usu on garta, et addane wihi magahaas tahe garti mele.
66019013	Ulla kabuu'di diig lakalug'de khaba, magahiis la a Yeedi Waakh.
66019014	Kiyati ittaawenye goobi Waakhe fara'ddi daddakhan fuusso la 'dubiissa raahta. Kiyata la darfohi hahhaaggane daddakhane chaafo laa iche khabta.
66019015	Afiis la birlabi af lehe us yaafo kabaabiicho kasoobaha. “Ulla wussi ga'daar ka icho a dakhta.” Gurnaanki sabiibe inti gurnaan lakayabti kijiro a yabta. Waha la holi Waakkhi Miig Tuumman Lehe itoollaan.
66019016	Kabuu'diis ichoow togooggiis magahane kachiiran,
66019017	Ani la hertoo Waakhe orrah sarche katolosso arge. Iche la weyti riirte, wihi ra'denye serey kayari'd tuumman wihi iche itidah, “Kaaleya, sukuukuhi Waakhe buure isookulma,
66019018	'dee sarti karnatoot ichoow ti 'doo'di iskar iwewween ichoow ti iskarti mimmiige ichoow ti fara'deet ichoow ti iskarti fará'd fuusso amha. Sarti bow'dayyoot ichoow ti 'doo'di bow'dayyo ieheynan ichoow sarti 'doo'di wewween ichoow ti 'doo'di 'da'ddaran amha.”
66019019	'Deerka binahi oraat ichoow karnatohi tomonenye harrata ichoow kiyaticho ba ichohi sookulme 'dee eti fara'd fuulo ichoow kiyatiis dihoti Harmageedo layadeeh kiirti arge.
66019020	I'daasenyi binaha ichoow eti goorat eti Waákh íyeyyeedo iskaayyeelo binahaas ortiis ka girmohi miig tuso yeele ba islaleekhabte. Girmoha ka la 'doo'di sumatti binahaas 'hele toro la iyookkoti binahaas wahte a leekkeeste. Icho lammacho rubey khabaani, beyti 'dabe i'di lahawti kibirii'd ibolokhto goya liiseye.
66019021	Karnatohicho ichoow kiyaticho tuumman la birlabi eti fara'd fuulo afiis kasoobahe bakkiche. Chimbiro tuumman la sarticho yumheene ichoowka dargeen.
66020001	Ani la hertoo Waakh ichehi goobi Waakh kasookhubatti arge. Iche la furoti ankhari dahane ieleelin ichoow biingotoo miigenye khabta.
66020002	Herta Waakh la khorojebsihi archiiy jire magahiis ki 'doo'd hanti ommos Seytaan layadeeh khabatte, gu'h alifoo hidde.
66020003	Ankhari dahane ieleelin goya isaate, af hidde toro 'duu'dde, 'dee kola yaafohi harra ma ekkeesti ichoowka gu'hassi alifoowe kutaan. Maanti gu'hassaas kuteen, geeddoor toro a lasoofura.
66020004	'Deerka komborohi antoot arge, 'doo'di komboroha kafiddiyo la, antohi icho 'doo'd kahukkumaan a lasiiche. Toro 'doo'di jeenteti us wori rummaate koo Yeessee ichoow Yeedi Waakh icheeko matahenye laaggooche arge. 'Doo'da la a ki binahi oraat ommos iyookkoti binahaas iwahanne toro sumatti binahaas miinassicho ommos dahanohicho ka i'helin. Icho la omoot a lakasookahche, gu'h alifoo Kiriisto harra leedakhtaan.
66020005	Waha a koli oraate Waakh 'doo'd omoot kasookahche. Eheetteey laka, 'doo'di addane tuume omoot ma kasookahine ichoowka gu'hassa alifoowe kuteen.
66020006	'Doo'di Waakh imaalo toro la munyee a ki 'doo'di oraate Waakh omoot kasookahcho goya kijiro. Omootti lammaatteet icho anto ma kakhabto, i'daasenyi Waakh ichoow Kiriisto ortiis ka kuhaaniyyohi hili Waakh haaggicho yateehiin. Icho la gu'h alifoo Kiriisto harra leedakhtaan.
66020007	Inkoo gu'hassa alifoowe kuteen, Seytaan inti goorat us kahidanyahe ka a lasoofura,
66020008	ulla baha yaafohi harra 'dollohiche affarcho kijiro Goog ichoow Magoog layadeeh ekkeesta, 'dee yaafoha diho iururicha. Icho la ittaaw ka a geeddi yoohti beyti buure afiche kijiro.
66020009	'Doo'da la harra kataa'he, furi 'doo'di Waakhe ilkerengeetti weene Waakh weyti 'doono khaaricheen. I'daasenyi 'daboo goobi Waakh on kasookhubte 'doo'da tuumman bar tire.
66020010	Seytaanki 'doo'da ekkeeste la beyti 'dabe i'di lahawti kibirii'd ibolokhto binahi oraat ichoow eti eti Waákh íyeyyeedo iskaayyeelo lakalug'de usu laka goya liiseye. Icho la jirtuu tuumman, maalim ichoow ibeen ba, bolokhe latusa.
66020011	'Deerka kombortoo antoote buurenye dakhane etoo kafiddiyo arge. Harra ichoow sereye ba eta ortiis kafirdeene, i'daasenyi meel icho isi'heleen mele.
66020012	Anna 'doo'di tuume, ki mimmiige ichoow ki 'da'ddaran ba usuhi komborta antoot ortiis toollo arge. Buuggag la laaffure. Buuggoo addane magahenyeti 'doo'di jiroti imassan 'helo kachiiranyahe lafure. 'Doo'di tuume ebba wihi us goorat yeele buuggag goya kachiiran ka lahukkume.
66020013	Beye 'doo'di tuume goyahiche kijire soo'diisse. Omoot ichoow meessi omooteet la 'doo'di tuume goyahicho kijiro soo'diicheene, Waakh la ebba hukkume. Hukkunka ichoow wihi goorat icho yeeleen ba a israahaan.
66020014	Waakh 'deerka omoot ichoow meessi omooteet ba beyti 'dab goya iseye. Beyta 'dab a omootti lammaatteet.
66020015	Chi' etoo magahiis buuggi 'doo'di jiroti jirtuu imassan 'helo goya liika'helin, beyti 'dabe goya liiseye.
66021001	'Deerka sereyti daayane husub ichoow harrati husub arge. I'di tahe harrati oraat ichoow sereyti daayane oraat tuummamba a kuteen. Walah beyenye kola jiro mele.
66021002	Anna Ilkerengeetti Weene Lagane Yeerusaleeme husube goobi Waakh ka sookhubatti arge. Ilkerengeetta a i'di inanti ladiso tannabatte eti disti gaaddi haaggan igessatte.
66021003	Hooyi buurenye komborti antoot kasooyeedo daage, wihi us yidah, “Yeya, Waakh kola weeli enenyet goya furta. Ulla icho a leefiddiya, icho la 'doo'diis yateehiin. Waakh rubeytiis la icho a leejira, ulla Waakkhichooda yateeh.
66021004	Waakh la indohicho ka ilmohicho tuumman a hiyyaaya. Kola omoote ma jirto, enenyet looyo mele, oytime ma jirto, bolokh laka ma jiro. I'di tahe wahanyeyyohi oraat a kuteen.”
66021005	Eti komborti antoot kafiddiyo la mehe yidah ya, “An walah dakkhan a husubnaacha!” 'Deerka wihi us ani iyidah, “Waha chiir, i'di tahe yeedassa a wihi lakakhuufo, toro la a wihi rummaat.”
66021006	Ulla wihi us ani iyidah, “Walah dakkhan a layeele! Ani Uumaccheenye toro ani on 'Da'ddabee. An walah tuumman orcho a jire, walah tuumman 'dubicho laka a jira. Eti subgaate, an i'daanu bicchehi issi jiro kayamiit siicha.
66021007	Eti sooricho wihi tuummane usu mu'dane 'hela, an Waakkhiissa ateehe, ulla weeleey yateeh.
66021008	I'daasenyi 'doo'di bur'deyyee ichoow ki Kiriisto irummeysan ichoow ki wihi bi'dire tuumman yeelo ichoow ki enenyet dubunuunu yagiis ichoow ki soho'ddarri kaassohti ichoow ki tibaato khabo ichoow ki iyookkoyyohi waakkhakh lakayeessi wahti ichoow ki beeno leh tuumman, meessicho a beyti 'dabe i'di lahawti kibirii'd ibolokhto. Waha a omootti lammaatteet.”
66021009	Herti Waakhe teebeenye baakhuulleti teebeenye sinayyohi yomboot buuhaan khabte kichekoo yimiyye ileeyeede wihi us iyidah, “Kaale, nyarnyaar a kituso, iche a makhaabassi Heleem.”
66021010	Herta Waakh la Rubeyti Waakh iwoytaayi haloo weyti deer isi'dde. Iche la Ilkerengeetti Weene Lagane Yeerusaleeme Waakh katamiite goobi Waakh kasookhubatti itusse.
66021011	Banayhi ilkerengeetta ababnaanki Waakh rubeytiis kasooababo kayamiitiin. Ababnaankaas la a i'di daakkoo gato miigenye ulhawe i'di kiyoow u warraakhe.
66021012	Ilkerengeetta la khaari daddaaboote serey ka weyti deere kamarsan. Toro ilkerengeetta arit tomon ichoow lamma khabta, arite ba la hertoo Waakhe tolossa. Arite ba magahoo yaafohi tomon ichoow lammeenye Issiraayele kachiiran.
66021013	Anki miigeet ka arit seyyahe khaba, anki gurro ka la arit seyyahe khaba, beri ka la arit seyyahe khaba, bahay ka la arit seyyahe khaba.
66021014	Khaara daddaaboote ilkerengeetta ween kamarsan, daddaabohoo ilaate tomon ichoow lammee iche kadisanyahe. Daddaabe ba la magahi ergaanoti Heleeme tomon ichoow lammee, iche kachiiran.
66021015	Herta Waakhe ileeyyeeddo, wussoo 'dahabe iche ilkerengeet ichoow arto ichoow khaari ilkerengeetta kamarsan tuumman karerreegto iche khabta.
66021016	Ilkerengeetta la 'dollohiche tuumman a ekka. Iche la wussa ilkerengeet karerreegte. Ballaaddihiche a kiilomitta alif lamma ichoow kud lamma, segdeerru ka laka a kiilomitta alif lamma ichoow kud lamma. Deeraantiche ichoow segdeerruhiche ichoow ballaaddihiche a ekka.
66021017	Herta Waakh toro khaari ilkerengeet kamarsan rerreegte, yobbo ka a mitta tomon lih ichoow lih. Herta Waakh la saggi enenyet walah irerreego on irerreegta.
66021018	Khaara ilkerengeetta kamarsan dagahtoo gato miigenye ulhawe lakadise. Ilkerengeet la 'dahabi massane i'di kiyoowhi bildiikheenye kadisan.
66021019	Daddaabohi ilaate khaari ilkerengeetta kamarsan kadisanyahe la dagahti fil tuummanenye toro gato miigenye lakeeykode. Daddaabti ilaate oraat a too ulhawe, ti lammaatteet la a too daayane, ti seyyahnaatteet la a too duh ittaawenye, ti affarnaatteet laka a too ulhawe,
66021020	ti channaatteet a too barlayenye, ti lihnaatteet a too guu'ddane, ti teebannaatteet a too derle ichoow ulah iskawarsanyahiine, ti siyyeennaatteet a too iche laka ulhawe, ti saagaalnaatteet a too iche laka duh ittaawenye, ti tomonnaatteet a too iche laka ulhawe, ti tomon ichoow koownaatteet a too iche laka guu'ddane, ti tomon ichoow lammaatteet a too muggee.
66021021	Artohi tomon ichoow lammee tooba daakkoo weyti gato miigenye lakahaaggiche. Jiti ilkerengeetta ween dah kagoocho la a 'dahabi massane i'di kiyoowhi bildiikhee.
66021022	Ilkerengeet goyaka minki Waakhe buure ma argin, i'di tahe Kamuri Waakhenye Miig Tuumman Leh ichoow Heleeme minki Waakhe buurenye ilkerengeetete.
66021023	Ilkerengeete orrah ommos yeyyakki banay siicho ma 'doonto. A mehe ababnaanki Waakhe ilkerengeet banay siicha, Heleem la a taahicheeda.
66021024	Yaafo tuumman la banayhaase goya kaassohtaan. Karnatohi harra tuumman laka kamurroonkicho intane keenaan.
66021025	Artohi ilkerengeetta maalim tuumman ma looto, a mehe intaas ibeen ma tateeh.
66021026	Haaggi nool ichoow kamurroonki yaafo tuumman ilkerengeettane lakeena.
66021027	Walah bi'direnye jirtuu ilkerengeet goya gelo mele. Toro la eti wihi lakhaanyee yeelo ommos eti been goocho goya ma gelo. 'Doo'di gelo, a ki magahenyeticho buuggi Heleeme 'doo'di jiroti jirtuu imassan khabo lakachiire kaldach on.
66022001	'Deerka herti Waakh hawti 'dusso bicchehiche jiro lakeelo, bicchehiche weyti warraakhyahiin itusse. Hawta la komborti antoote Waakh ichoow Heleem leeyahiine katamiit.
66022002	Hawta la jiti buurenye ilkerengeet dah kagoocho, iche tabta. 'Dollohiche lammache la geeyoo jiro lakeelo, gu'h ka gurnaan tomon ichoow lamma delo, hay ka delo, a katoolla. Seebi geeya la yaafo samaacha.
66022003	Falohi Waakh kola ilkerengeet goya ma kijiraan. Komborti antoote Waakh ichoow Heleem leeyahiin ilkerengeet goya kajirta, falfayyohi Waakh la intaase Waakh ikahilaan.
66022004	Icho la Waakh fooliis a argaane, magahi Waakh la miinassichooda lakachiira.
66022005	Ilkerengeetta kola mug'di ma khabto. 'Doo'di goya kajiro la taa ma 'doono ommos banayhi orraheet ma 'doono. I'di tahe Kamuri Waakhe rubeytiissa banayhicho yateeh. 'Doo'da tuumman la jirtuu tuumman i'di karnatoot u walahe dakhta.
66022006	Herta Waakh wihi iche ani itidah, “Yeedassa a wihi lakakhuufo, toro la a wihi rummaat. Kamuri Waakhenye Rubeyti Waakh 'doo'di Waákh íyeyyeedo siicho, ani laka a isooerge, 'dee wihi toolla yateeh ichoow wihi dowannoha ka sooyateeh, falfayyohiis tusa.”
66022007	Yeesso wihi us essi kallaayo, “Nabah suda! An dowwanoha ka a amiit! Ani eti tuummane yeedassi buugga kachiirane eti Waákh íyeyyeedo chiire raaho a imaala.”
66022008	Ani a Yoohana, anna waha tuumman a daage, toro la a arge. Inkoo an waha daage toro arge ka, herti Waakhe waha itusse orche ka jilbo il kagu'dde, wahan leheet!
66022009	I'daasenyi herti Waakh wihi iche ani itidah, “Tabe i'daas ayeelin! Annaka i'di ilbooyyeti wahalhaahenye toro wahalhi 'doo'di Kiriisto rummeeste Waákh íyeyyeedo ichoow ki wihi buugga kachiiran raahuu, a falfa Yeesso on. Waakh on waho!”
66022010	Herti Waakh toro wihi iche itidah, “Jeenteti ibeenki waha yateehiin isoodowwaatuu, yeedassi atihi Waakh iyeyyeeddo buugga kachiirte hanja akadaginne 'dee yeedassa a laargo.
66022011	Eti khuf yeelo, khuf on a yeelo, ki soho'ddarri kijiro la, soho'ddarritaas on a kaassohti, eti wihi fissan yeelo la wihi fissan on a yeelo, ki munyee la orey a isohti munya a yitaahe.”
66022012	Yeesso la toro wihi us yidah, “Nabah suda! An dowwanoha ka guunnaankeey khabaayi a amiit. Gunnaanka an ebba guto ichoow wihi icho goorat yeeleen ba a israahaan.
66022013	Ani Uumaccheenye toro 'Da'ddabee, ani Oreyenye toro la Salaahime, an walah tuumman orcho a jire, toro walah tuumman 'dubicho a jira.”
66022014	'Doo'di Waakh imaalo, a ki kabuu'ddeticho dikho 'dee gurnaanki geeyi jiro laka'helo ohom mu'dane, toro la arto tabo ilkerengeetti ween gelo.
66022015	I'daasenyi 'doo'di ilkerengeetta khariche kijiro, a ki isbi'dirroocho, 'doo'di tibaato khabo ichoow ki soho'ddarri kaassohti ichoow ki enenyet dubunuunu yagiis ichoow ki iyookkoyyohi waakkhakh lakayeessi wahti ichoow ki been 'doono toro kol dakkhan been goocho.
66022016	“Anihi Yeessee herteeytoo a kisooerge, 'dee iche la wahanyeyyoha tuummane rummaat ururreteey icheekta. Ani a Hiiy ichoow weel weel Dawuude toro la a Bakkaali Baryo weyti ababo.”
66022017	Rubeyti Waakh ichoow nyarnyaar ba wihi icho Yeesso idowaan, “Amiit!” Eti tuummane wora daage laka Yeesso, “Amiit!” a iyidaahe gi'de. Eti tuummane sugub khabo a yimaate. Eti tuummane 'doono la, biccheha jiro laka'helo i'daanu enenyet lasiicho a yubhaabe.
66022018	Ani eti tuummane yeedassi buugga eti Waákh íyeyyeedo kijiro nabah isudo a tootoocha. Chi' etoo wohoo kakhayo, Waakh etaas sinayyohi yahame buugga kachiiran a ikakhaya.
66022019	Chi' etoo buugga eti Waákh íyeyyeedo chiire yeedassoo kabahche la, Waakh rubeytiis etaas gisiiski gurnaanki geeyi jiro laka'helo a kakhaata toro ilkerengeetti weene lagan goya gelin a tirta. Wahanyeyyoha tuumman buugga ka a ladowdowe.
66022020	Eti runti wahanyeyyoha cheeko mehe essa ya, “Aa, Dowannoha ka a amiit!” Aamiin. Yeessohi Kamure, dowwa amiit.
66022021	Yeessohi Kamure ba 'doo'di Waakh tuumman imaala. Aamiin.
