40001001	Doo di sá Yeesu Kriisitoo naanjab yiŋŋi. U nìn sá Dafiidi naantiiu, ní Dafiidi nìn sá Abraam naantiiu.
40001002	Abraam màl̄ Isaaki, ní Isaaki màl̄ Jaakɔb, ní Jaakɔb màl̄ Juuda nì u-nabiyaamu.
40001003	Ní Juuda màl̄ Fareesi nì Saara, (bi-na di nìn sá Tamaar). Fareesi màl̄ Eesroom, Eesroom màl̄ Aram,
40001004	Aram màl̄ Aminadab, ní Aminadab màl̄ Naasɔn, Naasɔn mun màl̄ Salmɔn
40001005	ní Salmɔn màl̄ Boowaasi, (Boowaasi na di nìn sá Raabi), ní Boowaasi mun màl̄ Oobeedi. (Oobeedi na di sá Rutu), ní Oobeedi màl̄ Jeesee,
40001006	ní Jeesee màl̄ ubɔti Dafiidi. Dafiidi màl̄ Saloomɔn. Saloomɔn na di nìn sá Uurii nimpuu un Dafiidi nìn fɔ̃ɔ̃ ukpiipuee.
40001007	Saloomɔn màl̄ Roobooaam, Roobooaam màl̄ Abiya, Abiya màl̄ Asaa,
40001008	Asaa màl̄ Joosafati, Joosafati màl̄ Jooram, Jooram màl̄ Oosiyasi
40001009	Oosiyasi màl̄ Joowatam, Joowatam màl̄ Akaasi, Akaasi màl̄ Eeseekiyasi,
40001010	Eeseekiyasi màl̄ Manasee, Manasee màl̄ Amɔn, Amɔn màl̄ Joosiyasi.
40001011	Joosiyasi màl̄ Jeekooniyasi nì u-nabiyaamu ŋyunti ŋun bi cúú Israyeel yab ki cūnnì Babilɔnee.
40001012	Bi nín cáá Israyeel yab ki cūnnì Babilɔnee, boonee ní Jeekooniyasi màl̄ Salatiyeel, ní Salatiyeel màl̄ Sooroobaabeel,
40001013	ní Sooroobaabeel màl̄ Abiyudi, Abiyudi màl̄ Eeliyakim, Eeliyakim màl̄ Asɔɔr,
40001014	Asɔɔr màl̄ Sadooki, Sadooki màl̄ Akim, Akim màl̄ Eeliyudi
40001015	Eeliyudi màl̄ Eeleeyasaar, Eeleeyasaar màl̄ Maatan, Maatan màl̄ Jaakɔb,
40001016	ní Jaakɔb màl̄ Jooseefi un cáá Maarii un màl̄ Yeesu un bi yíì Kriisitooyee.
40001017	Kí yòon̄ Abraam yuntiŋu kí dāá sāā Dafiidi yuntiŋuee, anaantitɔntɔkɔ nìn sá diba kpá saalku ní, ní kí tí yòon̄ Dafiidi yuntiŋu kí dāá sāā ŋyunti ŋun bi cúú Israyeel yab ki cūnnì Babilɔnee muee, anaantitɔntɔkɔ nìn sá diba kpá saalku, ní kí yòon̄ ŋyunti gbanti muee kí dāá sāā Kriisitoo màaltam muee anaantitɔntɔkɔ mun sá diba kpá saalku.
40001018	Bi nín màl̄ Yeesu Kriisitoo puee sèé: U-na Maarii nìn sá Jooseefi bɔɔn ní; kí wàatī bí nín cáá tɔbee, Unimbɔti Fām pɔŋŋu yāntì Maarii cáá dipool.
40001019	U-bɔɔn Jooseefi nìn là kí nɔ́ɔ́ mara nín lī puee, ama ní kaa là kí bìitī Maarii mun pu, ní ki là kí yàntī-u dibalin.
40001020	U bíī dàkafī mimmee, ní ti-Dindaan tūuŋŋu dɔ́miń ki sòon̄nì-u kudamintiiun yii: “Jooseefi, Dafiidi naantiiu, taa fàŋkì kí cáá Maarii, kun puee Unimbɔti Fām di yāntì u cáá kibiki kin u dàá màal̀ nee pool.
40001021	U dàá màal̀ kibininjabiki ní á dāá pɔ̄-kì diyindi yii Yeesu, kun puee úǹ di dàá dāá fīī u-niboolii bi-kpitiin.”
40001022	Tin bí nee kɔkɔ bāań ki ŋá kii ti-Dindaan nín yāntì u-bɔnaatiliu sòon̄ miŋyee ní yii:
40001023	“Usapɔɔn un kaa nyí uninjee dàá cáá dipool kí màal̀ kibininjabiki, bi dàá pɔ̄-kì diyindi yii Eemanuyeel.” (Eemanuyeel taapu di sá yii: Unimbɔti bí ti-cee).
40001024	Jooseefi fīntì ŋgeem puee, ní ki cūtì ki cáá Maarii kii ti-Dindaan tūuŋŋu nín bí yii ú ŋá puee.
40001025	Ama waa gb̄ēē-u ali ki dāa sāā ŋyunti ŋun u màl̄ kibininjabikee ní Jooseefi pú kibiki diyindi yii: Yeesu.
40002001	Bi màl̄ Yeesu Beetleem ní, Juudee tiŋki kiban. Ŋyunti gbantee Eeroodi di nìn sá ubɔti, ní bin nyí iŋmalbijaa bɔtee biba nyánní ŋwìiń nín nyēeń puee ki bāań Jeerusaleem,
40002002	ní ki bālfì yii: “Juuda yab bɔtiu un bi dáá màl̄ nee, bí la? Ti ká u-ŋmalbijau nyáń ŋwìiń nín nyēeń puee ní ti dɔ́miń kí gbàan̄ kí jāam̀-u.”
40002003	Ubɔti Eeroodi nín gbìl̄ mimmee, ní u-pɔbil bíil̀, ki kpáaǹ Jeerusaleem nib kɔkɔ pɔbiliŋ bíil̀.
40002004	Ní u yíiń Juuda yab saraaŋakpilib nì bimaradakaliibi ki kpáfì ní ki bālfì-bi yii: “La ní an lī yii bi dàá màal̀ Kriisitoo ní?”
40002005	Ní bi kíí-u yii: “Beetleem kitiŋ kin bí Juudeeyee, kun puee Unimbɔti bɔnaatiliu nìn ŋmàn̄ yii:
40002006	<Sii Beetleem kitiŋ kin bí Juudeeyee, aa sá kitiŋwaai Juudee tiŋkpaammu kansikin, kun puee sii poon ní ubɔti un dàá kpàà Israyeel yab man diniwulee dàá nyānní.> ”
40002007	Niinee ní Eeroodi yíiń bin nyí iŋmalbijaa bɔtee dibalin ki bālfì-bi ŋyunti ŋun páaa ní bi ká uŋmalbijee,
40002008	ní ki bí yii bí nīn cá Beetleem, kí nyàab̀ mmɔntiimin kí béé laakin kibikee bée, ní ki bí yii: “Ni yaa ká-kee, ní dāan̄ kí tùkù man mun ń cù kí gbàan̄ kí jāam̀-kì.”
40002009	Ubɔti tùkū-bi mimmee, ní bi búntì, ní ki ká uŋmalbijee līntì bi-nyɔkɔpu ki bàn̄ laakin bi màl̄ kibikee, ní ki yúl̀ kutaa pu ki bíitì niin.
40002010	Bi nín ká uŋmalbijee yúl̀ee ní an mɔ́ɔkiǹ-bi tikpil
40002011	ní bi kɔ́ kudiin ki ká kibiwaayee nì ki-na Maarii ní ki gbāaǹ ki jáam̀-kì, ní ki pīitì bi-gaajawanti ki lēē sindaariya nì talaalu un bi yíì ansaŋyee nì talaalu un bi yíì miiree mun ki dūu pú-kì.
40002012	Boonee ní Unimbɔti sòon̄ nì bi kudamintiiu poon yii bí taa fàtīí dī Eeroodi cee, ní bi páaǹ nsan ŋubɔ ki nín kùǹ bi-dumpu.
40002013	Bin nyí iŋmalbijaa bɔtee nín kùǹee, ní Unimbɔti tūuŋŋu dɔ́miń ki tùkū Jooseefi kudamintiiun yii: “Yīkì kí yòon̄ kibiki nì ki-na kí sāǹ kí nīn cá Eejipiti tiŋkin kí kàl̄ niin kí nīn cí ŋyunti ŋun m dàá tùkù-si á fàtīí gítińee, kun puee Eeroodi dàá nyàab̀ kí kpò kibiki nee.”
40002014	Ní Jooseefi yíkì ki yɔ̃oǹ kibiki nì ki-na kunyeeu ki búntì Eejipiti,
40002015	ní ki kāl̀ niin ali Eeroodi dāa kpíì. Mimmee an ŋá min ti-Dindaan nìn yāntì u-bɔnaatiliu sòon̄ee dee yii: “M yíiń m-jipɔɔn ń nyānní Eejipiti.”
40002016	Eeroodi nín dāa béè yii bin nyí iŋmalbijaa bɔtee ŋmātiǹ-u, kaa ti gítìń u-ceeyee, ní u fɔ̃ɔ̃ diŋuul tikpil ní ki pú kinyɔkɔ yii bí cù Beetleem tiŋkin nì ntimu mun māntìi tú-kèe kí kpò mbininjabiyaamu mun cáá abin alee nì mun kaa láá bàn̄ alee, ki táá nì ŋyunti ŋun bin nyí iŋmalbijaa bɔtee nìn tùkū-uee.
40002017	An ŋá míǹ kí dàkà Unimbɔti bɔnaatiliu Jeereemii nín nìn lī puee dee, yii:
40002018	“Bi gbìl̄ Raama tiŋkin dituweel, nsiim, nì iyaliŋki tikpil, an sá Raaseel di bíī sūǹ u-biyaamu pu, kaa là bí ŋméeǹ-u, kun puee mu kpíì”
40002019	Ubɔti Eeroodi nín kpíìyee, ní ti-Dindaan tūuŋŋu dɔ́miń Jooseefi cee kudamintiiun Eejipiti,
40002020	ní ki bí-u yii: “Yīkìm̄ kí yòon̄ kibiki nì ki-na ní gítí Israyeel tiŋkin, kun puee bin bàà nìn nyàab̀ kí kpò kibikee kpíì, baa ti bí.”
40002021	Ní Jooseefi yíkì ki yɔ̃oǹ kibiki nì ki-na ki nín gítí Israyeel tiŋkin.
40002022	Ama u fāŋkì kí cùú kàl̄ Juudee tiŋkin kun puee u gbìl̄ yii Arkeelayusi di fɔ̃ɔ̃ u-baa Eeroodi beel Juudee. Kudamintiiun ní Unimbɔti dàkā-u, ní u túĺ Gaaliilee watil pu,
40002023	ní ki cūtìi kāl̀ Gaaliilee tiŋki kin bi yíì Naasaareetee. An ŋá kii Unimbɔti bɔnaatiliibi nín nìn sòon̄ ki síiǹ puee dee, yii: “Bi dàá dāá nīn yíì-u Unaasaareetija ní.”
40003001	Ŋyunti gbantee ní Jaan un fùul̀ binib Unimbɔti nyimee dɔ́miń ki bíī báakí Unimbɔti bɔti Juudee pɔɔkun, yii:
40003002	“Kpántímaan ni-bimbim kun puee Unimbɔti beel sútì ki pìlìń-ni.”
40003003	Jaan pu ní Unimbɔti bɔnaatiliu Eesayi nìn sòon̄ ki bí yii: “Ubɔ báakí kupɔɔun yii: Bɔ́ntímaan ti-Dindaan saŋŋu kí tàntīmaan u-sambiyaamu kí cīití-u.”
40003004	Jaan nìn pēēugutaamu kuti bɔkutil ní ki gbìn̄ ŋgban dambalau u-caŋin, ní ki ŋmɔ́ò inaakitoon nì tisiil ŋmaniŋma.
40003005	Jeerusaleem yab nì Juudee kɔkɔ, nì bin kɔ́ò Jɔɔdan mɔɔl caŋinee kɔkɔ yab nìn dòoń Jaan cee
40003006	ki bìitī bi-kpitii pu ní Jaan fùul̀-bi Unimbɔti nyim Jɔɔdan mɔɔlin.
40003007	Jaan nín ká yii Fariisab nì Sadusab dòoń ú fàl̀-bi Unimbɔti nyimee, ní u bí-bi yii: “Nimbi bin tū kii ikoowaatee, ŋma tùkū-ni yii ní sāǹ kí nyā Unimbɔti ŋuul din dòońee ni?
40003008	Nín̄ ŋáaḿmaan atuun ŋin dàkà yii ni fá ni-kpitiiyee
40003009	kí taa nín̄ kā ki dàkafī ki gà ni-biŋŋi yii: <Abraam sá ti-naanja>. Ibaamɔn ní m tùkū-ni, Unimbɔti ŋūǹ kí dū ataŋkpee nee kí kpántí Abraam naantiibi.
40003010	Unimbɔti bɔ́ntì kicɔkɔ ki bíl̀ isufi taapu kí kpìkitī-i. Busubu bun kamaa yaa kaa lòoǹ abimɔntee bi dàá gāā-bu kí tɔ̄ ŋŋmin ní.
40003011	Man cáá nnyim ní ki fùul̀-ni ki dàkà yii ni bíī kpántí ni-bimbim, ama un dàá dāan̄ man boonee dàá dāá fàl̀-ni nì Unimbɔti Fām nì ŋŋmi ní. Úǹ cáá mpɔn ki jítiǹ man, maa sàafì kí nīn sá u-yumbuu kí yòon̄ u-naatakaŋ gba.
40003012	Úǹ ŋúb́ u-yubakalkaaku, ní ki dàá bàkal̀ kí gàntī tifin nì idi, ní kí dū idi kí ŋá kulɔŋun ní kí dū tifinee kí dūú tɔ̄ ŋŋmi ŋun kaa kúù jaanjaanee ni.”
40003013	Ní Yeesu nyánní Gaaliilee ki dɔ́miń Jɔɔdan mɔɔl caŋin Jaan cee ú fàl̀-u Unimbɔti nyim.
40003014	Ní Jaan yíì, ki bí-u yii: “Man di bàà máaǹ kí dāan̄ sii cee sii ń fàl̀ man, ní sii gítī dɔ́miń man ń fàl̀-saaa?”
40003015	Ní Yeesu bí-u yii: “Kíí tí ŋá míǹ kɔŋkɔnnee kun puee an máaǹ tí ŋá míǹ kí nɔ́ɔ́ min kɔkɔ Unimbɔti bàlfēe.” Niinee ní Jaan kaa ti kpákaǹ-u, ní ki fùl̄-u.
40003016	Ŋyunti ŋun Jaan fùl̄-u ki dɔ́ò, u bíī nyēeń nnyiminee, kpalaayee ní kutagbɔŋu cúū pīitì, ní u wál̀ Unimbɔti Fām kpákatìń u-pu ki bí kii dibeenanjilee,
40003017	ní bi gbìl̄ Unimbɔti sòon̄ní kutaa pu yii: “Un bí nee di sá man Jipɔɔn un m néeń tikpilee; úǹ ní m-pɔbil fáatì.”
40004001	Boonee ní Unimbɔti Fām cáá Yeesu ki cūnnì kupɔɔun Sitaan ń cɔ̄ŋkì-u.
40004002	Ní u bɔ́ob́ kinyɔkɔ iwiin imuŋku ili, tinyati mun imuŋku ili, ní ŋkùm kíǹ ki cáá-u.
40004003	Ní Sitaan sútì ki pìl̄-u, ní ki bí-u yii: “A yaa lafun sá Unimbɔti Jipɔɔn, á yàntī ataŋkpee nee ń kpántí tijin á jī”
40004004	Ní Yeesu yíì ní ki kíí-u yii: “Unimbɔti takaldau lī yii: <An kaa sá tijin dijil ŋmaniŋma di yì unil maŋfal, ama, unil ń nīn tɔ́ Unimbɔti bɔtee di yì u-maŋfal.> ”
40004005	Ní Sitaan cáá-u ki cūnnì Jeerusaleem ní ki cáá-u ki tɔ́kɔǹ Kunimbɔtidii yilpu kúntikūnti,
40004006	ní ki bí-u yii: “A yaa sá Unimbɔti Jipɔɔn, yùkū kí tìin̄ taapu tiba kaa làá ŋá-si; kun puee an ŋmàn̄ Unimbɔti takaldaun yii: “Unimbɔti dàá yàntī u-tūuni ń nīn tíkí-si i-ŋaanin a-taal ń taa gbéetí ditaŋkpal.”
40004007	Ní Yeesu tí yíì ní ki kíí-u yii: “An lī Unimbɔti takaldau poon yii: <Á taa cɔ̄ŋkì ti-Dindaan a-Nimbɔtiu.> ”
40004008	Ní Sitaan tí cáá-u ki jɔ́m̀ dijoofɔŋfɔkɔl diba pu, ní ki yāntì u ká abee ŋin bí duulnyanee kɔkɔ nì ŋi-nyooti,
40004009	ní ki bí-u yii: “A yaa gbāaǹ ki jáam̀-mi, m dàá dū an kɔkɔ kí tīī-si.”
40004010	Niinee Yeesu bí-u yii: “Sitaan, sútí niin kí wàatī-mi! Kun puee an ŋmàn̄ Unimbɔti takaldau poon yii: <Ti-Dindaan a-Nimbɔtiu baba ní an sá á jāam̀, kí nīn bí úǹ baba tundin.> ”
40004011	Ní Sitaan cāntì-u ní Unimbɔti tūuni dɔ́miń u-cee ki tīī-u tijin.
40004012	Yeesu nín gbìl̄ yii bi cúú Jaan ki pīiǹ sarkee ní u yíkì ki nín cá Gaaliilee,
40004013	ki bàn̄ee kaa kɔ́ò Naasaareeti ní ki kɔ́òń Kapeenaayum Gaaliilee mɔɔl caŋin, laan sá Sabiilɔn nì Neeftalii tiŋkinee.
40004014	An ŋá kii Unimbɔti bɔnaatiliu Eesayi nín nìn sòon̄ ki síiǹ puee dee, yii:
40004015	“Sabiilɔn nì Neeftalii timmu yab, tiŋku watil pú, Jɔɔdan buŋgbandi lapu, Gaaliilee tiŋki, laakin bin kaa sá Juuda yabee kɔ́òyee,
40004016	Niin ní inifunaan in kɔkɔ nìn kɔ́ò dibɔmbɔndinee dàá dāá ká ŋwalfikpaan! Bin nìn kā ŋkúm bɔmbɔndinee ŋwalfi dàá dāá ŋmíntí bi-pu.”
40004017	Kí yòon̄ ŋyunti gbantee ní Yeesu kíĺ ki bíī sòoǹ Unimbɔti bɔti, yii: “Kpántímaan ni-bimbim kun puee Unimbɔti beel sútì ki pìlīń-ni.”
40004018	Yeesu nín bíī kpàkaǹ Gaaliilee mɔɔlee, ní u ká nnabiyaamu muli: an nìn sá Siimɔn un bi yíì Piyeeree nì u-naal Andree. Bi nìn sá bijɔncuuliibi ní ki bíī tòɔ́ kulaaŋŋu.
40004019	Ní Yeesu bí yii: “Dāan̄ kí nīn nɔ́ɔ́maan-mi, ḿ dū-ni kí kpántí bin cāabìń binib m-ceeyee.”
40004020	Dicilpu niin ní bi yāntì bi-laanti ki kíǹ ki táá-u.
40004021	U gítī cūtì nyɔkɔpuee, ní ki ká binib bili, bí mun tí sá unil nì u-naal, an sá Jaaki nì Jaan Seebeedee jipɔmbi, bi nìn kā biŋalimbun bi nì bi-baa ki ŋáŋkí bi-laanti. Ní Yeesu yíiń-bi,
40004022	ní bi yāntì bi-baa nì bi-ŋalimbu niin, ní ki táá Yeesu.
40004023	Yeesu nìn yìiǹ Gaaliilee timmu kɔkɔn ki dàkà akpafidiinni ki sòoǹ tibɔmɔntiil tin sá Unimbɔti beel bɔtee, ki cāantí bideembi nì bibunliibi kɔkɔ samaa kansikin.
40004024	Siirii yab kɔkɔ nín gbìl̄ tin Yeesu ŋáańee ní bi cáań bin kɔkɔ būǹ tigbaŋweeŋkpitilee nì bin bí iyaliŋkin tikpilee. Bin pu arasiniibi kēe nì bibimbidambi nì bifaliŋfaambi, ní Yeesu cáaǹ bi-kɔkɔ.
40004025	Ní dinikitikpaandi nìn kíǹ ki nɔ́ɔ́-u, ki nìn nyánní Gaaliilee nì ntimu saalaa watil, nì Jeerusaleem nì Juudee tiŋkin nì kitiŋ kin bí Jɔɔdan buŋgbandi lapu puee.
40005001	Yeesu nín ká dinikitikpaandi gbantee, ní u jɔ́m̀ ki kāl̀ dijool pu, ní u-boonnooliibi sútì ki pìl̄-u.
40005002	Ní u kíĺ ki bíī dàkà-bi yii:
40005003	“Án nīn mɔ̄ǹ bin sīntiǹ bi-ba ki tīī Unimbɔtee kun puee bi sá Unimbɔti beelin yab.
40005004	“Án nīn mɔ̄ǹ bin bí kunimbaaunee kun puee Unimbɔti dàá dāá ŋméeǹ-bi.
40005005	“Án nīn mɔ̄ǹ binib bin mɔ̄ee, kun puee Unimbɔti dàá dāá tīī-bi kutindaŋu.
40005006	“Án nīn mɔ̄ǹ bin deedee kùm nì deedee nyinnyooŋu cááyee, kun puee Unimbɔti dàá dāá tīī-bi an kɔkɔ.
40005007	“Án nīn mɔ̄ǹ bisaasɔliibi, kun puee Unimbɔti dàá dāá sɔ̄ bí mun saai.
40005008	“Án nīn mɔ̄ǹ bin pɔbiliŋ bí diba nì Unimbɔtee kun puee bi dàá ká Unimbɔti.
40005009	“Án nīn mɔ̄ǹ bin cāabìń ŋgbansɔŋfi bi-jutiibi kansikinee, kun puee Unimbɔti dàá dāá yíiń-bi u-biyaamu.
40005010	“Án nīn mɔ̄ǹ bin ní bi sàantí bi-deedeeu puee, kun puee bi sá Unimbɔti beelin yab.
40005011	“Án nīn mɔ̄ǹ-ni binib yaa bí ki sìí-ni ki sàantí-ni ki mɔ́ntí inyimɔn ki tūntí ni-pu ki sòoǹ tikpitil kamaa ni-pu ni nín sá man yabee puee.
40005012	Án nīn mɔ̄m̀maan-ni ní nīn fàal̀, kun puee tipaakpaandi dɔ̄ yilpu ki cí-ni. Míǹ mbaantiim ní bi nìn tí sāaǹ Unimbɔti bɔnaatiliibi bin nīn péé péé ki kāl̀ ní nimbi dāa nín páaǹní boonee.”
40005013	Ní Yeesu kútì ki lī yii: “Nimbi di sá kii ŋyaam ki tīī duulnya. Ŋyaam yaa kpíìyee, mana ní bi gítī ŋūǹ kí ŋá ní mí fàtīí mɔ̄ɔkì? Mimmee maa ti bí tiban dee, see bí dū-mì kí fá mmɔŋki, ní binib jītí ki tà.
40005014	“Ni sá kii ŋwalfee ní ki tīī duulnya. Kitiŋ kin bi máń ki tɔ́kɔǹ kigbantaŋ puee kaa lìkintí ki-ba pu.
40005015	Baa tí tùutī fitila kí dū dibool kí cíkiń u-pu asee bí dūú tɔ́kɔń dikɔl pu ní án nīn wāĺ bin kɔkɔ bí kudiinee.
40005016	Míǹ ní ni-walfiŋu ń nīn ŋmíntí binib, bí ká tiŋan tin ni ŋáańee, kí pàkà ni-Baa Unimbɔti un bí yilpuee.”
40005017	“Ní taa dàkafì yii m dɔ́miń kí kpìtī Mooisi marab nì tin Unimbɔti bɔnaatiliibi nìn sòon̄ee, maa dɔ́miń kí kpìtī, m dɔ́miń kí bɔ́bití bi-taapu nín sá puee ní.
40005018	Ibaamɔn ní m tùkù-ni, ŋyunti ŋun ní yilpu nì taapu dáá bée, marabee poon tiŋmaŋmabiti báà kubɔ kpá kí fɔ́táaa, kilɔmbiki báà kiba mun kpá kí kpìtī kí dāá sāā tiwan kɔkɔ kúntitam.
40005019	An pu ní un di yaa kpītì kimarawaai kiba ní ki dàkà bin kíǹee yii bí nīn ŋáań mimmee, udaan dāa sá kiyaawaai ní Unimbɔti beelin. Ama un di yaa ŋúb́ marab ní ki dàkà binib bí nīn ŋáań mimmee, udaan dāa sá ukpaan ní Unimbɔti beelin.
40005020	Ibaamɔn ní m sòoǹ nì ni, ni yaa kaa bí deedee ki jítiǹ bimaradakaliibi nì Fariisab, naa ŋūǹ kí kɔ́ Unimbɔti beelin.”
40005021	“Ni gbìl̄ bi tùkū ti-naanjab yii: <Á taa kpò unil, un kamaa yaa kūū unilee, see bí cáá udaan ibɔsoon kí dáaĺ u-tafal.>
40005022	Ama man tùkù-ni yii un kamaa di yaa fɔ̃ɔ̃ diŋuul u-nabiki puee, see bí cáá-u ibɔsoon kí dáaĺ u-tafal. Un yaa sīī u-nabiki yii <Kinaatuuyee,> see bí cáá-u bibɔsooŋkpaambi cee, ní un yaa sīī u-nabiki yii <Kunifaŋuee,> udaan máaǹ bí cáá-u ditafadaaldi ŋmiŋun ní.
40005023	An puee a yaa cáań saraa nsaraafan pu kí tīī Unimbɔti ní ki téetì yii a-nabiki díkí a-pu tibee,
40005024	yàntī a-saraau nsaraafan cee kí cùú ŋāŋkì si nì a-nabikee kansikin, ní kí nín gítiń kí ŋá a-saraau kí tīī Unimbɔti.
40005025	“A yaa ŋá ubɔ tiba ní u cáǹ-si ibɔsoonee, ŋāŋkì sii nì u kansikin malaa, ŋyunti ŋun ni dáá bí nsannee, an nín dàá ŋá pu ú taa cáá-si kí tīī ubɔsoonli ní ubɔsoonlee mun ń dū-si kí tīī plisi, ní úǹ ń cáá-si kí pìin̄ sarkee.
40005026	Ibaamɔn ní m tùkù-si, bi yaa cáá-si ki tɔ́ niinee see á pà a-pɔndi nyíkínyiki, báà gboo kaa kīntí, ní bí nín líí-si.”
40005027	Ní Yeesu bí-bi yii: “Kee ni gbìl̄ bi síiǹ yii: <Á taa ŋá tilaakpaalaa?>
40005028	Ama man tùkù-ni yii un kamaa di yaa kpēēunimpu ki bàà là kí mònnì-uee kpáàā ŋá tilaakpaal dee, u-pɔbilin.
40005029	An puee a nín kpèé kuŋyee yaa kaa fáatì Unimbɔtee lēēan landɔkɔi a-ni, kun puee an ŋān̄ ki tīī-si á taa ŋá an kpitii kí taa láā kɔ́ ŋŋmi ŋun kaa kúù jaanjaanee ni, kii an nín ŋān̄ ki tīī-si bí lúkutí a-nimil diba kí fá á ŋmátí nì a-nimiliŋ liitil ń nīn kā á kpú puee.
40005030	A-ŋaŋgiil di yaa làá tí yàntī á lítí ikpitinee, gùutī-ŋu kí fá, an sɔ́ a-wunjandi diba ń nīn kpá, ki jítiǹ a-wunti ń nīn bí mmɔm kí kɔ́ ŋŋmin.”
40005031	“An tí lī yii: <Sii un yaa làá jà a-nimpuuee ń tīī-u takalda un dàkà kun pu ní a jì-uee ní kí nín jà-u.>
40005032	Ama man tùkù-ni yii: Sii un kamaa nimpuu yaa kaa nyáń a-boon ní a yaa jìn̄-uee, a dū-u ki síiǹ tilaakpaal saŋŋu pu dee. Ní un mun yaa cáá unimpu un bi jìn̄ee mun ŋá tilaakpaal.”
40005033	“Ni gítī tí gbìl̄ bi nín tùkū ti-naanjab yii: <Á taa pùtī Unimbɔti yindi fam, a yaa pūtì-u ki bí yii a làá ŋá puee, ŋá míǹ kí tīī-u.>
40005034	Ama man tùkū-ni yii ní taa péēpùtī kpataaa. Ní taa pùtī yilpu kun puee niin di sá Unimbɔti beejal,
40005035	kí taa pùtī kitiŋ, kun puee kitiŋ sá u-taaŋi tɔkɔnlaŋki ní, kí taa pùtī Jeerusaleem kun puee Ubɔtikpaan tiŋki dee.
40005036	Á taa pùtī a-yil, kun puee aa ŋūǹ kí yàntī kuyikpibambaantiiu ń pīil̀aaa kaa ŋūǹ kí yàntī kú bòntī.
40005037	An yaa sá á kíí iiiŋyee, kíí <iiin>, an yaa sá á kíí aayeeyee, kíí <aayee>, tin a yaa gítī páaǹ ki lī boonee nyánní Sitaan cee ní.”
40005038	“Ni gbìl̄ bi síiǹ yii: <Un yaa lēēa-nimilee, a mun ń lēēu-yal kí téeǹ, ní un yaa lēēa-nyindee a mun ń lēēu-yal kí téeǹ.>
40005039	Ama man tùkù-ni yii, a-juti yaa ŋá-si ikpitee, á taa dū ikpiti kí tò-u ipɔntoon. Bi yaa fáá a-ŋaŋgiitaŋkpanjil ntampee, fàtī a-ŋaŋgan yal kí tīī bí fáá.
40005040	Ubɔ yaa là kí kɔ́ǹ-si tibɔtin kí fɔ̃ɔ̃ a-bɔkutiikee, dū a-bɔkutikpaandi kí kūtì kí tīī-u.
40005041	Uyidaan yaa páb́-si yii á túń diwaŋgul kí còom̀ ditaŋkpal dibee, á túń diwaŋgulee kí còom̀ ataŋkpee ali.
40005042	Ubɔ yaa mēē-si tibee, pɔ̄-u, kí taa fàtī a-boon kí tīī un dɔ́miń a-cee kí pìnnì tibee.”
40005043	“Ni gbìl̄ bi síiǹ yii: <Á nīn néeń a-bɔɔ, kí nīn ná a-nannanliu.>
40005044	Ama man tùkù-ni yii ní nīn néeń ni-nannanliibi kí nīn mèé Unimbɔti ki tìì bin sàantí-nee,
40005045	mimmee, ni sá ni-Baa un bí yilpuee biyaamu dee, kun puee úǹ yàntī u-wìiŋ́ŋu nyēēki tìì binikpitib nì binimɔntiibi ní ki yàntī utaa nì ki tìì bin bí deedeeyee nì bin kaa bí deedeeyee.
40005046	Ni yaa néeń bin néeń-nee ŋmaniŋmee, ba paatii ní ni gítī kā ki cí kí dāá fɔ̃ɔ̃ Unimbɔti cee? Kaa sá míǹ ní bifɔtiliibi bin ni kpèé yii bi sá bikpitibee mun ŋáańaaan.
40005047	Ni yaa tí jáaḿ ni-nabiyaamu ŋmaniŋmee, la di nyáń u-ba? Bin kaa nyí Unimbɔtee mun ŋáań míǹ mbaantiim naa!
40005048	Míǹ puee ní nīn cáámaan mbimbimɔntiim tikɔkɔ poon kii ni-Baa un bí yilpuee nín cáá puee.”
40006001	“Ní nīn nyí nì ni-ba kí taa nín̄ nyāntí ni-deedeebitam ki dàkà binib yii bí ká-ni. Ni yaa ŋáań tiŋan ki dàkà binibee, naa tin gítī kāntí ipaati iba ni-Baa un bí yilpuee cee.
40006002	“A yaa làá pɔ̄ uwɔfi ubɔ tibee, taa nín̄ báakí bí ká yii sii di bíī tìì tiba, kii ipoonnyoondambi nín báakí adan pu nì akpafidiin ni puee. Bi ŋáań míǹ binib ń nīn pàkà-bi ní. Ibaamɔn ní m tùkù-ni, bi fɔ̃ɔ̃ bi-paatii ki dɔ́ò.
40006003	Ama sii yaa làá pɔ̄ uwɔfi tibee, á tīī a-ŋaŋgan ń taa nín̄ nyí a-ŋaŋgiil nín ŋá tiŋyee.
40006004	Á ŋá dibalin, ní a-Baa un wāĺ dibalinee ń téeǹ-si.”
40006005	“Ni yaa bíī mèéyee taa nín̄ mèémaan kii ipoonnyoondambi bin néeń ki yūlfí dicancaal akpafidiin ni nì asaŋkaŋkpil ki mèé báà ŋma ń nīn wāĺ-bee. Ibaamɔn ní m tùkù-ni, bi fɔ̃ɔ̃ bi-paatii ki dɔ́ò.
40006006	Ama, a yaa làá mèèyee, kɔ́ a-diikun, kí dūú pìin̄ kí mèè, a-Baa bí dibalin niin. A-Baa un wāĺ tin a bíī ŋáań dibalinee dàá pà-si.
40006007	“Ni yaa bíī mèéyee, taa nín̄ bùsīmaan anyɔɔbun ŋin kaa cáá taapuee kii bin kaa nyí Unimbɔtee nín ŋáań puee, ki dàkafī yii bi yaa mèé tikpilee ní Unimbɔti dàá pīlfiǹ-bee.
40006008	Nimbi ń taa fɔ̃ɔ̃ bíǹ nín ŋáań puee, kun puee ni-Baa nyí kun páb́-nee ki wāatì ní ni dāa nín mēē-u.
40006009	Nín̄ mèémaan yii: <Ti-Baa un bí yilpuee, yàntī bí béé yii a sá Unimbɔti circirdaan,
40006010	kí yàntī a-beel ń dāan̄, bí ŋá a nín là puee taapu doo kii bi nín ŋáań yilpu puee,
40006011	kí pɔ̄-ti díǹ jikaati.
40006012	Kí dū ti-kpitii in ti yīntiǹ-see kí pɔ̄-ti kii ti mun nín cáá bin yīntiǹ-tee kpitii ki pūǹ-bi puee.
40006013	Kí taa pɔ̄ mpaan Sitaan ń kīil̀-ti, ama á nyāntí-ti u-ŋaan. [Kun puee sii di yì dibeel nì mpɔn nì tinyool kí nīn cá jaanjaan. Ameen>.]
40006014	Di sá yii ni yaa cáá tin ni-jutiibi yīntiǹ-nee ki pūǹ-bee, ni-Baa un bí yilpuee dàá dū tin ni mun yīntiǹ-uee kí pɔ̄-ni.
40006015	Ama ni yaa kaa cáá tin ni-jutiibi yīntiǹ-nee ki pūǹ-bee, ni-Baa un bí yilpuee kaa làá dū ni mun kpitii kí pɔ̄-ni.”
40006016	“Ni yaa bɔ́ob́ kinyɔkɔee ní taa bīil̀ ni-nimiini kii ipoonnyoondambi nín ŋáań puee, bíǹ bíiĺ bi-nimiini binib ń béé yii bi bɔ́ob́ kinyɔkɔ ní. Ibaamɔn ní m tùkù-ni, bi fɔ̃ɔ̃ bi-paatii ki dɔ́ò.
40006017	Ama sii yaa bɔ́ob́ kinyɔkɔee, fíntí a-nimiin kí càatī a-yikpiti,
40006018	an nín dàá ŋá pu báà ubɔ ń taa béé yii a bɔ́ob́ kinyɔkɔee, see a-Baa un bí dibalinee baba ń nīn nyí, ní a-Baa un wāĺ dibalinee ń tīī-si a-paatii.”
40006019	“Ní taa nín̄ nyàab̀maan tigaajati ki sīintí ni-ba taapu doo laakin dikɔtuul ŋūǹ kí mɔ́ an ŋūǹ kí tí dāmintì muee, binaayub mun ŋūǹ kí cíĺ kudii kí kɔ́ kí yò tiwanee.
40006020	Nín̄ ŋáaḿmaan min fáatì Unimbɔtee ní ú dū ipaati kí síiń-ni yilpu laakin dikɔtuul kpáaa tiwan kaa dámintáaa binaayub mun kaa ŋūǹ kí cíĺ kí kɔ́ kí yòee.
40006021	Kun puee laakin a-gaajati bée, niin ní a-landɔkɔŋu mun bí.”
40006022	“Unil nimiliŋ di sá u-wunti fitilau. A-nimiliŋ yaa wāĺee a-wunti kɔkɔ bí ŋwalfin ní.
40006023	Ama a-nimiliŋ yaa kaa wāĺee a-wunti kɔkɔ bí dibɔmbɔndin ní. Ŋwalfi ŋun bí a-nee yaa sá dibɔmbɔndee, mimmee dibɔmbɔndee kaa cáá juti.”
40006024	“Unibaanti kaa ŋūǹ kí nīn sá bikpilib bili tɔntɔnliu: see ú nīn ná ubɔ kí nīn néeń un kíǹee, ú dū u-ba kí tīī ubɔ ní kí nīn kpèé un béeyee fam. Naa ŋūǹ kí nīn sá Unimbɔti tɔntɔnliibi kí nīn sá animil mun tɔntɔnliibi.”
40006025	“An pu ní m tùkù-ni yii: Ní taa nín̄ yáliŋkí kun ni dàá jī ki dàá nyò kí nīn bée, nì tin ni dāá pèen̄ee pu. Di sá yii dimaŋfal jítiǹ tijin, ní tiwun mun jítiǹ abɔkuti, àá an kaa sá míǹ?
40006026	Kpèèmaan nnɔmbiyaamu mun ŋàaǹ kutaa puee, muaa būul̀aaa kaa cēēyaaa, kaa cáá cakalaabi ki kpáafí tijikaal, ama ni-Baa un bí yilpuee kpīintí-mu, kin nimbi bin jítiǹ nnɔmbiyaamu kpataaayee ní ni-Baa un bí yilpuee kaa nín kpèéee?
40006027	Ni-kansikin ŋma di ŋūǹ kí nīn kā ki nìiǹ, kí gbéeǹ u-maŋfal fɔkɔŋŋu pu fiii?
40006028	“Kin, ba pu ní ni kā ki yáliŋkí kun ni dàá pèen̄ee pu? Kpèèmaan, nsupumpukum min nyēētisatinee: maa tūǹ ditundaaa, kaa lù satab,
40006029	ama m tùkù-ni yii ubɔti Saloomɔn, nì u-gaajati kɔkɔee, waa ŋúń ki ká tiwannyaandi ki pēeǹ an bàn̄ mpumpukum gbanti kansikin miba nyaaŋku.
40006030	Unimbɔti yaa nyāantí míǹ timool tin bí tisatin díǹ, fool ŋŋmi ń dāá wò-tèe, mimmee waa làá ŋá án jītíǹ míǹ ki tīī-naaan? Ba pu ní ni-fookiiu kaa náaǹ míǹ!
40006031	Mimmee, taa nín̄ yáliŋkímaan, yii: <Ti dàá jī ba? Ti dàá nyò ba? Ti dàá pèen̄ ba?>
40006032	An sá bin kaa nyí Unimbɔtee di nyàab̀ tíǹ múlmul. Ama nimbi Baa un bí yilpuee nyí yii an wanti kɔkɔ máaǹ ní nīn cáá-tì.
40006033	Péé kí nyàab̀maan Unimbɔti beel nì deedee un u bàlfī-ni yii ní nīn bée, ní Unimbɔti ń dū tin kíǹee kí kūtì-ni.
40006034	Míǹ puee ní kpèè díǹ yati, ní taa nín̄ yáliŋkímaan fool pu. Fool mun nì u-yati ní. Ŋwiin kamaa nì ŋu-gìńdi ní.”
40007001	“Taa nín̄ sòom̀maan tɔb bɔti, an nín dàá ŋá pu ní Unimbɔti ń taa láā sòoǹ ni mun yatee.
40007002	Min min ní a dì kí sòoǹ a-nabiki bɔtee, míǹ ní Unimbɔti dàá dī kí sòoǹ si mun yati: a nín ŋmàntī min kí tīī a-jutee, míǹ ní u dàá dāá ŋmàntī kí tīī si mun.
40007003	Ba pu ní a wāĺ kimɔmbiki kin kā a-nabiki nimilinee, ní kaa wāĺ didɔjal din kā sii a-ba yalinee?
40007004	Mana ní a ŋūǹ kí lì yii: <M-nabiki, yàntī ḿ lēē-si kimɔmbiki a-nimilin,> ŋyunti ŋun didɔjal kā sii nimilinee?
40007005	Mpoonnyoondaan, péé kí lēēdidɔjal din kā sii a-ba nimilinee kí wàatī, ní kí nín wāl̀ mmɔntiimin kí lēēkimɔmbiki kin kā a-nabiki yalinee.
40007006	“Ní taa dū tin bí circiree kí tīī iboo, i dàá fàtīí tòntī-ni; kí taa dū ni-beedimbiliŋ kí lúkú afab, bi dàá tāā kí bīil̀.”
40007007	“Mèèmaan Unimbɔti, u dàá tīī-ni; nyàab̀maan, u dàá yàntī ní ká; fáámaan, u dàá pìitī-ni kipunyɔkɔ.
40007008	Kun puee sii un yaa mēēUnimbɔti tibee see ú tīī-si kudɔŋu, ní sii un yaa nyàab̀ tibee see á ká kudɔŋu, sii un yaa tí yú ki fátée see bí pìitī-si.
40007009	Ni-kansikin ubɔ jipɔɔn di yaa mēē-u kpɔnɔ, u kíikí kí dū ditaŋkpal kí tīī-uaaa?
40007010	U yaa tí mēē-u ujɔm, u kíikí kí dū ukoobu kí tīī-uaaa?
40007011	Nimbi binikpitib nyí kí tīī ni-biyaamu tiwammɔntiil, kin miŋa pu ní ni-Baa un bí yilpuee di kaa nín ŋūǹ kí dū tiwammɔntiil kí tīī bin mèé-uee?
40007012	“Min ní ni yaa là bí ŋá kí tīī-nee, nín̄ ŋáaḿmaan míǹ ki tìì bí mun. Mooisi marab nì Unimbɔti bɔnaatiliibi takaldab nín lì puee dee.”
40007013	“Dīmaan kipunyɔkɔwaai kí kɔ́. Kun puee kipunyɔkɔ nì nsan ŋun waayee di cáǹ binib diwaŋkilin, niin ní kunipaau nɔ́ɔ́.
40007014	Ama kipunyɔkɔwaai kin pɔ̄ɔ̄ dijitilee nì nsan ŋun kaa wāāyee di cáǹ binib dimaŋfal laŋki, binib fiii di kāntí-ŋu kí dī.”
40007015	“Ní nīn nyím̀maan ni-ba nì bin yíì bi-ba yii Unimbɔti bɔnaatiliibi kin kaa sée. Bi yaa dòoń ni-ceeyee, bi bí soooo kii ipiiyee, ama ní bi-pɔbiliŋ sá isaakpan, ki cútí.
40007016	Bi-tuuŋŋi ní ni dàá dūú béé-bi, kun puee baa tòɔ́ atùun abɔjanaakun pu, kaa tí kìtī kɔŋkib bukuŋkumbu pu.
40007017	Busumɔntiibu sá kamaa lòoǹ asubimɔnti ní, ní busukpitibu lòoǹ asubikpiti.
40007018	Busumɔntiibu kaa ŋūǹ kí lòoǹ asubikpiti, míǹ ní busukpitibu kaa ŋūǹ kí lòoǹ asubimɔnti.
40007019	Isufi in kɔkɔ kaa lòoǹ asubimɔntee, bi dàá gāā-i ní kí tɔ̄ ŋŋmin.
40007020	An puee, bin yíì bi-ba yii Unimbɔti bɔnaatiliibi kin kaa sée tuuŋŋi ní ni dàá dū kí béé-bi.”
40007021	“An kaa sá bin kɔkɔ yíì-mi yii: <M-Dindaan, M-Dindaanee> di dàá dāá kɔ́ Unimbɔti beelin, asee bin ŋáań min m-Baa un bí yilpuee lèe baba di dāa kɔ́ò.
40007022	Ibɔsoon dalee binib tikpil dàá dāá lì-mi yii: <Ti-Dindaan, ti-Dindaan, a-yindi puee Unimbɔti kaa nìn sòon̄ nì ti, ti dūu nāatì binibaaa? Taa jìn̄ arasiniibi a-yindi puɔɔɔ? Taa ŋáaǹ maamaacib a-yindi puɔɔɔ?>
40007023	Niinee ní ḿ dāá tùkù-bi yii: <Maa nyí-ni ki ká kpataaa. Sútímaan niin kí wàatī-mi, nimbi bikpitiŋaliibee dee.> ”
40007024	“Míǹ ní un kamaa yaa gbìl̄ man bɔti tin m sòon̄ nee ní ki yaa kíǹ ki ŋáań mimmee, udaan náań nì uciŋfiti un máń u-diiku ki tɔ́kɔǹ ditaŋkpal puee ní.
40007025	Utaa dɔ́miń ki nìn̄, ní nnyiŋgbeen dɔ́miń ki léeǹ kudiiyee pu, ní kubuŋkpaaŋŋu jítì, ama kudiiyee kaa lítì, kun puee ku tɔ́kɔ́ ditaŋkpal pu.
40007026	Ama un kamaa di yaa gbìl̄ man bɔti tin m sòon̄ee ní kaa ŋáań mimmee náań nì ugbaan un máń u-diiku ki tɔ́kɔǹ dibul puee ní.
40007027	Utaa dɔ́miń ki nìn̄, ní nnyiŋgbeen dɔ́miń ki léeǹ kudiiyee pu, ní kubuŋkpaaŋŋu dɔ́miń ki jítì, ní ku lítì ki nàn̄ dúsídusi.”
40007028	Yeesu nín sòon̄ ki dàkā samaayee ki dɔ́òyee, ní u-dàkatam gbanti kɔ́-bi tikpil,
40007029	kun puee úǹ dàkatamee cáá mpɔn, kaa bí kii bimaradakaliibi yamee.
40008001	Yeesu kpákatìń dijool puee, ní kunipaau nɔ́ɔ́-u.
40008002	Ní unyaŋgbanti ubɔ sútìń ki pìl̄-u, ki gbāaǹ u-nimiin ki bí-u yii: “Ukpil, cáaǹ-mi kun puee m nyí yii a yaa là, a ŋūǹ kí cáaǹ-mi m-wunti ń ŋāŋkì.”
40008003	Yeesu tāntì u-ŋal ní ki gbēē-u, ní ki bí yii: “M là. Pɔ̄ɔkìm̄!” Niin niin ní uninjee pɔ́ɔkì ní u-wunti ŋáŋkì.
40008004	Ní Yeesu bí-u yii: “Pīlfì tiŋan: á taa tùkù báà ubɔ tibɔti nee, ama á cáá a-ba kí dàkà usaraaŋal ú bée yii a-wunti ŋáŋkì, ní kí ŋá saraa kii Mooisi marab nín lī puee ní usaraaŋal ń tùkù báà ŋma yii a pɔ́ɔkì.”
40008005	Yeesu nìn kɔ́ Kapeenaayum tiŋkinee, ní Room soojakpiliu ubɔ sútìń ki pìl̄-u ki gbāam̀-u yii:
40008006	“Ukpil, m-tɔntɔnliu dɔ̄ kudiin ki būǹ, ki fàl̄ ki yáliŋkí tikpil.”
40008007	Ní Yeesu bí-u yii: “M dàá cù kí cáaǹ-u”
40008008	Ní usoojakpilee bí-u yii: “Ukpil, maa máaǹ á kɔ́ m-dumpu. Péēlì dinyɔɔbundi dibaba m-tɔntɔnliu dàá pɔ̄ɔkì.
40008009	Di sá yii man m-ba, m cáá bikpilib bin taapu m béé, ní ki mun cáá soojab bin mun bí man taapuee. M ŋūǹ kí tùkù ubɔ yii: <Cù doo!> ní ú cù, ní kí bí ubɔ mun yii: <Dāan̄ doo!> ní ú dāan̄, ní kí bí m-tɔntɔnliu una yii: <Ŋá yéè!> ní ú ŋá.”
40008010	Yeesu nín gbìl̄ an nyɔɔbuŋŋee, ní u bākatì ki bí bin nɔ́ɔ́-uee yii: “Ibaamɔn ní m sòoǹ nì ni, maa láá péēká Israyeel yab kansikin ubɔ fɔ̃ɔ̃-mi ki kíí kii Uroomja nee.
40008011	Míǹ ní m tùkù-ni yii binib tikpil dàá dāá nyānní ŋwìiń nín nyēeń puee nì ŋu nín jēetí puee kí kɔ́ Unimbɔti beelin, bi nì Abraam nì Isaaki nì Jaakɔb ń kpāfì kí jī nnaam!
40008012	Ama ní Israyeel yab bin bàà máaǹ kí nīn sá Unimbɔti beelin yabee bí dāá nyāntiń-bi mmɔŋki kí tɔ̄ dibɔmbɔndin, laakin ní bi dàá nīn sūǹ bi-nyiŋŋi gà tɔb kàkakee.”
40008013	Ní Yeesu tùkū usoojakpilee yii: “Nín̄ kùǹ a-dumpu, a nín fɔ̃ɔ̃ ki kíí puee, án ŋá míǹ kí tīī-si.” Kukuluu gbantee ní utɔntɔnlee kpáàā pɔ́ɔkì.
40008014	Ní Yeesu búntì Piyeer dumpu ki bàn̄ee, Piyeer nimpuu na būǹ mmaŋfanyim ki dɔ̄ u-wunti píĺ kpāŋkpam,
40008015	ní Yeesu gbēēu-ŋal, ní mmaŋfanyim cāntì-u ní u yíkì ki ŋá-u tijin u jíń.
40008016	Kujoouee, bi cáań-u biwaatiibi tikpil, ní u jìn̄ arasiniibi nì u-nyɔɔbundi, ní ki cáaǹ bibunliibi kɔkɔ.
40008017	U ŋá míǹ án nɔ́ɔ́ nì Unimbɔti bɔnaatiliu Eesayi nín nìn lī puee, yii: “U fɔ̃ɔ̃ ti-wɔfii nì ti-weeni.”
40008018	Yeesu nìn ká yii kunipaau māntì ki tú-uee, ní u pú kinyɔkɔ yii bí kɔ́ buŋalimbu kí dùtī kí cù lapu pu buŋgbandi.
40008019	Niinee ní umaradakal ubɔ sútìń ki pìl̄-u ní ki bí yii: “Ukpil, m dàá nīn nɔ́ɔ́-si báà laakin ní a yaa cée.”
40008020	Ní Yeesu kíí-u yii: “Jiiŋkpaaibi cáá bi-kɔŋkooni ki dò, ní nnɔmbiyaamu mun cáá mu-diiŋŋi, ama man Kinibiki kaa cáá laakin m dàá bíĺ m-yil kí ŋùŋfèe.”
40008021	Ní bin nìn nɔ́ɔ́-uee kansikin ubɔ bí-u yii: “Ukpil, pɔ̄-mi nsan ḿ síb́ m-baa.”
40008022	Ní Yeesu bí-u yii: “Sii dee, nɔ́ɔ́ man, kí yàntī bitaŋkpiibi ń nīn síb̀ bi-taŋkpiibi.”
40008023	Niinee ní Yeesu kɔ́ buŋalimbun ní u-boonnooliibi mun nɔ́ɔ́-u ki búntì.
40008024	Kpalaayee kubuŋkpaaŋŋu kubɔ kíĺ ki bíī jītí dimɔɔl pu ní buŋalimbuee bíī gbéè nnyim, ama ní Yeesu nìn dɔ̄ ki gèeǹ.
40008025	Ní u-boonnooliibi sútìń ki fīntì-u, ki bí-u yii: “Ti-Dindaan, fīī-ti, ti kpíì ní!”
40008026	Ní Yeesu bí-bi yii: “Ba ŋá ní ni fàŋkí míǹ, ni-fookiiu kaa náaǹ.” U lī míǹ ki dɔ́òyee, ní ki yíkì ki yúl̀ ki kpātì kubuŋu nì nnyim pu, ní an ŋmíl̀ fɔ́ŋfɔŋ díkídiki.
40008027	Ní binibee bākatì sèeee, ní ki bíī lì yii: “Kin, u nín sá ŋma dee ní ki kpáaǹ kubuŋu nì dimɔɔl tɔ́-u nan dee?”
40008028	Yeesu nín dūtì lapu buŋgbandi Gadara yab tiŋkinee, ní binib bili bin pu arasiniibi kā bi wáatèe nyánní kuceeun ki túŋkìń-u. Biwaatiibee nìn cáá ntoom tikpil, an puee ubɔ kaa nìn màkantí kí dī niin.
40008029	Ní bi nìn bíī kūuntí yii: “Unimbɔti Jipɔɔn, a nyàab̀-ti nì tilati poon ní? Ibɔsoon yuntiŋu kaa láá bāań ní a dɔ́miń doo kí sàaǹ-taaa?”
40008030	Difakitikpaandi diba nìn bí ŋkpaanceeti niin ki jīǹ.
40008031	Ní arasiniibee gbāam̀-u yii: “A yaa làá jà-tee, á jà-ti kí kɔ́ǹ difakitil nee ni”
40008032	Ní u bí yii: “Nín̄ cámaan!” Ní bi nyáń biwaatiibin ki kɔ́ difakitilee ni, ní afabee sáǹ ki wúntì nsitimin ki jéetì dimɔɔlin ki gbíntì nnyimin ki kpíì.
40008033	Ní bifakpaaliibi sáǹ ki cūtì ki tùkū kitiŋin tin kɔkɔ jítèe ki kpáaǹ bin pu arasiniibi nìn kēe mun yati.
40008034	Ní kitiŋin nib kɔkɔ nyáń ki nín túŋkiń Yeesu. Bi nín ká-uee, ní bi gbāam̀-u yii ú yīkì bi-tiŋki pu.
40009001	Niinee Yeesu kɔ́ buŋalimbu ki fātìi dūtì ki nín gítiń u-tiŋkin.
40009002	Ní binib biba túǹní ufaliŋfaan ubɔ nlún pu ki cáań ki bíl̀-u. Yeesu nín ká binib gbanti fɔ̃ɔ̃ ki kíí yii u ŋūǹ kí cáaǹ ubunlee ní u bí ufaliŋfaanee yii: “M-biki, pɔ́ɔǹ a-ba, m dū a-kpitii ki pú-si!”
40009003	Niinee ní bimaradakaliibi biba bíī dàkafī bi-pɔbiliŋin yii: “Kijapaai nee ŋèeǹ nì Unimbɔti ní.”
40009004	Yeesu béè tin bi bíī dàkafēe, ní ki bālfì-bi yii: “Ba pu ní ni cáá ilandɔkɔkpiti míǹ?
40009005	Ba di kaa pɔ̄ɔ̄ dilil ní: <A ká a-kpitii pɔ̄tam> di kaa pɔ̄ɔ̄ dilil naaan, <Yīkì kí yūĺ kí nīn còom̄> di kaa pɔ̄ɔ̄ ní?
40009006	Ama ní béé yii, man Kinibiki cáá mpɔn kitiŋ pu kí dū unil kpitii kí pɔ̄-u.” Niinee ní u bí ufaliŋfaanee yii: “Yīkìm̄ kí yòon̄ a-lúŋŋu kí nīn kùǹ a-dumpu.”
40009007	Ní kijapaayee nyīī ki yíkì ki nín kùǹ.
40009008	Kunipaauee nín ká mimmee, ní tifaandi kɔ́-bi, ní bi bíī pàkà Unimbɔti u nín pú binib mpɔn ŋuŋyee pu.
40009009	Yeesu nyáń niin ki bíī còom̄ee, ní ki ká uninja ubɔ bi yíì-u Maatiu u kā fɔtiku diikun, di sá yii u nìn sá ufɔtil ní. Ní Yeesu bí-u yii: “Dāan̄ kí nīn nɔ́ɔ́-mi!” Niinee ní u yíkì ki táá-u.
40009010	Yeesu kɔ́ ki kāl̀ Maatiu dumpu ki bíī jīǹ tijinee ní bifɔtiliibi tikpil nì binikpitib bin kɔ kíǹee dɔ́miń ki kútì u nì u-boonnooliibi pu ki mun bíī jīǹ.
40009011	Fariisab ká mimmee, ní ki bí u-boonnooliibi yii: “Ba pu ní ni-kpiliu nì bifɔtiliibi nì binikpitib bin kɔ kíǹee kpáfì ki kā ki jīǹ tijin míǹ?”
40009012	Yeesu gbìl̄ an bɔtee, ní ki bí-bi yii: “Bin pɔ̄ɔ̄yee kaa nyàab̀ unyɔɔdaan, bin būǹee di nyàab̀ unyɔɔdaan.
40009013	Cùú bīfìmaan Unimbɔti nyɔɔbundi nee taapu, yii: <Maa là saraabi, m là ní nīn sūǹ tɔb saai ní.> Maa dɔ́miń kí yíiń deedeedambi, m dɔ́miń kí yíiń binikpitib ní.”
40009014	Niinee ní Jaan boonnooliibi sútìń ki pìl̄ Yeesu, ní ki bālfì-u yii: “Ba pu ní timbi nì Fariisab bɔ̃ob̀ kinyɔkɔ múlmul, ní sii boonnooliibi kaa bɔ̃ob̀ ní?”
40009015	Ní Yeesu kíí-bi yii: “Unimpucaan cal bɔɔbi ŋūǹ kí nīn bí kunimbaaun ŋyunti ŋun unimpucaan cal u-ba dáá béeee? Aayee, baa ŋūǹ! Ama ŋyunti ŋubɔ bí ki dòoń, bi dàá dāá yòon̄-u bi-kansikin, an yuntiŋu ní bi dāa bɔ̃ob̀ kinyɔkɔ.
40009016	“Baa gífí ŋŋaapɔɔn kí dūú lìb̄ dibɔkutikpikil. Bi yaa ŋá mimmee, ŋŋaapɔɔn kpāantí dibɔkutikpikil ní kí cátí ní dibundee ń mòtīí wàan̄.
40009017	Míǹ ní baa tí dù ndapɔm kí fúuń tilɔkpikilin; bi yaa ŋá mimmee, tilɔti pòol̄ ní ndaam ń kpáatíí fá ní tilɔti mun ń bīil̀. Míǹ puee, bi dù ndapɔm ní kí sìtī tilɔpɔn ni, ní an kɔkɔ ń nīn bí.”
40009018	Yeesu nìn bí ki sòoǹ nì bi an bɔtee, ní Juuda yab yidaanu ubɔ bāań ki gbāaǹ u-nimiin, ní ki bí yii: “M-sapɔmbiki dáá péēkúù dee, dāan̄ kí dū a-ŋal kí páań ki-pu kí mèè, kì dàá fìkitī!”
40009019	Ní Yeesu yíkì ní u-boonnooliibi nɔ́ɔ́-u.
40009020	Ní unimpu ubɔ nìn bí ki fùul̀ ŋkpin baabadal, doooo abin saalaa nì ali an kaa gúǹ. Yeesu còom̄ ki cée, ní u dīń Yeesu boon pú ki dɔ́miń ki gbēēu-bɔkutil kpaanceetiŋu.
40009021	Kun puee u nìn dākafì u-pɔbilin yii: “M yaa péē ŋúń ki gbēēu-bɔkutil kpaŋkpanee, m bàà pɔ́ɔkí.”
40009022	Yeesu fātì ki ká-u ní ki bí yii: “M-bisal, pɔ́ɔǹ a-ba, a nín fɔ̃ɔ̃ ki kíí puee fīī-si.” Niin niin ní unimpuee pɔ́ɔkì.
40009023	Yeesu dūu bàn̄ uyidaanee dumpuee, u ká bin búǹ awul ki gà ikpiisilanee nì kunipaau kun bíī gà dituweelee gbí niin kìlammm
40009024	ní u bí-bi yii: “Nyāmaan doo! Kisapɔmbiki kaa kpíì, kì gèeǹ ní.” Niinee ní bi bíī bèel̄-u.
40009025	Bi nyántì binib kɔkɔ ki dɔ́òyee, ní Yeesu nín kɔ́ò kudii poon ní ki cúú kisapɔmbikee ŋal ní kì yíkì.
40009026	Ní an bɔtee dūu gbītì kitiŋ gbanti jaŋŋi kɔkɔn.
40009027	Yeesu nyáń niin ki búntèe, ní bijɔfub bili páaǹ u-boon ki tátí yii: “Dafiidi naantiiu, sɔ̄ ti-saai!”
40009028	Yeesu bàn̄ kudiinee, ní bijɔfubee sútì ki pìl̄-u, ní u bālfì-bi yii: “Ni fɔ̃ɔ̃ ki kíí yii m lafun ŋūǹ kí cáaǹ-naaan?” Ní bi kíí-u yii: “Iiin, Ukpil, a ŋūǹ kí cáaǹ-ti.”
40009029	Ní Yeesu gbēēbi-nimiliŋ ki bí-bi yii: “Ni nín fɔ̃ɔ̃ ki kíí yii m ŋūǹ kí cáaǹ-nee, án ŋá míǹ kí tīī-ni.”
40009030	Niinee ní bi-nimiliŋ cúū ŋúbitì. Ní Yeesu kpáafì-bi yii: “Ní pīlfì tiŋan, ní taa péē yàntī ubɔ ń béé tibɔti nee!”
40009031	Ama bi tin lì yii bi nyēēyee, bi kíĺ ki bíī tùkù, ní kitiŋ gbanti kɔkɔ nib gbìl̄ Yeesu pu.
40009032	Bi nyáń niin ki cée ní bi cáań uninja ubɔ Yeesu cee, arasinii kā u-pu ní u sá umɔɔmiin.
40009033	Ŋyunti ŋun Yeesu jìn̄ arasiniiyee, ní umɔɔmiinee kíĺ ki bíī sòoǹ, ní kunipaau kun nìn bí niinee bākatì sèeee ní ki lī yii: “Doooo nee, taa láá péēká yéè Israyeel tiŋkin!”
40009034	Ama ní Fariisab, bíǹ bí yii: “An sá arasiniibi bɔtiu di tīī-u an-pɔŋŋu ní u cáā jì arasiniibi.”
40009035	Yeesu nìn yìiǹ ntiŋkpaammu nì ntiŋwaamu poon ki dàkà binib akpafidiin ni, ki sòoǹ tibɔmɔntiil tin sá Unimbɔti beel bɔtee, ki cāantí iween kɔkɔ nì bin kɔkɔ wòb̄ee.
40009036	U nín nìn ká kunipaau gbantee ní an kɔ́-u inimɔɔn kun puee binibee nìn gīī bi-wunti yɔ̄tì ali kii ipii in kaa cáá ukpaalee.
40009037	Niinee ní u bí u-boonnooliibi yii: “Kudiceeu wīikí tikpil, ama ní bicaliibi kaa náaǹ.
40009038	An puee, ní mèèmaan kusaaudaan ú tɔ̄ń bitɔntɔnliibi ń dāá cā!”
40010001	Yeesu yíiń u-boonnooliibi saalaa nì bilee, ní ki tīī-bi mpɔn bí jà arasiniibi kí cáaǹ iween kɔkɔ nì bin wòb̄ee kɔkɔ.
40010002	Yeesu kpambaliŋ saalaa nì alee yiŋŋi sèé: Mbaayee, Siimɔn un bi gítī yíì Piyeeree (an taapu sá yii: Ditaŋkpal), nì u-naal Andree, nì Seebeedee jipɔmbi Jaaki nì u-naal Jaan,
40010003	nì Fiiliipi nì Baateeleemii, nì Toomasi nì Maatiu un sá ufɔtilee, nì Jaaki Alfee jipɔɔn, nì Tadee,
40010004	nì Siimɔn un nìn là kí jáǹ Room yabee, nì Juudasi Iskaariyɔti un dāa dū Yeesu ki nyáfiǹ u-nannanliibee.
40010005	Yeesu nìn tú u-kpambaliŋ saalaa nì alee, ní ki kpáafì-bi yii: “Ní taa cù bin kaa sá Juuda yabee cee, kí taa kɔ́ Samarii yab timmun.
40010006	Túĺmaan Israyeel yab bin bí kii ipii in wáŋkèe cee.
40010007	Cùú sòom̀maan Unimbɔti bɔti yii: <Unimbɔti beel sútì ki pìlīń-ni.>
40010008	Cáam̀maan bibunliibi kí fìkitī bitaŋkpiibi kí ŋāŋkì binyaŋgbantiibi wunti, kí jà arasiniibi. Kii ni nín fɔ̃ɔ̃ faalaa puee, ni mun tīīmaan faalaa.
40010009	Ní taa nyàab̀ sindaariya nì animil nì tikúman nimiliŋ kí fúuń ni-tɔkɔliŋin,
40010010	kí taa nyàab̀ tilɔti ni-saŋkindi pu, nì abɔkuti ali, nì anaataka nì ŋkpɔndɔ kun puee bin kansikin ni bí ki tūǹ ditundee di máaǹ kí kpèè-ni.
40010011	“Ni yaa bàn̄ ki kɔ́ kitiŋkpaaŋŋin àá kitiŋwaai poonee, nyàab̀maan kí béé un kítì kí fɔ̃ɔ̃-nee. Ni yaa kɔ́ udaan ceeyee, ní kàl̄maan niin kí tin sāā ŋyunti ŋun ni làá dāá yīkì kitiŋ gbantinee.
40010012	Ni yaa kɔ́ kudicaŋuee nee, ní péé kí jāam̀-bi, yii: <Unimbɔti ń tīī-ni ŋgbansɔŋfi!>
40010013	Bin bí kudicaŋu gbantinee yaa kítèe, ní ni nín jáam̀ ki tīī-bi nsɔŋfi ŋuŋyee dàá nīn bí bi-pu. Ama bi yaa kaa kítì kí fɔ̃ɔ̃ ŋgbansɔŋfi gbantee, ŋú fàtīí gítiń ni-cee.
40010014	Ni yaa kɔ́ dicindi diban, an yaa tí sá kitiŋ kiban ní bi yaa yíì kaa fɔ̃ɔ̃-ni, kaa là kí pīlfiǹ-nee nyāmaan niin kí gbāfì ni-taaŋi kpɔŋkpɔm án nīn dàkà yii ni kpáafì-bi bi-kpitii pu.
40010015	Ibaamɔn ní m tùkù-ni, ibɔsoon dalee, Unimbɔti nín nìn dáaĺ Soodɔm nì Goomɔɔr timmu tafaliŋ ki yāntì ŋŋmi nyánní yilpu ki wùn̄-mu puee dāa sɔ́ nì kitiŋ gbanti yab nín dàá ká ditafadaaldi diŋyee.”
40010016	Ní Yeesu bí-bi yii: “Ní pīlfì. M dū-ni ki tú kii ipiiyee isaakpan kansikin. An puee ní nīn nyíǹ ni-ba kii ikoobuee kí nīn bímaan soooo kii abeenanjilee.
40010017	Ama ní nīn nyíǹ ni-ba nì binib, kun puee bi dàá nīn cútí-ni ki cáǹ ibɔsoon, kí nīn gbáà-ni anaalab bi-kpafidiiŋŋin.
40010018	Bi dàá nīn cáǹ-ni biyidambi nì bibɔtiibi cee man pu, an nín dàá ŋá pu ní sòoǹ tin ni nyí man puee Juuda yab nì bin kaa sá Juuda yabee nimiinee.
40010019	Bi yaa láā cáá-ni ki cáǹ bibɔsoonliibi nimiinee, ní taa nín̄ yáliŋkí min ní ni dàá tin sòoǹee nì tin ni dàá lèe pu. Ŋyunti gbantee ní Unimbɔti dàá tīī-ni tibɔti tin sá ní lèe.
40010020	An kaa sá nimbi ni-ba di dàá sòoǹ, ni-Baa Unimbɔti Fām di dàá sòoǹ ni-ni.
40010021	Unil dāa cútí u-nabiki kí tīī bí kpò, ní ubaati ń dāá cúú u-biki kí tīī bí kpò, ní mbiyaamu mun dāa yíkí kí jáǹ bibaatiibi nì binaatiibi kí yàntī bí kpò-bi.
40010022	Báà ŋma dàá nīn ná-ni kun puee ni fɔ̃ɔ̃-mi ki kíí. Ama un yaa pɔ́ɔǹ ki tin kátì-kuee dāa kāntí difiil.
40010023	Bi yaa láā bíī páb̀-ni kitiŋ kibanee, ní sāǹ kí pɔ́otímaan kiban. Ibaamɔn ní m tùkù-ni, naa làá yìiǹ kí dɔ́ɔ́ Israyeel timmu kɔkɔ ní man Kinibiki ń bàń.
40010024	Utumbifil ubɔ kaa bí ki jítiǹ un dàkà-uee, míǹ ní utɔntɔnli ubɔ mun kaa bí ki jítiǹ u-kpiliu.
40010025	An ŋmāntì utumbifil ń nīn kíǹ ki bí kii un dàkà-uee, ní utɔntɔnli mun ń nīn kíǹ ki bí kii u-kpiliuee. Bi yaa yíiń kudiidaan yii Beelseebul, arasiniibi bɔtiuee, mana ní baa dāa ŋūǹ kí yíiń u-dicaŋku yab bíǹ míǹ?”
40010026	An puee, ní taa fàŋkìmaan binib. Tin kɔkɔ bí dibalinee dàá dāá nyā mpaampiin pu ní tin pu baa nyée bi dàá dāá béé-tì.
40010027	Tin ní m tùkū-ni dibɔmbɔndinee, sòom̀maan-tì ŋwìiń pu, ní tin ní m lɔ́kɔfì-ni dibalinee, dū-tì kí bāakìmaan.
40010028	Taa fàŋkìmaan bin ŋūǹ kí kpò-ni ama ní kaa ŋūǹ kí kpò ni-naŋkee. Ama fàŋkìmaan Unimbɔti un ŋūǹ kí dū ni nì ni-naŋki kɔkɔ kí tɔ̄ ŋŋmin kí nàan̄-bee.
40010029	Baa nyáfí seerib bili gboooo? Nì míǹ kɔkɔee ni-Baa Unimbɔti yaa kaa pú nsan seer ubɔ kaa lítiń kitiŋ.
40010030	Nimbee Unimbɔti kàan̄ ni-yikpiti kɔkɔ ní.
40010031	An puee, ní taa fàŋkì: ni pɔ̄ɔ̄ kudaau ki jítiǹ kuseerpaau.
40010032	Un kamaa yaa lī binib nimiin yii u sá man yɔuee, man mun dāa lì m-Baa un bí yilpuee nimiin yii u sá m-yɔu ní.
40010033	Ama un di yaa néè binib nimiin yii waa nyí-mee, man mun dàá néé m-Baa un bí yilpuee nimiin yii maa nyí-u.
40010034	“Ní taa dàkafì yii m cáań ŋgbansɔŋfi kitiŋ pu, maa cáań ŋgbansɔŋfi, kijiki ní m cáań.
40010035	M dɔ́miń kí yàkatī unil nì u-baa, usapɔɔn nì u-na, unimpu nì u-beel ní.
40010036	Unil nannanliibi di dāa sá u-dicaŋkun yab, kun puee u fɔ̃ɔ̃-mi ki kíí.
40010037	“Un néeń u-baa àá u-na ki jítiǹ mamee kaa kítì kí nīn sá man yɔu, ní un néeń u-jipɔɔn àá u-bisal ki jítiǹ mamee kaa kítì kí nīn sá man yɔu.
40010038	Un yaa kaa yɔ̃oǹ u-dɔpuntikaaŋu ki túǹ kí nīn nɔ́ɔ́-mee, kaa kítì kí nīn sá man boonnooliu.
40010039	Un di nyàab̀ kí fīī u-maŋfalee dàá fá-di. Un di yaa dū u-maŋfal ki fá man puee di dāa kāntí u-maŋfal.”
40010040	“Un yaa fɔ̃ɔ̃-nee, fɔ̃ɔ̃ man dee, ní un yaa fɔ̃ɔ̃-mee fɔ̃ɔ̃ un túnní-mee dee.
40010041	Un yaa fɔ̃ɔ̃ Unimbɔti bɔnaatiliu yii u nín sá Unimbɔti bɔnaatiliuee puee udaan dàá dāá fɔ̃ɔ̃ ipaati in Unimbɔti bɔnaatiliuee dàá dāá fɔ̃ɔ̃yee ní. Ní un yaa fɔ̃ɔ̃ un yú deedee Unimbɔti nimiinee, yii u nín yú deedee Unimbɔti nimiinee puee, udaan dàá dāá fɔ̃ɔ̃ ipaati in un yú deedee Unimbɔti nimiinee dàá dāá fɔ̃ɔ̃yee ní.
40010042	Un di yaa pú ŋwaamu nee kansikin kiba nnyinsɔm kpaŋkpan kì nyùn̄ yii kì nín sá man boonnooliuee puee, ibaamɔn ní m tùkù-ni, udaan dàá ká u-paatii.”
40011001	Yeesu nín dàkā u-boonnooliibi saalaa nì bilee míǹ ki dɔ́òyee, ní u yíkì ki nín nìkì ntimu mun kíǹee ni ki sòoǹ Unimbɔti bɔti ki dàkà binib.
40011002	Ní Jaan un fùul̀ binib Unimbɔti nyimee kāl̀ kusarkadiinee ki gbìl̄ Kriisitoo tuuŋŋi ŋin u ŋáańee pu. Niinee ní u lēēu-boonnooliibi biba ki tú bí cùú bàlfì-u yii:
40011003	“Sii di sá un ti nyí yii u dòońeeyaaa tí nīn kā ki cí ubɔ ní?”
40011004	Ní Yeesu kíí-bi yii: “Nín̄ cámaan kí māafì Jaan tin ni kée nì tin ni gbìl̄ee:
40011005	Bijɔfub nimiliŋ ŋúbití, bideembi còom̄, binyaŋgbantiibi wunti ŋáŋkí, bitafakpaafub kíǹ ki gbìl̀, bitaŋkpiibi fìkitī, m sòoǹ tibɔmɔntiil ki tìì binandambi.
40011006	Án nīn mɔ̄ǹ un fɔ̃ɔ̃-mi ki kíí kaa gùgufēe.”
40011007	Jaan boonnooliibi búntèe ní Yeesu bíī sòoǹ Jaan pu samaayee cee, yii: “Ni nín cūtì kupɔɔun ki kpēē Jaaŋyee, dinicil dilar ní u sá? U sá kii dikaliŋgbaandi din kubuŋu fīintéeee? Aayee.
40011008	Kin, ba ní ni cūtì ki kpēēní? Unil un pēē agaajabɔkuteeee? Bin pēēagaajabɔkutee bi kāntí bíǹ bibɔtiibi ciŋŋin ní!
40011009	Kin, ba pu ní ni baasii cūtì niin ki kpēēJaan ní? Ni cūtì ki kpēē-u yii u nín sá Unimbɔti bɔnaatiliuee níiin? Iiin tiŋman, m tùkù-ni yii, un ní ni ká niinee jítiǹ Unimbɔti bɔnaatiliu gba.
40011010	Kun puee Jaan sá un pu Unimbɔti takaldau poon sòon̄ yii: Unimbɔti bí yii: <M dàá tɔ̄ń m-tɔntɔnliu ú lìntīń a-nyɔkɔpu kí bɔ́ntí-si nsan.> Ní Yeesu gítī bí-bi yii:
40011011	Ibaamɔn ní m sòoǹ, bin binib màl̄ee kansikin ubɔ kaa bí ki jítiǹ Jaan, ama un sá kiwaai Unimbɔti beelinee jítiǹ Jaan.
40011012	Kí yòon̄ ŋyunti ŋun Jaan un fùul̀ binib Unimbɔti nyimee nìn sòon̄ Unimbɔti bɔtee ki dāa sāā díǹee, Unimbɔti beel dɔ́miń nì mpɔn ní, bin nimiliŋ máǹ di-puee di kɔ́ò.
40011013	Unimbɔti bɔnaatiliibi kɔkɔ nì Mooisi marab sòon̄ Unimbɔti beel pu bɔti ní ki dāa dūu sāā Jaan yuntiŋu.
40011014	Ni yaa là kí gbìlīǹ-mee, Jaan di sá Eelii un bi nìn sòon̄ yii u dàá gítińee.
40011015	Un yaa cáá ditafalee ń gbìl̄.”
40011016	Ní Yeesu gítī bí yii: “Ba ní m dàá dū waanee nib kí ŋmàntīǹ dee? Bi náań nì mbiyaamu mun kā sampaan puee: mubɔ kūuntí ki lì mu-jutiibi yii:
40011017	<Ti búń-ni awul, naa ŋɔ́ń, ki gāā-ni ikpiisilan, naa súń.>
40011018	Di sá yii Jaan un fùul̀ binib Unimbɔti nyimee dɔ́miń ní kaa là tijinaaan, kaa là ndaam, ní ni bí yii: <Arasinii di bí u-pu.>
40011019	Ní man Kinibiki dɔ́miń ki jīǹ ki nyù, ní ni bí yii: <Uninja nee sá upoofu, ki sá udanyɔl, ní ki bɔ́ɔtí bifɔtiliibi nì binikpitib bin kɔ kíǹee.> Ama bin fɔ̃ɔ̃ Unimbɔti ciini ki kííyee dàkà yii i sá deedee.”
40011020	Niinee ní Yeesu bíī wòoǹ ntimu mun poon u nìn ŋá maamaacib tikpilee nib, kun puee baa kpántì bi-bimbim.
40011021	U bí yii: “Mbusu dɔ̄ ki cí nimbi Koorasin tiŋki nib, mbusu dɔ̄ ki cí ni mun Beetsayida tiŋki nib. Kun puee, maamaacib bin m ŋá ni-cee nee di yaa bàà nìn ŋámaan Tiir nì Siidɔn timmun, niin yab bàà nìn kpántìmaan bi-bimbim ki pēeǹ kutukub ki dū ŋfantam ki pùkū bi-ba kí dàkà yii bi béè yii bi sá binikpitib.
40011022	An puee m tùkù-ni yii, ibɔsoon dalee, nimbi tafadaaldi dāa jítiǹ Tiir nì Siidɔn nib tafadaaldi.
40011023	Kin, nimbi Kapeenaayum tiŋki nib. Ni nyí yii ni dàá yīkì yilpu kí tin sāā kutagbɔŋu níiin? Ni dàá sìntī kí bà taapu taŋkpiibi ní, kun puee maamaacib bin m ŋá ni-cee nee di yaa bàà nìn ŋámaan Soodɔm tiŋkinee, bíǹ bàà nìn kpántìmaan bi-bimbim ki bàà dáá gbíntìi bí díǹ.
40011024	An puee ní m tùkù-ni yii, ibɔsoon dalee, Soodɔm tiŋki tafadaaldi dāa sɔ́ nì nimbi tafadaaldi.”
40011025	Ŋyunti gbantee ní Yeesu bí yii: “Oooo, m-Baa, yilpu nì taapu Dindaan, m nyɔ́ŋkí-si a nín dū tibɔti nee ki bál̀ bin yíì bi-ba biciŋfitiibi nì binyiliibi bí taa béé-tì, ki dū-tì ki dàkā bin sá ŋwaamuee.
40011026	M-Baa, tiŋman a ŋá míǹ kun puee míǹ di ŋān̄ a-cee ní ki fáatì-si.
40011027	“M-Baa dū tikɔkɔ ki ŋúbiǹ-mi, ní báà ubɔ kaa nyí man u-Jipɔɔn asee m-Baa baba, míǹ ní ubɔ mun kaa tí nyí m-Baa asee man u-Jipɔɔn baba, nì bin man u-Jipɔɔnee yaa là kí dū-u kí dàkèe.
40011028	“Nimbi bin tú awaŋgul ki gīīyee, dāam̄maan man-cee ḿ túutí-ni ní ŋùŋfì,
40011029	kí yòom̄maan man kpaambooku kí fɔ̃ɔ̃maan m-bɔti. Kun puee m-poon mɔ̄, ní m-bɔti kaa pɔ̄ɔ̄, ni dàá ká diŋuŋfil.
40011030	Man kpaambooku pòfì ní m-waŋgul mun bí fúkúfuku.”
40012001	Boonee ní Yeesu nì u-boonnooliibi bíī jītí blee kpaaŋŋin ŋwiŋŋuŋfikaa dal. Ŋkùm cúú u-boonnooliibee, ní bi bíī gífí blee fini ki ŋmèem̄ abil ki ŋmɔ́ò.
40012002	Fariisab nín ká mimmee, ní bi bí Yeesu yii: “Kpèè a-boonnooliibi bíī ŋáań min ti-marau kòɔ́ ŋwiŋŋuŋfikaa dalee.”
40012003	Ní Yeesu kíí-bi yii: “Naa láá péēkàan̄ dalba ŋkùm nín nìn cúú Dafiidi nì u-naacimbi bi ŋá pueeee?
40012004	U nìn kɔ́ Kunimbɔtidiin ní usaraaŋakpil tīī-u kpɔnɔb bin bi nìn dūu ŋá Unimbɔti saraayee u nì u-naacimbi ŋmɔ́, ama ti-marau poonee, an kaa nìn pú nsan yii u nì u-naacimbi ń ŋmɔ́ kpɔnɔb gbanti.
40012005	Àá, naa kàan̄ Mooisi marab takaldaun yii ŋwiŋŋuŋfikaa dalee bisaraaŋaliibi yìntī ŋwiŋŋuŋfikaa marau Kunimbɔtidiin, an kaa sá-bi ikpiti?
40012006	Ama dee, m tùkù ki cántí-ni yii: Man un jítiǹ Kunimbɔtidiiyee bí doo.
40012007	Ni yaa bàà nyímaan Unimbɔti nyɔɔbundi nee taapu yii: <Maa là saraabi, m là ní nīn sūǹ tɔb saai ní,> naa bàà kù ibaamɔndambi nee bɔti fam.
40012008	Kun puee man Kinibiki di sá ŋwiŋŋuŋfikaadaan.”
40012009	Ní Yeesu nyáń niin ki búntì bi-kpafidiiku kubɔn.
40012010	Ní uninja ubɔ nìn bí niin, u-ŋal fáká. Ní bi bālfì Yeesu yii: “Ti-marau pú nsan bí cáaǹ ubunli ŋwiŋŋuŋfikaa dalaaa?” Kun pu ní bi nìn bàlfī-u mimmee di sá bi nìn nyàab̀ nnaakpal kí ŋá-u tibɔti.
40012011	Ní Yeesu bālfì-bi yii: “Ni-kansikin ubɔ di yaa cáá dipibaabil ní dì yaa jéetì mboon ŋwiŋŋuŋfikaa dalee, waa cá kí nyāntí-dàaa?
40012012	Kin, ŋma nín kalaasi unil un jítiǹ upii kpataaayee. Míǹ puee an pú nsan tí ŋá tiŋan kí tīī unil ŋwiŋŋuŋfikaa dal.”
40012013	Ní u bí kijapaayee yii: “Tàntī a-ŋal!” Ní u tāntì-ŋu. Niinee ní u-ŋal pɔ́ɔkì, ní ki ŋáŋkì kii ŋun béeyee.
40012014	Niinee, Fariisab búntì ki cūtì ki kpáfì kí kpèè bi nín dàá ŋá pu kí kpò Yeesuee.
40012015	Yeesu nín béè mimmee, ní u yíkì niin. Binib tikpil nɔ́ɔ́-u ní u cāantí bibunliibi kɔkɔ.
40012016	Ama ní u nìn kpáafí-bi tiŋan bí taa tùkù báà ubɔ un ní u sée.
40012017	An ŋá míǹ kí dàkà Unimbɔti bɔnaatiliu Eesayi nín nìn lī tibɔti tiŋyee dee, yii:
40012018	“Unimbɔti bí yii: <Kpèè m-tɔntɔnliu un m lēēyee sèé. Úǹ ní m néeń ní m-pɔbil sòm̀ u-pu. M dàá dū m-Fām kí ŋá u-pu. Úǹ di dàá dāá sòoǹ deedee bɔti kí tùkù atimbun kɔkɔ.
40012019	Waa làá nyàab̀ báà ubɔ tibɔti, kaa làá dāá nīn tátí, baa làá dāá gbìl̄ u-nyɔkɔ pu sampaambi pu.
40012020	U dàá dāá tūtuǹ biwɔfib, kaa làá dāá púntí mmɔ́ɔn ŋun gíì ki gbàkēe, kaa làá dāá gbíntí fitila un fòol̄ bílbilee. U dàá nīn ŋáań míǹ ní ali ibaamɔn ń dāá jī mpaan.
40012021	Ní atimbun kɔkɔ ń dāá nīn kíǹ ki máká u-pu.> ”
40012022	Niinee ní bi cáań uninja ubɔ Yeesu cee, arasinii kā u-pu, u sá umɔɔmiin ki sá ujɔfu mun. Ní Yeesu cáaǹ-u, ní u kíǹ ki ŋūǹ ki sòoǹ ní ki wāĺ mun.
40012023	Ní kunipaau kun yú niinee bākatì seeee ní ki lì yii: “Dafiidi naantiiuee kaa kalin sòɔɔ?”
40012024	Ama Fariisab nín gbìl̄ bi lī mimmee, ní bíǹ bí yii: “An sá arasiniibi bɔtiu Beelseebul di tīī uninja nee mpɔn ní u cáā jì arasiniibi.”
40012025	Ama Yeesu nyí bi-landɔkɔi, ní ki bí-bi yii: “Dibeel din nib di yaa cúū yākatì ki jáà nì tɔbee, see dí kúntí, dàa ŋūǹ kí nīn bí ki cá. Kitiŋ kin kamaa di yaa fātì ki bíī jáaǹ ki-bee, kaa ŋūǹ kí nīn bí ki cá. Míǹ ní kudicaŋu kun kamaa di yaa jáaǹ ku-bee, kaa ŋūǹ kí nīn bí ki cá.
40012026	Míǹ mbaantiim, Sitaan yaa fātìi bíī jì Sitaanee, mimmee u yākatì ki jáaǹ u-ba dee, mana ní u-beel ŋūǹ kí nīn bí ki cá?
40012027	Ni dàkafī yii arasiniibi bɔtiu Beelseebul di tīī-mi mpɔn ní m jì arasiniibaaa? Mimmee ni dàá lì yii arasiniibi bɔtiu Beelseebul ubaanti di tīī ni-jipɔmbi mun mpɔn ní bi jì arasiniibi deeyaa? Ni-jipɔmbi bi-ba dàkà yii ni bí diyìntil poon.
40012028	Ama an yaa sá nì Unimbɔti Fām pɔŋŋu ní m jì arasiniibee, mimmee Unimbɔti beel pɔŋŋu bāań-ni dee.
40012029	“A yaa kaa bɔ́ob́ Sitaan upɔndaan, aa ŋūǹ kí kɔ́ u-dumpu kí kɔ́oǹ u-wanti, see a yaa bɔ́ob́-u ki dɔ́òyee, ní á nín kɔ́ kí kɔ́oǹ u-wanti.
40012030	“Un yaa kaa bí man jandi puee jáaǹ man dee, ní un kaa bíī tútuǹ-mi m kɔ̃ontí ki kpáfée, udaan bíī kàfī ki yàantí dee.
40012031	An pu ní m tùkù-ni yii ikpiti kamaa nì tibɔfan tin unil péēŋūǹ kí sòoǹee Unimbɔti ŋūǹ kí dū ikpiti gbanti kí pɔ̄ udaan. Ama un di yaa sòon̄ ki yīntiǹ Unimbɔti Fāmee kpá kí ká u-kpitii pɔ̄tam.
40012032	Un di yaa sòon̄ ki yīntiǹ man Kinibikee ŋūǹ kí ká u-kpitii pɔ̄tam. Ama, un di yaa sòon̄ ki yīntiǹ Unimbɔti Fāmee, u kpá kí ká u-kpitii pɔ̄tam ŋyunti nee poonaaan ki kpáaǹ ŋyunti ŋun dāa bí ki dòońee ni.”
40012033	“Kí wàatī á ká disubimɔntiilee, see á nīn cáá busumɔntiibu, a yaa cáá busukpitibuee, see á ká asubikpiti mun. Busubu biliŋ pu ní bi béetí-bu.
40012034	Nimbi bin tū kii ikoowaatee! Mana ní ni ŋūǹ kí sòoǹ tibɔmɔntiil nimbi bin sá bikpitibee? Tin gbí dipɔbilinee, tíǹ ní kinyɔkɔ sòoǹ. Unimɔnti lèekī tin ŋān̄ee u-bɔnyaanti tin sá u-gaajatee poon ní,
40012035	ní unikpiti pɔbikpitil mun sá-u tigaajati ní u lèekī tikpitil di-poon.
40012036	M tùkù ki cántí-ni yii, ibɔsoon dalee Unimbɔti dàá dāá bàlfì tibɔfan tin bi sòoǹee kɔkɔ pu.
40012037	Kun puee a-nyɔɔbuŋŋi pu ní Unimbɔti dāa dì kí pò a-bɔti, a-nyɔɔbuŋŋi pu ní u dāa tí dì kí kpò a-bɔti.”
40012038	Niinee ní bimaradakaliibi nì Fariisab biba bí Yeesu yii: “Ukpil, ti bàà là á ŋá maamaaci ubɔ kí dàkà-taa.”
40012039	Ní u kíí-bi yii: “Nimbi waanee nib sá binikpitib, ni nyēēUnimbɔti boon, ní ki bàlfī yii ḿ ŋá maamaaci ubɔ kí dàkà-ni.” Naa làá ká maamaaci ubɔ asee un náań nì Unimbɔti bɔnaatiliu Joonasi yɔuee.
40012040	Kii Joonasi nín nìn ŋá ujɔŋkpaan poon iwiin ita tinyati mun tita ki dāa nyánnée, míǹ ní man Kinibiki dàá dāá ŋá iwiin ita tinyati tita dikaakulin ní kí dāá fìkitī.
40012041	Ibɔsoon dalee, kitiŋ kin bi yíì Niniifee yab nín nìn ŋá puee dàá dāá kpò nimbi waanee nib bɔti, kun puee, Joonasi nín nìn cūtì ki sòon̄ nì bi Unimbɔti bɔtee, bi nìn kpántì bi-bimbim ní; ama, ubɔ bí doo ki jítiǹ Joonasi ní ki sòon̄ nimbi kaa kpántì ni-bimbim.
40012042	Ibɔsoon dalee, Seeba tiŋki nimpubɔtiu dàá dāá yīkì kí kpò waanee nib bɔti, kun puee úǹ nìn nyánní doooo kitiŋgbeennyɔkɔ ní ki dɔ́miń ki pílfì Saloomɔn nín sòoǹ nì iciin puee, ama ubɔ bí doo ki jítiǹ Saloomɔn.
40012043	“Arasinii yaa nyáń unil nee, u búntí ki yìiǹ kitimpiliŋŋi pu ní kí nyàab̀ ŋkɔŋkoon. U yaa nyàab̄ ki gīī, kaa kée,
40012044	ní ú bí yii: <M dàá fàtīí gítí laakin m nìn nyánnée.> U yaa fātì niin ki ká ŋkɔŋkoonee dɔ̄ fam ki ŋātì dándánee,
40012045	ní ú cùú cáań arasiniibi biluli bin gítī sá bikpitib ki jítiǹ úǹ-uee, ní bi-kɔkɔ ń dāan̄ kí kpāfì kí kàl̄ udaan pu, ní ú mòtīí bīil̀. Míǹ mbaantiim ní an dāa sá ki tīī waanee nib binikpitib.”
40012046	Ŋyunti ŋun Yeesu dáá bíī sòoǹ nì kunipaauee, ní u-na nì u-naalib bāań ki yú mmɔŋki ki bàà nyàab̀ kí sòoǹ nì u.
40012047	Ní ubɔ bí-u yii: “Kpèè, a-na nì a-naalib yú mmɔŋki ki nyàab̀ kí sòoǹ nì si.”
40012048	Ní Yeesu fātìi kíí kijapaayee, yii: “Ŋma di sá m-na ní bilab di sá m-naalib, kpèè bin sá m-na nì m-naalibee sèé.”
40012049	Ní u dū u-ŋal ki dàkā u-boonnooliibi ní ki bí yii: “Kpèè, m-na nì m-naalib sèé!
40012050	Un kamaa di yaa ŋáań m-Baa un bí yilpuee nín là puee udaan di sá m-naalaaa, m-niisalaaa, m-na.”
40013001	Ŋwiin gbantee, Yeesu nyáń kudiin ní ki cūtìi kāl̀ dimɔɔgbandi,
40013002	ní kunipaau kɔ́oǹní ki kpáfì u-cee, ní u jɔ́m̀ ki kāl̀ buŋalimbun nnyim pu, ní kunipaauee yú dibuŋgbandi.
40013003	Ní u cáá alaŋkpan ki sòoǹ nì bi tibɔti tikpil, ní ki bí yii: “Uninja ubɔ di nyáń kí yàaǹ iwambool.
40013004	U bíī yàantée ní abil aba lítì nsan pu, ní nnɔmbiyaamu dɔ́miń ki tɔ̃ɔ̃ ki jíń.
40013005	Ní aba mun lítì kuteeun laakin kitiŋ kaa nyɔ́òyee, ní ki pūtì kpáàā nyáń kun puee kitiŋ kaa nyɔ́ò.
40013006	Ŋwìiń dāa píĺee, ní an kpíì kun puee inyaan kaa kɔ́ kitiŋ.
40013007	Ní aba mun lítì ikuŋkumin, ní ikuŋkumee wíiǹ ki múkuǹ i-pu.
40013008	Ama ní abil aba lítì laakin kitiŋ ŋān̄ee ní ki lòon̄ abil. Ŋwambool ŋubɔ lòon̄ dilaataal, ŋubɔ imuŋku ita, ŋubɔ mun mmuŋku nì saalaa.”
40013009	Ní Yeesu bí yii: “Sii un yaa cáá ditafalee ń gbìl̄.”
40013010	Ní Yeesu boonnooliibi sútìń ki pìl̄-u ní ki bālfì-u yii: “Ba pu ní a cáá alaŋkpan ki sòoǹ nì bi ní?”
40013011	Ní u kíí-bi yii: “Unimbɔti yāntì nimbi béè u-beel bɔti tin bí dibalinee taapu. Ama an kaa yāntì bíǹ ń béé.
40013012	Un yaa cááyee, bi dàá gítī kūtì-u u-cee ń wíiǹ. Ama un kaa cááyee, bi dāa fòol̄ fiii un u cááyee ní ú gbíntí pílpil.
40013013	Kun pu ní m cáá alaŋkpan ki sòoǹ nì bee dee: di sá bi kpèé ní kaa wāĺ, ki pílfí ní kaa gbìl̀.
40013014	Bíǹ puee an ŋá kii Unimbɔti bɔnaatiliu Eesayi nín nìn lī puee dee, yii Unimbɔti bí yii: <Ni dàá dāá nīn pílfí, ama ní kaa làá gbìl̄. Ni dàá dāá kpèè ama ní kaa làá wāl̀.
40013015	Kun puee binib nee pɔbiliŋ tīlfì, ní bi kpáá bi-tafaliŋ ní ki ŋúb́ bi-nimiliŋ, kí taa wāl̀aaa, kí taa gbìl̄aaa, kí taa béé taapu, kí taa kpántí bi-bimbim, ḿ bàà cáaǹ-bi.>
40013016	Ama nimbee, ni bí mmɔn ni kun puee ni-nimiliŋ wāĺ man nì m-tuuŋŋi, ni-tafaliŋ mun gbìl̀ m-bɔti.
40013017	Ibaamɔn ní m tùkù-ni, Unimbɔti bɔnaatiliibi nì deedee nib tikpil bàà nìn nyàab̀ kí ká kun ni ká nee, kaa ŋúń ki ká, bi bàà nìn nyàab̀ kí gbìl̄ tin ni gbìl̄ nee, kaa ŋúń ki gbìl̄-tì.”
40013018	“Mimmee, pīlfìmaan uwambooyaanli laŋkpandi din m lēe taapu.
40013019	Un pílfì bi nín sòon̄ Unimbɔti beel bɔti ní kaa gbìl̀ee, náań nì ŋwambool ŋun lítì nsan puee ní. Sitaan ukpiti di dòoń ki cútí tin bi búĺ u-pɔbilinee ki lèekī.
40013020	Ní un náań nì abil ŋin lítì kuteeunee, úǹ pílfí tibɔtee ní ki fòol̄-tì malaa nì dipɔɔpindi,
40013021	ama waa yàntī tibɔtee ń kàl̄ u-ni kí yúntí kí báań inyaan, Unimbɔti bɔti puee digìńdi kii disaandi diba yaa bāań-uee, ní ú dū nnimbɔtisan kí fá.
40013022	Un mun náań nì abil ŋin lítì ikuŋkuminee gbìl̄ Unimbɔti bɔti, ní duulnya poon landɔkɔi nì tigaajati tin ŋmàtíǹ binibee neendi ń dāá dūú múkuǹ an bɔti pu, ní an kaa ŋūǹ kí lòoǹ.
40013023	Un pílfí Unimbɔti bɔti ki gbìl̀ taapuee dàá ŋá atummɔnti ŋin tìì Unimbɔti yindi tinyoolee kii iwambool in lítì kitimmɔntiii pu ŋubɔ lòon̄ abil dilaataal, ŋubɔ mun imuŋku ita, ŋubɔ mun mmuŋku nì saalaayee ní.”
40013024	Ní Yeesu gítī dū tibɔŋmantikaal nee ki sòon̄ nì bi yii: “Unimbɔti beel náań nì uninja ubɔ un búĺ iwamboomɔnti u-saakunee ní.
40013025	Kunyeeu, báà ŋma kɔ́ ki dɔ̃oǹee, ní u-nannanliu dɔ́miń ki dū ukeenja ki búĺ idin, ní ki búntì.
40013026	Ŋyunti ŋun idi nyáń ki lòoǹee, ní ukeenja mun nyáń,
40013027	Ní bitɔntɔnliibi dɔ́miń ki bí bi-kpiliu yii: <Ukpil, an kaa sá idi ní a búĺ bukpaanaaan? Kin ukeenja mun nyáń la?>
40013028	Ní ukpilee kíí-bi yii: <An sá unannanli ubɔ di ŋá míǹ.> Ní bitɔntɔnliibi bālfì-u yii: <Mimmee, tí cù kí fùkù ukeenja gbanti kí fáaa?>
40013029	Ní u kíí-bi yii: <Aayee, taa fùkùmaan-u, kun puee ni yaa làá fùkùee, see án kpáaǹ idi kí fùkù.
40013030	Míǹ puee, yàntīmaan an kɔkɔ ń nīn yú ki cí kudiceeu; ŋyunti ŋun bidicaliibi yaa làá dāá cēe, ní ḿ tùkù-bi bí fùkù ukeenjee kí bíĺ afeencun afeencun kí tūū ŋŋmi, ama ní kí cáá m-dii kí ŋá m-cakalaaun.> ”
40013031	Ní Yeesu gítī tí dū tibɔti tiba ki ŋmāntiǹ-bi yii: “Unimbɔti beel náań nì kisubilii kin uninja ubɔ cáā búĺ u-saakunee.
40013032	Kí mun di sá kisubifiifiitii asubil kɔkɔ kansikin, ama kì yaa nyáń ki wíiǹ ki dɔ́òyee, an wīikíǹ tikuŋfaal tin kɔkɔ kíǹee, ní kí kpántí busubu, ali nnɔmbiyaamu dòoń ki pāantí mu-diiŋŋi bu-paŋŋi pu.”
40013033	Ní Yeesu gítī tí dū tibɔŋmantikaal tiba mun ki tí ŋmāntiǹ-bi yii: “Unimbɔti beel náań nì nnyɔkɔ ŋun bi ŋáań kpɔnɔ saabun án jɔ̄m̀ee ní. Unimpu dù fiii ní kí ŋmàlim̀ ŋkpɔnɔyim bɔtɔ dijandi poon kí búuń ní bukpɔnɔsaa kɔkɔ ń jɔ̄m̀.”
40013034	Yeesu nìn dù tibɔŋmantikaal ní ki sòoǹ nì samaa. Waa nìn sòoǹ nì bi fam see ú dūú ŋmàntīǹ tiba.
40013035	Mimmee, an ŋá kii Unimbɔti bɔnaatiliu nín nìn sòon̄ ki síiǹ puee dee, yii: “Nì tibɔŋmantikaal ní m dàá dāá dūú sòoǹ nì bi, m dàá dāá tùkù-bi doooo m nín náań duulnyee tin bí dibalinee.”
40013036	Niinee, Yeesu yāntì kunipaauee ní ki nín kùǹ, ní u-boonnooliibi sútì ki pìl̄-u ki bí-u yii: “Tùkù-ti ukeenja un bi cáā búĺ kusaaunee taapu.”
40013037	Ní Yeesu bí-bi yii: “Un būul̀ idee di sá man Kinibiki.
40013038	Kusaauee di sá duulnya, ní idi sá Unimbɔti beelin biyaamu, ní ukeenjee di sá Sitaan biyaamu.
40013039	Unannanli un dɔ́miń ki búĺ ukeenjee di sá Sitaan. Kudiceeu di sá duulnya kúntitam, ní bidicaliibi sá Unimbɔti tūuni.
40013040	Kii bi nín béeĺ kumɔkpitiu pu kí bíĺ afeencun kí tūū puee, míǹ ní an dāa sá duulnya kúntitam.
40013041	Man Kinibiki dàá dāá tɔ̄ń m-tūuni ní í dāá lēēm-beelin bin kɔkɔ sá nsugimu bi-jutiibi gbéetí ki lítée nì bin ŋáań ikpitee,
40013042	ní kí dū-bi kí tɔ̄ kipaai ŋmiŋun, ŋun ni bi dàá nīn kā ki sūǹ, bi-nyiŋŋi gà tɔb kàkakee.
40013043	Ama ní deedeedambi dāa jìl̀ kii ŋwìińee ní pàlpal bi-Baa beelin. Un yaa cáá ditafalee ń gbìl̄.”
40013044	Ní Yeesu gāā dilaŋkpandi nee yii: “Unimbɔti beel náań nì kii tigaajati tin bál̀ kusaaunee, ní ubɔ cūtì ki píí ní ki gíiǹ ki bál̀. An nín mɔ́ɔkiǹ-u puee, ní u cūtì ki nyáfì u-wanti tin kɔkɔ u cááyee pílpil, ní ki cáā dá kusaau gbanti.
40013045	Unimbɔti beel tí náań nì kii unyampu nín nyàab̀ abeedimbimɔnti puee ní,
40013046	u yaa ká ŋin ŋān̄ ki lákatèe ní ú cùú nyāfì tin kɔkɔ u cááyee pílpil ní kí cáań kí dā.”
40013047	“Unimbɔti beel náań nì kii bi nín dù kulaaŋŋu kí tɔ̄ dimɔɔlin án cúú kujɔmbuluu kamaa puee ní,
40013048	bi nín dū kulaaŋŋu ki tɔ́ an cúú ijɔmee, ní bí dáaĺ kí nyāntiń dimɔɔgbandi, ní kí kàl̄ kí lútí imɔnti kí ŋá tikabitin, ní kí dū in kaa ŋān̄ee kí tɔ̄ kí fá.
40013049	Míǹ ní duulnya kúntitam an dàá ŋá. Unimbɔti tūuni dāa dòoń ní kí gàntī binikpitib nì bimɔntiibi,
40013050	ní kí dū bikpitibee kí tɔ̄ kipaai ŋmiŋun, niin ní bi dàá nīn sūǹ bi-nyiŋŋi gà tɔb kàkaka.”
40013051	Ní Yeesu bālfì u-boonnooliibi yii: “Ni gbìl̄ tibɔti tin kɔkɔ m sòon̄-ni nee taapuɔɔɔ?” Ní bi kíí yii: “Iiin ti gbìl̄”.
40013052	Ní u bí-bi yii: “Míǹ ní umaradakal kamaa un di yaa fɔ̃ɔ̃ Unimbɔti beel bɔtee náań nì kudiidaan un cáá tigaajati ki lèekī ti-poon tikpikil nì tipɔn ki cáā tútuǹ binibee ní.”
40013053	Yeesu nín dū tibɔŋmantikaal ki sòon̄ nì bi ki dɔ́òyee, ní u yíkì niin,
40013054	ní ki nín gítí u-dumpu. U bàn̄ee, ní ki kɔ́ niin kpafidiikun ki bíī dàkà u-dumpu yab Unimbɔti bɔti, ní bin kɔkɔ bí niinee bākatì seeee, ní bi bíī lì yii: “U nín ká la iciin gbanti dee? An dī mana ní u ŋūǹ ki ŋáań maamaacib nee dee?
40013055	Ti nyí-uaa! An sá kapinta jipɔɔnaa! U-na di sá Maariiyaa! U-naalib mun di sá Jaaki nì Jooseefi nì Siimɔn nì Juudaa!
40013056	U-niisalib kɔkɔ mun di kɔ́ò ti-kansikineeyaa! Kin, an ŋá mana ní u cáá mpɔn nee?”
40013057	An di nìn yāntì ní baa fɔ̃ɔ̃-u ki kíí. Ní Yeesu bí-bi yii: “Baa kpèé Unimbɔti bɔnaatiliu fam laaaba an yaa kaa sá u-tiŋkin nì u-cindin ní bi kpèé-u fam.”
40013058	Bi nín kaa fɔ̃ɔ̃-u ki kííyee pu ní waa nìn ŋá maamaacib tikpil niin.
40014001	Ŋyunti gbantee, Eeroodi un nìn sá ubɔti Gaaliileeyee gbìl̄ bi nín sòoǹ Yeesu pu miŋyee
40014002	ní ki bí u-tɔntɔnliibi yii: “Unee di sá Jaan un fùul̀ binib Unimbɔti nyimee, u fātìi fīkitì ní, an pu ní u cáá mpɔn ki ŋáań maamaacib míǹ.”
40014003	-
40014004	Kun pu ní Eeroodi nìn lī mimmee di sá u nìn cáá u-maan Fiiliipi nimpuu, un bi yíì Eeroodiyee. Ní Jaan nìn tùkū Eeroodi yii: “An kaa máaǹ á cáá unimpu gbanti.” An puee Eeroodi yāntì bi cúú Jaan ki bɔ́ob́ ki cáā tɔ́ sarkan kun puee an kaa nìn mɔ́ɔkiǹ Eeroodiya.
40014005	Niinee ní u kíǹ ki nyàab̀ kí kpò Jaan, ama ní ki fàŋkí Juuda yab, kun puee báà ŋma nyí Jaan pu yii u sá Unimbɔti bɔnaatiliu.
40014006	Ní dalin kin bi bíī jīǹ Eeroodi maalwiiŋŋu jiŋaaliuee, Eeroodiya bisal ŋɔ́ń bin bi yíiń jiŋaalee nimiin, ní an mɔ́ɔkiǹ Eeroodi,
40014007	ní u pūtì ki bí yii: “Kun kamaa ní a yaa lèe, á bàlfì-mi, m dàá tīī-si kudɔŋu.”
40014008	Ní usapɔɔnee na yāntì u lī yii: “Á tùkutī Jaan un fùul̀ binib Unimbɔti nyimee yil kí tàkan̄-mi kpaatan kɔŋkɔnnee.”
40014009	Niinee, an kɔ́ ubɔti kunimbaau, u nín gítī dáá pūtì kunipaau nimiinee puee ní u kíí yii u dàá tīī-u,
40014010	ní ki tú ubɔ ń cù kusarkadiin kí tìlīń Jaan un fùul̀ binib Unimbɔti nyimee yil kí cáań.
40014011	Ní bi tīl̀ Jaan yil ki ŋá kpaatan, ki cáań ki tīī usapɔɔnee, ní ú mun cáā tīī u-na.
40014012	Ní Jaan boonnooliibi dɔ́miń ki yɔ̃oǹ-u ki cáā síb́, ní ki cūtì ki tùkū Yeesu tin jítèe.
40014013	Yeesu nín gbìl̄ mimmee, ní u yíkì niin u nì u-boonnooliibi kɔ́ buŋalimbu ki búntì laakin binib kpée, ama ní kunipaau nyánní ntimun ki còom̄ ataa ki nín jì u-boon.
40014014	Yeesu nì u-boonnooliibi nyáń buŋalimbunee, ní ki ká kunipaau nín tíibińee, binibee nìn cúú-u falaa ní u kíĺ ki bíī cāantí bibunliibi.
40014015	Kujoou bíī jɔ́otée, ní u-boonnooliibi sútìń ki pìl̄-u, ní ki bí-u yii: “Binib kaa kɔ́ò laakin ti bí nee, kunyeeu mun bíī mɔ́otí. Míǹ puee, yàntī binib ń nīn cá ntimbilimun kí dā tijin kí jī.”
40014016	Ní Yeesu kíí-bi yii: “An kaa bàlfī bí cù, nimbi ni-ba tīīmaan-bi tijin bí jī.”
40014017	Ní bi bí-u yii: “Kpɔnɔb biŋmoo nì ijɔm ili ja di bí.”
40014018	Ní u bí yii: “Yòon̄ kí cáaḿmaan-mi!”
40014019	Niinee, ní u bí yii samaa kɔkɔ ń kàl̄ kumɔsɔŋu pu, ní u fɔ̃ɔ̃ kpɔnɔb biŋmoo nì ijɔm ilee ní ki wáaǹ kutaa, ki jáam̀ Unimbɔti, ní ki gífì gífì kpɔnɔbee ki dūu tīī u-boonnooliibi, ní bíǹ dūu yākatì binib kɔkɔ.
40014020	Ní bi-kɔkɔ jíń ki díkí, an kíǹ, ní bi kɔ́oǹ akpɔnɔkati nì ajɔŋgin ŋin kíǹee ki gbéeǹ tikabiti saalaa nì tili.
40014021	Bininjab bin nìn jíń tijin gbantee nìn bàn̄ kii binib kutukub biŋmoo, baa kàan̄ binimpoobi nì mbiyaamu.
40014022	Niinee Yeesu yāntì u-boonnooliibi kɔ́ buŋalimbu malaa ki līntì ki dūtì lapu buŋgbandi, ní Yeesu úǹ dáá bí niin ki tùkù binib yii bí nīn kùǹ.
40014023	U yāntì bi nín kùn̄ee, ní u búntì ŋkpaanceeti dijool pu kí mèè. Kunyeeu mɔ́ee u dáá gbíntìi bí niin u-baba.
40014024	Buŋalimbuee mun nìn bàn̄ dimɔɔl kansikin kaa ti cá, kun puee kubuŋu nìn túŋkiń-bu ní tinyiŋgbàn nìn yāŋkí-bu.
40014025	Ki cá kutaawuntuŋuee, ní Yeesu tɔ́kɔǹ nnyim pu ki còom̄ ki cá u-boonnooliibi cee.
40014026	Bi nín ká u páaǹní ki còom̄iń nnyim puee, ní bi-pɔbiliŋ máĺ, ní bi bí yii: “Ufaŋfanti dee!” ní ki bíī gbáà ibiil nì tifaandi.
40014027	Kpalaayee ní Yeesu bí-bi yii: “Cúúmaan ni-pɔbiliŋ, an sá man! Taa fàŋkìmaan!”
40014028	Niinee ní Piyeer bí-u yii: “M-Dindaan, an yaa lafun sá sii, á yàntī ḿ tɔ́kɔń nnyim pu kí còom̀ kí dāan̄ a-cee.”
40014029	Ní Yeesu bí-u yii: “Nín̄ dòoń!” Ní Piyeer nyáń buŋalimbun ki tɔ́kɔǹ nnyim pu ki còom̀ ki nín cá Yeesu cee.
40014030	U nín bíī còom̄ ki cá ki ká kubuŋu nín jītí pu mpɔnee, ní u fāŋkì, ki kíĺ ki bíī múl̀ nnyimin, ní u fáá mbiil yii: “M-Dindaan, fīī-mi.”
40014031	Kpalaayee ní Yeesu tāntì u-ŋal ki cúú-u ní ki bí-u yii: “A-fookiiu pátì, ba pu ní a fāŋkì?”
40014032	Ní bi-liitil kɔ́ buŋalimbun, ní kubuŋu ŋmíl̀.
40014033	Ní bin nìn kā buŋalimbunee gbāaǹ Yeesu nimiin ki bí-u yii: “Ibaamɔn, a lafun sá Unimbɔti Jipɔɔn.”
40014034	Bi dūtì dimɔɔl ki bàn̄ Geeneesareeti tiŋki jandi dibee ní ki kpákatì.
40014035	Niin yab kpáàā béè Yeesu, ní ki nākaǹ bi tùkū ajan kɔkɔ nib, ní bi yɔ̃oǹní bibunliibi kɔkɔ ki cáań u-cee
40014036	ki mèé-u yii ú yàntī bí gbēēu-bɔkutil kpaanceetiŋu kpaŋkpan, ní bin kɔkɔ lafun gbēēyee pɔ́ɔkì.
40015001	Fariisab nì bimaradakaliibi biba nyánní Jeerusaleem ki dɔ́miń Yeesu cee ní ki bālfì-u yii:
40015002	“Ba pu ní a-boonnooliibi kaa nɔ́ɔ́ ti-yaajab koobiliŋ ní? Kun puee baa fíntí bi-ŋalii kí wàatī ní kí nín jī tijin, kii ti-koobiliŋ nín sá puee.”
40015003	Ní Yeesu kíí-bi yii: “Kin nimbi faa, ni nín nɔ́ɔ́ ni-yaajab koobiliŋ ki yìntī Unimbɔti marabee!
40015004	Unimbɔti bí yii: <Á nīn tɔ́ a-baa nì a-na,> ní ki gítī bí yii: <Un di yaa sòon̄ ki bíil̀ u-baa kii u-nee máaǹ bí kpò-u.>
40015005	Ama ní nimbi dàkà binib yii a ŋūǹ kí tùkù a-baa kii a-na yii <M nín bàà làá tīī-si tiŋyee m dūu ŋá Unimbɔti saraa.>
40015006	A yaa gítī dáá lī mimmee, an kaa ti sá á tūtuǹ a-baa; ni nín ŋáań pu ki kpìtī Unimbɔti bɔti ki ŋáań min ni-naanjab dàkèe dee.
40015007	Mpoonnyoondambi! Unimbɔti bɔnaatiliu Eesayi nín ŋmàn̄ u-takaldau ki sòon̄ ni-pu miŋyee sá ibaamɔn, yii:
40015008	Unimbɔti bí yii: <Binib nee nyɔ́ŋkí-mi nì bi-nyɔmmu fam ní, bi-pɔbiliŋ dátiǹ-mi.
40015009	Bi jáaḿ-mi fam ní, kun puee tin binib náańee ní bi dàkà, ní ki cáā yíì man marab.> ”
40015010	Míǹ boonee ní Yeesu yíiń kunipaauee u-cee ní ki bí-bi yii: “Ní pīlfì kí gbìl̄ tibɔti nee taapu tiŋan.
40015011	An kaa sá tin dì kinyɔkɔn ki kɔ́ò mpoonee di kɔ̄ntí unil tijɔkɔndi Unimbɔti nimiin, an sá tin nyēē unil nyɔkɔnee di kɔ̄ntí-u tijɔkɔndi.”
40015012	Niinee, u-boonnooliibi sútìń ki bí-u yii: “Aa nyí yii tibɔti tin a bàà sòon̄ee wùn̄ Fariisabaaa?”
40015013	Ní Yeesu bí yii: “Busubu bun kamaa ní m-Baa un bí yilpuee kaa cɔ́oǹee, bi dàá dāá fùkù-bu kí fá ní.
40015014	Yàntīmaan-bi. Bi sá bijɔfub ní ki dàtī bijɔfub: ujɔfu yaa dàtī ujɔfuee, see bi-liitil ń lítí mboon.”
40015015	Ní Piyeer bí-u yii: “Tùkù-ti dilaŋkpandi din a bàà gāāyee taapu.”
40015016	Ní Yeesu bí-u yii: “Ni mun kaa láá cáá iciin níiin?
40015017	Naa nyí yii tin kɔkɔ dì unil nyɔkɔnee cá u-poon, ní boonee ú cùú sɔ́ntáaa?
40015018	Ama tin nyēēkinyɔkɔnee nyēēunil pɔbilin ní, an di kɔ̄ntí unil tijɔkɔndi Unimbɔti nimiin,
40015019	kun puee unil pɔbilin ní ilandɔkɔkpiti kɔkɔ nyēeń: nnikpaakoon, bininjab nì binimpoobi laakpaati, binaacimpɔmbi nì bisapɔmbi jɔkɔnti, bunaayubu, abɔgaan, asiibil.
40015020	Tin kɔ̄ntí unil tijɔkɔndi Unimbɔti nimiinee dee. An yaa sá á jī tijin kaa fíntì a-ŋalii kii akoobil nín sá puee an kaa kɔ̄ntí-si tijɔkɔndi Unimbɔti nimiin.”
40015021	Boonee, Yeesu yíkì niin ki nín cá Tiir nì Siidɔn watil pú.
40015022	Ukananimpu ubɔ nìn nyánní niin pú ki dɔ́miń ní ki fáá mbiil yii: “Ukpil, Dafiidi naantiiu, sɔ̄ m-saai! Di sá arasinii ubɔ kā m-bisal pu ki páb́-u ŋkpitim pu.”
40015023	Ama ní Yeesu kaa péēgātì-u tiba, ní u-boonnooliibi dɔ́miń ní ki gbāam̀-u yii: “Jà unimpu un pá ti-boon ki tátí nee.”
40015024	Ní Yeesu kíí-bi yii: “Bi túnní-mi Israyeel yab bin wáŋkì kii ipiiyee ŋmaniŋma cee ní.”
40015025	Ama ní unimpuee dɔ́miń ki gbāaǹ u-nimiin ní ki bí yii: “Ukpil, jòoń-mi!”
40015026	Ní Yeesu lī yii: “An kaa máaǹ bí dū mbiyaamu jinti kí tīī mbɔbiyaamu.”
40015027	Ní unimpuee bí yii: “Tiŋman Ukpil, ama nì míǹ kɔkɔee, mbɔbiyaamu dindambi yaa bíī jīǹee, mbɔbiyaamu mun tòɔ́ igbasigbasi in lítée ní ki jīǹ.”
40015028	Niinee ní Yeesu bí yii: “Unimpu nee a-fookiiu wīikéeee! A nín là puee, án ŋá míǹ kí tīī-si.” Niin niin ní u-bisalee pɔ́ɔkì.
40015029	Yeesu yíkì niinee ní ki búntì Gaaliilee mɔɔgbandi, ní ki cūtìi jɔ́m̀ dijool diba pu ki kāl̀.
40015030	Ní kunipaau dɔ́miń u-cee ki yɔ̃oǹní bin tà bi-taaŋi puee nì bin wòb̄ee, nì bijɔfub, nì bimɔɔmiimbi, nì bibunliibi biba mun tikpil, ní bi cáań-bi ki bíl̀ u-nimiin, ní u cáaǹ bi-kɔkɔ.
40015031	Ní an nìn ŋá kunipaauee maamaaci bi nín ká bimɔɔmiimbi sòoǹ, bin wòb̄ee pɔ́ɔkì, bitaakpalfub kíǹ ki còom̄ tiŋan, ní bijɔfub mun wál̀ee puee, ní bi bíī pàkà Israyeel Nimbɔtiu.
40015032	Ní Yeesu yíiń u-boonnooliibi, ki bí-bi yii: “Nnibiim nee gbí-mi falaa: di sá iwiin ita sèé ní bi bí m-cee, kaa cáá tiba kí jī. Maa là kí jà-bi bí nīn kùǹ nì ŋkùm, bi-wunti ń tin yòtī nsanni.”
40015033	Ní u-boonnooliibi bí-u yii: “Kin, la ní ti dàá nín kánní tijin kupɔɔu nee ni kí kpíiǹ nnibiim min bí nee dee?”
40015034	Ní Yeesu fātìi bālfì-bi yii: “Kpɔnɔb biŋa ní ni cáá ní?” Ní bi kíí-u yii: “Biluli, nì njɔŋkaaŋkaamu.”
40015035	Niinee ní u bí yii samaayee kɔkɔ ń kàl̄ taapu,
40015036	ní ki fɔ̃ɔ̃ kpɔnɔb bilulee nì ijɔmee, ki jáam̀ Unimbɔti an pu, ní ki gífì gífì ki tīī u-boonnooliibi yākatì kunipaauee.
40015037	Ní báà ŋma jíń ki díkí, ní bi kɔ́oǹ agin ŋin nìn kíǹee ki gbéeǹ tikabiti tiluli.
40015038	Bin nìn jíń tijikaal gbantee nyáń bininjab kutukub binaa, baa kàan̄ binimpoobi nì mbiyaamu.
40015039	Bi jíń ki dɔ́òyee, ní Yeesu yāntì kunipaauee nín kùǹ ní u kɔ́ buŋalimbu u nì u-boonnooliibi búntì Magadan watil pú.
40016001	Fariisab nì Sadusab dɔ́miń Yeesu cee kí píĺ-u tibɔti ní ki bí-u yii ú ŋá maamaaci ubɔ kí dàkà-bi yii Unimbɔti bí u-cee.
40016002	Ní Yeesu kíí-bi yii: “Kujoouee, ni lì yii: <Kutagbɔŋu dàá nīn ŋān̄, kun puee atagban ŋmàl̄ mmam.>
40016003	Ní kutaafaauee ni lì yii: <Utaa dàá nì díǹ kun puee atagban bí gùŋgum.> Ni nyí kutaa bimbim míǹ, ní kaa ŋūǹ kí béé tidaandi tin Unimbɔti bíī ŋáań iyunti in bí nee poonee.
40016004	Waanee nib binikpitib bin kaa yú deedee nì Unimbɔtee bàlfī yii ḿ ŋá kudaaŋŋu kubɔ kí dàkà-bi. Baa làá ká kudaaŋŋu kubɔ asee kun náań nì Joonasi yɔkɔee!” U lī mimmee ní ki yāntì-bi ki búntì.
40016005	U-boonnooliibi nín dūtì dimɔɔgbandee, bi súntì kaa kpáaǹní kpɔnɔb.
40016006	Ní Yeesu bí-bi yii: “Ní nīn nyí nì ni-ba nì Fariisab nì Sadusab kpɔnɔnyɔkɔŋu pu.”
40016007	Ní u-boonnooliibi bíī dàkafī bi-ban yii: “Ti nín kaa kalin kpáaǹní kpɔnɔbee pu ní u lī mimmaaan?”
40016008	Yeesu béè bi-landɔkɔi, ní ki lī-bi yii: “Ba pu ní ni bíī dàkafī ni-ban ni nín kaa ŋúbiń kpɔnɔbee pu? Ba pu ní ni-fookiiu kaa náaǹ míǹ?
40016009	Nìn díǹ naa láá glìl̄ taapɔɔɔ? Naa téetí kpɔnɔb biŋmoo bin m gífì ki tīī binib kutukub biŋmoo ŋmɔ́ ki díkí ali ni tɔ̃ɔ̃ bin kíǹee tikabiti saalaa nì tileeee?
40016010	Àá naa téetí kpɔnɔb biluli bin m gífì ki tīī binib kutukub binaa ŋmɔ́ ki díkée? Tikabiti tiŋa ní ni nìn tɔ̃ɔ̃ bin kíǹee ní?
40016011	Ba pu ní naa béè yii an kaa sá kpɔnɔb bɔti ní m sòoǹ?” Ní u gítī būsì ki lī yii: “Ní nīn nyíǹ ni-ba nì Fariisab nì Sadusab nyɔkɔŋu ŋun bi cáā ŋáań bukpɔnɔsaan an jɔ́ḿee pu.”
40016012	Niinee ní u-boonnooliibi nín béè yii waa nìn bíī sòoǹ nì bi bí nīn nyí nì bi-ba nì nnyɔkɔ ŋun bi ŋáań kpɔnɔee pu, ama an nìn sá bí nīn nyíǹ bi-ba nì Fariisab nì Sadusab dàkatam pu ní.
40016013	Ní Yeesu nì u-boonnooliibi búntì Seesaaree Fiiliipi tiŋki watil pú. Bi cée, ní u bālfì-bi yii: “Binib lì man Kinibiki pu yii m sá ŋma ní?”
40016014	Ní bi kíí-u yii: “Biba bí yii an sá Jaan un fùul̀ binib Unimbɔti nyimee, ní biba mun bí yii a sá Unimbɔti bɔnaatiliu Eelii, ní biba mun bí yii sii di sá Jeereemii àá Unimbɔti bɔnaatiliibi kansikin ubɔ.”
40016015	Ní Yeesu bālfì-bi yii: “Kin nimbi faa, ŋma ní nimbi nyí yii m sá ní?”
40016016	Ní Siimɔn Piyeer kíí-u yii: “Sii di sá Kriisitoo, ki sá Unimbɔti mmaŋfafɔkɔndaan Jipɔɔn.”
40016017	Ní Yeesu bí-u yii: “Siimɔn, Jaan jipɔɔn, a bí mmɔn ni! Di sá yii an kaa sá unil di lēēan baamɔni ki dàkā-si, an sá m-Baa un bí yilpuee di dàkā-si.
40016018	Man tùkù-si yii: sii di sá Piyeer, ditaŋkpakpaandi nee pu ní m dàá mā m-nikitil kí tɔ́kɔń, ní ŋkúm nì mi-pɔŋŋu dàá nyàfiǹ kí gúĺ, kaa làá ŋmā kí ŋá-dì tiba.
40016019	M dàá dū Unimbɔti beel saafiibi kí tīī-si, ní a yaa sòon̄ ki síiǹ pu taapu dooyee míǹ ní an sòon̄ ki síiǹ yilpu mun.”
40016020	Yeesu lī míǹ ki dɔ́òyee, ní ki bí u-boonnooliibi yii bí taa péētùkù báà ubɔ yii u sá Kriisitoo.
40016021	Ŋyunti gbantee ní Yeesu kíĺ ki sòoǹ ki cántí-bi yii: “An sá yii ḿ cù Jeerusaleem, bikpilib nì bisaraaŋakpilib nì bimaradakaliibi ń sàaǹ-mi tikpil, ní kí kpò-mi, winta dal, ní ḿ fìkitī.”
40016022	Ní Piyeer cáá-u ki nyántì ŋkpaanceeti ki wòon̄-u yii: “Ukpil, Unimbɔti ń cùnnì mbusu ndan! An kaa làá bàń-si míǹ.”
40016023	Ní Yeesu fātìń Piyeer pu ní ki bí-u yii: “Sii un cáá Sitaan landɔkɔŋuee, sútí lapu kí wàatī-mi. A sá-mi kusugiŋ ní nsan pu, saa dàkafī Unimbɔti yam, a dàkafī nniyaamin ní.”
40016024	Niinee ní Yeesu tùkū u-boonnooliibi yii: “Un yaa là kí nɔ́ɔ́-mee ń fá úǹ u-ba nín là puee, kí yòon̄ u-dɔpuntikaaŋu kí nīn nɔ́ɔ́-mi.
40016025	Kun puee un di yaa là kí fīī u-maŋfalee dàá dāá lántí-dì, ama un di yaa fá u-maŋfal man puee di dàá dāá fīī-dì.
40016026	Unil, a yaa jíń duulnya nee kɔkɔ ní ki yaa fá a-naŋkee ba ní a páatì? Ba ní a ŋūǹ kí dūú pà kí fīī a-ba?
40016027	Man Kinibiki dàá dāan̄ nì m-Baa Unimbɔti nyooti, ní m-tūuni dāa nɔ́ɔ́-mi, ní ḿ dāá pà báà ŋma nì u-tundi nín sá puee.
40016028	Ibaamɔn ní m tùkù-ni, biba bí ni-kansikin doo kaa làá kpú ní kí ká man Kinibiki ń dāan̄ kii ubɔtee.”
40017001	Iwiin iluu boonee, Yeesu yɔ̃oǹ Piyeer nì Jaaki nì Jaan un sá Jaaki naalee ki cáá-bi ki kpɔ̃otì ŋkpaanceeti dijoofɔkɔl diba pu,
40017002	ní ki cúú u-ba ki kpántì bi-nimiin, ní u-nimiin kíǹ ki jìl̀ pàlpal kii ŋwìińee, ní u-wampeeŋkaati píil̀ bɔ́iii kii ŋwalfee.
40017003	Niinee ní u-kpambaliŋ kpēēyee Mooisi nì Eelii di sí bi nì Yeesu sòoǹee.
40017004	Bi ká mimmee, ní Piyeer tùkū Yeesu yii “M-Dindaan, an ŋān̄ tí nīn bí doo! A yaa là m dàá gāā tibìń tita, sii kubɔ, Mooisi kubɔ, Eelii mun kubɔ.”
40017005	U bíī sòoǹ mimmee, ní ditagbandi diba dɔ́miń ki bīiǹ bi-pu ki jìl̀ pàlpal, ní bi gbìl̄ Unimbɔti sòon̄ní ditagbandee ni yii: “Un bí nee di sá man Jipɔɔn un m néeń tiŋanee, u-pu ní m-pɔbil sòm̀. Ní pīlfìmaan-u.”
40017006	U-boonnooliibi nín gbìl̄ an sòon̄ní mimmee ní bi fāŋkì tikpil ki lítì dicincibil,
40017007	ama ní Yeesu sútì ki pìl̄-bi, ní ki gbēē-bi ki bí yii: “Yīkìmaan, taa fàŋkìmaan!”
40017008	Bi wáaǹ ki kpēēyee ní kaa ti ká bin kíǹee, see Yeesu baba.
40017009	Ŋyunti ŋun bi fàtīi kpákatiń dijool puee, Yeesu kpáafì-bi yii: “Ní taa māafì báà ubɔ tin ni kée kí nīn cí ŋyunti ŋun man Kinibiki dàá fìkitī ditaŋkpiilinee.”
40017010	Ní u-boonnooliibi bālfì-u yii: “Ba pu ní bimaradakaliibi bí yii Eelii di máaǹ kí péé kí dāan̄ kí wàatī ní Kriisitoo ń nín dāan̄ ní?”
40017011	Ní Yeesu fātìi kíí-bi yii: “Ibaamɔn, Eelii di máaǹ kí péé kí dāan̄ kí bɔ́ntí tikɔkɔ.
40017012	Ama m tùkù-ni yii Eelii dɔ́miń dooooyee ní binib kaa béè-u, ki ŋá-u bi nín là puee. Míǹ mbaantiim ní bi dàá tí sàaǹ man Kinibiki mun.”
40017013	Niinee ní u-boonnooliibi béè yii Jaan un fùul̀ binib Unimbɔti nyimee ní u lì.
40017014	Bi bàn̄ ki ŋmāntiǹ kunipaauee, ní uninja ubɔ dɔ́miń Yeesu cee ní ki gbāaǹ u-nimiin,
40017015	ní ki bí-u yii: “Ukpil, sɔ̄ m-jipɔɔn saai! U būǹ abimbil ní an sàantí-u tikpil, an péēlíikí-u ní múlmul, ŋyunti ŋubɔee ŋŋmin, ŋyunti ŋubɔ muee nnyimin.
40017016	Ní m bàà cáań-u a-boonnooliibi cee, ní baa ŋúń ki cáaǹ-u.”
40017017	Ní Yeesu bí yii: “Ɔ́o binib nee, naa cáá fookii ki gáatì! Kí dāa sāā ŋyunti ŋulɔŋu ní ḿ bàà dūú kàl̄ ni-cee? M dàá nīn jīǹ ni-pu kimɔtii kí tin sāā ŋyunti ŋulɔŋu ní? Cáaḿmaan-mi kibikee doo.”
40017018	Ní Yeesu kpātì arasinii un kā ki-puee pu, ní u nyáń, ní kibikee pɔ́ɔkì niin dicilpu.
40017019	Niinee ní Yeesu boonnooliibi dɔ́miń u-cee bi-ŋmaniŋma ki bālfì-u yii: “Ba pu ní timbi kaa ŋúń ki jìn̄ arasiniiyee ní?”
40017020	Ní Yeesu kíí-bi yii: “Di sá yii ni-fookiiu un ni cáá Unimbɔti puee di pátì. Ibaamɔn ní m tùkù-ni, ni-fookiiu yaa bàà gbìfì fiii kii dijɔnjɔmbilee, ni bàà ŋūǹ kí tùkù dijool nee yii: <Yīkì laakin a bí nee kí nīn cá lapu doo!> Ní dí bàà lafun kpìkitī. Tiba kaa bàà ŋūǹ kí nīn pɔ̄ɔ̄ ki tīī-ni. [
40017021	Ama arasiniibi bin bí kii uneeyee, see ŋwimmeem nì dinyɔɔboobil ní a ŋūǹ kí dūú jà-bi.”]
40017022	Dalba Yeesu nì u-boonnooliibi kpáfì ki bí Gaaliileeyee, ní u tùkū-bi yii: “Bi dàá cúú man Kinibiki kí tīī binib, bí kpò-mi.
40017023	Ama ní winta dalee ḿ fìkitī.” Niinee, an kɔ́-bi kunimbaau tikpil.
40017024	Yeesu nì u-boonnooliibi nín bàn̄ Kapeenaayumee bin nìn fòol̄ Kunimbɔtidii lampoouee dɔ́miń Piyeer cee ní ki bālfì-u yii: “Ni-kpiliu kaa pà Kunimbɔtidii lampoou níiin?”
40017025	Ní Piyeer kíí-bi yii: “U pà.” Ŋyunti ŋun Piyeer kɔ́oń kudiinee, ní Yeesu bí-u yii: “Siimɔn, a dàkafī yii ba? Bilab di pà fɔtiku nì lampoo ki tìì duulnya bɔtiibi ní? Bitindambaaa binicambi ní?”
40017026	Ní u kíí-u yii: “Binicambi.” Ní Yeesu bí-u yii: “Mimmee, bitindambi kaa pà dee.
40017027	Ama timbi kaa là kí bàkan̄ binib gbanti, míǹ puee, nín̄ cá dimɔɔlin kí tɔ̄ njɔmpiin. Ujɔmpeepeekaa un a dàá cúúyee, á tábití u-nyɔkɔ, a dàá ká animil ŋin dàá ŋmàntī binib bili lampoouee. Cáań animilee kí pà man nì sii yil pu.”
40018001	Ŋyuntee ní Yeesu boonnooliibi dɔ́miń u-cee ki bālfì-u yii: “Ŋma di sá ukpaan Unimbɔti beelin ní?”
40018002	Ní u yíiń kibiyaawaai kiba ki yɔ́oǹ bi-nimiin,
40018003	ní ki bí-bi yii: “Ibaamɔn ní m tùkù-ni, ni yaa kaa kpántì ni-bimbim ki ŋá kii mbiyaamuee, ni kpá kí kɔ́ Unimbɔti beelin.
40018004	Un sá ukpaan Unimbɔti beelinee di sá un di sìntīǹ u-ba ki kpántí kii kibikee.
40018005	Man puee, un di yaa fɔ̃ɔ̃ kibiki kiba kii kineeyee, fɔ̃ɔ̃ man m-ba dee.”
40018006	“Ama un di yaa yāntì mbiyaamu mun fɔ̃ɔ̃-mi ki kíí nee kansikin kiba ŋá ikpitee, bí dū kunakpaaŋŋu kí kúĺ udaan neen kí cáá-u kí tɔ̄ tiŋkun ú múĺ taapu taapuee sɔ́.
40018007	Mbusu bí ki tīī duulnya u nín yàntī binib ŋáań ikpitee. An dàá nīn péēbí míǹ ní. Ama mbusu bí ki tīī sii un pu ní ikpiti dī ki dɔ́mińee.
40018008	“An yaa sá a-ŋal kii a-taal di yaa làá yàntī á ŋá ikpitee, gùutīí fá kí wàatī a-ba! Á kɔ́ mmaŋfafɔkɔn ni nì ditaagindi kii diŋaŋgindi sɔ́ nì a-ŋalii liitil nì a-taaŋi liitil ń nīn bí, bí cáá-si kí tɔ̄ ŋŋmi ŋun kaa kúù jaanjaanee ni.
40018009	An yaa tí sá a-nimil nín kpèé kuŋyee di yaa kaa fáatì Unimbɔtee lēēan landɔkɔi a-ni, kun puee an ŋān̄ ki tīī-si á taa ŋá an kpitii kí taa láā kɔ́ ŋŋmi ŋun kaa kúù jaanjaanee ni. Kii an nín ŋān̄ ki tīī-si bí lúkutí a-nimil diba kí fá á ŋmátí nì a-nimiliŋ liitil ń nīn kā á kpú puee.”
40018010	“Ní nīn nyíǹ ni-ba kí taa kpèè mbiyaamu nee kansikin kiba fam, m tùkù-ni ibaamɔn ní yii itūun in kpèé-muee bí m-Baa un bí yilpuee nimiin ŋyunti sá kamaa. [
40018011	Di sá yii man Kinibiki dɔ́miń kí fīī bin nìn wɔ́ŋkèe ní.]
40018012	“Ni dàkafī yii ba? Unil yaa cáá ipii dilaataal, ní ubɔ wáŋkì i-kansikinee waa yàntī ubɔ kpá dilaataal in kíǹee ajoon pu kupikpaaun kí cùú nyàabìń ubɔ un wáŋkèeee?
40018013	M tùkù-ni yii, u yaa tin ká-uee, u-bɔti mɔ́ɔkíǹ-u kí jītíǹ ubɔ kpá dilaataal in kaa wáŋkèe bɔti.
40018014	Míǹ mbaantiim ní ni-Baa un bí yilpuee kaa là mbiyaamu nee kansikin báà kiba ń wāŋkì.”
40018015	“A-nabiki yaa yīntiǹ-see, cù u-cee kí dàkà-u min ní u ŋá-si an kaa kítèe sii nì u ŋmaniŋma. U yaa gbìl̄ ki tīiǹ-see, mimmee, a ŋúń ki gíiǹní a-nabiki nsammɔntin dee.
40018016	Ama u yaa yíì, kaa gbìlīǹ-see, á kpáaǹ unil ubɔ kii bili kí cù u-cee an nín dàá ŋá pu binib bili kii bita ń ká kí ŋmā kí sòoǹ min udaan ŋá an kaa kítèe, kii Unimbɔti takaldau poon nín lī puee.
40018017	U yaa kaa tí gbìl̄ ki tīiǹ bí muee, á tùkū Unimbɔti nikitil, u yaa tí yíì, kaa gbìlīǹ Unimbɔti nikitilee, ú kpántí a-cee kii unil un kaa nɔ́ɔ́ Unimbɔtee.”
40018018	“Ibaamɔn ní m tùkù-ni, tin ní ni yaa sòon̄ ki síiǹ taapu dooyee, míǹ ní an sòon̄ ki síiǹ yilpu mun.
40018019	“Ibaamɔn ní m tùkù-ni, binib bili ni-kansikin yaa kpáfì kinyɔkɔ taapu doo ki mēēbáà kuŋyee, m-Baa un bí yilpuee dàá tīī-bi kudɔŋu.
40018020	Di sá yii laakin binib yaa kpáfì bili kii bita man yindi puee, m bí bi-kansikin.”
40018021	Niinee ní Piyeer dɔ́miń Yeesu cee ki bālfì-u yii: “Ukpil, m-nabiki yaa yīntiǹ-mi, kí tin sāā miŋa ní an máaǹ ḿ dūú pɔ̄-u ní? Kí tin sāā milulaaa?”
40018022	Ní Yeesu kíí-u yii: “Aayee, an kaa sá miluli, an sá kí tin sāā imuŋku ita nì saalaa miluli pu ní á pɔ̄.”
40018023	An puee, Unimbɔti beel náań nì kii ubɔti ubɔ nín yíiń u-tɔntɔnliibi ń dàá pà-u bi-pɔɔŋŋi puee ní.
40018024	U kíĺ ki bíī kàaǹee, ní bi cáań-u u-pɔnliu ubɔ un cáá-u dipɔndi miiliyɔmbi kutukuee.
40018025	Kijapaayee nín kaa nìn cáá kun ní u dàá dūú pèe, ní ukpilee bí yii bí dū u nì u-nimpuu nì u-biyaamu nì tin kɔkɔ u cááyee kí nyāfì án ŋmā kí bà kunimbiŋmiiu.
40018026	Ní utɔntɔnlee lítì kitiŋ u-kpiliu nimiin, ki dɔ̄ ki fìlim̄ ki gbāam̀-u yii: “Á jī kimɔtii! M dàá dāá pà-si kɔkɔ.”
40018027	U nín kaa ŋūǹ kí pà puee ní u-kpiliu súń u-saai ki dū u-pɔndi ki pú-u, ní ki bí yii ú nīn cá.
40018028	“Utɔntɔnlee nyáńee ní ki dūu tú u-tɔntɔnjuti un mun cáá úǹ dipɔndi kutukuee nsan, ní ki cìb̄ ki cúú-u ki ŋmáaḿ u-neen ki bí-u yii <Pà-mi m-nimiliŋ!>
40018029	Ní u-tɔntɔnjutee lítì kitiŋ u-nimiin ní ki gbāam̀-u yii: <Á jī kimɔtii, m dàá pà-si.>
40018030	Ama waa kíí see u nín cáá-u ki tɔ́ sarka ú pà u-pɔndi kɔkɔee.
40018031	U-tɔntɔnjutiibi nín ká min jítèe, ní an kɔ́ bíǹ inimɔɔn, ní bi cūtìi kàan̄ tin jítèe kɔkɔ ki tùkū bi-kpiliu.
40018032	Niinee ní bi-kpiliu yíiń utɔntɔnlee ní ki bí-u yii: <A sá utɔŋfiti ní! A nín gbāam̀-mi puee ní m dū a-pɔndi ki pú-si.
40018033	An kaan máaǹ á sɔ̄ a-bɔɔ saai kii man nín súń a-saai pueeee?>
40018034	Ní u-kpiliuee gíí diŋuul, ní ki yāntì bi dū-u ki tɔ́ sarkan bí dáaĺ u-tafal ali ú dāá pà u-pɔndi kɔkɔ kí dɔ́ɔ́.”
40018035	Ní Yeesu bí yii: “Míǹ ní m-Baa un bí yilpuee dàá dāá ŋá un kamaa kaa dū u-nabiki kpitii ki pú-u nì u-pɔbil kɔkɔee.”
40019001	Yeesu dàkā an bɔti ki dɔ́òyee, ní ki yíkì Gaaliilee tiŋkin ki pɔ́otì Juudee watil, Jɔɔdan buŋgbandi lapu pu.
40019002	Kunipaau nìn nɔ́ɔ́-u ní u cāantí bi-weeni.
40019003	Niinee Fariisab biba dɔ́miń u-cee kí píĺ-u tibɔti kí kpèè u-nyɔkɔn ní ki bālfì-u yii: “Ti-marau pú nsan yii á jà a-nimpuu báà tin ní u yaa péēŋéeee?”
40019004	Ní Yeesu kíí-bi yii: “Naa kàan̄ Unimbɔti takaldau ki ká an nín lī puee níiin? Yii ŋkilkaaminee Unimbɔti unaanli náań uninja nì unimpu ní, ní ki bí yii:
40019005	<An sá uninja ń yīkì u-baa nì u-na cee ní u nì u-nimpuu ń nīn bí ní biliitil ń kpántí unibaanti.>
40019006	Mimmee, baa ti sá bili, bi ŋá unibaanti dee. Míǹ puee, unil ń taa yàkatī tin Unimbɔti dūu kpáfèe.”
40019007	Niinee ní bi bālfì-u yii: “Kin mimmee ba pu ní Mooisi nìn pú nsan yii: <Á ŋmà takalda un dàkà yii a jìn̄ a-nimpuuee kí ŋúbiǹ-u ní kí nín jà-u ní?> ”
40019008	Ní u kíí-bi yii: “An sá ni-pɔɔgbifiŋŋu di yì-tì ní Mooisi pú-ni nsan yii ní jà ni-nimpoobi, ŋkilkaaminee an kaa nìn sá míǹ.
40019009	M tùkù-ni yii, sii un nimpuu yaa kaa nyáń a-boon, ní a jìn̄-u ki fātìi cáá ubɔee, a ŋá tilaakpaal Unimbɔti nimiin.”
40019010	Ní u-boonnooliibi bí yii: “An yaa sá míǹ uninja nì u-nimpuu kansikinee, mimmee, a yaa kaa pūtì cáá unimpu, an sɔ́ dee.”
40019011	Ní u bí-bi yii: “An kaa sá báà ŋma di ŋūǹ tibɔti nee see bin an pú bí ŋmēe.
40019012	Kun yàntī bininjab biba kaa cāab̀ binimpoobee bí tɔbin: bibee, an sá doooo bi-na poon ní baa sá bininjab, ní bi fāatì biba, ní biba muee, an sá Unimbɔti beel puee ní bi dū bi-ba ki ŋá kii baa sá bininjabee. Un yaa ŋūǹ kí gbìl̄ tibɔti nee taapuee ń gbìl̄.”
40019013	Bi nìn cáań mbiyaamu Yeesu cee ú dū u-ŋalii kí páań mu-pu kí mèè kí tīī-mu, ní u-boonnooliibi bíī wòoǹ bin cáań-muee.
40019014	Ní Yeesu bí-bi yii: “Càntīmaan mbiyaamu nee! Yàntīmaan mú dāan̄ m-cee kí taa pìim̄maan-mu nsan, kun puee Unimbɔti beel sá ki tīī bin náań nì muee ní.”
40019015	Ní u dū u-ŋalii ki páaǹ mu-pu ki mēēki tīī-mu ní ki búntì.
40019016	Uninja ubɔ dɔ́miń Yeesu cee ní ki bālfì-u yii: “Ukpil, ditummɔntiil dilar ní m dàá ŋá ní kí ká dimaŋfal din kaa cáá dikuntilee ní?”
40019017	Ní Yeesu kíí-u yii: “Ba pu ní a bàlfī-mi timɔntiil pu? Unimbɔti baba di sá umɔnti. A yaa là kí kɔ́ dimaŋfal din kaa cáá dikuntilee nee á nīn tɔ́ marab.” Ní u fātìi bālfì Yeesu yii: “Marab bilab?”
40019018	Ní Yeesu bí-u yii: “Taa kpò unil, taa ŋá tilaakpaal, taa yò, taa mɔ̄ntì ubɔ nyɔkɔ pu,
40019019	kí nīn tɔ́ a-baa nì a-na, kí nīn néeń a-juti kii sii a-bee.”
40019020	Ní unaacimpɔɔnee bí-u yii: “M ŋá míǹ kɔkɔ, tilati di gítī kíǹ?”
40019021	Ní Yeesu kíí-u yii: “A yaa là kí ŋá min sá páaayee, cù kí dū tin kɔkɔ a cááyee kí nyāfì kí dū animil kí yàkatī bifalaadambi, ní kí tin ká tigaajati Unimbɔti cee, ní kí dāá nīn nɔ́ɔ́-mi.”
40019022	Unaacimpɔɔnee nín gbìl̄ an nyɔɔbundee, kunimbaau kɔ́-u ní u búntì soooo, kun puee u cáá tigaajati tikpil kaa là kí dūú pɔ̄.
40019023	Niinee ní Yeesu bí u-boonnooliibi yii: “Ibaamɔn ní m tùkù-ni, an dāa pɔ̄ɔ̄ ki tīī ugaaja ń kɔ́ Unimbɔti beelin.
40019024	M gítī tùkù-ni yii, an pòfì ki tīī ugutaamu ń jītí ujoo buŋŋun ki jítiǹ ugaaja ń kɔ́ Unimbɔti beelin.
40019025	U-boonnooliibi nín gbìl̄ mimmee, ní bi bākatì tikpil, ní ki bí yii: “Kin, ŋma di ŋūǹ kí ká difiil dee?”
40019026	Ní Yeesu kpēē-bi dímmm ní ki bí yii: “An pɔ̄ɔǹ unil, ama Unimbɔti ceeyee tikɔkɔ sá sɔkɔmii ní.”
40019027	Niinee ní Piyeer bí-u yii: “Kin, timbi nín yíkì ki fá tikɔkɔ nì tikɔkɔ ki nɔ́ɔ́-si nee timbi paatii dāa sá ba?”
40019028	Ní Yeesu bí yii: “Ibaamɔn ní m tùkù-ni duulnyapɔɔn un dòońee nee, man Kinibiki yaa láā kāl̀ m-beejal pu nì tinyoolee, nimbi bin nɔ́ɔ́-mee mun dāa kàal̀ abeejal saalaa nì ali pu ní kí sòoǹ Israyeel naakɔti saalaa nì tilee bɔti.
40019029	Ní un kamaa yaa yíkì ki fá u-diiŋŋi nì u-nabiyaamu, nì u-niisalib, nì u-baa, nì u-na, nì u-biyaamu, nì u-kpaatanti man puee, Unimbɔti dàá tin pà udaan míǹ dilaataal pu, ní ú gítī fɔ̃ɔ̃ dimaŋfal din kaa cáá dikuntilee.
40019030	Ama bisanlintiliibi tikpil dāa kpántí biboompaanliibi, ní biboompaanliibi mun tikpil ń kpántí bisanlintiliibi.”
40020001	“Unimbɔti beel náań nì kii bukpaadaan ubɔ nín nyáń kutaafaau pòlpɔl kí nyàab̀ bipaadambi bí tɔ̄ ditundi u-kpaabun puee ní.
40020002	U ká-bee, ní bi sòon̄ ki bɔ́ntì yii u dàá pà-bi ŋwiin ŋubɔ tundi paati, ní u cáá-bi ki tɔ́ u-kpaabun.
40020003	Tikúti tiwa gbáńee, u nyáń ki ká biba kā kinyɔŋin fam kaa bíī tūǹ diba,
40020004	ní u bí-bi yii: <Ni mun nín̄ cámaan m-kpaabun, m dàá dāá pà-ni an nín máaǹ puee.>
40020005	Ní bi búntì. Ní bukpaadaan tí nyáń tikúti saalaa nì tili ní ki dāa nyáń wiŋkpooti tikúti tita ki ká biba mun.
40020006	Kujoou tikúti tiŋmoo watilee, ní u tí nyáń ki ká biba kā, ní u bālfì-bi yii: <Ba ŋá ní doooo kutaafaau ni kā doo fam, kaa bíī tūǹ diba?>
40020007	Ní bi kíí-u yii: <Di sá yii ubɔ kaa cúú-ti.> Ní u bí yii: <Too, ni mun nín̄ cámaan man kpaabun.>
40020008	“Kujoou jɔ́otèe, ní bukpaadaan bí un kpèé u-paadambee yii: <Yíiń bipaadambee kí pà-bi bi-paati, kí kíliń bin m lúŋkèe kí dāá kátí bin m pééyee.>
40020009	Ní bin bi cúú kujoou tikúti tiŋmooyee dɔ́miń, ní bi-kɔkɔ fɔ̃ɔ̃ ŋwimmɔn paati.
40020010	Bin bin u péé péé ki cúúyee dàkafī yii bíǹ dàá fɔ̃ɔ̃ tipaal án nīn wīikí ki jítiǹ bin lúŋkì boonee, ní bi dū ŋwiin ŋubɔ paati ki tīī báà ŋma.
40020011	Bi nín fɔ̃ɔ̃ animilee, ní bi bíī gbùkum̄ ukpilee pu, yii:
40020012	<Bin a lúŋkì ki fɔ̃ɔ̃ nee, kukúbambaantiiu ní bi dūu túń ditundi, ní a pàn̄-bi mbaantiim kii timbi bin kíĺ doooo kutaafaau ki kùn̄ ki gīī, ŋwìiń píĺ-tee.>
40020013	Ní u fātìi kíí bi-kansikin ubɔ yii: <M-bɔɔ, maa mūul̀-si. Man nì si kaa sòon̄ a kíí yii a dàá fɔ̃ɔ̃ ŋwiin ŋubɔ paati níiin?
40020014	Fɔ̃ɔ̃ a-nimiliŋ kí nīn cá, m là kí tīī ujoolkaa nee kii m nín tīī si mun puee ní.
40020015	Maa cáá nsan kí dū m-nimiliŋ kí ŋá m nín là pueeee? Àá, m nín ŋá un béeyee tiŋanee ní an wù-si ní?> ”
40020016	Ní Yeesu gítī lī yii: “Bin bin sá bisanlintiliibi kɔŋkɔnneeyee dàá ŋá biboompaanliibi, ní biboompaanliibi ń dāá ŋá bisanlintiliibi.”
40020017	Ŋyunti ŋun Yeesu cá Jeerusaleemee ní u gāntì u-boonnooliibi saalaa nì bilee nsanni, ní ki bí-bi yii:
40020018	“Ni ká Jeerusaleem un ti jɔ́ḿ neeyaa, bi dàá cúú man Kinibiki kí tīī bisaraaŋakpilib nì bimaradakaliibi, ní bíǹ ń dāá sòoǹ m-bɔti kí lì yii bí kpò-mi,
40020019	kí dū-mi kí ŋúbiǹ bin kaa sá Juuda yabee ní bíǹ ń bèel̄-mi kí gbá-mi anaalab, kí kpáá-mi ndɔpuntikaa pu kí kpò-mi, ní winta dalee ḿ fàtīí fìkitī.”
40020020	Niinee, Seebeedee jipɔmbi na yɔ̃oǹní u-biyaamu ki dɔ́miń Yeesu cee ki gbāaǹ u-nimiin kí mèè-u tiba.
40020021	Ní Yeesu bālfì-u yii: “Ba ní a là?” Ní u bí-u yii: “Ŋyunti ŋun a yaa láā kpántì ubɔtee, á yàntī m-jipɔmbi bili nee ubɔ ń dāá nīn kā a-ŋaŋgiil pú, un kíǹee a-ŋaŋgan pú.”
40020022	Ní Yeesu bí yii: “Naa nyí tin ni mèéyee. Ni ŋūǹ kí nyò falaa un man dàá nyò naaan?” Ní bi kíí-u yii: “Iiin, ti ŋūǹ.”
40020023	Ní Yeesu kíí-bi yii: “Tiŋman, an lafun sá ní nyò falaa gbanti, ama an yaa kíǹ ŋŋaŋgiil nì ŋŋaŋgan kakaaŋuee, an kaa sá man di pūǹ an paani. Ipaan gbanti sá ki tīī bin pu m-Baa bɔ́ntì-i ki síiǹee ní.”
40020024	U-boonnooliibi saalaa bin kíǹee nín gbìl̄ mimmee, ní bi fɔ̃ɔ̃ nnabiyaamu mulee pu diŋuul.
40020025	Niinee ní Yeesu yíiń bi-kɔkɔ, ní ki bí-bi yii: “Ni nyí yii atimbun bɔtiibi wɔ́b́ bi-yab, ní binikpaambi tɔ́kɔ́ bin kíǹee pu ki dàkà-bi bi-pɔŋŋu.
40020026	An kaa máaǹ kí nīn bí míǹ nimbi kansikin, ama un yaa là kí nīn sá ukpaan ni-kansikinee, udaan ń gíiǹ u-ba ni-tɔntɔnliu,
40020027	ní ni-kansikin ubɔ yaa là kí nīn sá upeepeekaayee, udaan ń nīn sá ni-yumbuu.
40020028	Míǹ ní man Kinibiki kaa dɔ́miń bí ŋá ditundi kí tīī-mi, m dɔ́miń kí tɔ̄ atuun kí tīī binib ní kí dū m-maŋfal kí pà kí fɔ̃ɔ̃ binib tikpil kí líí.”
40020029	Ŋyunti ŋun Yeesu bíī nyēēJeeriikooyee, dinikitikpaandi diba nìn nɔ́ɔ́-u.
40020030	Ní bijɔfub bili nìn kā nsan caŋin, bi gbìl̄ Yeesu bíī jītí bi-cee niinee, ní bi bíī tátí yii: “Ukpil, Dafiidi naantiiu, sɔ̄ ti-saai!”
40020031	Ní diniwulee bíī wòoǹ-bi yii bí ŋmīĺee ní bi mɔ̄tìi bíī tátí mpɔn yii: “Ukpil, Dafiidi naantiiu, sɔ̄ ti-saai!”
40020032	Niinee ní Yeesu sāā ki síl̀, ní ki yíiń-bi ki bālfì-bi yii: “Ba ní ni là ḿ ŋá kí tīī-ni ní?”
40020033	Ní bi kíí-u yii: “Ukpil, ŋúbití ti-nimiliŋ.”
40020034	Ní Yeesu súń bi-saai ní ki gbēēbi-nimiliŋ, kpalaa niinee ní bi wál̀, ki kíǹ ki nɔ́ɔ́-u.
40021001	Ŋyunti ŋun bi tɔ́ob́ Jeerusaleem ki bàn̄ Beetifagee timbiliki kin bí Ɔliifi sufii jool caŋinee, ní Yeesu lēē u-boonnooliibi bili ki tú,
40021002	yii: “Nín̄ cámaan kitimbilii kin bí ti-nyɔkɔpu nee, ni yaa bàn̄ kpalaayee, ni dàá ká kimansalii kiba nì ki-biki gbìn̄ niin. Ní gbìntīń-mu kí cáań-mi.
40021003	Ubɔ yaa bālfì-ni tibee, kíímaan-u yii: <Ti-Dindaan di nyàab̀ kimaŋ,> niinee, udaan dàá yàntī ní cáań-mu.”
40021004	An jítì míǹ kí dàkà Unimbɔti bɔnaatiliu nín nìn lī ki síiǹ puee yii:
40021005	“Tùkùmaan Siiyɔn tiŋki nib, yii: Kpèèmaan, ni-bɔtiu dòoń ni-cee, ki sá unil un mɔ̄ee ki kāń kimambiki pu.”
40021006	Ní u-boonnooliibi bilee búntì ki cūtìi ŋá kii Yeesu nín bí yii bí ŋá miŋyee.
40021007	Bi cáań kimansaliiyee nì ki-biki, ní ki dū bi-bɔkutiŋ ki páaǹ mu-pu, ní Yeesu jɔ́m̀ ki kāl̀.
40021008	Ní dinikitilee kansikin binib tikpil kpátí bi-bɔkutiŋ ki bīil̀ nsan pu, ní biba mun gà tikpakpati ki bīil̀ nsan pu.
40021009	Ní kunipaau kun līī Yeesu nyɔkɔpuee nì kun pá u-boonee kūuntí yii: “Oosaana! Dafiidi naantiiu ń ká tinyool! Ti-Dindaan ń bìin̄ un dòoń u-yindi puee! Bí nyɔ̄ŋkì Unimbɔti un bí yilpuee!”
40021010	Yeesu nín bàn̄ ki kɔ́ Jeerusaleemee, ní kitiŋ kɔkɔ fɔ̃ɔ̃ ki píĺ dàmmm, ní binib bàlfī yii: “Unil nee sá ŋma ní?”
40021011	Ní kunipaauee kííkí yii: “An sá Yeesu Unimbɔti bɔnaatiliu un sá Naasaareeti Gaaliilee tiŋkinee.”
40021012	Ní Yeesu kɔ́ Kunimbɔtidiin ki jìn̄ biwannyafiliibi nì bidaliibi kɔkɔ ki nyántì, ní ki lábitì binimikpantiliibi teebilbi nì binanjinyafiliibi jaliŋ, ki cìb̄.
40021013	ní ki bí-bi yii: “An ŋmàn̄ Unimbɔti takaldau poon yii: <Bi dàá dāá nīn yíì man diiku ŋwimmeem diiku ní,> ama ní nimbi dū-ku ki kpántì kunaayudii.”
40021014	Niinee ní bijɔfub nì bin tà bi-taaŋi puee sútìń ki pìl̄-u Kunimbɔtidii poon, ní u cáaǹ-bi.
40021015	Bisaraaŋakpilib nì bimaradakaliibi nín ká maamaaci tuuŋŋi ŋin Yeesu ŋáaǹee, nì mbiyaamu nín bí Kunimbɔtidii poon ki tátí yii: “Oosaana! Dafiidi naantiiu ń ká tinyoolee!” ní bi fɔ̃ɔ̃ diŋuul,
40021016	ní ki bí-u yii: “A gbìl̀ bi nín tátí ki lì pueeyaaa saa gbìl̀?” Ní u kíí-bi yii: “M gbìl̀! Naa láá péēkàan̄ Unimbɔti takaldaun laakin an ŋmàn̄ yii: <A yāntì a-nyɔŋkii nyēēmbiyaamu ki kpáaǹ mun dáá bíī ŋáaḿee nyɔmmuneeee?> ”
40021017	U lī mimmee, ní ki yāntì-bi, ki nyáń ki búntì Beetanii ki tin dɔ̃oǹ.
40021018	Ku wúntì kutaafaauee, Yeesu fàtīi gítiń kitiŋinee ní ŋkùm cúú-u.
40021019	U kpēēyee ki ká busubu bun bi yíì fiigee yú nsan caŋin, ní u pāatì ki bàn̄ ki bàà nyàab̀ asubil kí ŋmɔ́, ní ki ká yii tifaal ŋmaniŋma di túkú, ní u lī busubuee yii: “Sii péēgítī kpá kí lòoǹ dibil.” Kpalaa niin ní busubuee kūń.
40021020	U-boonnooliibi ká mimmee ní an ŋá-bi bitii, ní bi bālfì-u yii: “Mana ní busubuee pūtì kpáàā kūń míǹ dicilpuee?”
40021021	Ní Yeesu bí-bi yii: “Ibaamɔn ní m tùkù-ni, ni yaa fɔ̃ɔ̃ Unimbɔti ki kíí mbaamɔmin kaa gùgufēe, an kaa sá min m ŋá busubu nee ŋmaniŋma ní ni dāá ŋmā kí ŋá, ni dāa ŋūǹ kí lì gba dijool nee yii: <Á yīkì laakin a yú nee kí cùú jēetí tiŋkun!> ní dí lafun ŋá míǹ.
40021022	Tin kamaa ní ni yaa mēēUnimbɔti ní ki yaa fɔ̃ɔ̃ ki kíí yii u dàá ŋá kí tīī-nee, ni dàá ká kudɔŋu.”
40021023	Yeesu tí kɔ́ Kunimbɔtidiin ki bíī dàkà binib Unimbɔti bɔtee, ní bisaraaŋakpilib nì Juuda yab kpilib dɔ́miń u-cee ki bālfì-u yii: “Nì nsan ŋulɔŋu pu ní a ŋáań atuun ŋin a ŋáań nee ní? Ŋma di pú-si an saŋŋu?”
40021024	Ní u bí-bi yii: “Dinyɔɔbumbaantiil ní m dàá péēbàlfì-ni ní kíí-mi kí wàatī, ní man mun ń tùkù-ni nì nsan ŋun pu ní m ŋáań mimmee.
40021025	Ŋma di túnní Jaan un fùul̀ binib Unimbɔti nyimee ní? Unimbɔtaaa binib?” Niinee ní bi kíĺ ki bíī sòoǹ bi-ŋmaniŋma yii: “Ti yaa kíí yii: <An sá Unimbɔti di túnní-u,> u dàá wòoǹ-ti yii: <Kin, ba ŋá ní naa fɔ̃ɔ̃-u ki kíí?>
40021026	Ti yaa tí kíí-u yii: <An sá binib di túnní-uaaa,> ti fàŋkí kunipaau mun, kun puee báà ŋma kɔkɔ nyí yii Jaan sá Unimbɔti bɔnaatiliu ní.”
40021027	Ní bi kíí Yeesu yii: “Taa nyí.” Ní ú mun bi yii: “An yaa sée, man mun kaa làá tùkù-ni nì nsan ŋun pu ní m ŋáań mimmee!”
40021028	Ní Yeesu gítī bí yii: “Ni dàkafī tibɔti nee pu yii ba? Uninja ubɔ di cáá binaacimpɔmbi bili ní ki bí upeepeekaa yii: <M-jipɔɔn, á cù kusaau díǹ kí ŋá ditundi.>
40021029	Ní kibikee yíì, yii: <Maa làá cù,> ama ní boonee ki dāa kpántì ki-landɔkɔŋu ní ki búntì kusaau.
40021030	Ní u cūtì un kíǹee cee ní ki lī ú mun tibɔbaantiil. Ní úǹ kíí-u yii: <M-baa, m dàá cù!> ama ní kaa gbɔ́oń kusaau.
40021031	Binaacimpɔmbee liitil kansikinee ulɔu di ŋá min bi-baa lèe?” Ní bi kíí yii: “Upeepeekaa di ŋá.” Niinee ní Yeesu bí-bi yii: “Ibaamɔn ní m tùkù-ni, bifɔtiliibi nì nnimpulaakpaamu dàá lìntī ni-nyɔkɔpu kí kɔ́ Unimbɔti beelin.
40021032	Di sá yii Jaan dɔ́miń ni-cee ki dàkà-ni deedee saŋŋu ní naa fɔ̃ɔ̃-u ki kíí, ama ní bifɔtiliibi bin ni kpèé famee nì nnimpulaakpaamu fɔ̃ɔ̃-u ki kíí. Ni nín ká mimmee boonee naa kpántì ni-landɔkɔi kí fɔ̃ɔ̃-u kí kíí.”
40021033	Ní Yeesu bí yii: “Gítī pīlfìmaan dilaŋkpandi diba. Uninja ubɔ di kùn̄ isufi in biliŋ bi cáā ŋà ndamamee kpaabu. U cɔ́oǹ kunaabakau ki māntì ki tú-bu, ki gbìn̄ mboo ŋun ni u dàá nīn ŋmāam̀ isufee biliŋee, ki gāā isupaa bukpaayee kansikin, ní ki dū isufee ki tīī bipaadambi biba, ní ki búntì nsan.
40021034	Isufee biliŋ kìtitam bàn̄ee, ní ukpilee túnní u-tɔntɔnliibi biba u-paadambee cee bí fɔ̃ɔ̃ u-jandi kí cáań-u.
40021035	Ní bipaadambee cúú u-tɔntɔnliibee ubɔ ki gbáń ní ki kūū ubɔ mun ní ki yáŋkì utataati ataŋkpee ki kūū.
40021036	Ní bukpaa daanee gítī túnní bitɔntɔnliibi biba bíǹ wīikíǹ bin u péé péé ki túnńee, ní bipaadambee tí cú bí mun ki ŋá kii bi nín ŋá bipeepeekaabi puee.
40021037	Boonee ní u baasii dū u-jipɔɔn ki tú, ki dàkafī yii: <Úǹ sá m-jipɔɔnee, bi dàá fàŋkì-u.>
40021038	Ama bipaadambee nín ká u-jipɔɔnee páaǹnée, ní bi bíī lì tɔb cee yii: <Kpèè un dàá dāá jī kusaau fool boonee di dòońee! Tí kpòmaan-u kí jī kusaau!>
40021039	Ní bi cúú-u ki nyántì ŋkpaabuku ki kūū-u.”
40021040	Ní Yeesu bālfì-bi yii: “Mimmee bukpaadaan yaa láā bāańee u dàá ŋá-bi mana?”
40021041	Ní Bisaraaŋakpilib nì Fariisab kíí-u yii: “U yaa bāańee, see ú kpò binikpitib gbanti nsansaaŋkúm ní kí dū u-kpaabu kí tīī bipaadambi bin ŋyunti yaa bāań bi dàá nīn tìiń-u an subiliŋee.”
40021042	Ní Yeesu bí-bi yii: “Ni súntì tiŋmaŋmabiti tin ni kàan̄ Unimbɔti takaldauneeee? yii: <Ditaŋkpal din bidimaliibi nìn dūu fée, di dāa kpántì ditaŋkpal din ŋúb́ kudii pɔŋŋuee. Ti-Dindaan nín ŋá tiŋyee kaa sá maamaaci ki tīī-taaa?>
40021043	An pu ní m tùkù-ni yii bi dàá dāá fɔ̃ɔ̃ ni-cee Unimbɔti beel kí dūú tīī ditimbundi din yab dàá ŋá Unimbɔti lammee. [
40021044	Un di yaa lítì ditaŋkpalee puee dàá yàaǹ, ama ní ditaŋkpalee yaa tàb̄ uŋyee, udaan nà ní dúsídusi.]”
40021045	Bisaraaŋakpilib nì Fariisab nín gbìl̄ Yeesu gāā an laŋkpaŋŋee, ní bi béè yii bíǹ ní Yeesu lì.
40021046	Ní bi bíī nyàab̀ nsan ŋun bi dàá dī kí cúú-uee, ama ní ki fàŋkí kunipaau, kun puee báà ŋma nyí yii Yeesu sá Unimbɔti bɔnaatiliu ní.
40022001	Ní Yeesu tí yɔ̃oǹ alaŋkpan ki dūu sòon̄ nì bi yii:
40022002	“Unimbɔti beel nín náań nì kuŋyee sèé: ubɔti ubɔ di cáá unimpu ki tīī u-jipɔɔn ní ki ŋá tican kí tīī binib,
40022003	ní ki dū u-tɔntɔnliibi ki tú bí cù kí tùkù binib bin u yíińee yii bí dāan̄, ní bi yíì kaa là kí dāan̄.
40022004	Ní u gítī dū u-tɔntɔnliibi biba mun ki tú ki bí-bi yii: <Cùú tùkùmaan bin m yíińee yii, tijikaal bɔ́ntì ki dɔ́ò, m kūū inajaa, ki kūū tiwaŋkuti tin cáá ŋkpamee, an kɔkɔ bɔ́ntì ki sí! Bí dāan̄ tí jī jiŋaal.>
40022005	Ama bi-kansikin báà ubɔ kaa fātìi tɔ́, ní báà ŋma búntì u-laŋki: ubɔ búntì u-saaku, ubɔ mun búntì u-bantil,
40022006	ní bin kíǹee cúú bitɔntɔnliibee ki sāaǹ ki kūū.
40022007	Ní ubɔtee fɔ̃ɔ̃ diŋuul ní ki dū u-soojab ki tú bi cūtìi kūū binikpɔliibi gbanti ki sēēbi-tiŋki mun ŋŋmi.
40022008	Niinee ní u bí u-tɔntɔnliibi yii: <Tijikaal bɔ́ntì ki sí dee, ama ní bin m bàà yíińee kaa kítì.
40022009	Míǹ puee nín̄ cámaan isampuyakati pu kí nīn yíìń bin kɔkɔ ní ni yaa péēkée bí dāan̄ kí jī.>
40022010	Ní bitɔntɔnliibee nyáń isantaan pu ki kpáfì bin kɔkɔ bi kée, bikpitib nì bimɔntiibi kɔkɔ, ní ki cáań-bi ki gbéeǹ kudii.
40022011	“Ubɔtee kɔ́ kí kpèè bin u yíińee, ki dūu ká kijapaai kiba kíǹ kaa pēējiŋaal bɔkutil din bin béeyee pēēki dɔ́miń unimpucaan jiŋaaliuee.
40022012	Ní u bālfì-u yii: <M-bɔɔ, ba ŋá ní a kɔ́nní doo kaa pēēdijiŋaalbɔkutil?> Ní kijapaayee kā ki ŋmí.
40022013	Niinee ní ubɔti bí u-tɔntɔnliibi yii: <Bɔ́ob́maan u-taaŋi nì u-ŋalii iŋmii kí dū-u kí tɔ̄ mmɔŋki dibɔmbɔndin. Niin ní u dàá sɔ̄ u-nyiŋŋi ń nīn gà tɔb kàkaka.> ”
40022014	Ní Yeesu gítī lī yii: “Unimbɔti yíiń tikpil ama ní ki lútì fiii.”
40022015	Niinee Fariisab cūtì ki sòon̄ ki bɔ́ntì bi nín dàá dī min kí dū tibɔti kí píĺ Yeesu ń sòoǹ bí ŋmā kí cúú-uee.
40022016	Ní bi dū bi-yab biba nì Eeroodi yab ki tú bí dāá bàlfì-u yii: “Ukpil, ti nyí yii sii di sòoǹ ibaamɔn ní ki dàkà min ní Unimbɔti là unil ń nīn bée, kaa fàŋkí binib nín dàkafī puee, kaa fàtīi tɔ̄ báà udaan yaa sá kuŋyee.
40022017	Mimmee á tùkù-ti sii nín dàkafī tibɔti nee pu miŋyee. Ti-marau pú-ti nsan tí pà lampoo kí tīī Room gɔminau Seesaaraaa an kaa pú?”
40022018	Ama ní Yeesu béè bi-landɔkɔkpitii, ní ki bí-bi yii: “Ipoonnyoondambi, ba pu ní ni píĺ-mi tibɔti kí kpèè m-nyɔkɔn míǹ?
40022019	Dàkàmaan-mi animil ŋin bi cáā pà lampooyee.” Ní bi lēēanimil ki dàkā-u.
40022020	Ní u bālfì-bi yii: “Ŋma yil nì u-yindi di náká animil pu na?”
40022021	Ní bi kii-u yii: “An sá Room gɔminau Seesaar.” Ní Yeesu bí-bi yii: “Dūmaan tin gɔmina yèe kí tīī gɔmina, kí dū Unimbɔti mun yati kí tīī Unimbɔti!”
40022022	Bi nín gbìl̄ an bɔtee ní bi bākatì, ní ki yāntì-u ki búntì.
40022023	Ŋwimbaanti gbantee, Sadusab biba mun dɔ́miń Yeesu cee, bíǹ di sá dinikitil din lì yii difìkitil kaa bée. Bi bālfì Yeesu yii:
40022024	“Ukpil, Mooisi bí yii: <Ubɔ yaa kpíì, kaa màl̄ mbiyaamu, u-nabiki ń fɔ̃ɔ̃ ukpiipu kí màal̀ kí téeǹ u-nabiki kin kpíìyee yil.>
40022025	Kun pu ti bàlfēe di sá nnabiyaamu mululi nìn bí ti-kansikin. Upeepeekaa cáá unimpu ní ki kpíì ki yāntì unimpuee, kaa màl̄ kibiki, ní u-naal fɔ̃ɔ̃ ukpiipu;
40022026	míǹ mbaantiim uliliitee kpíì, kaa cáá kibiki, ní utataati mun fɔ̃ɔ̃ ukpiipu ní ki mun kpíì. Bi péē fòol̄ ukpiipuee míǹ ní ki tin sāā ululuúti ní ú mun kpíì.
40022027	Boonee ní unimpuee mun dāa dūu kpíì.
40022028	Difìkitil dalee, nnabiyaamu mululee kansikinee ŋma di dāa yì unimpu dee? Kun puee bi-kɔkɔ péēcáá-u ki ká.”
40022029	Ní Yeesu kíí-bi yii: “Ni bí diyìntil poon ní nee, kun puee naa nyí Unimbɔti takaldau poon bɔtaaa, kaa nyí Unimbɔti pɔŋŋu mun.
40022030	Di sá yii, binib yaa láā fīkitèe, dinimpucaal nì dicamɔndi dāa gítī kpá, báà ŋma dāa bí kii Unimbɔti tūuni nín bí pu yilpuee ní.
40022031	An yaa kíǹ bitaŋkpiibi fìkititamee, naa láá péē kàan̄ ki ká Unimbɔti nín sòon̄ nì ni pueeee? Yii:
40022032	<Man di sá Abraam Nimbɔtiu ki sá Isaaki Nimbɔtiu ki sá Jaakɔb mun Nimbɔtiu.> Unimbɔti yaa bí yii u sá bin kpíìyee Nimbɔtiuee, mimmee an dàkà yii úǹ ceeyee bíǹ kɔkɔ kaa kpíì.”
40022033	Kunipaau kun nìn bíī pílfíǹ-uee nìn bākatì nì u-dàkatam.
40022034	Fariisab nín gbìl̄ yii Yeesu sòon̄ ki líì Sadusabee ní bíǹ kpáfì,
40022035	ní bi-kansikin umaradakal ubɔ là kí píĺ Yeesu tibɔti kí kpèè u-nyɔkɔnee ní ki bālfì-u yii:
40022036	“Ukpil, marab kɔkɔ kansikinee, ulɔu di sá ukpaan ní?”
40022037	Ní Yeesu kíí-u yii: “ <Á nīn néeń a-Dindaan a-nimbɔtiu nì a-pɔbil kɔkɔ, nì a-fām kɔkɔ, nì a-landɔkɔŋu kɔkɔ.>
40022038	Mara un sá ukpaan ki līīyee dee.
40022039	Ní maraliliiti un páb́ kíí upeepeekaayee sèé: <Á nīn néeń a-juti kii sisi a-bee.>
40022040	Marab bili nee pu ní Mooisi marab nì Unimbɔti bɔnaatiliibi dàkatam kɔkɔ tɔ́kɔ́.”
40022041	Fariisab nín nìn dáá bí dicilpuee, ní Yeesu bālfì-bi dinyɔɔbundi nee yii:
40022042	“Ni dàkafī Kriisitoo pu yii ba ní? Ŋma naantiiu ní u sá ní?” Ní bi kii-u yii: “Dafiidi naantiiu.”
40022043	Ní Yeesu bí-bi yii: “Kin, ba pu ní Unimbɔti Fām yāntì Dafiidi u-ba yíiń Kriisitoo yii u-Dindaan ní? Di sá u bí yii:
40022044	“ <Ti-Dindaan tùkū m-Dindaan yii: Kàl̄ m-ŋaŋgiil pú kí nīn cí ŋyunti ŋun m dàá yàntī á nīn kíǹ ki tɔ́kɔ́ a-nannanliibi puee.>
40022045	“Mimmee, Dafiidi yaa yíì Kriisitoo yii u-Dindaanee, mana ní u gítī ŋūǹ kí nīn sá u-naantiiu mun?”
40022046	Bi-kansikin ubɔ kaa ŋúń ki kíí-u báà dinyɔɔbumbaantiil. Kí yòon̄ ŋyunti gbantee ubɔ kaa ti mākaǹ kí bàlfì-u tiba kí kpèè u-nyɔkɔn.
40023001	Niinee, Yeesu bí kunipaauee nì u-boonnooliibi yii:
40023002	“Bimaradakaliibi nì Fariisab di bí ki dàkà Mooisi marab.
40023003	Míǹ puee, ní nīn ŋáaḿmaan min bi dàkà-nee ama ní taa fɔ̃ɔ̃ bíǹ bi-ba bimbim, kun puee baa ŋáań tin bi dàkà yii binib ń nīn ŋáańee.
40023004	Bi nyāntí marab bin nyìm̀ kii awaŋgulee ní ki tūntí binib ní kaa là kí dū bi-ŋambiki kí dáb́ diwaŋgulee kí tūtuǹ binib.
40023005	Bi péēŋáań bi-tuuŋŋi kɔkɔ binib ń nīn wāĺ-bi, ní ki mòtīi wàantí igban in pu bi ŋmà Unimbɔti bɔti ki cáā fìǹ bi-ŋalii nì bi-yigbeeŋee, ní ki fòkɔntí bi-bɔkutiŋ gbeeŋgbeeni binib ń ká yii bi nɔ́ɔ́ Unimbɔti páaa.
40023006	Bi néeń ki kàal̀ ikakaamɔnti diinabin nì nyɔkɔpu kakaai akpafidiin ni,
40023007	ki néeń bí nīn jáaḿ-bi binibin, ki néeń bí nīn yíì-bi yii: <Ukpil, ukpil.>
40023008	Ama nimbi ń taa yàntī bí nīn yíì-ni bikpilib, kun puee ni cáá ukpibaanti ní, ní ni-kɔkɔ sá nnabiyaamu.
40023009	Ní taa yíiń ubɔ kitiŋ pu yii ni-Baa, kun puee ni-Baa péēsá ubambaanti ní, ki bí yilpu.
40023010	Ní taa yàntī bí nīn yíì-ni bikpootiliibi, kun puee ubaanti di sá ni-kpootiliu: úǹ di sá Kriisitoo.
40023011	Un gíiǹ u-ba ni-tɔntɔnliuee di dāa sá ukpaan ni-kansikin.
40023012	Un yaa yɔ̃oǹ u-ba yilpuee bi dàá dāá sìntīǹ-u taapu, ní un yaa sīntiǹ u-ba taapuee, bi dàá dāá yòon̄-u yilpu.”
40023013	Yeesu bí yii: “Mbusu dɔ̄ ki cí-ni, nimbi bimaradakaliibi nì Fariisab mpoonnyoondambi, kun puee ni pìintí binib Unimbɔti beel punyɔkɔ, naa làá kɔ́ ni-ba, ní kaa là bin bàà là kí kɔ́ee ń kɔ́. [
40023014	“Mbusu dɔ̄ ki cí-ni, nimbi bimaradakaliibi nì Fariisab mpoonnyoondambi, kun puee ni fìkì tin kɔkɔ bikpiipoobi cááyee, ní ki mèé ŋwimmeem min yúntí fɔ́ŋŋŋee bí ká-ni. An pu ní Unimbɔti dàá dāá dáaĺ ni-tafaliŋ tikpil.]
40023015	“Mbusu dɔ̄ ki cí-ni, nimbi bimaradakaliibi nì Fariisab mpoonnyoondambi, kun puee ni yìiǹ tiŋkub nì kitiŋ jaaŋŋi kɔkɔ pu ki nyàab̀ un dàá kpántí ni-boonnooliuee ní ni yaa ŋúń ki yāntì u kpántì u-bee, ní ní yàntī ú kpántí un dàá dāá kɔ́ ditafadaaldinee mili pu ki jítiǹ nimbi.
40023016	“Mbusu dɔ̄ ki cí-ni, nimbi bijɔfub bin kpòotī binibee, kun puee ni lì yii: <Unil yaa pūtì Kunimbɔtidiiyee an kaa sá tiba, ama un yaa pūtì sindaariya un bí Kunimbɔtidiinee, ú ŋá min u pūtèe.>
40023017	Bijɔfugbaambi! Ba di páb́ ní? Sindaariyaaa Kunimbɔtidii kun yāntì sindaariyee kpántì circiree?
40023018	Ni tí lì yii: <Unil yaa pūtì nsaraafanee, an kaa sá tiba, ama un di yaa pūtì saraa un pá nsaraafan puee, ú ŋá min u pūtèe.>
40023019	Bijɔfub, tilati di páb́ ní? Saraayaaa nsaraafan ŋun pu saraayee pá ki kpántì circiree ní?
40023020	Un di yaa pūtì nsaraafanee, pūtì ki kpáaǹ tin kɔkɔ pá nsaraafan puee dee.
40023021	Un di yaa pūtì Kunimbɔtidiiyee, pūtì Unimbɔti un kɔ́ò kudii gbantinee dee.
40023022	Un yaa pūtì kutaayee, pūtì Unimbɔti beejal nì Unimbɔti un kā di-puee dee.
40023023	“Mbusu dɔ̄ ki cí-ni, nimbi bimaradakaliibi nì Fariisab mpoonnyoondambi, kun puee ni pà tikuŋfaal tin kɔkɔ ni kùee saalaa kamaa pu kubɔ kubɔ, ama ní ki yíití, kaa nɔ́ɔ́ marab bin bɔti páb́ee, an dàkà yii: á nīn cáá ibaamɔn, kí nīn sūǹ binib saai kí nīn yú deedee, tin bàà máaǹ ní ŋée dee, ní kí nín dū tin kíǹee kí páań boon.
40023024	Bijɔfub bin kpòotī binibee! Ni jákà ki lèekī inaacib ni-nyɔkaatin, ama ní ki nátí igutaamu.
40023025	“Mbusu dɔ̄ ki cí-ni, nimbi bimaradakaliibi nì Fariisab mpoonnyoondambi, kun puee ni fíntí tiyuti nì asambil boon, ama ní ni-naayutuuŋŋi nì ni nín kaa ŋūǹ kí cúú ni-ba puee gbí poon.
40023026	Fariisab bijɔfub! Ní péé kí fíntímaan kuyuu poon, ní boon mun ń kpáàá nyā.
40023027	“Mbusu dɔ̄ ki cí-ni, nimbi bimaradakaliibi nì Fariisab mpoonnyoondambi, kun puee ni náań nì akaakul ŋin bi píil̀ boonee, ŋi ŋān̄ nnimikpee, ama ní ŋi-poonee anikpil sūū ní akpab gbí ŋi-ni.
40023028	Míǹ ní ni mun bí. Binib wāĺ-ni ŋgban puee yii ni sá deedeedambi ama mpoonnyoon nì ikpiti gbí ni-poon.”
40023029	“Mbusu dɔ̄ ki cí-ni nimbi bimaradakaliibi nì Fariisab mpoonnyoondambi, kun puee ni māā Unimbɔti bɔnaatiliibi akaakumɔnti ní ki nyāantí bin yúl̀ deedeeyee kaakuliŋ,
40023030	ní ki lì yii: <Ti yaa bàà nìn bímaan ti-naanjab yuntiŋu, taa bàà nìn kútì bi-pu bí kpò Unimbɔti bɔnaatiliibi gbanti.>
40023031	Míǹ ní ni bíī lèekī ni-ba pu seera yii ni sá bin kūū Unimbɔti bɔnaatiliibee naantiibi.
40023032	Mimmee, púntímaan ni-naanjab nín nìn kíĺ ditundi diŋyee!
40023033	Nimbi bin tū kii ikoowaatee! Mana ní ni dàkafī yii ni ŋūǹ kí ŋmátí kí taa kɔ́ ditafadaaldi laŋki?
40023034	An puee, ní pīlfìmaan: M dàá tɔ̄ń ni-cee Unimbɔti bɔnaatiliibi nì biciŋfitiibi nì bidakaliibi, ni dāá kpò biba, kí kpáá biba idɔpuntikaa pu, kí gbá biba anaalab ni-kpafidiiŋŋin, kí jà biba bí pɔ́otí ntimu ni dī ki sàantí-bi.
40023035	An puee nnikpaakoon tafadaaldi dàá dāá lítí ni-pu, deedee nib bin kɔkɔ ni kūūyee pu, kí yòon̄ ŋyunti ŋun bi nìn kūū Abeelee kí tin sāā ŋyunti ŋun bi kūū Sakari Baaraasii jipɔɔn Kunimbɔtidii nì nsaraafan kansikinee.
40023036	Ibaamɔn ní m tùkù-ni, nnikpaakoonee tafadaaldi dàá dāá lítí nimbi waanee nib pu ní.”
40023037	“Jeerusaleem yab, Jeerusaleem yab, nimbi di kù Unimbɔti bɔnaatiliibi ní ki cáá ataŋkpee ki yāŋkí ki kù bin Unimbɔti túnní ni-ceeyee! Miŋa pu ní maa mākaǹ kí bàà kɔ́oǹ ni-kɔkɔ kí kpāfì m-cee kii ukoonaati nín kɔ̃ontí u-biyaamu u-taapu puee? Ama ní ni yíì.
40023038	Too, kɔŋkɔnnee Unimbɔti dàá fá ni nì ni-diiku.
40023039	M tùkù-ni yii, kí yòon̄ díǹ kí nīn cée, naa làá ti ká-mi kí nīn cí ŋyunti ŋun ni dàá dāá sòoǹ m-pu yii: <Unimbɔti ń bìin̄ un dòoń ti-Dindaan yindi puee.> ”
40024001	Ŋyunti ŋun Yeesu nyáń Kunimbɔtidiin ki cée, ní u-boonnooliibi sútìń ki pìl̄-u ní ki bí yii ú kpèè bi nín baasii máń Kunimbɔtidii puee.
40024002	Ní u bí-bi yii: “Kee ni ká kɔkɔ neeyaa! Ibaamɔn ní m tùkù-ni, ditaŋkpal diba kaa làá dāá nīn gítī tɔ́kɔ́ di-juti pu, an kɔkɔ dàá dāá wīī ní.”
40024003	Yeesu cūtì ki kāl̀ Ɔliifi sufii jool pu, ní u-boonnooliibi dɔ́miń ki ká-u bi-ŋmaniŋma ní ki bālfì-u yii: “Tùkù-ti ŋyunti ŋun tin a bàà lēe dàá dāá bàńee, nì kudaaŋŋu kun dàá dāá dàkà-ti ŋyunti ŋun a dàá gítińee nì ŋyunti ŋun duulnya mun dàá kúntée.”
40024004	Niinee ní Yeesu kíí-bi yii: “Ní nīn nyíǹ ni-ba ubɔ ń taa ŋmàtiǹ-ni,
40024005	kun puee binib tikpil dàá dāá dū man yindi kí kpántí bi-yaŋ kí lì yii bíǹ di sá <Kriisitoo> ní ki dàá dāá kīil̀ binib tikpil.
40024006	Ni dàá dāá gbìl̄ bi sòoǹ tijáti tin bi bíī jáàyee nì tin gítī bí ki dòońee bɔti ama, ní nīn nyíǹ ni-ba ni-pɔbiliŋ ń taa bīil̀. An máaǹ tíǹ kɔkɔ ń bàń, ama niin kaa dá láá sá duulnya kúntitam.
40024007	Ditimbundi diba dāa yíkí kí jáǹ diba, ní dibeel diba yab mun ń jáǹ diba; ní ŋkùm dàá dāá nyā, kitiŋ dàá dāá cìŋkì ajan kupaau.
40024008	Tíǹ kɔkɔee dāa sá kii imatiŋween nín kífí puee ní.
40024009	“Binib dàá dāá cúú-ni kí tīī bí sàaǹ-ni ní kí kpò-ni. Atimbun kɔkɔ nib dàá dāá nīn ná-ni ni nín fɔ̃ɔ̃ man ki kííyee pu.
40024010	Ŋyunti gbantee binib tikpil dàá dāá fá bi-fookiiu un bi cáá man puee, kí nīn kíǹ ki nyáfí tɔb ki ná tɔb.
40024011	Bin yíì bi-ba yii Unimbɔti bɔnaatiliibi kaa sée dàá dāá dāan̄ kí ŋmàtiǹ binib tikpil mun.
40024012	Tikpitil dàá dāá wíiǹ, an puee, binib tikpil neendi dàá dāá sòŋkì.
40024013	Ama un di yaa pɔ́ɔǹ mmɔntiimin ki tin kátì-kuee di dāa ŋmátí.
40024014	Bi dāa sòoǹ Unimbɔti beel bɔmɔntiiti nee kitiŋ jaŋŋi kɔkɔ pai, án nīn sá seera kí tīī atimbun kɔkɔ kí wàatī ní duulnya ń nín kúntí.”
40024015	“Ni dàá ká kuwaŋkpitiu kun cāabìń ntimbiilee, kun pu Unimbɔti bɔnaatiliu Daniyeel nìn sòon̄ee sí Kunimbɔtidiin. (Un kàaǹ tibɔti neeyee ń gbìl̄ ti-taapu.)
40024016	Ŋyunti gbantee, Juudee tiŋki yab ń nīn sáń ki dàb̀ ajoon.
40024017	Un yaa láā bí dicindee^fc^ ń taa lì yii u dàá kpákatí kí kɔ́ kudiin kí yòon̄ tiba,
40024018	ní un yaa láā bí kusaauee ń taa lì yii u dàá gítiń mmɔŋki kí yòon̄ u-bɔkutil.
40024019	Ama falaa dɔ̄ ki cí bipɔdambi nì bimatib iwiin gbanti poon!
40024020	Mèèmaan Unimbɔti an bɔtee ń taa bàń-ni kuseeun, kí taa nín̄ sá ŋwiŋŋuŋfikaa dal,
40024021	kun puee doooo duulnya nín kíliń ki dāa sāā an yuntiŋuee, an niminaamandee juti kaa láá cúú binib, ki kpá kí gítí cúú-bi mun.
40024022	Unimbɔti yaa kaa bàà bātì falaayee wiini pu, unibaanti kaa bàà ŋmátí. Ama binib bin u lútì bi sá u-yabee pu, ní u bātì iwiin gbanti pu.
40024023	“Ŋyunti gbantee, ubɔ yaa tùkū-ni yii: <Kriisitoo bí doo,> àá <U bíń lapu,> ní taa fɔ̃ɔ̃ kí kíí.
40024024	Di sá yii, bin dàá dāá mɔ̄ntì yii bíǹ di sá Kriisitooyee nì bin dàá mɔ̄ntì yii bi sá Unimbɔti bɔnaatiliibee, dàá dāá nyā ki ŋáań tikpaŋkpantiil nì maamaaci tuuŋŋi ki nyàab̀ bi yaa ŋūǹ kí ŋmàtiǹ bin Unimbɔti lútèe gba.
40024025	M tùkū-ni ki yɔ́oǹ dee.
40024026	“Míǹ puee bi yaa láā tùkū-ni yii, m dɔ́miń ki bí kupɔɔunee, taa cùmaan. Bi yaa láā tí bí-ni yii, m bí dilɔnlɔkɔlin kudiinaaan, taa fɔ̃ɔ̃ kí kíímaan.
40024027	Kii utaa nín ŋmɔ́ò pu nyàlab báà ŋma wāĺee, kí kíliń ŋwìiń nín nyēēpuee kí cáá sāā ŋu nín jēetí puee, míǹ ní man Kinibiki dāantam dāa bí.
40024028	Laakin diwaŋkpil yaa dɔ̄ee, niin ní kaajiikub kpáfí.”
40024029	Ní Yeesu gítī lī yii: “Diniminaamandee yaa jítì kpalaayee, ŋwìiń dāa kpántí dibɔmbɔndi, uŋmal mun kaa dāa gítī pīiǹ, iŋmalbijaa dāa kìtīń kutaa pu ki lítiń, ní ipɔn in bí kutaa puee ń cìŋkì.
40024030	Niinee ní man Kinibiki daaŋku ń nyā kí páanní kutagbɔŋu pu, ní duulnya timbuliŋ kɔkɔ ń dāa fɔ̃ɔ̃ itiminsi, ní kí ká man Kinibiki ń páanní yilpu atagban ni nì mpɔn nì tinyool.
40024031	Dikantándi dāa búǹ mpɔn, ní ḿ tɔ̄ m-tūuni kitiŋ jaŋŋi kɔkɔ kí tin sāā kutagbɔŋu nì kitiŋ kuntinyɔkɔ, bí kpāfì bin Unimbɔti lútèe.”
40024032	“Pīlfìmaan fiigi subu nín dàkà-ti tiŋyee. Di sá yii, ni yaa ká fiigi subu tɔ́ apan ki bíī túkù tifaapɔnee, ni béetí yii kuseeu tɔ́obiń dee.
40024033	Míǹ mbaantiim, ni yaa láā ká tin m máafì nee bíī jītée, béémaan yii m-dāantam tɔ́obiń, m sútì ki pìlīń kipunyɔkɔ dee.
40024034	Ibaamɔn ní m tùkù-ni, waanee nib kɔkɔ kaa làá kpú kí dɔ́ɔ́ ní an bɔtee kɔkɔ ń bàń.
40024035	Kutagbɔŋu nì kitiŋ dāa bí kí kúntí, ama man bɔti kaa bí kí kúntí jaanjaan.”
40024036	“Báà ubɔ kaa nyí ŋwiin nì kukuluu kun ni an bɔti dàá bàńee. Unimbɔti tūuni in bí yilpuee kaa nyí, man u-Jipɔɔn gba kaa nyí, see m-Baa Unimbɔti baba di nyí.
40024037	Tin nìn jítì Noowee yuntiŋuee, man Kinibiki yaa láā dàá dāan̄ee, míǹ mbaantiim di dàá tí jītí.
40024038	Kí wàatī nnyiŋgbeen ń bàńee, binib nìn jīǹ ki nyù, ní ki cāab̀ binimpoobi ki cáá bi-bisalib ki pūǹ ticati, ali Noowee dāa kpáàā kɔ́ buŋalimbun,
40024039	ní baa kpáàā béè kun dɔ̄ ki cí-bee ní nnyiŋgbeen dɔ́miń ki yɔ̃oǹ bi-kɔkɔ. Míǹ mbaantiim ní man Kinibiki yaa làá dāá dāan̄ee an dàá ŋá.
40024040	Bininjab bili dāa gbāā kusaaun ki kù, ní ḿ yòon̄ ubɔ kí yàntī un kíǹee.
40024041	Binimpoobi bili mun dāa gbāā kunaau pu ki nà, ní ḿ yòon̄ ubɔ kí yàntī un kíǹee.
40024042	An puee, ní taa nín̄ gèem̀maan, kun puee naa nyí ŋwiin ŋun ní ni-Dindaan dàá fàtīí gítińee.
40024043	Nín̄ nyímaan tiŋan yii, kudiidaan yaa bàà nyí kukuluu kun unaayuu dàá dāan̄ kunyeeu u-diikunee, waa bàà gèeǹ kí yàntī unaayuu ń cíĺ u-diiku.
40024044	Míǹ puee, ni mun bɔ́ntímaan kí nīn cí, kun puee man Kinibiki dàá dāan̄ kukuluu kun naa dàkafī yii m dàá dāan̄ee ní.”
40024045	“Ŋma di sá utɔntɔnli un bí deedee ki cáá iciinee, ní u-kpiliu dū u-tɔntɔnjutiibi ki ŋúbiǹ-u ú nīn tìì-bi tijin ŋyunti ŋun máaǹ ú nīn tìì-bee?
40024046	An sá mmɔn ki tīī utɔntɔnli gbanti u-kpiliu yaa láā fātìi bàn̄ ki ká-u, u bíī tūǹ an tundee.
40024047	Ibaamɔn ní m tùkù-ni, ukpilee dù u-gaajawanti kɔkɔ ní kí kūtì kí ŋúbiǹ utɔntɔnlee.
40024048	Ama utɔntɔnlee yaa sá unikpitee, u dàá dàkafì yii: <M-kpiliu kaa láá yàkań digitindi,>
40024049	ní kí kíĺ ki gbáà u-tɔntɔnjutiibi ní u nì bidanyɔgbiliibi bí ki jīǹ ki nyù,
40024050	ní u-kpiliu ń dāá dūú túuǹ-u ŋwiin nì kukuluu kun pu waa nyí yii u dàá bàn̄ee,
40024051	ní kí dáaĺ u-tafal ŋkpitim pu, kí pà-u mpoonnyoondambi paati. Niin ní u dàá sɔ̄ ní u-nyiŋŋi ń nīn gà tɔb kàkaka.”
40025001	“Unimbɔti beel náań nì kii bisapɔmbi saalaa biba bin yɔ̃oǹ bi-fitilab ki búntì kí tūŋkìń unimpucaan calee ní.
40025002	Bi-kansikinee biŋmoo sá bigbaambi ní biŋmoo sá biciŋfitiibi.
40025003	Bigbaambee yɔ̃oǹ bi-fitilab, kaa ŋúb́ ŋkpam ansaŋkiya pu,
40025004	ama bin bin sá biciŋfitiibee yɔ̃oǹ bi-fitilab ní ki gítī kpíĺ ŋkpam miba ansaŋkiya pu.
40025005	Unimpucaan cal nín kaa bíī bàń malaayee ní ŋgeem cúú bisapɔmbee kɔkɔ, ní bi gèen̄.
40025006	“Kunyataasiiu búmbumee, ní bi téeń yii: <Kpèèmaan unimpucaan cal dee! Cù kí tūŋkìmaan-u!>
40025007	Niinee ní bisapɔmbi saalaayee kɔkɔ fīntì ki bíī ŋáŋkí bi-fitilab.
40025008	Ní bisapɔŋgbaambee bí bin cáá iciinee yii: <Pɔ̄maan-ti ni-kpamaa! Timbi fitilab bíī kúù.>
40025009	Ní bin cáá iciinee bí-bi yii, <Aayee, min bí timbi cee nee kaa làá bà kí kpáaǹ ni mun. Pūtì nín̄ cámaan bin nyáfée cee kí dāmaan.>
40025010	Ŋyunti ŋun bi búntì kí dā ŋkpamee, ní unimpucaan cal bāań, bin bɔ́ntèe nɔ́ɔ́-u ki kɔ́ kunimpucandiin, ní bi dū kipunyɔkɔ ki pīiǹ.
40025011	Boonee, bisapɔmbi bin kíǹee mun dūu bāań ki bíī yíì yii: <Ukpil, ukpileeee, pìitī-ti!>
40025012	Ní u kíí-bi yii: <Ibaamɔn ní m tùkù-ni, maa nyí-ni.> ”
40025013	Ní Yeesu gítī lī yii: “Taa nín̄ gèem̀maan kun puee naa nyí ŋwiin, kaa nyí kukuluu kun m dàá dāá gítińee.”
40025014	“Unimbɔti beel dāa bí kii Uninja ubɔ nín dàá cù nsan ki yíiń u-tɔntɔnliibi ki dū u-gaajawanti ki ŋúbiǹ-bi puee ní.
40025015	U dū nnimifɔmu muŋmoo ki tīī ubɔ, ní ki dū nnimifɔmu muli ki tīī ubɔ, ní ki dū kinimifɔŋ kiba ki tīī utataati: u péētīī báà ŋma nì u-pɔŋŋu nyɔkɔm, ní ki búntì nsan.
40025016	Dicilpu niinee, un fɔ̃ɔ̃ nnimifɔmu muŋmooyee kpáàā búntì dibàntil ní ki ká nnimifɔmu muŋmoo ki kútì muŋmoo mun bi tīī-uee pu.
40025017	Míǹ ní un fɔ̃ɔ̃ nnimifɔmu mulee mun kánní muli ki kútì mun bi tīī-uee pu.
40025018	Ama ní un fɔ̃ɔ̃ kiba jee cūtì ki gbìn̄ mboo ki dū u-kpiliu nimiliŋ ki bál̀.
40025019	“Uninjee búntèe, ki yúntìń tikpil. U dāa fātìi bāańee ní ki yíiń u-tɔntɔnliibi bí tùkù-u bi nín dū animil ki ŋá kuŋyee.
40025020	Ní un nìn fɔ̃ɔ̃ nnimifɔmu muŋmooyee sútìń ki bí yii: <Ukpil, a nìn tīī-mi nnimifɔmu muŋmoo, ní m dūu bāntì ki ká muŋmoo ki kútì, an sèé.>
40025021	Ní u-kpiliu bí-u yii: <An ŋān̄, a sá utɔntɔmmɔnti ki bí deedee! A nín ŋúb́ tin kaa náaǹee deedeeyee, m dàá kàan̄-si á nīn kpèé tiwan tikpil. Kɔ́ man a-kpiliu mɔŋŋun!>
40025022	Ní utɔntɔnli un mun fɔ̃ɔ̃ nnimifɔmu mulee dɔ́miń ki bí yii: <Ukpil, a nìn tīī-mi nnimifɔmu muli, ní m dūu bāntì ki ká nnimifɔmu muli ki kútì, an sèé!>
40025023	Ní u-kpiliu bí-u yii: <An ŋān̄, a sá utɔntɔmmɔnti ki bí deedee. A nín ŋúb́ tin kaa náaǹee deedeeyee m dàá kàan̄-si á nīn kpèé tiwan tikpil. Kɔ́ man a-kpiliu mɔŋŋun!>
40025024	Ní un fɔ̃ɔ̃ kinimifɔŋ kiba jee mun sútìń ki bí yii: <Ukpil, m nyí yii a sá unil un bɔti pɔ̄ɔ̄yee, laakin saa yāaǹ iwamboolee niin ní a dāa cēē, ní laakin saa gbáń ki bíl̀ee niin ní a fà.
40025025	An puee m fāŋkì, ní ki cáá a-nimiliŋ ki gbìn̄ kitiŋ ki dūu bál̀, kpèè, a-wanti sèé!>
40025026	Niinee ní u-kpiliu kíí-u yii: <Utɔntɔŋkpiti, uwutijoodaan ní a sá! A nín nyí yii laakin maa yāaǹee ní m dāa cēē, ní laakin maa gbáń ki bíl̀ee niin ní m fèe,
40025027	ba pu ní saa dū m-nimiliŋ ki ŋá-mi baŋkan? M bàà bàn̄ nee ní kí fɔ̃ɔ̃ m-nimijaliŋ nì ipaati,>
40025028	ní ki bí yii: <Fɔ̃ɔ̃maan u-nimifɔŋki kí dūú kūtì un cáá nnimifɔmu saalaayee.
40025029	Di sá yii un kamaa yaa ŋúb́ tin u cááyee tiŋanee bi dāa kútí-u, ní ú nīn bí digbílin; ama un kamaa yaa kaa ŋúb́ tin u cááyee tiŋanee, bi dāa fòol̄ fiii un u cááyee.
40025030	Ama an yaa kíǹ utɔntɔnli un kaa bí tibanee, cúúmaan-u kí tɔ̄ mmɔŋki dibɔmbɔndin! Niin ní u dàá nīn sūǹ, u-nyiŋŋi ń nīn gà tɔb kàkaka.> ”
40025031	“Man Kinibiki yaa láā dɔ́miń kii ubɔtee nì Unimbɔti tūuni kɔkɔee, m dàá dāá kàl̄ m-beejal pu nì tinyool,
40025032	ní duulnya timbuliŋ kɔkɔ dāa kpáfí m-nimiin ní ḿ gàntī-bi kii uwaŋkpaal nín gàntī ipii nì iŋoobu puee,
40025033	ní kí dū ipii kí yɔ́oń m-ŋaŋgiil pú, ní kí dū iŋoobu kí yɔ́oń m-ŋaŋgan pú.
40025034	Niinee ní man ubɔti ń bí bin bí m-ŋaŋgiil púee, yii: <Dāam̄maan, nimbi bin pu m-Baa bīiǹee, kí fɔ̃ɔ̃maan dibeel din u bɔ́ntì ki yɔ́oǹ-ni doooo duulnya kíltamee.
40025035	Di sá ŋkùm nìn cúú-mi ní ni tīī-mi tijin m jíń; nnyinyoo nìn cáá-mi ní ni pú-mi nnyim m nyùn̄; m nìn sá unicaan ní ni fɔ̃ɔ̃-mi;
40025036	maa nìn cáá tiba kí pèen̄ ní ni pú-mi tiwan m pēeǹ; m nìn būǹ ní ni kpēē-mi; m nìn bí sarkan ní ni dɔ́miń ki māntì m-pu.>
40025037	Niinee ní bin yúl̀ nì Unimbɔti deedeeyee ń dāá kíí-mi yii: <Ti-Dindaan, ba dal ní ti nìn ká-si ŋkùm cáá-si ní ti tīī-si tijin a jíń, àá nnyinnyoo cáá-si ní ti tīī-si nnyim a nyùn̄ ní?
40025038	Ba dal ní ti nìn ká-si a sá unicaan ní ti fɔ̃ɔ̃-si, àá aa cáá tiba kí pèen̄ ní ti tīī-si tiwan a pēeǹ ní?
40025039	Ba dal ní ti ká-si a būǹ, àá a bí sarkan ní ti cūtì ki māntì a-pu?>
40025040	Ní man ubɔti ń dāá kíí-bi yii: <Ibaamɔn ní m tùkù-ni yii, ni nín péēŋá min ki tīī bin sá ŋwaamu m-naalib nee kansikinee, man ní ni ŋá ki tīī.> ”
40025041	“Míǹ boonee ní ḿ fàtī kí tùkù bin yú m-ŋaŋgan púee yii: <Sútímaan niin kí wàatī-mi, mbusudambi! Nín̄ cámaan ŋŋmi ŋun dàá nīn wù jaanjaanee ni, ŋun bɔ́ntì ki yɔ́oǹ Sitaan nì u-tūuniee!
40025042	Di sá yii ŋkùm nìn cáá-mi naa pú-mi tijin m jíń; ní nnyinnyoo nìn cáá-mi, naa pú-mi nnyim m nyùn̄.
40025043	M nìn sá unicaan, naa fɔ̃ɔ̃-mi; maa nìn cáá tiba kí pèen̄, naa tīī-mi tiwan m pēeǹ; m nìn būǹ, naa kpēē-mi; m nìn bí sarkan, naa dɔ́miń ki māntì m-pu!>
40025044	Niinee ní bí kíí-mi yii: <Ti-Dindaan, ba dal ní ti nìn ká-si ŋkùm nì nnyinnyoo cáá-si, àá a sá unicaan, àá aa cáá tiba kí pèen̄, àá a būǹ, àá a bí sarkan, ní taa tútuǹ-si?>
40025045	Ní man ubɔti ń dāá kíí-bi yii: <Ibaamɔn ní m tùkù-ni, ni nín kaa ŋá min ki tīī ŋwaamu nee kansikin kibee, man ní naa ŋá ki tīī.>
40025046	Ní bí dāá dū-bi kí tɔ̄ ditafadaaldi din kaa cáá dikuntilee ni, ní bin yúl̀ nì Unimbɔti deedeeyee ń nīn cá dimaŋfal din kaa cáá dikuntilee ni.”
40026001	Yeesu sòon̄ an bɔtee ki dɔ́òyee, ní ki bí u-boonnooliibi yii:
40026002	“Kee, ni nyí yii an kíǹ iwiin ili dee tí jī apibil jiŋaaliu un ti jīǹ ki téetí Unimbɔti nín nìn fīī ti-naanjab pueeyaa! Niin ní bi dàá dū man Kinibiki kí ŋúbiǹ m-nannanliibi bí kpáá-mi ndɔpuntikaa pu.”
40026003	Ní bisaraaŋakpilib nì Juuda yab kpilib kpáfì usaraaŋakpil un bi yíì Kaayifee naakookun,
40026004	ki sòon̄ ki bɔ́ntì kí cúú Yeesu dibalin kí kpò-u.
40026005	Ama ní ki lī yii: “Án taa nín̄ sá jiŋaalin, an nín dàá ŋá pu samaa ń taa láā yīkì kí jáǹ-tee.”
40026006	Yeesu nín nìn bí Beetanii, Siimɔn un nìn sá unyaŋgbantee dumpuee,
40026007	ní unimpu ubɔ sútìń ki pìl̄-u ki ŋúbiń talaalumɔnti un pɔ̄ɔ̄ kudaau tikpilee, an kā ditaŋkpal kpalbanyaanun.^fd^ Ŋyunti ŋun Yeesu kā ki jīǹ tijinee, ní u kpáatì talaaluee ki sītì Yeesu yil pu.
40026008	Yeesu boonnooliibi nín ká mimmee, an kaa mɔ́ɔkiǹ-bi, ní bi bí yii: “Ba pu ní bi bíil̀ talaalumɔnti nee míǹ?
40026009	Bi bàà ŋūǹ kí nyāfì-u animikpaan kí dūú yàkatī biwɔfibaa!”
40026010	Yeesu gbìl̄ bi nín bí ki sòoǹ tiŋyee, ní u bíī lìǹ-bi yii: “Ba pu ní ni páb́ unimpu nee míǹ? An sá ditummɔntiil ní u ŋá ki tīī-mi.
40026011	Kun puee ni nì biwɔfib di dàá nīn péēbí baabadal, ama man kaa làá nīn bí ni-cee baabadal.
40026012	U nín yāaǹ talaalu nee m-wunti puee, u bɔ́ntì-tì ki síiǹ m-síbitam dee.
40026013	Ibaamɔn ní m tùkù-ni, duulnya jaŋŋi kɔkɔ, laakin ní bi dāa sòoǹ tibɔmɔntiil neeyee, bi dàá dāá sòoǹ unimpu nee nín ŋá min nee kí nīn téetí u-pu.”
40026014	Ní akpambal saalaa nì alee kansikin un bi yíì Juudasi Iskaariyɔtee cūtì ki ká bisaraaŋakpilib,
40026015	ní ki bí-bi yii: “Ni dàá tīī-mi ba ní ḿ nyàab̀ nsan ŋun ni dàá dī kí cúú Yeesuee?” Ní bi kàan̄ animil jitɔmbi mmuŋku nì saalaa ki tīī-u.
40026016	Ŋyunti gbantee ní Juudasi kíĺ ki nyàab̀ nsan kí dū Yeesu kí ŋúbiǹ-bi.
40026017	Jiŋaal un bi ŋmɔ́ò kpɔnɔb bin baa ŋá kpɔnɔ nyɔkɔŋu án jɔ̄m̀ee wimpeepeekaaŋuee, Yeesu boonnooliibi dɔ́miń ki bālfì-u yii: “La ní a là tí bɔ́ntí-si apibil jiŋaaliu jinti ní?”
40026018	Niinee ní u bí-bi yii, cùmaan kitiŋin ŋmɔŋmɔkɔ dumpu kí tùkù-u yii: “Ukpil bí yii: <M-yuntiŋu bāań ḿ kpú, sii cee ní man nì m-boonnooliibi dàá jī apibil jiŋaaliu.> ”
40026019	Ní bi ŋá kíí Yeesu nín tùkū-bi puee, ki bɔ́ntì jiŋaalee.
40026020	Kujoou jɔ́otèe, bi nì u kāl̀ ki bíī jīǹ tijin.
40026021	Bi bíī jīǹee, ní u bí-bi yii: “Ibaamɔn ní m sòoǹ, ni-kansikin ubɔ dàá dū-mi kí tīī m-nannanliibi.”
40026022	Niinee kunimbaau kɔ́-bi ní bi kíĺ ki bíī bàlfī-u ubɔ ubɔ yii: “Ukpil, kee an kaa sá mamaa?”
40026023	Ní Yeesu kíí-bi yii: “An sá man nì un jīǹ disambibaantiilinee di dàá dū-mi kí ŋúbiǹ m-nannanliibi.
40026024	Man Kinibiki cá kí kpú ní nee, kii an nín ŋmàn̄ m-pu ki yɔ́oǹ miŋyee, ama mbusu dɔ̄ ki cí un dàá dū-mi kí nyāfiǹ m-nannanliibee! Bi yaa kaa bàà màl̄ udaan, an bàà sɔ́.”
40026025	Ní Juudasi un bíī cáá-u ki nyáfée bālfì-u yii: “Ukpil, man di dàá dū-si kí tīīii?” Ní Yeesu kíí-u yii: “Iiin.”
40026026	Ŋyunti ŋun bi bí ki jīǹee, ní Yeesu yɔ̃oǹ kpɔnɔ ki pàkā Unimbɔti, ní ki cúū gífì ki yākatì ki tīī-bi, ní ki bí-bi yii: “Fɔ̃ɔ̃ kí ŋmɔ́maan! An di sá m-wunti.”
40026027	Ní ki tí yɔ̃oǹ ndamam ní ki jáam̀ Unimbɔti mi-pu, ní ki dūu tīī-bi, ní ki bí-bi yii: “Ni kɔkɔ fɔ̃ɔ̃ kí nyòmaan!
40026028	An di sá m-fatikuu un nyáń ki cáań mpèé Unimbɔti nì binib tikpil kansikin bí ká bi-kpitii pɔ̄tamee.
40026029	Ibaamɔn ní m tùkù-ni, m péēgítī kpá kí nyò ndaam nee kí nīn cí dalin kin man nì ni dàá dāá gítī kpāfì kí nyò ndaam min sá mpɔmee m-Baa beelinee.”
40026030	Ŋyunti ŋun bi gāā jiŋaal lani ki dɔ́òyee, ní bi nyáń ki búntì Ɔliifi sufii jool pu.
40026031	Niinee, Yeesu bí u-boonnooliibi yii: “Bi nín dàá ŋá-mi puee dàá yàntī ni-kɔkɔ ń fá-mi kunyeeu nee gba, kii Unimbɔti takaldau nín sòon̄ ki síiǹ puee yii: <M dàá kpò upikpaal ní ipii ń yàl̄.>
40026032	Ama m yaa láā fīkitèe, m dàá lìntī kí cùú cīití-ni Gaaliilee”
40026033	Ní Piyeer kíí-u yii: “Báà bi-kɔkɔ yaa féeń-si, man kpá kí fá-si jaanjaan!”
40026034	Ní Yeesu bí-u yii: “Ibaamɔn ní m tùkù-si, díǹ nyeeku gba, kí wàatī ukɔl ń bāakèe, a dàá néé mita ní yii saa nyí-mi.”
40026035	Ní Piyeer kíí-u yii: “Báà an yaa sá-mi ŋkúm man nì si dàá kpú, man kpá kí néé yii maa nyí-si!” Ní u-boonnooliibi bin kɔkɔ kíǹee mun kíí míǹ.
40026036	Niinee ní Yeesu nì u-boonnooliibi bàn̄ laakin bi yíì Geetiseemanee, ní u bí-bi yii: “Kàl̄maan doo, man dàá cù nyɔkɔpu doo kí mèè.”
40026037	Ní u kpáaǹ Piyeer nì Seebeedee jipɔmbi liitil. Niinee, u kíĺ ki kpáàā bíī gbìl̀ diniminaamandi nì kunimbaau pu,
40026038	ní ki bí-bi yii: “Kunimbaau kɔ́-mi tikpil, ki cáǹ-mi ŋkúmin! Nín̄ kāmaan doo kí nīn wāĺ kí taa gèeǹ!”
40026039	Ní Yeesu sútì nyɔkɔpu fiii ní ki lítì dicincibil ní ki bíī mèé yii: “M-Baa, falaanyɔkaa nee yaan ŋūǹ kí kàkatī kí wàatī-mi! Ama, min sii lèe nín ŋá án taa ŋá min man lèe.”
40026040	Ní u fātìi gítìń u-boonnooliibi bitee cee ki ká bi dɔ̄ ki gèeǹ, ní u bí Piyeer yii: “Naa kpáàā ŋūǹ man nì ni ń kàl̄ kukubambaantiiu kpaŋkpan ní taa gèeǹaaan?
40026041	Fìntīmaan kí nīn mèé, an nín dàá ŋá pu ni yaa kɔ́ icɔŋkinee ní taa lítée, unil bàà cáá nlandɔkɔmɔnti, ama ní ki bí iwɔfin.”
40026042	Ní Yeesu fātìi tí nín gítí nliliitiim ki tí mēēyii: “M-Baa, an yaa sá yii m yaa kaa nyùn̄ falaa nee waa ŋūǹ kí jītée, a nín là puee ní ń ŋá!”
40026043	Ní u fātìi tí nín gítiń ki bāańee, bi tí dɔ̄ ki gèeǹ, kun puee ŋgeem nìn cáá-bi tikpil.
40026044	Ní u gítī tí yāntì-bi ki fātìi nín gítí ntataatiim, ki tí mēēki būsì tibɔbaantiil.
40026045	Míǹ boonee u fātìi nín gítiń u-boonnooliibi cee, ní ki bí-bi yii: “Ni dɔ̄ ki gèeǹ ki ŋùŋfāa! Kpèè, kukuluu kun bi dàá dū man Kinibiki kí nyāfiǹ binikpitibee bāań ní nee.
40026046	Yīkì, tí nīn cámaan! Un dàá dū-mi kí nyāfèe di bāań nee!”
40026047	Yeesu kaa láá sòon̄ ki ŋmíl̀, ní u-kpambaliŋ saalaa nì alee kansikin un bi yíì Juudasee bāań u nì kunipaau nɔ́oń ki ŋúbiń njimu nì atambɔn; bisaraaŋakpilib nì Juuda yab kpilib di nìn túnní-bi.
40026048	Úǹ un dàá dū Yeesu kí nyāfèe nìn tīiń-bi kudaaŋŋu, yii: “Un m yaa tin jáam̀ ki kpàl̄ee, un ni nyàab̀ee dee, ní cúú-u!”
40026049	U tin péēlì yii u bàn̄ee, u sútì ki pìl̄ Yeesu, ki bí-u yii: “Ukpil, a-jooku!” ní ki kpàl̄-u.
40026050	Ní Yeesu bí-u yii: “M-bɔɔ, ŋá tin pú a dɔ́mińee!” Niinee ní binibee dɔ́miń ki cúú Yeesu.
40026051	Bin nìn bí Yeesu ceeyee kansikin ubɔ fɔ́fì u-jiki ní ki gāā ki wúkutì usaraaŋakpil tɔntɔnliu tafal.
40026052	Ní Yeesu bí-u yii: “Gíiǹ a-jiki kí fúuń kujitooun, kun puee bin kɔkɔ yaa yɔ̃oǹ njimuee njimu di dàá dāá kpò bidambi.
40026053	A nyí yii maa ŋūǹ kí yíiń m-Baa ń jòoń-mi, ní ú tīiń-mi niin niin itūun kutukub kutukubaaa?
40026054	Ama, m yaa ŋá mimmee, mana ní Unimbɔti takaldau nín sòon̄ ki síiǹ m-pu miŋyee dàá ŋmā kí ŋá?”
40026055	Niinee ní u fātìi bí kunipaauee yii: “M sá unikpiti naaan? Ba pu ní ni ŋúbiń njimu nì atambɔn kí dāá cúú-mi! Baabadal m kàal̀ Kunimbɔtidiin ki dàkà, ba pu ní naa cúú-mi niin?
40026056	Ama tin bí nee kɔkɔ bāań, án ŋá kii Unimbɔti bɔnaatiliibi nín ŋmàn̄ ki síiǹ m-pu miŋyee.” Niinee ní u-boonnooliibi kɔkɔ sáǹ ki fá-u.
40026057	Bin nìn cúú Yeesuee cáá-u ki cūnnì usaraaŋakpil Kaayifi dumpu, niin ní bimaradakaliibi nì bikpilib nìn kpáfì.
40026058	Ní Piyeer táá Yeesu aboon aboon ki tin bàn̄ usaraaŋakpil dumpu ki kāl̀ u-tɔntɔnliibi cee kí kpèè an nín dàá kúntí miŋyee.
40026059	Bisaraaŋakpilib nì bibɔsoonliibi bin kɔkɔ kíǹee bíī nyàab̀ un dàá ká nnyimɔn ŋubɔ kí sòoǹ u-pu bí ká nnaakpal kí kpò-uee.
40026060	Ama, nì min kɔkɔ binib dɔ́miń kupaau ki cáań inyimɔn seerab ki túǹ u-puee, báà ubɔ yɔu kaa kāl̀. Boonee ní bili dɔ́miń ki bí yii:
40026061	“Kijapaai nee bí yii, úǹ ŋūǹ kí wīī Kunimbɔtidii kí fàtīí mā-ku iwiin ita.”
40026062	Niinee ní usaraaŋakpil yíkì ki bí Yeesu yii: “Binib nee nín bí ki sòoǹ a-pu miŋyee, ba ŋá ní saa kíikí ní?”
40026063	Ama ní Yeesu ŋmí-bi fɔ́ŋfɔŋ. Ní usaraaŋakpil gítī bí-u yii: “Nì Unimbɔti un bée ní m pūtì ki tīī-si, á tùkù-ti a yaa sá Kriisitoo, ki sá Unimbɔti Jipɔɔn!”
40026064	Ní Yeesu kíí-u yii: “Míǹ ní a lī nee. Ama m tùkù-ni yii, kí yòon̄ kɔŋkɔnnee, ni dàá ká man Kinibiki kā mpɔn kɔkɔ daan ŋaŋgiil pú, ki dàá dāá ká m nyánní yilpu ataŋgban ni ki dòoń”
40026065	Niinee, usaraaŋakpil dáaĺ ki cátì u-bɔkutil kii bi-koobiliŋ nín lī puee kí dàkà yii an kaa mɔ́ɔkiǹ-u, ní ki bí yii: “U ŋèeǹ nì Unimbɔti ní! Ti gítī nyàab̀ seeradambi kí ŋá ba? Nimbi ni-ba, ni gbìl̄ u nín ŋèeǹ nì Unimbɔtee.
40026066	Ni ká yii ba?” Ní bi kíí-u yii: “U máaǹ ŋkúm ní!”
40026067	Niinee ní bi kíĺ ki tíiĺ timɔtan ki sìtī Yeesu nimiin ní ki gbáà-u aŋaŋkul, ní biba mun fátí-u itampa,
40026068	ki lì-u yii: “Sii Kriisitoo, sii un wāĺee, tùkù-ti un di fáá-see!”
40026069	Ŋyunti ŋun Piyeer kā dicindinee, usapɔɔn ubɔ un bí niin ki tūǹ ditundee, sútìń ki pìl̄ Piyeer, ní ki bí-u yii: “A mun nìn bí Yeesu Gaaliilee yɔuee cee!”
40026070	Ní Piyeer néé báà ŋma nimiin yii: “Maa nyí tibɔti tin a sòoǹ nee.”
40026071	U còom̄ ki cá kipunyɔkɔ watil púee, ní usapɔɔn ubɔ mun gítī ká-u, ní ki tùkū bin bí niinee yii: “Kijapaai nee mun nìn bí Yeesu Naasaareeti yɔuee cee ní.”
40026072	Ní Piyeer gítī tí néé ki pūtì yii: “Maa nyí uninja gbanti!”
40026073	An kútì fiiiyee, bin bí niinee mun sútìń u-cee ní ki bí-u yii: “A mun lafun sá binib bin nɔ́ɔ́-uee kansikin ubɔ ní, a-sòontam dàkà míǹ.”
40026074	Niinee ní u kíǹ ki bíī pùtī ki tíntí yii: “Maa péēnyí kijapaai nee!” Kpalaayee, ní ukooja báakì.
40026075	Niinee ní Piyeer téetì dinyɔɔbundi din Yeesu bàà lī-uee, yii: “Kí wàatī ukɔl ń bāakèe, a dàá néé ŋfunyɔm mita yii saa nyí-mi.” Ní u nyáń ki bíī sūǹ ki yáliŋkí.
40027001	Kutaafaau pòlpɔlee, bisaraaŋakpilib kɔkɔ nì Juuda yab kpilib kpáfì ki sòon̄ bi nín dāá dī nsan ŋun pu ní kí kpò Yeesuee.
40027002	Ní bi bɔ́ob́-u ŋŋmii ki cáá-u ki ŋúbiǹ gɔmina Piilati.
40027003	Juudasi un nìn dū Yeesu ki nyáfèe nín ká yii bi dàá kpò Yeesuee, ní u-pɔbil bíil̀ tin u ŋée pu, ní u cáań animil jitɔmbi mmuŋku nì saalaayee ki gíiǹ ki tīī bisaraaŋakpilib nì Juuda yab kpilib,
40027004	ní ki bí-bi yii: “M ŋá ikpiti ní ki dū un kaa ŋá tibee ki tīī ní kpò!” Ní bíǹ kíí-u yii: “An ká timbi la? Sii nì a-bɔti dee!”
40027005	Ní Juudasi dū animilee ki yàl̄ Kunimbɔtidiin, ní ki cūtìi lúntì u-ba ŋŋmii ki kpíì.
40027006	Niinee bisaraaŋakpilib cūtì ki tɔ̃ɔ̃ animilee, ní ki bí yii: “Ti-marau kaa pú-ti nsan tí dū an nimiliŋee kí ŋá Kunimbɔtidii nimiliŋ dakaaun, kun puee an sá fatiku nimiliŋ ní.”
40027007	Ní bi sòon̄ ki gbìlīǹ tɔb, ní ki dū animilee ki dá uyɔɔmaati ubɔ saaku ki dūu ŋá binicambi ceeku.
40027008	An puee, bi yíì kusaau gbanti yii “Fatiku saaku” ali nìn díǹ.
40027009	An ŋá kii Unimbɔti bɔnaatiliu Jeereemii nín nìn sòon̄ puee dee yii: “Ní bi fɔ̃ɔ̃ animil jitɔmbi mmuŋku nì saalaa ŋin Israyeel yab nìn kíí yii bí pà u-puee,
40027010	ní ki dū an nimiliŋ ki dá uyɔɔmaati saaku, kii ti-Dindaan nín nìn tùkū-mi puee.”
40027011	Bi cáá Yeesu gɔmina nimiin, ní gɔmina bālfì-u yii: “Sii di sá Juuda yab bɔtiuaaa?” Ní Yeesu kíí-u yii “Míǹ ní a lī nee.”
40027012	Ama, bisaraaŋakpilib nì Juuda yab kpilib nín dū tibɔti tin ki túǹ u-puee, waa gātì báà tiba.
40027013	Ní gɔmina Piilati bí-u yii: “Aa gbìl̄ tin kɔkɔ bi sòoǹ ki tūntí a-puee níiin?”
40027014	Ama Yeesu kaa péēgātì-u báà tiba an poon, ní an mɔ̄tìi bākatiǹ gɔmina tikpil.
40027015	Apibil jiŋaaliu kamaayee, gɔmina nìn gīintí usarkadaan un samaa kɔkɔ yaa bālfèe ní kí líí.
40027016	Ŋyunti gbantee usarkadaan ubɔ nìn bí un pu báà ŋma péēnyée: bi yíì-u Baaraabasi.
40027017	Ní Piilati bālfì samaa un nìn kpáfèe yii: “Ŋma ní ni là ḿ gíiǹ kí líí, Baaraabasaaa, Yeesu un bi yíì yii Kriisitooyee?”
40027018	Di sá yii u nìn nyí yii nnimidiki ŋun bi cáá Yeesu puee di yì-tì ní bi cáań-u ki ŋúbiǹ-u.
40027019	Ŋyunti ŋun u kā ibɔsoon puee, ní u-nimpuu túnní bí tùkù-u yii: “Á taa péēcèeǹ deedeedaan nee bɔtin! Di sá yii m jíń u-pu falaa tikpil kudamintiiun díǹ.”
40027020	Ní bisaraaŋakpilib nì Juuda yab kpilib téé kunipaau ń lì yii bi là bí gíiǹ Baaraabasi kí líí kí kpò Yeesu.
40027021	Ní gɔmina fātìi tí būsì ki bālfì-bi yii: “Binib bili nee kansikinee, ŋma ní ni là ḿ gíiǹ kí líí ní?” Ní bi kíí-u yii: “Baaraabasi ní ti là á gíiǹ kí líí!”
40027022	Ní u fātìi bālfì-bi, yii: “Mimmee, m dàá ŋá Yeesu un bi yíì yii Kriisitooyee úǹ mana?” Ní bi-kɔkɔ kíí yii: “Bí kpáá-u ndɔpuntikaa pu!”
40027023	Ní u bālfì-bi yii: “Mimmee, ba kpitii ní u ŋá?” Ama ní bi mòtīi kūuntí mpɔn yii: “Bí kpáá-u ndɔpuntikaa pu!”
40027024	Gɔmina Piilati ká yii waa ti ŋūǹ kí ŋá tiba, fìkìlfikil mòtīi bíī wīintée, ní u yɔ̃oǹ nnyim ki fíntì u-ŋalii samaa kɔkɔ nimiin, ní ki bí yii: “Maa bí uninja nee kúm poon, ni nì ni-bɔti dee!”
40027025	Ní kunipaauee kɔkɔ kíí yii: “U-kpuulool ń lúntí timbi nì ti-biyaamu pu!”
40027026	Niinee ní gɔmina gíiǹ Baaraabasi ki líì, ní ki yāntì bi gbáń Yeesu anaalab, ní ki dū-u ki tīī bí cáá-u kí kpáá ndɔpuntikaa pu.
40027027	Niinee ní gɔmina soojab cáá Yeesu ki kɔ́ǹ gɔmina cindi poon, ní ki yíiń disoojakitil kɔkɔ dɔ́miń ki kpáfì.
40027028	Ní bi pēetì u-wanti ki dū dibɔkutimandi cínciŋ ki pēeǹ-u,
40027029	ní ki dū ikuŋkum ki lùn̄ kibeefuulii ki cíkiǹ-u, ki dū ŋkpɔndɔ ki ŋúbiǹ u-ŋaŋgiil, ní ki kíǹ ki gbàantí u-nimiin ki bèel̄-u yii: “Ti jáaḿ-si, Juuda yab bɔtiu!”
40027030	ní ki tíiĺ timɔtan ki làbitī-u, ki fòol̄ ŋkpɔndɔee ki cáā fátí u-yil.
40027031	Bi bēel̀-u míǹ ki dɔ́òyee, ní ki cúú dibɔkutimandee ki pēetì-u, ní ki gíiǹ úǹ u-ba wanti ki pēeǹ-u, ní ki cáá-u ki búntì kí tin kpáá.
40027032	Bi nyáń ki cée, ki tú uninja ubɔ nsanni u sá Siireeni tiŋkin, bi yíì-u Siimɔn, ní bi páb́-u ú fɔ̃ɔ̃ Yeesu dɔpuntikaaŋu kí bùkun̄.
40027033	Ní bi cáá Yeesu ki bānnì laakin bi yii Gɔlgɔtee, an taapu sá yii: “Kuyikpabiku laŋki.”
40027034	Ní bi dū ŋkaam ki ŋmālim̀ ndamam poon ki tīī-u ú nyò. U dákée ní ki yíì, kaa nyùn̄.
40027035	Ní bi dū-u ki kpáá ndɔpuntikaa pu, ní ki tɔ́ kasi ki yākatì u-bɔkutiŋ,
40027036	ki kíǹ ki kā ki cí-u.
40027037	Bi nìn ŋmàn̄ tiŋmaŋmabiti ki nákaǹ u-yil pú kí dàkà kun pu ní bi kūū-uee, yii: “Un bí nee di sá Yeesu, Juuda yab bɔtiu.”
40027038	Bi kpáá digaŋgandambi bili idɔpuntikaa pu ki ŋàl̄-u, ubɔ bí u-ŋaŋgiil pú ní un kíǹee bí u-ŋaŋgan pú.
40027039	Ní bisanjitiliibi bèel̄-u, ki gàatī bi-yiliŋ
40027040	ki lì yii: “Sii un gbáà kí wīī Kunimbɔtidii kí fàtīi mā-ku iwiin itee, a yaa sá Unimbɔti biki, fīī a-ba kí kpákatiń ndɔpuntikaa pu!”
40027041	Míǹ mbaantiim, bisaraaŋakpilib, nì bimaradakaliibi nì Juuda yab kpilib mun bí ki bèel̄-u, ki lì yii:
40027042	“U fīī biba dee, kaa ŋūǹ kí fīī u-ba! U sá Israyeel yab bɔtiu naa! Ú kpákatiń ndɔpuntikaa pu kɔŋkɔnnee! Mimmee, ti dàá fɔ̃ɔ̃-u kí kíí.
40027043	U dū u-mákal ki ŋá Unimbɔti pu dee, ki lì yii: <Man sá Unimbɔti Jipɔɔn,> too, kɔŋkɔnnee Unimbɔti yaa néeń-u, ú fīī-uaa!”
40027044	Ní digaŋgandambi bin bi nìn kpáá ki ŋàl̄-uee mun nìn sìí-u míǹ mbaantiim.
40027045	Kuwiŋkuluuee, dibɔmbɔndi jéetì kitiŋ kɔkɔ pu ki tin sāā tikúti tita.
40027046	Ki cá tikúti titee, Yeesu fáá mbiil mpɔn, yii: “Eelii, Eelii, lama sabakitanii?” (Taapu sá yii, M-Nimbɔtiu, m-Nimbɔtiu, ba ŋá ní a dū-mi ki fá?)
40027047	Yeesu fáá mbiil mimmee, ní bin bí niinee biba gbìl̄ u-biiliŋuee pu, ní ki lī yii: “U yíì Eelii dee!”
40027048	Ní bi-kansikin ubɔ sáǹ ki yɔ̃oǹ kuca ki múĺ ndaam min gàm̀ee ni, ki dūu túuń ŋkpɔndɔ pu ki tīī-u ú nyò.
40027049	Ama ní bin kíǹee bí yii: “Yàntī! Tí kpèèmaan Eelii yaa làá dāá fīī-u!”
40027050	Yeesu gítī fáá mbiil mpɔnee ní ki dū u-fām ki tīī ki kpíì.
40027051	Niinee, sata un bi nìn dūu pītì Kunimbɔtidii poon ki gāntì laakin bi yíì circir páaa laŋkee nì laan kíǹee cúū cátì yilpu ki tin kátì taapu, ní kitiŋ cīŋkì, ní titaŋkpanaakɔti cúū búkutì,
40027052	ní akaakul wāaǹ, ní bin nìn nɔ́ɔ́ Unimbɔti ki kpíìyee tikpil fīkitì,
40027053	ki nyáń bi-kaakuliŋin. Yeesu fìkititam boonee, an nibee kɔ́ Jeerusaleem tiŋkin, ní binib tikpil ká-bi.
40027054	Room soojakpiliu nì u-yab bin nìn cí Yeesuee nín ká kitiŋ cìŋkitam nì tin kɔkɔ péējítèe, ní tifaandi cúú-bi tikpil ní bi lī yii: “Tiŋman, kijapaai nee lafun sá Unimbɔti Jipɔɔn ní.”
40027055	Binimpoobi kupaau mun nìn yú ndan ki kpèeń. Bi nìn céeǹní-u doooo Gaaliilee ní ki tútuǹ-u atuun.
40027056	Maarii un sá Magdala tiŋkinee nì Maarii un sá Jaaki nì Jooseefi nee, nì Seebeedee jipɔmbi na nìn bí bi-kansikin.
40027057	Kujoou jɔ́otèe, ní ugaaja ubɔ dɔ́miń laakin bi nìn kpáá Yeesuee, bi yíì-u Jooseefi, u sá Arimatee tiŋkin, ki mun nìn sá Yeesu boonnooliu.
40027058	Ní u cūtì ki ká Piilati, ní ki mēē-u nsan kí yòon̄ Yeesu wunti, ní Piilati bí yii bí dūú tīī-u.
40027059	Ní u cūtìi yɔ̃oǹ, ki nyàab̄ ŋŋaapiin mpɔɔn ki dūu fìn̄-u,
40027060	ní ki cáā ŋá u-kaakupɔndin din u nìn lùkū ditaŋkpalinee, ní ki bíntì ditaŋkpakpaandi diba ki pīiǹ dikaakul nyɔkɔpu, ní ki búntì.
40027061	Maarii un sá Magdala tiŋkinee nì Maarii un kíǹee mun nìn cūtì ki kā ki pìl̄ dikaakulee nyɔkɔpu.
40027062	Bi nín bɔ́ntì ŋwiŋŋuŋfikaa, kutaa wúntèe, ní bisaraaŋakpilib nì Fariisab nɔ́ɔ́ dicilpu ki cūtìi ká Piilati,
40027063	ní ki bí-u yii: “Ukpil, ti téetí yii unyimɔndaan nee nín nìn dáá bí dimaŋfalinee u nìn bí yii, u yaa kpíìyee, winta dalee u dàá fìkitī.
40027064	Míǹ puee, yàntī soojab ń cù kí cīití u-kaakul ali iwiin ita, an nín dàá ŋá pu u-boonnooliibi ń taa dāan̄ kí yò u-wunti kí tùkù samaa yii u fīkitèe: mimmee, nnyimɔn gbanti ŋúǹ dāa pɔ́ɔkí kí jītíǹ mpeepeekaa.”
40027065	Ní Piilati kíí-bi yii “Ni cáá soojabaa! Cáámaan-bi bí cīití u-kaakul ni nín là puee.”
40027066	Ní bi dū kudaaŋŋu ki nákaǹ ditaŋkpalee pu ubɔ yaa gbēēyee bí bée, ní ki cáá soojab ki cíitì.
40028001	Ŋwiŋŋuŋfikaa jítì ku wúntì kɔɔsil ntaafaabɔmbɔminee, Maarii un sá Magdala tiŋkinee, nì Maarii un kíǹee cūtì kí kpèè dikaakul.
40028002	Kpalaayee kitiŋ cīŋkì tikpil, ní Unimbɔti tūuŋŋu ŋubɔ nyánní yilpu ki dɔ́miń ki cúú ditaŋkpakpaandee ki bíntì ní ki kāl̀ di-pu.
40028003	U nìn jìl̀ kii utaa nín ŋmɔ́ò puee, ní u-wampeeŋkaati pīiǹ káŋkaŋ.
40028004	Soojab nín wál̀-uee, ní bi fāŋkì tikpil, bi-wunti bíī jìkì ní bi fìkī.
40028005	Ní Unimbɔti tūuŋŋuee bí binimpoobee yii: “Nimbi taa fàŋkìmaan! M nyí yii ni nyàab̀ Yeesu un bi kpáá ndɔpuntikaa puee ní.
40028006	Waa bí doo, u fīkitì, kii u nín nìn péēlī puee. Dāan̄ kí kpèèmaan laakin u nìn dɔ̄ee,
40028007	kí nīn cámaan malaa, kí tùkù u-boonnooliibi yii u fīkitì ditaŋkpiilin. U dàá lìntī kí cù Gaaliilee, niin ní ni dàá tin ká-u. Tin m cáá kí tùkù-nee dee.”
40028008	Niinee ní bíǹ búntì malaa, tifaandi nì dipɔɔpiŋkpaandi kɔkɔ ŋmàl̄, ki sáń ki cá kí cáá dinyɔɔbundee kí tùkù Yeesu boonnooliibi.
40028009	Niin kpalaa ní Yeesu tú-bi nsan ní ki jáam̀-bi, ní bi sútì ki pìl̄-u ní ki lítì u-nimiin ki jáam̀-u.
40028010	Ní Yeesu bí-bi yii: “Taa fàŋkìmaan! Cù kí tùkùmaan m-nabiyaamu yii bí nīn cá Gaaliilee. Niin ní bi dàá tin ká-mi.”
40028011	Ŋyunti ŋun binimpoobee dáá bí nsanni ki cée, ní soojab bin nìn cí dikaakulee biba cūtì kitiŋin ki máafì bisaraaŋakpilib tin jítèe kɔkɔ.
40028012	Ní bíǹ kpáfì Juuda yab kpilib ki sòon̄ ki gbìlīǹ tɔb, ní ki nyàab̄ kunimigbaau ki ŋéeb́ soojab nyɔmmu,
40028013	ní ki tùkū-bi yii: “Ní lì yii, kunyeeu timbi dɔ̄ ki gèeǹee, ní u-boonnooliibi dɔ́miń ki yùn̄ u-wunti.
40028014	Báà gɔmina yaa gbìl̄aaa, timbi dàá sòkɔl̀-u kí nyāntí-ni tibɔtin.”
40028015	Ní soojab fɔ̃ɔ̃ animil, ní ki ŋá bi nín bí bí ŋá puee. Ní an bɔtee gbītì Juuda yab kansikin ki dāa sāā díǹ.
40028016	Yeesu boonnooliibi saalaa nì ubɔee búntì Gaaliilee gbantaŋki kiba pu, laakin Yeesu nìn bí bí kíntí-uee.
40028017	Bi nín ká-uee, ní bi gbāaǹ ki jáam̀-u, ama nì míǹ kɔkɔee, bi-kansikin biba nìn dàkafī mili mili.
40028018	Ní Yeesu sútìń ki sòon̄ nì bi, yii: “M fɔ̃ɔ̃ ipɔn kɔkɔ yilpu nì taapu kɔkɔ pu.
40028019	Míǹ puee, nín̄ cámaan atimbun kɔkɔ nib cee kí dū-bi kí kpántí m-boonnooliibi, kí fàl̀-bi Unimbɔti nyim, Ubaati, nì man u-Jipɔɔn nì Circir Fām yindi pu;
40028020	kí dàkà-bi bí nīn ŋúb́ tin kɔkɔ m tīī-ni ní ŋée. Ní nīn nyí yii m bí ni-cee baabadal ali duulnya kúntitam.”
41001001	Tibɔmɔntiil tin sòoǹ Yeesu Kriisitoo Unimbɔti Jipɔɔn puee killaŋki sèé.
41001002	Eesayi Unimbɔti bɔnaatiliu nìn ŋmàn̄ u-takaldau poon ki síiǹ, yii: Unimbɔti bí yii: “M-tūuŋŋu sèé! M túnní-ŋu ŋú lìntīń a-nyɔkɔpu kí dāá ŋāŋkì-si nsan.
41001003	M-tūuŋŋuee di báakí kupɔɔun yii: Bɔ́ntímaan ti-Dindaan saŋŋu, kí tàntīmaan u-sambiyaamu kí cīití-u.”
41001004	Ntūunee di sá un bi yíì Jaan u kɔ́ kupɔɔun ki fùul̀ binib Unimbɔti nyimee. U nìn báakí ki tùkù binib yii: “Kpántímaan ni-bimbim kí yàntī bí fàl̀-ni nnyim, Unimbɔti ń dū ni-kpitii kí pɔ̄-ni.”
41001005	Ní Juudee watil pú yab nì Jeerusaleem tiŋkin nib kɔkɔ nìn cá Jaan cee. Bi nìn bìitī bi-kpitii pu, ní u fùul̀-bi Unimbɔti nyim Jɔɔdan mɔɔlin.
41001006	Jaan gbanti nìn pēēugutaamu kuti bɔkutil ní ki gbìn̄ ŋgban dambalau. U nìn ŋmɔ́ò inaakitoon nì tisiil ní. U nìn báakí yii:
41001007	“Ubɔ bí m-boon ki tɔ́obiń ki cáá mpɔn ki jítiǹ man. Maa sàafì kí nīn sá u-yumbuu kí sɔ́ntí kí kútí u-naataaŋmiii gba.
41001008	Man fùul̀-ni nnyim ní, úǹ dàá dāá dū Circir Fām ní kí fàl̀-ni.”
41001009	Ŋyunti gbantee, Yeesu nyánní Gaaliilee tiŋki kin bi yíì Naasaareetee, ki dɔ́miń Jaan fùl̄-u Jɔɔdan mɔɔlin.
41001010	Jaan nín fùl̄-u ki dɔ́ò, u nyēeń nnyiminee, ní ki wál̀ kutagbɔŋu pīitì ní Unimbɔti Fām kpákatìń kii dinanjilee ki tɔ́kɔǹ u-pu,
41001011	ní u gbìl̄ Unimbɔti sòon̄ní kutaa pu ki lī yii: “Sii di sá m-Jipɔɔn un m néeń tikpilee! M-pɔbil fáatì-si.”
41001012	Kpalaa niinee ní Unimbɔti Fām yāntì u cūtì kupɔɔun.
41001013	U nìn ŋá kupɔɔun iwiin imuŋku ili ní Sitaan cɔ́ŋkì-u. U nì ipeel di nìn kíǹ ki bí, ní Unimbɔti tūuni bí u-cee ki kèètī-u.
41001014	Bi nìn cúú Jaan ki pīiǹ kudii. Míǹ boonee ní Yeesu cūtì Gaaliilee ki kíĺ ki bíī sòoǹ Unimbɔti bɔmɔntiiti ki tùkù-bi yii:
41001015	“Ŋyunti bāań Unimbɔti beel sútì ki pìlīń-ni. Fámaan ni-kpitii kí fɔ̃ɔ̃maan tibɔmɔntiil nee kí kíí!”
41001016	Ŋwiin ŋubɔ, Yeesu nìn bíī kpàkaǹ Gaaliilee mɔɔlee ní ki ká bijɔncuuliibi bili, Siimɔn nì u-naal Andree bí ki tòɔ́ kulaaŋŋu dimɔɔlin.
41001017	Ní Yeesu bí-bi yii: “Dāá nīn nɔ́ɔ́maan-mi. Ni sá bi-jɔncuuliibi ní, ama m dàá dū-ni kí kpántí bin nyàabìń binib ki cāabìń m-ceeyee.”
41001018	Ní bi yāntì bi-laanti dicilpu niin ki táá-u.
41001019	U cɔ̃om̀ ki cūtì ndan fiiiyee, ní ki gítī ká Seebeedee jipɔmbi Jaaki nì Jaan kā buŋalimbun ki ŋáŋkí tilaandi.
41001020	Kpalaa niinee ní Yeesu yíiń-bi ní bi yāntì bi-baa Seebeedee nì bitɔntɔnliibi buŋalimbun ki táá-u.
41001021	Yeesu nì u-yab cūtì Kapeenaayum tiŋkin. Ŋwiŋŋuŋfikaa bāańee, ní Yeesu kɔ́ kukpafidiin ki kíĺ ki bíī dàkà binib Unimbɔti bɔti.
41001022	Binib bin nìn bíī pílfíǹ-uee nìn bākatì tikpil nì u-dàkatam. Kun puee u-dàkatam nìn cáá mpɔn kaa náań nì bi-maradakaliibi yam.
41001023	Kpalaa niinee, uwaati ubɔ un pu arasinii kēe téeń kupkafidiin niin yii:
41001024	“Yeesu Naasaareeti yɔu, a nyàab̀-ti nì tilati ní? A dɔ́miń kí kúntí-ti níiin? M nyí un ní a sée! A sá circirdaan un nyánní Unimbɔti ceeyee ní!”
41001025	Ní Yeesu kpātì arasiniiyee pu, yii: “Á ŋmīĺee kí nyā uninja nee ni!”
41001026	Ní arasinii yāntì uninjee wunti fáá dijinjikil ŋkpitim pu, ní u tīl̀ mbiil mpɔn, ní ki nyáń u-ni.
41001027	Báà ŋma bākatì sèeee, ní ki bàlfī tɔb yii: “Ba bɔti ní ti nín ká na? Tibɔcan sèé! Nì mpɔn ní u pūǹ kinyɔkɔ ki kpáaǹ arasiniibi bí nyā, ní bi pílfíǹ-u!”
41001028	Ní Yeesu yindi gbītì kpalaa Gaaliilee jaŋŋi kɔkɔn.
41001029	Bi nyáń kukpafidiinee kpalaayee ní u nì Jaaki nì Jaan búntì Siimɔn nì Andree dumpu.
41001030	Siimɔn nimpuu na nìn būǹ mmaŋfanyim ki dɔ̄ u-wunti píĺ kpāŋkpam. Bi bàn̄ kpalaayee ní bi tùkū Yeesu unimpuee bumbunti pu,
41001031	ní u kɔ́ unimpuee cee ki cúú u-ŋal ki yáatì-u ki kāaǹ. Ní mmaŋfanyimee yāntì-u dicilpu, ní u yíkì ki kíĺ ki bíī ŋáań tijin kí tīī-bi.
41001032	Kujoou, ŋwìiń jéetèe, bi cūnnì Yeesu cee bibunliibi nì biwaatiibi bin pu arasiniibi kēe kɔkɔ,
41001033	ní kitiŋin yab kɔkɔ kɔ́oǹ ki kpáfì kudii kun ni u nìn bée nyɔkɔpu.
41001034	Binib kupaau nìn būǹ igbaŋween iba iba ní u cáaǹ-bi, ní ki jìn̄ arasiniibi tikpil ki nyántì, kaa pú-bi kinyɔkɔ bí sòoǹ, kun puee bi nìn nyí un ní u sée.
41001035	Kutaa wúntì ntaafaabɔmbɔminee Yeesu péé ki nyáń ki búntì ŋkpaanceeti kumooun kí mèè Unimbɔti,
41001036	ní Siimɔn nì u-jutiibi cūtìi bíī nyàab̀-u.
41001037	Bi ká-uee, ní ki bí-u yii: “Báà ŋma bíī nyàab̀-si.”
41001038	Ní u kíí-bi yii: “Tí cùmaan ntiŋgbamu mun kíǹee mun poon, ḿ sòoǹ nì bí mun Unimbɔti bɔti. Míǹ pu ní m dɔ́miń kitiŋ pu.”
41001039	Ní u cūtì ki māntì Gaaliilee jaŋŋi kɔkɔ ki sòoǹ Unimbɔti bɔti akpafidiin ni ní ki jìn̄ arasiniibi biwaatiibi pu.
41001040	Ŋwiin ŋubɔee, uninjanyaŋgbanti ubɔ dɔ́miń Yeesu cee ki gbāaǹ u-nimiin, ní ki bíī gbàam̄-u yii: “A yaa là a ŋūǹ kí cáaǹ-mi m-wunti ń ŋāŋkì.”
41001041	Ní Yeesu súń u-saai ki tāntì u-ŋal ki gbēē-u ní ki bí-u yii: “M là! Pɔ̄ɔkìm̄.”
41001042	Niinee, dinyaŋgbandi kpáàā wáŋkì, ní u-wunti ŋáŋkì.
41001043	Yeesu ŋée, ní ki jìn̄-u ú fàtīí gítí malaa,
41001044	ní ki kpáafì-u tiŋan yii: “Taa péētùkù báà ubɔ tibɔti nee. Cáá a-ba kí dàkà usaraaŋal, kí ŋá saraa kii Mooisi marau nín lī puee kí dàkà yii a pɔ́ɔkì an nīn sá-bi seera.”
41001045	Nì min kɔkɔ bi kpáafì-uee, u nín péēbúntèe, u kíĺ ki máafí báà ŋma tin jítì u-puee, ki yāntì tibɔti gbītì ilaan kɔkɔ. An puee, Yeesu kaa nìn gítī ŋūǹ kí kɔ́ kitiŋ poon binib kansikin. U nìn kíǹ ki bí ikpaanceeti ní binib nyēeń ajan kɔ pu ki dòoń u-cee.
41002001	Iwiin iba boonee, Yeesu nìn gítì Kapeenaayum, ní an gbītì yii u bí kudiin
41002002	ní kunipaau dɔ́miń ki kpáfì ki gbí kudiiyee, ní mpaan kaa ti kpáàā bí kipunyɔkɔpu gba. U nìn bíī sòoǹ nì bi Unimbɔti bɔti ní.
41002003	Ní bininjab binaa túǹní ufaliŋfaan ubɔ ki cáań u-cee.
41002004	Nniwíin puee, baa ŋúń kí pìl̄ Yeesu. Míǹ puee, bi nìn jɔ́m̀ ki cíl̀ kudii yilpu ki bíitì laakin Yeesu bée, ní ki dū ufaliŋfaan nì nlún ki dīń dibundee ni ki sīntìń ki bíl̀.
41002005	Yeesu nín ká binib gbanti fɔ̃ɔ̃ ki kíí yii u ŋūǹ kí cáaǹ ubunlee, ní u tùkū ufaliŋfaanee yii: “M-biki, m dū a-kpitii ki pú-si.”
41002006	Bimaradakaliibi biba nìn kā niin ki dàkafī bi-pɔbiliŋin yii:
41002007	“Ba pu ní uninja nee lì míǹ? U ŋèeǹ nì Unimbɔti ní. Ubɔ kaa ŋūǹ kí dū ikpiti kí pɔ̄ asee Unimbɔti baba.”
41002008	Niinee Yeesu béè bi-landɔkɔŋu ní ki bālfì-bi yii: “Ba pu ní ni dàkafī míǹ ni-pɔbiliŋin?
41002009	Ba di kaa pɔ̄ɔ̄ bí lì ufaliŋfaan ní: <A ká a-kpitii pɔ̄tam> di kaa pɔ̄ɔ̄ dilil naaan? <Yòon̄ a-lúŋŋu kí nīn còom̄> di kaa pɔ̄ɔ̄ ní?
41002010	Ama ní béé yii man Kinibiki cáá mpɔn kitiŋ pu kí dū unil kpitii kí pɔ̄-u.” Niinee ní u tùkū ufaliŋfaanee yii:
41002011	“Sii yīkìm̄ kí yòon̄ a-lúŋŋu kí nīn kùǹ a-dumpu!”
41002012	Ní u nyīī ki yíkì dicilpu niin ki yɔ̃oǹ u-lúŋŋu ki nyáń báà ŋma nimiin, ní an bākatiǹ-bi sèeee, ní bi bíī pàkà Unimbɔti ki lì yii: “Taa láá péēká míǹ dalba dalba!”
41002013	Yeesu tí fātìi nyáń Gaaliilee mɔɔl caŋin, kunipaau tí kíĺ ki dòoń u-cee u dàkà-bi Unimbɔti bɔti.
41002014	U jītée, ki ká Leefii Alfee jipɔɔn kā fɔtiku diikun. Ní u bí-u yii: “Dāan̄ kí nīn nɔ́ɔ́-mi!” Ní Leefii lafun yíkì ki táá-u.
41002015	Yeesu nìn kɔ́ Leefii dumpu ki bíī jīǹ tijinee, bifɔtiliibi tikpil nì binikpitib bin kɔ kíǹee dɔ́miń ki kútì u nì u-boonnooliibi pu: di sá yii an nikpitibee nìn nɔ́ɔ́-u ki wīikí.
41002016	Bimaradakaliibi bin sá Fariisab kitilinee nín ká u nì binikpitib kpáfí ki jīǹee, ní bi bālfì u-boonnooliibi yii: “Ba pu ní u nì binib nee kpáfí ki jīǹ: míǹ?”
41002017	Yeesu gbìl̄ bi nín lī puee, ní ki gāā-bi dilaŋkpandi yii: “Bin cáá laafiyee kaa nyàab̀ unyɔɔdaan, see bin būǹee di nyàab̀ unyɔɔdaan. Di sá yii maa dɔ́miń kí yíiń deedeedambi, m dɔ́miń kí yíiń binikpitib ní.”
41002018	Jaan boonnooliibi nì Fariisab nìn bɔ̃ob̀ kinyɔkɔ. Dalbee ní biba dɔ́miń ki bālfì Yeesu yii: “Ba pu ní Jaan boonnooliibi nì Fariisab boonnooliibi bɔ̃ob̀ nnyɔmu ní sii yab kaa bɔ̃ob̀ ní?”
41002019	Ní Yeesu fātìi bālfì-bi yii: “Ubɔ yaa cáá unimpucaan ki yaa yíiń u-bɔɔbee, bi jīǹ ki nyù naaan, nnyɔmu ní bi bɔ̃ob̀ ní? Unimpucaan cal yaa bí bi-kansikinee, baa kàal̀ ŋkùm.
41002020	Ama ŋwiin ŋubɔ bí ki dòoń bi dàá dāa yòon̄ unimpucaan cal bi-kansikin, an yuntiŋu ní u-bɔɔbi dāa bɔ̃ob̀ nnyɔmu.
41002021	“Bi yaa dū ŋŋaapɔɔn ki dūu lìb̄ satakpiki bundi, ki yaa fíntèe ŋŋaapɔɔn kɔ̃ontí ní kí kpáaǹ satakpiki kí cátí, ní dibundee ń mòtīí wàan̄.
41002022	Míǹ mbaantiim ní baa tí dù ndapɔm kí fúuń tilɔkpikilin. Bi yaa dūu fúuń míǹ, tilɔkpikil pòol̄ ní ndaam ń fá, ní tilɔti mun ń bīil̀. Bi dù ndapɔm kí fúuń tilɔpɔn ni ní.”
41002023	Ŋwiŋŋuŋfikaa ŋubɔ dalee, Yeesu nì u-boonnooliibi bíī jītí blee kpaaŋŋin ní u-boonnooliibi bíī gífí blee fini ki ŋmèem̄ abil ki ŋmɔ́ò.
41002024	Fariisab ká mimmee, ní ki bí-u yii: “Ba pu ní a-boonnooliibi ŋáań min kòɔ́ ŋwiŋŋuŋfikaa dalee?”
41002025	Ní u fātìi kíí-bi yii: “Naa láá péē kàan̄ takalda poon ki ká tijin takaasiu nín nìn cúú ubɔti Dafiidi nì u-naacimbi bi ŋá pueeee? Ŋyunti ŋun Abiyata nìn sá usaraaŋakpilee,
41002026	Dafiidi nìn kɔ́ Kunimbɔtidiin ki ŋmɔ́ saraa kpɔnɔb ki kíǹ ki tīī u-yab. Ti-koobiliŋ poonee, usaraaŋal baba di cáá nsan kí ŋmɔ́ an kpɔnɔb gbanti, ama Dafiidi nìn ŋmɔ́ ki kíǹ ki tīī u-naacimbi gba.”
41002027	Yeesu gítī lī-bi yii: “Unimbɔti náań ŋwiŋŋuŋfikaa binib pu ní waa náań binib ŋwiŋŋuŋfikaa pu.
41002028	Man Kinibiki di sá ŋwiŋŋuŋfikaadaan.”
41003001	Yeesu nìn fātìi kɔ́ kukpafidiin. Uŋaŋfakafu ubɔ nìn bí niin.
41003002	Ní binib bíī cɔ́ŋkí Yeesu kí kpèè u yaa làá cáaǹ-u ŋwiŋŋuŋfikaa dal, bí ŋmā kí yíiń-u ibɔsoon.
41003003	Ní Yeesu bí uŋaŋfakafuee yii: “Yīkì kí sīĺ ti-kansikin báà ŋma nimiin.”
41003004	Ní u bālfì-bi yii: “Ti-marau pú nsan tí ŋá tiŋan ŋwiŋŋuŋfikaa dalaaa tí ŋá tikpitil ní? An pú nsan yii tí fīī unil naaan tí kpò-u ní?” Ní bi ŋmí.
41003005	U nìn kpēē-bi dinimil ki māntì, ki fɔ̃ɔ̃ bi-pu diŋuul, ama ní bi-pɔɔgbifiŋŋu mun nìn kɔ́ǹ-u kunimbaau. Ní u bí uŋaŋfakafuee yii: “Tàntī a-ŋal!” Ní u tāntì-ŋu, ní u-ŋal ŋáŋkì.
41003006	Niin niinee ní Fariisab nyáń ki nyàab̄ ubɔti Eeroodi naacimbi bí kpāfì kí nyàab̀ nsan ŋun bi dàá dī kí kpò Yeesuee.
41003007	Niinee ní Yeesu nì u-boonnooliibi nyáń kukpafidiin ki cūtì dimɔɔl caŋin. Kunipaau nìn táá-u ki nyánní Gaaliilee nì Juudee,
41003008	nì Jeerusaleem nì Idumee, nì Jɔɔdan gbandi lapu pu, nì Tiir nì Siidɔn tiŋgbammun. Kunipaauee kɔkɔ nìn gbìl̄ tin kɔkɔ u ŋáańee ní ki dɔ́miń u-cee.
41003009	Dinikitil nín nìn múkú u-pu miŋyee ní u bí u-boonnooliibi yii bí gàntī-u kiŋaliŋwaai kiba nnyim pu ú ŋmā kí tɔ́kɔń.
41003010	Di sá yii u nìn cáaǹ binib tikpil, an yāntì bibunliibi kɔkɔ kpákà kí gbēē-u.
41003011	Biwaatiibi yaa nìn ká-uee, arasiniibi cáá-bi ki gbàantí u-nimiin, ní bi kūuntí ki lì yii: “Sii di sá Unimbɔti Jipɔɔn!”
41003012	U nìn kpàtī bi-pu ki lì-bi yii bí taa yàntī bí béé-u.
41003013	Boonee Yeesu jɔ́m̀ kigbantaŋ pu ní ki yíiń bin u lèe ní bi dɔ́miń u-cee.
41003014	Niinee ní u lútì saalaa nì bili bí nīn sá u-kpambaliŋ u nì bi ń nīn kíǹ ki bí, ú nīn tūǹ-bi bí nīn sòoǹ u-bɔti,
41003015	kí nīn cáá mpɔn ki jì arasiniibi.
41003016	Binib saalaa nì bili bin u lútèe yiŋŋi sèé: Siimɔn (un u nìn páaǹ diyindi yii Piyeeree),
41003017	nì Seebeedee jipɔmbi Jaaki nì Jaan (bin u pú diyindi yii Bɔwaneegeesee an taapu sá yii: “Binib bin náań nì ataadunee”).
41003018	Bin kíǹee di sá Andree, Fiiliipi, Baateeleemii nì Maatiu, Toomasi, nì Jaaki Alfee jipɔɔn, nì Tadee, Siimɔn un nìn là kí já nì Room yabee,
41003019	nì Juudasi Iskariyɔti, un nìn dāa dū Yeesu ki tīī u-nannanliibee.
41003020	Yeesu lútì-bi míǹ ki dɔ́òyee, ní bi nín gítí mmɔŋki, ní kunipaau tí kɔ́oǹní ki múkuǹ. An yāntì Yeesu nì u-boonnooliibi kaa ti kpáàā cáá mpaan kí jī tijin.
41003021	Yeesu yab gbìl̄ tin kɔkɔ jītée, ní bi yíkìi kíliń nsan kí dāá cúú-u, kun puee biba nìn lì yii: “U-yil bíil̀ ní.”
41003022	Bimaradakaliibi biba nìn nyánní Jeerusaleem ki lì yii: “Arasiniibi kpiliu Beelseebul di kā u-pu. Úǹ pɔŋŋu ní u cáā jì arasiniibi.”
41003023	Ní Yeesu yíiń-bi u-cee, ki gāā-bi dilaŋkpandi ki lī yii: “Mana ní Sitaan ŋūǹ kí jà Sitaan?
41003024	Dibeel din nib yaa cúú di-ba ki yākatì mili ki jáaǹ tɔbee kaa ŋūǹ kí nīn bí kí cù ndan.
41003025	Míǹ mun ní kudicaŋu kun di yaa cúú ku-ba ki yākatì mili ki jáaǹ tɔbee kaa tí ŋūǹ kí nīn bí ki cá.
41003026	An yaa sá yii Sitaan yíkìi jáaǹ u-ba ki cúú u-ba ki yākatèe, mimmee, waa ŋūǹ kí nīn bí ki cá, u-pɔŋŋu kúntí ní.
41003027	“Bi yaa kaa bɔ́ob́ upɔɔl ŋŋmii ki wāatì ŋma di ŋūǹ kí kɔ́ u-dumpu kí kɔ́oǹ u-wanti? See bí bɔ́ob́-u kí wàatī ní kí nín ŋmā kí kɔ́ kí kɔ́oǹ u-wanti.
41003028	“M sòoǹ nì ni ibaamɔn ní, nnibiyaamu ŋūǹ kí ká bi-kpitii kɔkɔ pɔ̄tam ki kpáaǹ tibɔfan tin bi sòon̄ Unimbɔtee.
41003029	Ama un yaa sòon̄ Unimbɔti Fām tibɔfanee, úǹ kpá kí ká u-kpitii pɔ̄tam jaanjaan, u kɔ́ diyintil din kaa cáá dikuntilee ni!”
41003030	Yeesu nìn lī míǹ kun puee bi nìn lì yii: “U cáá arasinii u-ni!”
41003031	Yeesu nabiyaamu nì u-na bāań ki sí mmɔŋki ki tú bí yíiń-u.
41003032	Binib tikpil nìn kā ki gɔ́ń-u ní bi tùkū-u yii: “A-na nì a-nabiyaamu sí mmɔŋki ki nyàab̀-si.”
41003033	Ní u kíí-bi yii: “Ŋma di sá m-na nì m-nabiyaamu?”
41003034	U kpēēki māntì ki tú bin nìn kā ki gɔ́ń-uee, ní ki lī yii: “Kpèèmaan, m-na nì m-nabiyaamu sèé nee!
41003035	Un kamaa yaa ŋáań Unimbɔti nín là puee, udaan gbanti di sá m-naal, m-niisal nì m-na.”
41004001	Yeesu tí kíĺ ki bíī dàkà Gaaliilee mɔɔl caŋin, ní kunipaau kɔ́oǹní ki kpáfì u-cee. Bi-wíiŋŋu puee, ní u jɔ́m̀ ki kāl̀ buŋalimbun nnyim pu, ní kunipaauee kɔkɔ sí dimɔɔgbandi ki pìlīǹ-u.
41004002	U nìn cáá alaŋkpan tikpil ki sòoǹ nì bi tibɔti ní ki dàkà-bi ki bí-bi yii:
41004003	“Pīlfìmaan! Uwaŋyaanli ubɔ nyáń kí yàaǹ u-wamboolii.
41004004	U bíī yàantée ní iba lítì nsan pu, ní ilunlukuti dɔ́miń ki dūu jíń.
41004005	Iba mun lítì kuteeu pu, laakin kitiŋ kaa nyɔ́òyee ní ki pūtì kpáàā nyáń.
41004006	Ŋwìiń píĺee ní i kpíì kun puee kitiŋ kaa nyɔ́ò inyaan ń kɔ́.
41004007	Iba mun lítì ikuŋkumin ki nyáń, ní ikuŋkum wíiǹ ki múkuǹ i-pu, ní iaa ŋúń kí lòoǹ.
41004008	In kíǹee mun lítì laakin kitiŋ ŋān̄ee, ki nyáń ki wíiǹ ki cáá apoo, ní ki lòon̄ ifin. Iba cáá abil mmuŋku nì saalaa, iba mun imuŋku ita, in kíǹee mun dilaataal.”
41004009	Ní u gítī kútì ki lī yii: “Sii un yaa cáá ditafalee ń gbìl̄!”
41004010	Ŋyunti ŋun u kíǹ u-babee ní bin nìn cēentí-uee nì u-boonnooliibi saalaa nì bilee bālfì-u u-laŋkpaŋŋee taapu.
41004011	Ní u kíí-bi yii: “Unimbɔti yāntì nimbi ń béé u-beel bɔti tin nìn bí dibalinee taapu. An yaa kíǹ bifantantiibee, an kɔ sá bíǹ cee alaŋkpan ní,
41004012	an nín dàá ŋá pu ní: <Bi-nimiliŋ ń nīn kpítì bí taa nín̄ wāĺ, bí nīn pílfí mun tikpil kí taa nín̄ gbìl̀ee; an yaa yíì, bi yaa kpēēki wál̀, ki yaa pílfì mun ki gbìl̄ee, bi féeń bi-saŋkpitii, Unimbɔti ń dū bi-kpitii kí pɔ̄-bi.> ”
41004013	Ní Yeesu gítī lī-bi yii: “Naa gbìl̀ dilaŋkpandi nee taapuɔɔɔ? Kin ni dàá dāá ŋá mana kí gbìl̄ alaŋkpan ŋin kíǹee taapu?
41004014	An sá Unimbɔti nyɔɔbundi ní uyaanlee bí ki yàantí.
41004015	Binib biba ŋmàǹ kii iwambool in lítì nsan puee ní. Binibee yaa gbìl̄ dinyɔɔbundee, Sitaan dòoń ki lèekī dicilpu tibɔti tin bi búĺ bi-pɔbiliŋinee.
41004016	Míǹ mbaantiim ní binib biba náań nì kuteeu, laakin iwambool lítèe. Binibee yaa gbìl̄ dinyɔɔbundee, bi fòol̄-di nì dipɔɔpindi.
41004017	Nì min kɔkɔ bi fòol̄ mimmee, baa cáá inyaan kí sīĺ kí báań. Bi nín fɔ̃ɔ̃ dinyɔɔbundee puee, an yaa sá digìńdi kii disaandi, di yaa jéetì bi-puee ní bí dū dimákal din bi cáá Unimbɔti puee kí fá malaa.
41004018	Biba mun ŋmàǹ kii ikuŋkumin, laakin iwamboolee lítèe. Bíǹ di sá bin gbìl̀ dinyɔɔbundee,
41004019	ní waanee landɔkɔi páb́-bi, tigaajati ŋmàtíǹ-bi, ní nnimitaataam mun cáá-bi. An wantee kɔkɔ mūkuntí ki bìintí dinyɔɔbundee pu, ní dàá ŋūǹ kí lòoǹ abil.
41004020	Biba mun tí ŋmàǹ kii laakin kitiŋ ŋān̄ iwamboolee lítèe ní. Bíǹ di sá bin gbìl̄ dinyɔɔbundee ki fɔ̃ɔ̃-dì, ní ki lòoǹ abil. Ŋfin ŋubɔ pu lòon̄ mmuŋku nì saalaa, ŋubɔ imuŋku ita, ŋubɔ mun dilaataal.”
41004021	Ní u gítī bí-bi yii: “Baa tùutī fitila kí dūu tàkan̄ kulɔŋun, kaa tí dù-u kí síiń kilambaŋ taapu. Bi dù fitila kí tɔ́kɔń kifaŋkɔlii pu ní.
41004022	Míǹ ní tin kɔkɔ pu binib bìintée dàá dāá bìitī, tiba kaa bí dibalin kaa làá nyā mpaampiin pu.
41004023	Sii un cáá ditafalee ń gbìl̄!”
41004024	Ní u tí bí-bi yii: “Ní nīn pílfí tibɔti nee tiŋan. Ni nín ŋmāntì pu ki tīīyee, Unimbɔti dāa ŋmàntī míǹ ní kí tīī-ni, kí gbéeǹ-ni gba án yàaǹ.
41004025	Di sá yii Unimbɔti dāa kútí un cááyee ní kí fɔ̃ɔ̃ un kaa cááyee cee fiii un u bàà cááyee.”
41004026	U gítī lī yii: “Unimbɔti beel náań nì kii unil nín yàantí iwambool kitiŋ puee ní.
41004027	U yaa gèeǹeeee, u yaa wāĺeeee, kunyeeueeee, ŋwìiń pueeee, iwamboolee nyēēki wīintí, waa kpāantí kí béé an nín dì pu ní kí dāá ŋá mimmee.
41004028	Kitiŋ ki-ba càntī iwambool ń nyā kí cáá apoo kí màtī, ní kí lòoǹ abil ifin ni.
41004029	Abil yaa bīń ki dɔ́òyee, mimmee, kudiceeu bāań dee ní bí yòon̄ kijiki kí kɔ́ kí cā.”
41004030	Yeesu gítī lī yii: “Ti dàá dū Unimbɔti beel kí nántíǹ ba? Àá dilaŋkpandi dilar ní ti dàá gāā kí dàkà dibeelee nín bí puee?
41004031	Di náań nì kii tikuŋfaal subiki kin bi yíì muutaadee bil ní. Bi yaa búĺ-dèe díǹ di sá kiwaai kitiŋ pu subiliŋ kɔkɔ kansikin.
41004032	Ama bi nín búĺ-dèe ní dí nyā kí wíiǹ kí tɔ̄ apan kí kpántí busukpaambu kí jītíǹ tikuŋfaal tin kɔ kíǹee subiyaamu, ali nnɔmbiyaamu gba ŋūǹ kí dāá páań mu-diiŋŋi kí báĺ busubuee faatin.”
41004033	Alaŋkpan nee jutiibi tikpil ní Yeesu nìn cáā sòoǹ nì bi u-bɔti, min ní bi nìn ŋūǹ kí gbìl̄ taapuee.
41004034	Waa nìn sòoǹ nì bi fam an yaa kaa sá nì alaŋkpan. Boonee, u nì u-boonnooliibi yaa kíǹ bi-ŋmaniŋmee ní u cántí alaŋkpanee taapu ki tùkù-bi.
41004035	Ŋwimbaanti gbanti jookuee, Yeesu bí u-boonnooliibi yii: “Tí dùtīmaan lapu buŋgbandi!”
41004036	U-boonnooliibi yāntì kunipaau yàl̄ee, ní bi kɔ́ buŋalimbu bun ni u nìn kēēki kpáaǹ-u ki búntì. Iŋaliŋfi iba mun nìn táá-u.
41004037	Bi cée ní kubuŋkpaaŋŋu kubɔ kíĺ ki bíī jītí ki yòontí nnyim ki tòɔ́ buŋalimbun, ki yāntì buŋalimbuee bíī gbéè nnyim kpalaa.
41004038	Ama Yeesu úǹ nìn dɔ̄ buŋalimbu boon pú ki kúĺ diyikuŋkul ki gèeǹ, ní u-boonnooliibi fīntì-u, ní ki bí-u yii: “Ukpil, ti nín dàá kpúee, an kaa ká-saaa?”
41004039	U fīntèe, ní ki kpātì kubuŋu pu ní ki tùkū dimɔɔl yii: “Ŋmīĺ kí dòon̄ soooo!” Ní kubuŋu kpáàā gbēeǹ, ní an ŋmíl̀ fɔ́ŋfɔŋ díkídiki.
41004040	Niinee ní Yeesu bālfì u-boonnooliibi yii: “Ba ŋá ní ni fāŋkì mimmee? Ba pu ní naa máká m-pu?”
41004041	Tifaandi nìn baasii kɔ́-bi tikpil, ní bi bàlfī tɔb yii: “Kijapaai nee nín baasii sá ŋma dee, ní ki sòoǹ kubuŋu nì dimɔɔl gbìliǹ-u míǹ nan dee.”
41005001	Bi nìn dūtì lapu buŋgbandi Geeraseen yab tiŋkin.
41005002	Yeesu kpákatì buŋalimbunee, kpalaayee, kijapaai kiba kin pu arasinii kā ki wáatèe, nyánní kuceeun ki túŋkìń-u.
41005003	U nìn kɔ́ò akaakulin ní. Báà ubɔ kaa nìn ŋūǹ kí bɔ́ob́-u, báà bi yaa dū ikusaka gba.
41005004	Di sá bi nìn bāā-u abaa ki gbìǹ-u ikusaka mun, ní ú tìfì ikusakee ní kí wìil̀ abaa mun. Ubɔ kaa nìn gítī ŋūǹ kí pèefì-u.
41005005	U nìn bí ní ki yìiǹ ŋwìiń pu nì kunyeeu kɔkɔ akaakulin nì ajoon pu ki kūuntí ní ki cáá ataŋkpee ki gífí u-ba.
41005006	U wál̀ Yeesu ndanee, ní ki sáǹní ki dɔ́miń ki lítì dicincibil u-nimiin,
41005007	ní ki fáá mbiil mpɔn yii: “Yeesu Unimbɔti un bí yilpuee Jipɔɔn, man nì si yii ba ní? M dū Unimbɔti ki gbāam̀-si, taa sàaǹ-mi!”
41005008	U nìn lī míǹ kun puee Yeesu nìn lī-u yii: “Arasinii, nyā uninja nee ni!”
41005009	Ní Yeesu bālfì-u yii: “Bi yíì-si yii ba?” Ní uwaatee kíí-u yii: “M-yindi di sá yii: <Kusoojapaau,> kun puee ti wīikí tikpil.”
41005010	Ní u gbāam̀ Yeesu tikpil ki lī yii: “Taa jà-ti kitiŋ nee pu!”
41005011	Dijool diba nìn bí niin, di-caŋinee difakitikpaandi diba nìn sí ki jīǹ.
41005012	Arasiniibee gbāam̀-u yii: “Càntī tí cùú kɔ́ afab nee ni.”
41005013	Ní u pú-bi mpaan, ní bi nyáń uwaatee ni ki kɔ́ afabin, ní difakitilee sáǹ ki wúntì nsitimin ki jéetì dimɔɔlin ki múĺ ki kpíì. Afabee nìn bàn̄ kutukub bili nyɔkɔm.
41005014	Ní bifakpaaliibi sáǹ ki cūtì kitiŋin nì ikaan ki máafì an bɔti. Binib nyánní kí dāá kpèè tin di ŋée,
41005015	ki bāań Yeesu ceeyee ní ki ká uwaati un pu kurasiniipaau nìn kēe kā ki pēētiwan ki dàkafī nnimɔntiyaamin. Bi ká-uee, ní tifaandi kɔ́-bi.
41005016	Bin nìn ká tin jítèe máafì bin kíǹee an nín ŋá pu ní uwaatee pɔ́ɔkì ní afab kpíìyee.
41005017	Ŋyunti gbantee ní bi kíĺ ki bíī gbàam̄ Yeesu yii ú yīkì bi-tiŋki pu.
41005018	Yeesu bíī kɔ́ò buŋalimbunee, ní uninja un nìn wáatèe gbāam̀-u yii ú yàntī ú táá-u kí nīn kíǹ ki bí u-cee.
41005019	Ama ní Yeesu kaa pú-u nsan, ní ki bí-u yii: “Nín̄ kùǹ a-mɔŋkiŋu a-yab cee kí māafì-bi min ní ti-Dindaan súń a-saayee nì tin kɔkɔ u ŋá ki tīī-see.”
41005020	Ní kijapaayee búntì ki kíĺ ki máafí ntimu saalaa jaaŋŋi kɔkɔn tin kɔkɔ Yeesu ŋá ki tīī-uee, ní báà ŋma bākatì sèeee.
41005021	Yeesu kɔ́ buŋalimbun ki fātìi dūtì dibuŋgbandi. U dáá bí dibuŋgbandee ní dinikitikpaandi dɔ́miń ki kpáfì u-cee.
41005022	Kukpafidii kpiliu ubɔ nìn dɔ́miń, bi yíì-u Jayirusi. U ká Yeesuee, ní ki gbāaǹ u-nimiin
41005023	ki mèé-u nì igbaam poon ki bí yii: “M-sapɔmbiki būǹ ki dàá kpú. Á jī kimɔtii kí péēdāan̄ kí dū a-ŋal kí páań ki-pu, kí cáaǹ-kì kí ŋmátí.”
41005024	Ní u nì Yeesu búntì, ní dinikitilee fāā ki bīiǹ u-boon bòmmm.
41005025	Unimpu ubɔ nìn ŋmàl̄ niin ki fùul̀ ŋkpin an kaa gúǹ ali abin saalaa nì ali.
41005026	U nìn jíń falaa tikpil ki nìn bíil̀ u-nimiliŋ mun kɔkɔ binyɔɔdambi tikpil cee, kaa kpáàā ká dicaandi, ní an mɔ̄tìi púntì-u.
41005027	Unimpuee nìn gbìl̄ bi sòon̄ Yeesu puee, ní u dɔ́miń kunipaaun ki dīń Yeesu boon pú ki gbēē u-bɔkutil.
41005028	Di sá u nìn lī u-pɔbilin yii: “M yaan péēŋúń ki gbēēu-bɔkutil kpaŋkpan m bàà kāntí dicaandi.”
41005029	Niinee, fatiku un nyēē-uee kpáàā gúń, ní u gbìl̄ u-wuntin yii u pɔ́ɔkì.
41005030	Kpalaayee Yeesu gbìl̄ u-ban yii mpɔn ŋubɔ nyáń u-ni ní u fātì kunipaauee pu ki bí yii: “Ŋma di gbēē m-bɔkutil?”
41005031	Ní u-boonnooliibi kíí-u yii: “Sii wāĺ kunipaau téekí-si yéè, ní a bàlfī yii: <Ŋma gbēē-maaan?> ”
41005032	Yeesu kpēēki māntì ki tú ki nyàab̀ kí béé un di ŋá mimmee.
41005033	Niinee, tifaandi cúú unimpuee, u-wunti kíĺ ki bíī jìkì, kun puee u nyí tin di jítì u-puee. Ní u dɔ́miń ki lítì Yeesu taaŋi taapu ní ki kàan̄-u tikɔkɔ nì ibaamɔn.
41005034	Niinee ní Yeesu bí-u yii: “M-bisal, a nín fɔ̃ɔ̃ ki kíí puee fīī-si. Nín̄ cá nì ŋgbansɔŋfi, a-weeni ń yàntī-si.”
41005035	Waa láá ŋmíl̀, ní kukpafidii kpiliuee yab biba nyánní u-dumpu ki bāań ki bí yii: “A-bisal kpíì. Taa ti páb́ ukpil ń dāan̄.”
41005036	Yeesu gbìl̄ dinyɔɔbundi din bi lēe, ní ki tùkū kukpafidii kpiliuee yii: “Taa yàntī a-pɔbil ń bīil̀! Sii dee fɔ̃ɔ̃ man kí kíí.”
41005037	Waa yāntì báà ubɔ ń céeǹ-u ki kútì Piyeer nì Jaaki nì Jaan Jaaki naal pu.
41005038	Bi nín bàn̄ kukpafidii kpiliuee dumpuee, Yeesu ká binib gà dituweel an tùm̀ dàiiiyee,
41005039	ní u kɔ́ ki bí-bi yii: “Ba pu ní ni sūǹ ki ŋáań kuwoou míǹ? Kibikee kaa kpíì, ki gèeǹ ní.”
41005040	Ní bi bíī bèel̄-u, ní u jìn̄ bi-kɔkɔ ki nyántì, ní ki yɔ̃oǹ kibiki baa nì ki-na nì u-boonnooliibi bita bin nìn céeǹní-uee, ki kɔ́ǹ laakin kibikee dɔ̄ee,
41005041	ní u cúú kibikee ŋal ki bí-kì yii: “Taliita kumii.” An taapu di sá yii: “Kisapɔmbiki, yīkì, sii ní m lì!”
41005042	Kpalaayee ní kibikee nyīī yíkì ki bíī còom̄. Kì nìn cáá abin saalaa nì ali ní. Ní bin nìn bí niinee bākatì sèeee.
41005043	Ama ní Yeesu kpáafì-bi tiŋan bí taa yàntī báà ubɔ ń béé, ní ki bí-bi yii, “Tīīmaan-kì tijin.”
41006001	Yeesu nyáń niinee, ki nín kùǹ u-tiŋkin, ní u-boonnooliibi táá-u.
41006002	Ŋwiŋŋuŋfikaa bāańee, ní u kíĺ ki bíī dàkà binib Unimbɔti bɔti kukpafidiin. Ní kunipaau kun nìn bí ki pílfíǹ-uee bākatì ki bíī lì yii: “U nín kánní la tin u sòoǹ nan dee? U nín kánní la iciin nee bulfi dee? An dī mana ní u ŋūǹ ki ŋáań maamaacib nee?
41006003	Ti nyí-uaa! An sá Maarii jipɔɔn kapintaa! U-naalib mun di sá Jaaki nì Joosee nì Juudi nì Siimɔn. U-niisalib mun di kɔ́ò ti-kansikin neeyaa!” Ní an yāntì baa ti ŋūǹ kí fɔ̃ɔ̃-u kí kíí.
41006004	Ní Yeesu bí-bi yii: “Laaaba yab kaa kpèé Unimbɔti bɔnaatiliu fam see u-tiŋkin yab nì un bin pēēyee nì u-cindin yab.”
41006005	Waa nìn gítī ŋúń ki ŋá maamaaci tuuŋŋi niin, see bibunliibi ŋwaam pu ní u nìn dū u-ŋalii ki páaǹ ní ki cáaǹ-bi.
41006006	Ní u bākatì bi nín kaa fɔ̃ɔ̃-u ki kííyee. Ŋyunti gbantee, Yeesu nìn yìiǹ ntimbilimu nì ikpaanceeti ki dàkà binib Unimbɔti bɔti.
41006007	Ní u kpáfì u-kpambaliŋ saalaa nì alee, ní ki tú-bi bili bili, ní ki tīī-bi mpɔn bí nīn jì arasiniibi,
41006008	ní ki kpáafì-bi yii: “Ni yaa cée ní taa nín̄ ŋúb́ tiba see ŋkpɔndɔ baba, ní taa nín̄ ŋúb́ tijin kí taa yòon̄ atɔkɔl kí taa nín̄ fúuń animil mun,
41006009	kí taa pèen̄ abɔkuti ali ali, ama kí nīn táká anaataka.”
41006010	U tùkū-bi yii: “Ni yaa kɔ́ kudii kun nee, nín̄ bímaan niin kí nīn cí daliŋkin ni dàá yīkèe.
41006011	Ni yaa bàn̄ laakin binib yaa yíì, kaa là kí fɔ̃ɔ̃-ni, kaa tí là kí pīlfiǹ-nee, nyāmaan niin kí pítí ni-taaŋi kpɔŋkpɔm kí yàl̄ bi-tiŋki pu, án nīn sá-bi kudaaŋŋu yii ni cáań-bi tibɔmɔntiil ní baa fɔ̃ɔ̃.”
41006012	Ní bi búntì ki cūtìi bíī sòoǹ nì binib yii bí kpántí bi-bimbim.
41006013	Bi nìn jì arasiniibi tikpil biwaatiibi pu, ní ki cáá ŋkpam ki ŋáań bibunliibi tikpil pu ki cāantí-bi.
41006014	Ubɔti Eeroodi nìn gbìl̄ bi sòoǹ Yeesu pu, kun puee u-yindi nìn gbītì ajan kɔkɔwoooo. Binib biba nìn sòoǹ Yeesu pu yii: “An sá Jaan un nìn fùul̀ binib Unimbɔti nyimee di fīkitì ditaŋkpiilin, an pu ní u ŋūǹ ki ŋáań maamaacib.”
41006015	Biba lì yii: “An sá Eelii.” Ní bin kíǹee mun lì yii: “U sá Unimbɔti bɔnaatiliu kii bitiŋkpikib bɔnaatiliibi ubɔee.”
41006016	Eeroodi, úǹ nín gbìl̄ee, ní u lī yii: “Jaan un man yāntì bi tīl̀ u-yilee, di fīkitì.”
41006017	-
41006018	Di sá yii Eeroodi nìn cúú u-maan Fiiliipi nimpuu Eeroodiya ki cáá. Ní Jaan bí-u yii: “An kaa máaǹ á cáá a-maan nimpuu.” Tíǹ pu ní Eeroodi nìn yāntì bi cúú Jaan ki bɔ́ob́ ki tɔ́ sarkan.
41006019	Eeroodiya nìn fɔ̃ɔ̃ Jaan pu kudòŋu ki nyàab̀ kí kpò-u, ama Eeroodi puee, waa nìn ŋūǹ.
41006020	Di sá yii Eeroodi, úǹ nìn fàŋkí Jaan ki nyí yii Jaan sá ibaamɔndaan ki sá Unimbɔti tɔntɔnliu. An puee Eeroodi nìn mɔ́tí u-pu. Jaan yaa nìn sòoǹee, an nìn páb̀ Eeroodi ama u nìn néeń ki pílfíǹ-u.
41006021	Dalbee, Eeroodiya ká nsan ŋun u dàá dī kí kpò Jaaŋyee. Di sá yii Eeroodi nìn bíī jīǹ u-maalwiiŋŋu jiŋaaliu. U nìn yíiń u-kpilib nì bisoojakpilib nì Gaaliilee yidambi kɔkɔ.
41006022	Ŋyunti ŋun bi kpáfèe, Eeroodiya bisal kɔ́oń bi-kansikin ki ŋɔ́ń ní u-ŋool fáatì ubɔti Eeroodi nì bin kɔkɔ u yíińee, ní u bí usapɔɔnee yii: “Mèè-mi tin kɔkɔ a lèe, m dàá tīī-si!”
41006023	Ní u pūtì ki lī yii: “Tin kamaa a yaa bālfì-mee, m dàá tīī-si, báà an yaa sá m-beel dijandi, m dàá tīī-si!”
41006024	Niinee ní usapɔɔnee nyáń ki cūtì ki bālfì u-na yii: “M-na, ḿ mèè ba?” Ní u-na kíí-u yii: “Lì yii a là Jaan un fùul̀ binib Unimbɔti nyimee yil.”
41006025	Ní u fātìi tɔ́otì ki gítì ubɔti cee ki bí-u yii: “M là yii á tùkutī Jaan un fùul̀ binib Unimbɔti nyimee yil kí tàkan̄-mi kpaatan kɔŋkɔnnee.”
41006026	Niinee, kunimbaau kɔ́ ubɔti, ú mun gítī dāá pūtì u-nicambi bin u yíińee nimiin, waa ti ŋūǹ kí yíí.
41006027	Ní u tú dicilpu niin u-soojau ubɔ ki tùkū-u yii ú cùú cáań Jaan yil. Ní soojee cūtì ki kɔ́ kusarkadiin ki lafun tūkutìń Jaan yil
41006028	ki tākaǹní kpaatan, ki cáań ki ŋúbiǹ usapɔɔnee, ní usapɔɔnee mun cáā tīī u-na.
41006029	Jaan boonnooliibi nín gbìl̄ an bɔtee, ní bi dɔ́miń ki yɔ̃oǹ-u ki cáā síb́.
41006030	Yeesu kpambaliŋ ŋin u nìn túee kpáfì u-cee ki máafì-u bi nín cūtì ki ŋá tiŋyee nì tin bi dàkēe.
41006031	Ní Yeesu bí-bi yii: “Dāam̄maan tí kàkatī ŋkpaanceeti, laakin binib kpée ní ŋùŋfì fiii.” Kun puee binib nìn cáá ní lìbitìlibiti, biba kùǹ ní biba bàń, an yāntì Yeesu nì u-kpambaliŋ kaa nìn cáá mpaan kí jī tijin.
41006032	Ní bi kɔ́ buŋalimbun ki kākatì laakin binib kaa bée.
41006033	Binib tikpil ká bi nín cée ní ki béè-bi, ní ki sáǹ ki nyáń ntimun ki dū ataa ki péeǹ-bi ki bàn̄ laakin bi cée.
41006034	Yeesu kpákatì buŋalimbunee, ki ká kunipaau sí kii ipii in kaa cáá ukpaalee. An nìn kɔ́-u falaa ní u kíĺ ki bíī dàkā-bi tibɔti tikpil.
41006035	Kujoou nìn bíī jɔ́otée, u-boonnooliibi sútìń ki pìl̄-u ki tùkū-u yii: “Binib kaa kɔ́ò laakin ti sí nee, kí wàatēe, kujoou mun bíī jɔ́otí.
41006036	Yàntī binib nee ń cù ikaan nì ntimbilimu mun pìlīǹ dooyee kí dā tijin kí jī.”
41006037	Ní Yeesu kíí-bi yii: “Nimbi ni-ba tīīmaan-bi tijin bí jī!” Ní bi fātìi bālfì-u yii: “Mimmee, ti dù animil cutimaanyi ní kí dā tijin kí tīī bí jī deeyaaa?”
41006038	Ní Yeesu mun fātìi bālfì-bi yii: “Kpɔnɔb biŋa ní ni cáá? Cùú kpèèmaan!” Bi cūtìi bālfì ki béèyee, ní ki bí-u yii: “Ti cáá kpɔnɔb biŋmoo nì ijɔm ili.”
41006039	Niinee ní u tùkū u-boonnooliibi bí tùkù binib ń kàl̄ akiti akiti kumɔsɔŋu pu.
41006040	Ní bi kāl̀ kitiŋ. Akiti aba cáá binib dilaataal, aba mun cáá imuŋku ili nì saalaa.
41006041	Yeesu fɔ̃ɔ̃ kpɔnɔb biŋmoo nì ijɔm ilee ki wáaǹ kutaa ki jáam̀ Unimbɔti tijinee pu, ní ki gífì gífì kpɔnɔb ki tīī u-boonnooliibi bí yàkatī binib. U yākatì ijɔm ilee mun ki tīī bi-kɔkɔ,
41006042	ní bi-kɔkɔ jíń ki díkí.
41006043	Ní u-boonnooliibi tɔ̃ɔ̃ akpɔnɔkati nì ajɔŋgin ŋin kíǹee ki gbéeǹ tikabiti saalaa nì tili.
41006044	Bin nìn jíń tijin gbantee nìn nyáń bininjab kutukub biŋmoo.
41006045	Niinee ní Yeesu bí u-boonnooliibi yii bíǹ ń kɔ́ buŋalimbu kí lìntī malaa kí dùtī dimɔɔl Beetsayida watil pú, ŋyunti gbantee úǹ ń yàntī samaayee ń kpì.
41006046	U yāntì samaayee nín kùǹee ní u jɔ́m̀ dijool pu kí mèè.
41006047	Ku jɔ́otèe u-boonnooliibi bàn̄ dimɔɔl kansikin, Yeesu úǹ dáá bíń dibuŋgbandi u-baba.
41006048	U ká yii u-boonnooliibi bí ki ŋàal̀, an kaa cá, kun puee kubuŋu nìn túŋkiń-bi. Ki cá kutaawuntiŋuee ní u tɔ́kɔǹ nnyim pu ki còom̄ ki cá bi-cee ki dàá jītí bi-pu.
41006049	Bi nín ká u còom̄iń nnyim pu ki dòońee, ní bi dākafì yii an sá ufaŋfanti, ní bi kíĺ ki bíī gbáà ibiil,
41006050	kun puee bi-kɔkɔ nìn wál̀-u ní bi-pɔbiliŋ bíil̀. Kpalaayee, Yeesu sòon̄ nì bi yii: “Cúúmaan ni-pɔbiliŋ, an sá man! Taa fàŋkìmaan!”
41006051	Niinee ní u jɔ́m̀ bi-cee buŋalimbun, ní kubuŋu mun ŋmíl̀. Tifaandi nìn kɔ́-bi, ní bi kāl̀ ki bākatì.
41006052	Di sá yii baa nìn gbìl̄ Yeesu nín nìn dū kpɔnɔb fiii ki būtì ki kpíiǹ kunipaauee taapu, kun puee bi-pɔbiliŋ nìn gbìfì.
41006053	Bi dūtì dimɔɔl ki dɔ́òyee, ki kɔ́ Geeneesareeti tiŋki jaaŋŋun ki síl̀ dibuŋgbandi.
41006054	Ŋyunti ŋun bi kpákatì buŋalimbunee, binib kpáàā béè Yeesu,
41006055	ní ki sáǹ ki cūtì ntimun ki máafì ní binib yòontiń bibunliibi ki tūntiń ilún pu ki cāabìń laakin Yeesu bée.
41006056	Míǹ ní báà laakin ní u yaa nìn bàn̄ee, ntiŋgbamu neeee, ntiŋkpaamu neeee, ikaaneeee, binib nìn cāabìń bibunliibi ki bīil̀ imɔŋkijaa ní ki gbàam̄-u yii ú péēyàntī bibunliibee ń dáb́ u-bɔkutil nyɔɔgbaŋŋi. Bin kɔkɔ yaa nìn gbēē-uee pɔ́ɔkí ní.
41007001	Fariisab nì bimaradakaliibi biba nìn nyánní Jeerusaleem ki dɔ́miń ki kpáfì Yeesu cee.
41007002	Bi bí niinee, ní ki ká Yeesu boonnooliibi biba jīǹ, kaa fíntì bi-ŋalii kii bi-naanjab koobiliŋ nín sá puee.
41007003	Di sá yii Fariisab nì Juuda yab bin kíǹee kɔkɔ yaa kaa fíntì bi-ŋalii tiŋan, kii bi-naanjab nín nìn ŋáań puee, baa jīǹ.
41007004	Bi yaa tí nyánní kitiŋin ki bāańee, baa tí jīǹ asee bí fíntí bi-ba nì nnyim kí wàatī, ní kí nín jī. Bi cáá akoobil tikpil ki kútì ŋin bí nee pu: ŋiba sá bí fíntí kɔŋkɔmbi, kí fíntí aboon nì asambil.
41007005	Tíǹ pu ní Fariisab nì bimaradakaliibee nìn bālfì Yeesu yii: “Ba pu ní a-boonnooliibi kaa ŋúb̀ ti-naanjab koobiliŋ, kaa fíntí ki jīǹ?”
41007006	Ní Yeesu kíí-bi yii: “Mpoonnyoondambi, an pu ní Unimbɔti bɔnaatiliu Eesayi ŋmàn̄ u-takaldaun ki sòon̄ ni-pu yii Unimbɔti bí yii: <Binib nee nyɔ́ŋkí-mi nì bi-nyɔmmun fam ní. Ama bi-pɔbiliŋ dátiǹ-mi.
41007007	Bi jáaḿ-mi fam ní, kun puee tin binib náańee ní bi dàkà, ní ki cáā yíì man marab.> ”
41007008	Ní Yeesu nìkī ki lī-bi yii: “Ni féeń Unimbɔti marab ki fòol̄ nnibiyaamu koobiliŋ.”
41007009	Ní u gítī kútì yii: “Ni féeń Unimbɔti marab tiŋan pu kí ŋmā kí ŋúb́ nimbi ni-ba koobiliŋ.
41007010	Mooisi nìn lī u-marabin yii: <Á nīn tɔ́ a-baa nì a-na,> ní ki gítī lī yii: <Un yaa sòon̄ ki bíil̀ u-baa kii u-nee, séé bí kpò-u.>
41007011	Ama nimbi lì yii, unil yaa cáá tiba ki bàà ŋūǹ kí tīī u-na kii u-baayee u ŋūǹ kí lì yii: <An wanti sá kɔɔban>, (an dàkà yii saraa ki tīī Unimbɔti).
41007012	U yaa lī mimmee, naa ti yàntī ú ŋá tiba kí tīī u-baa kii u-na.
41007013	Míǹ ní ni cáá nimbi ni-ba koobiliŋ ŋin ni-baabi dàkā-nee ki cáā kpìtī Unimbɔti bɔti. Tiwan tikpil bí ni ŋáań míǹ mbaantiim.”
41007014	Míǹ boonee, Yeesu gítī yíiń kunipaau u-cee, ní ki tùkū-bi yii: “Ni-kɔkɔ ń pīlfìmaan kí gbìl̄ m nín dàá lì puee taapu!
41007015	Tiba kaa nyēeń dipaal pu kí kɔ́ unilin kí kɔ́ǹ-u tijɔkɔndi Unimbɔti nimiin. An sá tin nyēeń unilinee di kɔ̄ntí-u tijɔkɔndi Unimbɔti nimiin. [
41007016	Un yaa cáá ditafalee ń gbìl̄ taapu.”]
41007017	Ŋyunti ŋun u kɔ́ kudiin ki kíǹ u-babee, ní u-boonnooliibi bālfì-u dilaŋkpandi din u bàà gāāyee taapu.
41007018	Ní u kíí-bi yii: “Ni mun kaa cáá iciin níiin? Naa gbìl̀ yii tin kɔkɔ nyēeń dipaal pu ki kɔ́ò unilinee kaa ŋūǹ kí kɔ́ǹ-u tijɔkɔndi Unimbɔti nimiinaaan?
41007019	Di sá yii tijikaal kaa kɔ́ò unil pɔbilin, an kɔ́ò u-poon ní, ní ú cù pɔɔm.” (Yeesu lī míǹ ki dàkā yii tijikaal kɔkɔ ŋān̄ ki tīī unil ń jī.)
41007020	U gítī lī yii: “Tin nyēeń unilinee di sá tin kɔ̄ntí-u tijɔkɔndi Unimbɔti nimiinee.
41007021	Di sá yii binib pɔbiliŋin ní ilandɔkɔkpiti kɔkɔ nyēeń: binaacimpɔmbi nì bisapɔmbi jɔkɔnti, bunaayubu, nnikpaakoon,
41007022	binimpoobi nì bininjab laakpaati, ikummunti, digaŋgam, diŋmatindi, bimaramɔntiibi fátam, nnimidiki, tibɔfan, timɔn nì ŋyipɔn.
41007023	Tibɔkpitil gbanti kɔkɔwoooo nyēeń binib pɔbiliŋin ní ki kɔ̄ntí-bi tijɔkɔndi.”
41007024	Yeesu yíkì niinee, ki pɔ́otì Tiir nì Siidɔn jaaŋŋu pú. U bàn̄ ki kɔ́ kudii kubɔn, kaa bàà là yii báà ubɔ ń béé u-pu, nì míǹ kɔkɔee, waa ŋúń ki bál̀.
41007025	Unimpu ubɔ nìn bí, ki cáá kisapɔmbiki arasinii kā ki-pu. U nín gbìl̄ bi sòon̄ Yeesu puee, waa ti kāl̀, u yíkìń ní malaa, ki dɔ́miń ki lítì u-nimiin.
41007026	Unimpu gbanti kaa nìn sá Ujuudanimpu, u sá Feenisii, Siirii tiŋkin ní. U mēēYeesu ń jà arasiniiyee u-bisal pu.
41007027	Ní Yeesu kíí-u yii: “Yàntī mbiyaamu ń díkí kí wàatī. Kun puee an kaa máaǹ bí dū mbiyaamu jinti kí tīī mbɔbiyaamu!”
41007028	Ní unimpuee fātì ki kíí-u yii: “Tiŋman, an sá míǹ ní, m-Dindaan. Ama mbiyaamu yaa bíī jīǹ an gbátée, mbɔbiyaamu mun tòɔ́ igbasigbasi ní.”
41007029	Niinee, ní Yeesu bí-u yii: “A kíí tiŋan! Míǹ puee, nín̄ kùǹ. Arasiniiyee nyáń a-bisalin.”
41007030	Unimpuee fātìi gítìń u-dumpuee arasiniiyee nyáń u-bisalin u pɔ́ɔkì ki dɔ̄ u-dooŋu pu.
41007031	Yeesu yíkì Tiir tiŋkin ki fātìi dīń Siidɔn, ki jítìń ntimu saalaa pu ki nín dòoń Gaaliilee mɔɔl watil.
41007032	U bàn̄ niinee, bi cáań-u umɔɔmiin ubɔ ní ki mēē-u yii ú dū u-ŋalii kí páań u-pu.
41007033	Ní Yeesu yɔ̃oǹ-u ki cūnnì ŋkpaanceeti u nì u liitil, ki dū u-ŋambiyaamu ki bɔ́ umɔɔmiinee tafaliŋin, ní ki tíil̀ timɔtan ki dūu gbēēumɔɔmiinee limbil,
41007034	ki wáaǹ kutaa ki fáá diniindi, ní ki lī yii: “Eefata!” An taapu sá yii: “Cúú ŋátí!”
41007035	Niin niin ní umɔɔmiinee tafaliŋ cúū ŋátì, ní u-limbil mun bútì, ní u kíǹ ki sòoǹ tiŋan.
41007036	Ní Yeesu kpáafì-bi bí taa péēmāafì báà ubɔ tin jítèe. Ama Yeesu nín mɔ́tí yii bí taa lèe, míǹ ní bíǹ dàá nín mòtīí lì.
41007037	Bi nìn bākatì tikpil, ní ki lì yii: “Tin kɔkɔ u ŋáańee ŋān̄ ki lákatì, ali ki yàntī bitafakpaafub gbìl̀, bimɔɔmiimbi sòoǹ!”
41008001	Iwiin gbanti poonee, kunipaau kubɔ tí fātìi kpáfì u-cee, ní kaa nìn cáá tiba kí jī. An puee Yeesu yíiń u-boonnooliibi ki bí-bi yii
41008002	“Nnibiim nee gbí-mi falaa, di sá yii iwiin ita sèé bi nín bí m-cee, kaa ti cáá tiba kí jēe.
41008003	M yaa jìn̄-bi nì ŋkùm nee, bí nīn kùǹ bi-dumpuiyee, bi dàá yòl̄ nsanni, kun puee bi-kansikin tikpil nyánní ndan.”
41008004	Niinee ní u-boonnooliibi kíí-u yii: “La ní ti dàá kánní tijin kupɔɔu nee ni kí kpíiǹ binib nee?”
41008005	Ní Yeesu fātìi bālfì-bi yii: “Kpɔnɔb biŋa ní ni cáá?” Ní bi kíí-u yii: “Biluli.”
41008006	U yāntì kunipaau kāl̀ taapu ki dɔ́òyee, ní u yɔ̃oǹ kpɔnɔb bilulee ki jáam̀ Unimbɔti tijin gbanti pu, ní ki gífì gífì ki tīī u-boonnooliibi ń yàkatī binib. Ní bi dūu yākatì kunipaauee.
41008007	U-boonnooliibi nìn cáá njɔmbiyaamu mubɔ mun. U jáam̀ Unimbɔti mú mun pu ki dɔ́òyee ní ki tùkū-bi yii bí dū-mu kí yàkatī.
41008008	Kunipaauee jíń ki díkí, ní bi kɔ́oǹ ajɔŋgin nì akpɔnɔkati ŋin kíǹee ki gbéeǹ tikabiti tiluli.
41008009	Bin nìn jíń an jikaati gbantee ŋūǹ kí bà binib kutukub binaa. Bi jíń ki dɔ́òyee, ní u yāntì bi nín kùǹ,
41008010	ní u nì u-boonnooliibi kɔ́ buŋalimbun ki nín cá Dalmanuta watil.
41008011	Fariisab nìn jìn̄ní Yeesu boon ki bāań ki bíī kpākantí-u kí píĺ-u tibɔti. Bi nìn bālfì-u yii ú ŋá maamaaci ubɔ un nyánní Unimbɔti ceeyee.
41008012	Ní Yeesu fáá diniindi ní ki lī yii: “Ba pu ní waanee nib nee bàlfī kí ká kudaaŋŋu? Ibaamɔn ní m sòoǹ nì ni, ni kpá kí ká kudaaŋŋu báà kubɔ!”
41008013	U lī míǹ ki dɔ́òyee, ní ki fātìi tí kɔ́ buŋalimbun ki dūtì lapu pu buŋgbandi ki wāatì-bi.
41008014	Yeesu boonnooliibi nìn súntì kaa kpáaǹ tijin, asee kpɔnɔbaanti di nìn tàkā bi-cee buŋalimbun.
41008015	Ní Yeesu kpáafì-bi ki bí-bi yii: “Nín̄ nyím̀maan ni-ba nì Fariisab nì Eeroodi kpɔnɔ nyɔkɔŋu!”
41008016	U-boonnooliibi dākafì ki lī bi-ŋmaniŋma kansikin yii: “Ti nín kaa ŋúb́ tijinee pu ní u kalin sòoǹ mimmaaan?”
41008017	Yeesu béè bi-landɔkɔiee ní ki bí-bi yii: “Ba pu ní ni sòoǹ ni nín kaa ŋúbiń kpɔnɔee pu? Nìn díǹ naa láá gbìl̀ tibɔti taapuɔɔɔ? Naa láá béè-maaan?
41008018	Ni pɔbiliŋ pɔ̄ɔ̄ níiin? Ni cáá animil fam ní kaa wāĺaaa? Ni cáá atafal ki pílfí ní kaa gbìl̀aaa? Naa cáá nlandɔkɔ
41008019	kí téetí ŋyunti ŋun m dū kpɔnɔb biŋmoo ki gífì gífì ki tīī binib kutukub biŋmoo ŋmɔ́ ki díkéeee? Tikabiti tiŋa ní ni tɔ̃ɔ̃ akati ki gbéeǹ ní?” Ní bi kíí-u yii: “Saalaa nì tili.”
41008020	“Kin, m nín gífì gífì kpɔnɔb biluli ki tīī binib kutukub binaayee, tikabiti tiŋa ní ni tí kɔ́oǹ akati ki gbéeǹ ní?” Ní bi tí kíí-u yii: “Tiluli.”
41008021	Ní u lī-bi yii: “Ní ali nìn díǹ, naa láá gbìl̄aaa?”
41008022	Bi bàn̄ Beetsayidee binib biba cáań ujɔfu ubɔ Yeesu cee ki gbāam̀-u yii ú gbēēujɔfuee.
41008023	Yeesu cúú ujɔfuee ŋal ki kpáaǹ-u ki kpɔ̃otì kitimbiliiyee kpaanceetiŋu, ní ki tíil̀ timɔtan ki ŋá ujɔfuee nimilin, ki dū u-ŋalii ki gbēēu-nimiliŋ, ní ki bālfì-u yii: “A wāĺ tibaaa?”
41008024	Ujɔfuee kpēē, ní ki bí yii: “M wāĺ binib, ní bi bí kii isufi di còom̄ee.”
41008025	Niinee ní Yeesu gítī tí dū u-ŋalii ki gbēē u-nimiliŋ. Ŋyuntee, ujɔfuee kpítì u-nimiliŋ ki kpēēyee ní ki pɔ́ɔkì ki kíǹ ki wāĺ bɔ́mbɔŋ.
41008026	Ní Yeesu tùkū-u yii: “Nín̄ kùǹ a-dumpu kí taa dī kitiŋ poon.”
41008027	Ní Yeesu nì u-boonnooliibi yíkìi búntì Seesaaree-Fiiliipi timbilimmu watil pú. Bi bàn̄ nsannee, ní u bālfì u-boonnooliibi yii: “Binib lì yii m sá ŋma ní?”
41008028	Ní bi kíí-u yii: “Biba lì yii a sá Jaan un fùul̀ binib Unimbɔti nyimee, ní biba mun lì yii a sá Eelii. Biba bíǹ ceeyee, a sá Unimbɔti bɔnaatiliibi kansikin ubɔ ní.” Ní u bālfì-bi yii:
41008029	“Kin nimbi faa, ŋma ní nimbi nyí yii m sá ní?” Ní Piyeer kíí-u yii: “Sii di sá Kriisitoo!”
41008030	Niinee ní Yeesu kpáafì-bi tiŋan bí taa sòoǹ u-pu míǹ báà ubɔ cee.
41008031	Ŋyunti gbantee, u kíĺ ki bíī tùkù-bi yii: “An sá man kinibiki ń jī falaa tikpil; bikpilib, nì bisaraaŋakpilib, nì bimaradakaliibi kɔkɔ dàá dāá lì yii baa là m-bɔti, bi dàá dāá kpò-mi, ní ḿ fàtīí fìkitī winta dal.”
41008032	U nìn péētùkù-bi an bɔtee ki cántí-bi ní. Ní Piyeer cáá-u ki nyántì ŋkpaanceeti ki kíĺ ki bíī wòoǹ-u
41008033	Niinee ní Yeesu fātìi kpēēu-boonnooliibi ní ki kpātì Piyeer pu ki bí yii: “Sii un cáá Sitaan landɔkɔŋuee, sútí kí wàatī-mi! Aa dàkafī Unimbɔti yam, a-landɔkɔi sá binib landɔkɔi ní.”
41008034	U lī míǹ ki dɔ́òyee, ní ki yíiń kunipaau nì u-boonnooliibi u-cee, ní ki bí-bi yii: “Un yaa là kí nɔ́ɔ́-mee ń fá úǹ u-ba nín là puee kí nɔ́ɔ́ min ní man lèe, kí yòon̄ u-dɔpuntikaaŋu kí nīn nɔ́ɔ́-mi.
41008035	Kun puee un di yaa là kí fīī u-maŋfalee dàá fá-dì, ama un di yaa dū u-maŋfal ki fá kí nɔ́ɔ́-mi kí sòoǹ m-bɔmɔntiiti kí tīī binibee, udaan di dàá fīī u-maŋfal.
41008036	Unil, a yaa jíń duulnya nee kɔkɔ ní sisi a-ba wáŋkèe, a páatì ba?
41008037	Ba ní a ŋūǹ kí dūú pà kí fīī a-ba?
41008038	Un kamaa yaa cáá icoo man nì m-bɔti pu waanee nib bin nyēēUnimbɔti boon ki ŋáań ikpitee kansikinee, ŋyunti ŋun m yaa láā gítìń m-baa nyootin nì u-tūuniee man Kinibiki dàá dāá kɔ́ǹ udaan icoo.”
41009001	Ní Yeesu gítī kútì ki lī yii: “Ibaamɔn ní m tùkù-ni, ni-kansikin biba kaa làá kpú ní kí ká Unimbɔti beel dɔ́miń nì mpɔn.”
41009002	Iwiin iluu boonee, Yeesu gāntì Piyeer nì Jaaki nì Jaan ki cáá-bi ki jɔ́m̀ dijoofɔkɔl diba pu. Niinee ní u cúú u-ba ki kpántì
41009003	ní u-wampeeŋkaati píil̀ káŋkaŋ ki kíǹ ki jìl̀ pàlpal. Unil báà ubɔ kitiŋ nee pu kaa ŋūǹ kí fíntí tiwan ń pīil̀ kii u-wanti nín nìn pīiǹ puee.
41009004	Niinee ní akpambal atee kpēēyee Eelii nì Mooisi di sí bi nì Yeesu sòoǹee.
41009005	Ní Piyeer tùkū Yeesu yii: “Ukpil, an ŋān̄ tí nīn bí doo; tí gāā tibìń tita: sii kubɔ, Mooisi kubɔ, Eelii kubɔ!”
41009006	Di sá yii waa ti nyí u nín dàá lì puee, kun puee tifaandi nìn kɔ́-bi tikpil.
41009007	Niinee, ditagbandi diba dɔ́miń ki bīiǹ bi-pu, ní bi gbìl̄ Unimbɔti sòon̄ní ditagbandee ni yii: “Un bí nee di sá m-Jipɔnneeŋkaau. Ní pīlfim̀maan-u!”
41009008	Kpalaayee, bi fātìi kpēēki māntì ki tú, kaa ti ká báà ubɔ asee Yeesu baba di kíǹ bi-cee.
41009009	Ŋyunti ŋun bi fàtīi kpákatiń dijool puee ní Yeesu kpáafì-bi bí taa māafì báà ubɔ tin bi kée kí nīn cí daliŋkin úǹ Kinibiki dàá dāá fìkitī ditaŋkpiilinee.
41009010	Bi kpáafì dinyɔɔbundee bi-ni, nì míǹ kɔkɔee bi gítī bàlfī tɔb yii: “Ba di sá yii ú fìkitī ditaŋkpiilinee?”
41009011	Ní bi bālfì-u dinyɔɔbundi nee yii: “Ba pu ní bimaradakaliibi bí yii Eelii di máaǹ kí péé kí dāan̄ kí wàatī ní Kriisitoo ń nín dāan̄ ní?”
41009012	Ní Yeesu fātìi kíí-bi yii: “Ibaamɔn, Eelii máaǹ kí péé kí dāan̄ kí fàtīí bɔ́ntí tikɔkɔ. Too, an nín ŋmàn̄ man Kinibiki pu yii m dàá jī falaa tikpil ní bí kpèè kí sìŋkiǹ-mee, ni dàkafī yii ba?
41009013	Càntī ḿ tùkùmaan-ni, Eelii péēdɔ́miń dooooyee, ní bi sāaǹ-u bi nín là puee, kii an nín ŋmàn̄ Unimbɔti takaldaun ki síiǹ u-pu miŋyee.”
41009014	Bi bāań ki ŋmāntiǹ u-boonnooliibi bin kíǹeeyee, ní ki ká yii kunipaau sí ki māntì ki tú-bi. Bimaradakaliibi biba mun nìn bí niin, bi nì u-boonnooliibi sí ki kpákà.
41009015	Kunipaauee wál̀ Yeesu kpalaayee ní an túuǹ-bi ní bi sáǹní kí dāá jāam̀-u.
41009016	Ní Yeesu bālfì-bi yii: “Ni nì bi kpákà ba pu ní?”
41009017	Ní kunipaauee kansikin ubɔ kíí-u yii: “Ukpil, arasinii di kā m-jipɔɔn pu ní ki yāntì waa ŋūǹ kí sòoǹ ní m bàà cáań-u a-cee.
41009018	Arasiniiyee yaa yíkì u-puee, báà laakiŋyee u líikí-u kitiŋ, ní u ŋmɔ́ò u-nyiŋŋi ní kupumpukuu nyēēu-nyɔkɔn, ní u-wunti ń pɔ̄ɔkì kpàninini. Ní m gbāam̀ a-boonnooliibi ń jà arasinii gbanti ní baa ŋúń.”
41009019	Ní Yeesu lī-bi yii: “Ɔ́o binib bin kaa cáá fookii Unimbɔti puee! Ni là ḿ gítī kàl̄ ni cee kí tin sāā ŋyunti ŋulɔŋu ní? M dàá nīn jīǹ-ni kimɔtii kí tin sāā ŋyunti ŋulɔŋu ní? Cáaḿmaan-kì m-cee!”
41009020	Ní bi cáań kibikee u-cee. Arasiniiyee nín wál̀ Yeesu kpalaayee ní u cīŋkì kibikee ŋkpitim pu, ní kì lítì kitiŋ ki bíī bíntí, ní kupumpukuu bíī nyēēki-nyɔkɔn.
41009021	Ní Yeesu bālfì ki-baa yii: “Ŋyunti ŋulɔŋu ní an kíĺ-u?” Ní u kíí-u yii: “Doooo u-biyatin ní an kíĺ-u.
41009022	Arasiniiyee líikí-u iyunti iba ŋŋmin, iyunti iba mun nnyimin, ki nyàab̀ kí kpò-u. A yaa ŋūǹ kí ŋá tiba, sɔ̄ ti-saai kí jòoń-ti!”
41009023	Ní Yeesu fātìi kíí-u yii: “A bí yii m yaa ŋūǹaa! An kɔ pòfì ki tīī un un fɔ̃ɔ̃ ki kííyee.”
41009024	Niinee, kibikee baa téeń mpɔn yii: “M fɔ̃ɔ̃-si ki kíí! Jòoń-mi, m-fookiiu kaa náaǹ!”
41009025	Yeesu wál̀ kunipaau sánní ki gítī dòoń kí kūtèe, ní u kpātì arasinii pu ki lī yii: “Sii arasinii un yì kibiki nee mɔɔmiindi nì ki-tafakpaalee, nyā ki-ni kí taa ti gítiń, sii ní m lì!”
41009026	Ní arasiniiyee fáá mbiil ki cīŋkì kibikee ŋkpitim pu, ní ki nyáń. Kibikee dɔ̃oǹ kii ki kpíìyee, ki yāntì binib tikpil bí yii: “Ki kpíì ní!”
41009027	Ama ní Yeesu cúú ki-ŋal ki yáatì-kì ki síiǹ, ní kì síl̀.
41009028	Ŋyunti ŋun Yeesu kɔ́ kudiinee, ní u-boonnooliibi bālfì-u bi-ŋmaniŋma niin, yii: “Ba pu ní timbi kaa ŋúń ki jìn̄ arasinii gbanti?”
41009029	Ní Yeesu kíí-bi yii: “An yaa kaa sá nì [dinyɔɔboobil] nì ŋwimmeem ubɔ kaa ŋūǹ kí jà arasiniibi nee jutiibi.”
41009030	Bi yíkì niinee ní ki cūtìi jítì Gaaliilee. Yeesu kaa nìn là báà ubɔ ń béé u-pu.
41009031	Di sá u nìn dàkà u-boonnooliibi ki tùkù-bi yii: “Bi dàá cúú man Kinibiki kí ŋúbiǹ binib bí kpò-mi. Bi yaa kūū-mi, ŋwintataati dal m dàá fìkitī.”
41009032	U-boonnooliibi kaa nìn gbìl̄ tibɔtee taapu ní ki fāŋkì kaa bālfì-u ti-taapu.
41009033	Ŋyunti ŋun bi bàn̄ Kapeenaayum ki kɔ́ kudiinee, ní Yeesu bālfì-bi yii: “Ba pu ní ni bàà kpákà nsannee?”
41009034	Ní bi ŋmí: di sá yii tikpiti pu ní bi bàà kpákà.
41009035	Niinee ní u kāl̀ ní ki yíiń u-boonnooliibi saalaa nì bilee ní ki tùkū-bi yii: “Un yaa là kí nīn sá usanliitee, udaan ń páań báà ŋma boon kí nīn sá báà ŋma tɔntɔnliu.”
41009036	U lī míǹ ki dɔ́òyee, ní ki cūtì ki cúuń kibiyaawaai kiba ŋal ki cáań-kì ki síiǹ bi-kansikin, ní ki dū u-ŋalii ki kpàl̄-kì, ní ki bí-bi yii:
41009037	“Un kamaa yaa fɔ̃ɔ̃ kibiyaawaai kiba kii kíǹee juti man puee, udaan fɔ̃ɔ̃ man dee. Un kamaa yaa tí fɔ̃ɔ̃ mamee, kaa sá man baba ní u fɔ̃ɔ̃, udaan fɔ̃ɔ̃ un túnní-mee mun dee.”
41009038	Ní Jaan bí-u yii: “Ukpil, ti ká uninja ubɔ un kaa sá ti-yɔuee cáá a-yindi ki jì arasiniibi, ní ti bí yii ú taa ti ŋá míǹ, kun puee waa bí ti-kansikin.”
41009039	Ní Yeesu kíí-u yii: “Taa nín̄ pìintímaan-u nsan! Di sá yii unil kaa ŋáań maamaaci man yindi pu, kí pūtì kpáàā bíī sòoǹ m-pu tikpitil.
41009040	Un yaa kaa ná-tee sá ti-yɔu ní.
41009041	M tùkù-ni ibaamɔn yii un kamaa di yaa pú-ni kinyiŋyukubiki ni nyùn̄ yii ni nín sá Kriisitoo yabee puee, udaan kaa làá lántí u-paati.”
41009042	“Ama un di yaa yāntì mbiyaawaamu mun fɔ̃ɔ̃-mi ki kíí nee kansikin kiba ŋá ikpitee, bí dū kunakpaaŋŋu kí kúĺ udaan neen kí cáá-u kí tɔ̄ tiŋkunee sɔ́.
41009043	A-ŋal yaa là kí nyāntí-si nsammɔnti poonee, tùkutī-ŋu kí fá. An ŋān̄ ki tīī-si á kɔ́ mmaŋfafɔkɔn ni nì diŋaŋgindi ki jítiǹ á nīn cáá iŋal ili kí tin kɔ́ ŋŋmi ŋun kaa kúù jaanjaanee ni. [
41009044	Niin ní akoosibil ŋin kaa kúùyee bí ki ŋmɔ́ò binib. Niin di sá ŋŋmi ŋun bí kaa cáá digbintilee.]
41009045	A-taal yaa là kí nyāntí-si nsammɔnti poonee, tùkutī-di kí fá. An ŋān̄ ki tīī-si á kɔ́ mmaŋfafɔkɔn ni nì ditaagindi ki jítiǹ á nīn cáá ataa ali bí tin dū-si kí tɔ̄ ŋŋmi ŋun kaa cáá digbintilee ni. [
41009046	Niin ní akoosibil ŋin kaa kúùyee bí ki ŋmɔ́ò binib. Niin di sá ŋŋmi ŋun bí kaa cáá digbintilee.]
41009047	An yaa sá a-nimil nín kpèé kuŋyee di yaa kaa fáatì Unimbɔtee á lúkutí-dì kí fá. An ŋān̄ ki tīī-si á kpáaǹ diniŋkpundi kí kɔ́ Unimbɔti beelin ki jítiǹ á nīn cáá animil ali bí tin dū-si kí tɔ̄ ŋŋmin.
41009048	Niin ní akoosibil ŋin kaa kúùyee bí ki ŋmɔ́ò binib. Niin di sá ŋŋmi ŋun bí kaa cáá digbintilee.”
41009049	Ŋŋmi dāa sá kii ŋyaamee ní bí dūú pùkū báà ŋma pu.
41009050	“Ŋyaam sá tiwammɔntiil: ama ŋyaam yaa fá mi-mɔŋŋuee mana ní ni dàá gítī ŋá ní mí mɔ̄ɔkì? Ŋyaam ń nīn bí ni-ni, ŋgbansɔŋfi ń nīn bí ni-kansikin.”
41010001	Yeesu fātìi yíkì niin ki pɔ́otì Juudee watil ki dūtì Jɔɔdan buŋgbandi. Ní anikiti tí kɔ́oǹní ki múkuǹ u-pu, ní u tí kíĺ ki bíī dàkà-bi Unimbɔti bɔti, kii u nín kpàāa péēŋáań puee.
41010002	Niinee, Fariisab sútìń ki pìl̄-u ki nyàab̀ kí bàkan̄-u tibɔti. Bi bālfì-u yii: “Ti-marau pú nsan yii uninja ń jà u-nimpuuaa?”
41010003	Ní u kíí-bi yii: “Mara ulɔu ní Mooisi nìn tīī-ni ní?”
41010004	Ní bi fātìi kíí-u yii: “Mooisi bí-ti yii tí ŋmà takalda un dàkà kun pu ní a jìn̄ a-nimpuuee kí ŋúbiǹ-u ní kí nín jà-u.”
41010005	Niinee ní Yeesu fātìi kíí-bi yii: “An sá ni-pɔɔgbifiŋŋu pu ní u síiǹ-ni an marau gbanti.
41010006	Ama ŋyunti ŋun Unimbɔti kíĺ ki náań tiwan kɔkɔee, u nìn náań uninja nì unimpu ní.
41010007	Míǹ puee ní an sá uninja ń yīkì u-baa nì u-na cee ní u nì u-nimpuu ń nīn bí,
41010008	ní biliitil ń kpántí unibaanti. Mimmee, baa ti sá binib bili, bi ŋá unibaanti dee.
41010009	Míǹ puee, unil ń taa yàkatī tin Unimbɔti dūu kpáfèe.”
41010010	Yeesu nì u-boonnooliibi kùn̄ kudiinee, u-boonnooliibi fātìi bālfì-u an bɔti pu.
41010011	Ní u kíí-bi yii: “Un kamaa yaa jìn̄ u-nimpuu ki fātìi cáá upɔɔnee, udaan ŋá tilaakpaal Unimbɔti nimiin ki yīntì nì u-nimpupeepeekaau.
41010012	Míǹ mun mbaantiim, unimpu yaa yíkì u-cal cee ki cūtìi mɔ́ǹ uninjapɔɔnee, ú mun ŋá tilaakpaal Unimbɔti nimiin ki yīntì nì u-calkpiki.”
41010013	Bi nìn cāabìń mbiyaamu Yeesu cee ú dū u-ŋalii kí páań mu-pu kí mèè kí tīī-mu, ní u-boonnooliibi bíī wòoǹ bin cāabìń-muee.
41010014	Yeesu ká mimmee, ní an kaa mɔ́ɔkiǹ-u, ní u bí-bi yii: “Yàntīmaan mbiyaamu ń dāan̄ m-cee kí taa pìim̄maan-mu nsan, kun puee Unimbɔti beel sá ki tīī bin náań nì muee ní.
41010015	Ibaamɔn ní m sòoǹ nì ni, un kamaa yaa kaa fɔ̃ɔ̃ Unimbɔti beel bɔti kibiyaawaai yamee, kaa dāa kɔ́ò di-ni.”
41010016	Niinee ní u fɔ̃ɔ̃ mbiyaamuee ní ki dū u-ŋalii ki páaǹ mu-pu ní ki mēēUnimbɔti ń bìin̄ mu-boon.
41010017	Yeesu yíkì ki tākaǹ nsan pu ki dàá nīn cée, uninja ubɔ sáǹní ki dɔ́miń ki gbāaǹ u-nimiin, ki bālfì-u yii: “Ukpimɔnti! M dàá ŋá mana ní kí ká dimaŋfal din kaa cáá dikuntilee?”
41010018	Ní Yeesu fātìi kíí-u yii: “Ba pu ní a yíì-mi yii umɔnti? Unil báà ubɔ kaa bí ki sá umɔnti, see Unimbɔti baba.
41010019	Sii a-ba nyí Unimbɔti marab, an lī yii: <Á taa kpò unil, á taa ŋá tilaakpaal, á taa yò, á taa lēēnnyimɔn seerau, á taa ŋmàtiǹ ubɔ, á nīn tɔ́ a-baa nì a-na.> ”
41010020	Ní uninjee fātìi kíí-u yii: “Ukpil, doooo m-naacimpɔntin ní m péēŋúb́ an marab.”
41010021	Niinee, Yeesu kpēē-u dímmm, ní uninjee bɔti fáatì-u, ní u lī-u yii: “Kuwambaantiiu di kíǹ-si á ŋá. Nín̄ cá kí nyāfì tin kɔkɔ a cááyee, kí dū animil kí yàkatī bifalaadambi, ní kí tin ká tigaajati Unimbɔti cee. A yaa ŋá míǹ ki dɔ́òyee, á dāan̄ kí nīn nɔ́ɔ́-mi.”
41010022	Kijapaayee gbìl̄ an nyɔɔbuŋŋee, u-nimiin cúū bíil̀, ní u búntì nì kunimbaau, kun puee u nìn cáá tigaajawan tikpil.
41010023	Niinee, Yeesu fātìi kpēēki māntìi tú bin yú ki gɔ́ń-uee, ní ki bí u-boonnooliibi yii: “An dāa pɔ̄ɔ̄ ki tīī bigaajab bí kɔ́ Unimbɔti beelineeee!”
41010024	U-boonnooliibi bākatì nì an nyɔɔbuŋŋi gbanti. Ní Yeesu fātìi lī-bi yii: “M-biyaamu, an pɔ̄ɔ̄ ki tīī [bin kɔ dū bi-mákal ki ŋá tigaajatinee] ń kɔ́ Unimbɔti beelineeee!
41010025	An pòfì ki tīī ugutaamu ń jītí ujoo buŋŋun nì ugaaja ń kɔ́ Unimbɔti beelin.”
41010026	Niinee, u-boonnooliibi gítī bākatì tikpil, ki lì tɔb cee yii: “Kin, ŋma di nín ŋūǹ kí ŋmátí dee?”
41010027	Ní Yeesu kpēē-bi ní ki bí yii: “Binib kaa ŋūǹ kí fīī bi-ba asee Unimbɔti baba di ŋūǹ kí fīī-bi. Di sá yii Unimbɔti di ŋūǹ tikɔkɔ.”
41010028	Ní Piyeer bí-u yii: “Kin, timbi nín yíkì ki fá tin kɔkɔ ti cááyee ki táá-see?”
41010029	Ní Yeesu fātìi kíí-u yii: “M sòoǹ nì ni ibaamɔn ní, un kamaa yaa yíkì ki cāntì u-diiku, u-nabiyaamu, u-na nì u-baa, u-biyaamu nì u-kpaatanti man pu ní ki sòoǹ m-bɔmɔntiiti ki tìì binibee,
41010030	udaan dàá fɔ̃ɔ̃ tipaal ŋyunti ŋun ti bí nee míǹ dilaataal pu. U dàá fɔ̃ɔ̃ adiin, nnabiyaamu, nab, mbiyaamu, tikpaatan, ní kí jī falaa mun. Ama ŋyunti ŋun bí ki dòońee poonee, udaan dāa fòol̄ mmaŋfafɔkɔn ŋun kaa cáá dikuntilee.
41010031	Bisanlintiliibi tikpil dāa kpántí biboompaanliibi, ní biboompaanliibi mun tikpil ń kpántí bisanlintiliibi.”
41010032	Yeesu nì u-boonnooliibi nìn tàkā nsan ki jɔ́ḿ Jeerusaleem, ní u līī bi-nyɔkɔpu. U-boonnooliibi pɔbiliŋ nìn bíil̀ ní tifaandi kɔ́ bin kɔkɔ nìn nɔ́ɔ́-uee. Ní Yeesu gítī tí yíiń u-kpambaliŋ saalaa nì alee ki síiǹ u-cee, ní ki kíĺ ki bíī tùkù-bi tin di dàá bàń u-puee, yii:
41010033	“Ti jɔ́ḿ Jeerusaleem ní nee, ti yaa bàn̄ niinee, bi dàá cúú man Kinibiki kí tīī bisaraaŋakpilib nì bimaradakaliibi ní bíǹ ń cáá-mi ibɔsoon kí lì yii m máaǹ bí kpò-mi, ní bí dū-mi kí ŋúbiǹ bin kaa nyí Unimbɔtee.
41010034	Bíǹ dàá bèel̀-mi kí tíiĺ timɔtan kí sìtī m-pu, kí gbá-mi anaalab kí wàatī kí kpò-mi. Bi yaa kūū-mee, m dàá fìkitī winta dal.”
41010035	Ŋyunti gbanti ní Seebeedee jipɔmbi Jaaki nì Jaan sútìń ki pìl̄ Yeesu ní ki bí-u yii: “Ukpil, ti là kí mèè-si tiba, á pɔ̄-ti!”
41010036	Ní u fātìi kíí-bi yii: “Ni là ḿ ŋá ba ní kí tīī-ni?”
41010037	Ní bi kíí-u yii: “Ti là yii, ŋyunti ŋun a yaa láā kpántì ubɔtee, ti-kansikin ubɔ ń dāá nīn kā a-ŋaŋgiil pú, un kíǹee a-ŋaŋgan pú.”
41010038	Ní Yeesu kíí-bi yii: “Naa nyí tin ni mèéyee. Ni ŋūǹ kí nyò falaa un m dàá nyò naaan? Ni ŋūǹ kí fàl̀ falaa kii un man dàá fàl̀ naaan?”
41010039	Ní bi kíí-u yii: “Iiin, ti ŋūǹ.” Ní Yeesu bí-bi yii: “Ibaamɔn, ni dàá nyò falaa un m dàá nyòee, ní kí fàl̀-u kii m nín dàá fàl̀-u pu nee.
41010040	Ama an yaa kíǹ m-ŋaŋgiil nì m-ŋaŋgan kakaaŋuee, an kaa sá man di pūǹ an paani. Ipaan gbanti sá ki tīī bin pu Unimbɔti bɔ́ntì-i ki síiǹee ní.”
41010041	Akpambal saalaa ŋin kíǹee gbìl̄ mimmee, ní ki fɔ̃ɔ̃ diŋuul Jaaki nì Jaan pu.
41010042	Ní Yeesu yíiń bi-kɔkɔ u-cee, ní ki bí-bi yii: “Ni nyí yii duulnya yidambi bin kpèé ntimuee tɔ́kɔ́ bin kíǹee pu, ní ki cáá bi-pɔni ki fàantí-bi.
41010043	An kaa máaǹ kí nīn bí míǹ nimbi kansikin, ama un yaa là kí nīn sá ukpaan ni-kansikinee, udaan ń gíiǹ u-ba ni-tɔntɔnliu.
41010044	Míǹ mun ní un kamaa yaa là kí nīn sá ukpaan ni-kansikinee, udaan ń gíiǹ u-ba ni-kɔkɔ yumbuu.
41010045	Kun puee man Kinibiki kaa dɔ́miń bí ŋá tiba kí tīī-mi, m dɔ́miń kí tɔ̄ atuun kí tīī binib, ní kí dū m-maŋfal kí pà kí fɔ̃ɔ̃ binib tikpil kí líí.”
41010046	Yeesu nì u-boonnooliibi nì kunipaau nìn bàn̄ Jeeriikoo. Bi yíkì Jeeriikoo kí nīn càatēe, ujɔfu ubɔ kā disaŋkaŋkpil ki mèé bisanjitiliibi animil. Bi nìn yíì ujɔfu gbanti Baatimee ní ki yíì u-baa Timee.
41010047	Ŋyunti ŋun u béè yii an sá Yeesu Naasaareeti yɔu di jītée, ní u kíĺ ki bíī tátí mpɔn yii: “Yeesu Dafiidi naantiiu sɔ̄ m-saai!”
41010048	Binib tikpil nìn bí ki wòoǹ-u yii ú ŋmīĺ, ní u mɔ̄tìi tátí mpɔn yii: “Dafiidi naantiiu sɔ̄ m-saai!”
41010049	Yeesu sāā ki síl̀, ní ki bí yii: “Yíiḿmaan-u!” Ní bi yíiń ujɔfuee ní ki bí-u yii: “Pɔ́ɔǹ a-ba kí yīkì, u yíì-si!”
41010050	Niinee ní ujɔfuee lēēu-satau ki lúkú, ki nyīī ki yíkì kùrub ki síl̀ ní ki nín cá Yeesu cee.
41010051	Ní Yeesu bālfì-u yii: “Ba ní a là ḿ ŋá kí tīī-si ní?” Ní ujɔfuee fātìi kíí-u yii: “Ukpil, m là kí wāl̀ ní!”
41010052	Ní Yeesu bí-u yii: “A nín fɔ̃ɔ̃-mi ki kííyee puee a ká dicaandi!” Kpalaa niinee u-nimiliŋ cúū ŋúbitì, ní u kíǹ ki táá Yeesu boon.
41011001	Ŋyunti ŋun bi cɔ̃om̀ ki tɔ́ob́ Jeerusaleem ki pìlīǹ Beetifagee nì Beetanii Ɔliifi sufii jool caŋinee, ní Yeesu tú u-boonnooliibi kansikin bili,
41011002	ki tùkū-bi yii: “Cùmaan kitimbilii kin bíń ni-nyɔkɔpu nee. Ni dàá ká dimampɔmbil din pu báà ubɔ kaa láá kāl̀ee. Ní gbìntīḿmaan-di kí cáań-mi.
41011003	Ubɔ yaa bālfì-ni yii, Ba ní ni ŋáańee? Ní kíí-u yii, ti-Dindaan di nyàab̀ kimaŋ, u yaa dɔ́òyee, u dàá gíiǹní-kì doo an kaa làá yúntí.”
41011004	Bi búntì ki bàn̄ ki ká dimampɔmbilee gbìn̄ ki nákaǹ kipunyɔkɔ, mmɔŋki didandi caŋin, ní bi bíī gbìntī-dì.
41011005	Ní bin nìn sí niinee biba bí-bi yii: “Ba di cáá-ni ní ni gbìntī kimaŋ?”
41011006	Ní bi kíí-bi kii Yeesu nín bàà tùkū-bi puee, ní binibee yāntì bi gbīntì-kì.
41011007	Bi cáań dimampɔmbilee Yeesu cee ní ki pēetì bi-wampeeŋkaati ki páaǹ di-pu, ní Yeesu jɔ́m̀ ki kāl̀.
41011008	Binib tikpil nìn kpátí bi-wanti ki bīil̀ nsan poon. Ní biba mun gàń tifaal akpaan ni ki bīil̀.
41011009	Bin nìn līī u-nyɔkɔpuee nì bin nìn pá u-boonee nìn kūuntí yii: “Oosaana! Unimbɔti ń bìin̄ un dòoń úǹ ti-Dindaan yindi puee!
41011010	Unimbɔti ń bìin̄ ti-naanja Dafiidi beel din dòońee pu! Oosaana, Dàntìmaan un bí yilpu yilpuee!”
41011011	U bàn̄ Jeerusaleemee, ki kɔ́ Kunimbɔtidiin. U kpēē kpēēki māntì ki tú ki dɔ́òyee, kukúluu jítì ní u fātìi nyáń ki búntì Beetanii u nì u-kpambaliŋ saalaa nì alee.
41011012	Kutaa wúntèe, Yeesu nì u-boonnooliibi nyáń Beetanii tiŋkin ki cée, ŋkùm cúú-u.
41011013	U kpēēndanee, ki wál̀ busubu bun bi yíì fiigee sí nì bu-faati. Ní u cūtì bu-taapu kí kpèè u yaa kāntí bu-biliŋ kí kìtī kí ŋmɔ́. U bàn̄ee, tifaal ŋmaniŋma di túkú. Kun puee an kaa nìn ŋmāntì ŋyunti ŋun busubuee lòoǹee.
41011014	Niinee ní u lī busubuee yii: “Dalba dalba ubɔ ń taa láā gítī ŋmɔ́ sii biliŋ!” U lēe, u-boonnooliibi gbìl̄.
41011015	Bi búntèe, ki bàn̄ Jeerusaleem ki kɔ́ Kunimbɔtidiin ní Yeesu kíĺ ki bíī jì biwannyafiliibi nì bidaliibi bin nìn bí niinee, ki lábití binimikpantiliibi teebilbi nì binanjinyafiliibi jaliŋ ki cìb̀.
41011016	Waa pú mpaan ubɔ ń yòon̄ u-wanti kí còom̀ kí pùntī Kunimbɔtidiin.
41011017	Ní u kíĺ ki bíī sòoǹ nì bi yii: “An kaa ŋmàn̄ ki síiǹ yii: M-diiku dàá nīn sá ŋwimmeem diiku ní ki tīī atimbun kɔkɔɔɔ? Ama ní nimbi dū-ku ki kpántì kunaayudii.”
41011018	Bisaraaŋakpilib nì bimaradakaliibi gbìl̄ mimmee, ní ki bíī nyàab̀ nsan ŋun bi dàá dī kí kpò-uee. Di sá yii bi nìn fàŋkí-u kun puee tin u sòoǹee nìn kɔ́ samaa tikpil.
41011019	Ku jɔ́otèe ní Yeesu nì u-boonnooliibi nyáń kitiŋin.
41011020	Bi fàtīi gítiń kutaafaauee, ní ki ká fiigi subuee kūń ki kpáaǹ bu-nyaani.
41011021	Niinee, Piyeer téetì, ní ki bí Yeesu yii: “Ukpil, kpèè fiigi subu bun a fu tɔ́ mbusuee kūń!”
41011022	Ní Yeesu fātìi kíí-bi yii: “Fɔ̃ɔ̃maan Unimbɔti kí kíí!
41011023	Ibaamɔn ní m sòoǹ nì ni, ubɔ yaa lī dijool nee yii: Á yīkì laakin a yú nee kí cùú jēetí tiŋkun, ní ki yaa kaa dàkafī ki gùgufī u-pɔbilin ama ní ki yaa máká yii u nín lī puee dàá ŋá mimmee, asee án lafun ŋá míǹ kí tīī udaan.
41011024	Míǹ pu ní m tùkù-ni yii, tin kɔkɔ ní ni yaa mēēUnimbɔtee, ní nīn máká yii ni fɔ̃ɔ̃, ni dàá lafun fɔ̃ɔ̃ kudɔŋu.
41011025	Ni yaa bíī mèé Unimbɔti ní ni nì ni-jutiibi kansikin yaa kaa mɔ̄, dūú pɔ̄maan-bi, ni-Baa un bí yilpuee ń ŋmā kí dū ni mun yìntitam kí pɔ̄-ni.” [
41011026	Ama ni yaa kaa pūǹ ni-jutiibi bi-kpitiiyee, ni-Baa un bí yilpuee kaa làá dū ni mun kpitii kí pɔ̄-ni.]
41011027	Bi nìn tí fātìi gítì Jeerusaleem. Ŋyunti ŋun Yeesu kɔ́ ki bíī còom̄ Kunimbɔtidiinee, bisaraaŋakpilib, nì bimaradakaliibi nì bikpilib dɔ́miń u-cee
41011028	ní ki bí-u yii: “Nì nsan ŋulɔŋu pu ní a fu jìn̄ binib Kunimbɔtidiin ní? Ŋma di pú-si an saŋŋu ní?”
41011029	Ní Yeesu fātìi kíí-bi yii: “Dinyɔɔbumbaantiil ní m dàá bàlfì-ni, ní kíí-mi kí wàatī ní ḿ nín tùkù-ni nì nsan ŋun pu ní m ŋáań mimmee.
41011030	Ŋma di túnní Jaan ú fàl̀ binib Unimbɔti nyim ní? Unimbɔtaaa binib? Kíímaan-mi!”
41011031	Ní bi kíĺ ki bíī lɔ́kɔfí bi-ŋmaniŋma yii: “Ti yaa kíí-u yii: <Unimbɔti di túnní-u>, u dàá bàlfì-ti yii: <Kin ba ŋá ní naa fɔ̃ɔ̃ u-bɔti ki kíí?>
41011032	Mimmee, tí lì yii: <Binib di túnní-uaaa?...> ” (Ama baa là kí lì míǹ, kun puee bi fàŋkí kunipaau. Di sá yii báà ŋma nìn nyí Jaan pu yii ibaamɔn u sá Unimbɔti bɔnaatiliu.)
41011033	Niinee, ní bi kíí Yeesu yii: “Taa nyí.” Ní Yeesu mun fātìi kíí-bi yii: “Man mun kaa làá tùkù-ni nì nsan ŋun pu ní m ŋáań mimmee!”
41012001	Niinee, Yeesu kíĺ ki bíī sòoǹ nì bi nì alaŋkpan, ní ki lī yii: “Uninja ubɔ di kùn̄ isufi in lòoǹ abil ŋin bi cáā ŋà ndamamee kpaabu. U cɔ́oǹ kunaabakau ki māntì ki tú-bu, ní ki gbìn̄ mboo^fc^ ŋun ni u dàá nīn cùkutī abil ki lèekī ndamamee, ní ki gāā isupaa, ki dū bukpaayee ki kpāaǹ bipaadambi, ní ki búntì nsan.
41012002	Isufee biliŋ kìtitam bāańee, ní u túnní u-tɔntɔnliu ubɔ bipaadambee cee ú dāá fɔ̃ɔ̃ u-jandi.
41012003	Ní bi cúú utɔntɔnlee ki gbáń ní ki jìn̄-u ki gíiǹ nì iŋaŋkulim.
41012004	Ní bukpaadaanee gítī tí nyàab̄ u-tɔntɔnliu upɔɔn ubɔ ki tú bi-cee. Ní bi gítī cúú ú mun ki gbáń ki cíl̀ diyil ki sāaǹ-u.
41012005	Ní bukpaadaan gítī tí lēēunitataati ki túnní ní bi-kūū úǹ. Míǹ mbaantiim ní bi nìn ŋáaǹ bitɔntɔnliibi kupaau, bi nìn gbáń biba ní ki kūū biba.
41012006	Báà ubɔ kaa ti bí ú tɔ̄ see u-jipɔmbaabil un u néeńee. Ní u dū-u ki túnní bi-cee njoolkaam, ki dākafì yii: <Bi dàá fàŋkì m-jipɔɔn.>
41012007	Ama bipaadambee nín wál̀ u dòońee, ní bi lī tɔb yii: <Kpèè, un dàá dāá jī u-baa gaajawantee di dòońee! Tí kpòmaan-u kí jī kusaau.>
41012008	U bāańee ní bi cìb̄ ki cúú-u ki kūū, ní ki dū-u ki lúkú ŋkpaabuku.”
41012009	Yeesu lī míǹ ki dɔ́òyee, ní ki bālfì-bi yii: “Kɔŋkɔnnee, bukpaadaanee dàá ŋá mana? Asee ú dāan̄ kí kpò bipaadambee, ní kí dū bukpaayee kí ŋúbiǹ bipɔmbi.
41012010	Ni péēmáaǹ ki kàan̄ Unimbɔti takaldaun dinyɔɔbundi din lì yii: <Ditaŋkpal din bidimaliibi nìn dūu fée, díǹ di dāa kpántì ditaŋkpal din ŋúb́ kudii pɔŋŋuee.
41012011	Ti-Dindaan nín ŋá tiŋyee kaa gbí mmaam ti-ceeee?> ”
41012012	Ŋyuntee, Yeesu nannanliibi bíī nyàab̀ kí cúú-u, ní ki gítī fàŋkí kunipaau. Di sá yii u-nannanliibee nìn béè yii bíǹ ní u gāā dilaŋkpandi gbanti. Ní bi yāntì-u ki búntì.
41012013	Bi túnní Yeesu cee Fariisab nì Eeroodi naacimbi kansikin biba bí dāan̄ kí píĺ-u tibɔti.
41012014	Bi bāańee, ní ki bí-u yii: “Ukpil, ti nyí yii sii di sòoǹ ibaamɔn, kaa fàŋkí báà ubɔ, kaa fàtīi tɔ̄ báà udaan yaa bí puee, ki dàkà nnimbɔtisan nì ibaamɔn. Míǹ puee, ti-marau pú nsan yii tí pà lampoo kí tīī Room gɔminau Seesaaraaa an kaa pú?”
41012015	Yeesu béè bi-poonnyooŋŋu puee, ní ki bālfì-bi yii: “Ba pu ní ni píĺ-mi tibɔti míǹ kí kpèè m-nyɔkɔn? Cáaḿmaan-mi animil ḿ kpèè!”
41012016	Bi cáańee, ní u bālfì-bi yii: “Ŋma yindi nì u-yil di náká animil pu na?” Ní bi kíí-u yii: “An sá Seesaar.”
41012017	Niinee ní Yeesu fātìi kíí-bi yii: “Dūmaan tin Seesaar yèe kí tīī Seesaar kí dū tin Unimbɔti yèe kí tīī Unimbɔti!” Ní bi bākatì nì an nyɔɔbundi gbanti.
41012018	Ŋyuntee ní Sadusab dɔ́miń Yeesu cee. (Bíǹ di sá dikitil din lì yii difìkitil kpée.) Ní bi bí Yeesu yii:
41012019	“Ukpil, Mooisi ŋmàn̄ ki síiǹ-ti yii, Unil yaa cáá kinabiki ní kinabikee yaa kpíì ki yāntì unimpu kaa cáá kibikee, ú fɔ̃ɔ̃ ukpiipu kí màal̀ kí téeǹ u-nabikee yil.
41012020	Kun pu ti bàlfēe di sá nnabiyaamu mululi di bí. Upeepeekaa cáá unimpu ní ki kpíì ki yāntì unimpuee, kaa màl̄.
41012021	Uliliiti mun fɔ̃ɔ̃ ukpiipuee ní ki mun kpíì, kaa màl̄. Utataati mun míǹ,
41012022	ki tin sāā bilulee kɔkɔ cáá-u ki kpíì, kaa ká kibiki. Bíǹ kɔkɔ kúm boonee, unimpuee mun kpíì.
41012023	Míǹ puee, difìkitil dalee, bi-kɔkɔ yaa láā fīkitèe, bi-kansikin ŋma di dāa yì unimpuee? Kun puee bilulee kɔkɔ cáá-u ki ká.”
41012024	Ní Yeesu kíí-bi yii: “Kun pu ni bí diyintil poonee di sá naa nyí Unimbɔti takaldau poon bɔti, kaa nyí Unimbɔti pɔŋŋu mun.
41012025	Difìkitil yuntiŋuee, dinimpucaal nì dicamɔndi dāa kpá, báà ŋma dāa bí kii Unimbɔti tūuni nín bí pu yilpuee ní.
41012026	An yaa kíǹ bitaŋkpiibi fìkititamee, naa kàan̄ Mooisi nín ŋmàn̄ pu u-takaldauneeee? Laakin sòoǹ tin jítì kikuŋkumbiki caŋinee, Unimbɔti nìn lī-u yii: <Man di sá Abraam Nimbɔtiu, Isaaki Nimbɔtiu nì Jaakɔb Nimbɔtiu.>
41012027	Waa sá bitaŋkpiibi Nimbɔtiu, u sá bin wāĺee yɔu ní. Ni baasii bí diyintikpaandin ní!”
41012028	Bimaradakaliibee ubɔ nìn bí ki gbìl̄ tibɔti tin pu Yeesu nì Sadusab nìn kpákée; u nín ká yii Yeesu kíí-bi mmɔntiimee ní u sútìń ki pìl̄-u ki bālfì-u yii: “Marab kɔkɔ kansikinee, ulɔu di sá ukpaan ní?”
41012029	Ní Yeesu kíí-u yii: “Mara un sá ukpaanee di sá un lì yii: <Israyeel yab pīlfìmaan. Ti-Dindaan Unimbɔti sá ubaanti ní.
41012030	Ni máaǹ kí nīn néeń ni-Dindaan ni-Nimbɔtiu nì ni-pɔbiliŋ kɔkɔ nì ni-fām kɔkɔ nì ni-landɔkɔŋu kɔkɔ nì ni-pɔŋŋu mun kɔkɔ.>
41012031	Maraliliiti di sá yii: <Á nīn néeń a-juti kii a nín néeń a-ba puee.> Mara ubɔ kaa ti bí ki jítiǹ bin bí nee.”
41012032	Ní umaradakalee lī-u yii: “An kā, ukpil. A lī nì ibaamɔn ní yii Unimbɔti sá ubaanti, ubɔ kaa ti bí asee úǹ baba.
41012033	Unil máaǹ kí nīn néeń Unimbɔti nì u-pɔbil kɔkɔ nì u-ciini kɔkɔ nì u-pɔŋŋu kɔkɔ, ní ki máaǹ kí nīn néeń u-juti kii úǹ u-bee. Míǹ jítiǹ tiwaŋkuti saraabi bin bi dù kí wò ŋŋmi kí tīī Unimbɔtee nì saraabi bin kɔ kíǹee.”
41012034	Yeesu ká yii u kíí-u nì iciinee, ní u lī-u yii: “Aa dátiǹ Unimbɔti beel.” Niinee báà ubɔ kaa ti mākaǹ kí bàlfì-u tiba.
41012035	Yeesu nìn bíī dàkà binib Unimbɔti bɔti Kunimbɔtidiinee, u bālfì-bi tibɔti yii: “Nì nsan ŋulɔŋu poon ní bimaradakaliibi lì yii Kriisitoo sá Dafiidi naantiiu ní?
41012036	Di sá Unimbɔti Fām yāntì Dafiidi u-ba sòon̄ yii: <Ti-Dindaan tùkū m-Dindaan yii: Kàl̄ m-ŋaŋgiil pú kí nīn cí ŋyunti ŋun m dàá yàntī á nīn kíǹ ki tɔ́kɔ́ a-nannanliibi puee.>
41012037	Dafiidi u-ba yíì-u yii u-Dindaan, kin mana ní u ŋūǹ kí nīn sá u-naantiiu mun?” Kunipaau nìn pílfíǹ Yeesu ní an mɔ̄ǹ-bi.
41012038	U nìn bíī sòoǹee, ní ki gítī lī yii: “Ní nīn nyím̀maan nì ni-ba nì bimaradakaliibi! Bíǹ di néeń ki pèentí abɔkutifɔkɔ ki yìiǹ bi jáaḿ-bi ipaan in pu binib kpáfée,
41012039	ki kàal̀ nyɔkɔpu jaliŋ akpafidiin ni nì diinabin.
41012040	Bíǹ di fìkì bikpiipoobi wanti ki gbèentí ki mèé ŋwimmeem ki yúntí fɔ́rrr bí ká-bi, bíǹ gbanti di dāa kɔ́ò ditafadaaldi din gítī lákatèe ni!”
41012041	Yeesu cūtìi kāl̀ ki bíitiǹ laakin bi tòɔ́ saraa nimiliŋee, ki kpèé kunipaau nín tòɔ́ animil puee. Bigaajab tikpil nìn tòɔ́ animikpaan,
41012042	ní ukpiipusoodaan ubɔ mun cáań igboo ili ki tɔ́.
41012043	Niinee ní Yeesu yíiń u-boonnooliibi ki bí-bi yii: “Ibaamɔn ní m tùkù-ni, ukpiipusoodaanee tɔ́ ki jítiǹ bin kɔkɔ tɔ́ saraa dooyee.
41012044	Bin béeyee cáań bi-nimiliŋ ŋin baa làá dūu ŋá nì tibee ki tɔ́, ama unimpu nee, nì u-sool poonee, tin kɔkɔ u bàà cáá kí jēe ní u kúntì ki tɔ́.”
41013001	Ŋyunti ŋun Yeesu nyēeń Kunimbɔtidiinee, ní u-boonnooliibi kansikin ubɔ bí-u yii: “Ukpil, kpèè bi nín dū ataŋkpakpaan ŋin ki máń adikpaan an ŋān̄ miŋyee!”
41013002	Ní Yeesu kíí-u yii: “Kee a ká adikpaan neeyaa? Dalbee, ditaŋkpal diba kaa dāa gítī tɔ́kɔ́ di-juti pu. An kɔkɔ dàá dāá wīī ní.”
41013003	Yeesu bàn̄ ki kāl̀ Ɔliifi sufii jool pu, u-nimiin túliń Kunimbɔtidiiyee watil, ní Piyeer, nì Jaaki, nì Jaan nì Andree bālfì-u tibɔti nee bi-ŋmaniŋma yii:
41013004	“Tùkù-ti ŋyunti ŋun ni tin kɔkɔ a bàà lēe dàá dāá bàńee, nì kudaaŋŋu kun ti dàá dū kí béé yii ŋyunti bāańee.”
41013005	Niinee, Yeesu kíĺ ki bíī sòoǹ nì bi yii: “Ní nīn nyíǹ ni-ba ubɔ ń taa ŋmàtiǹ-ni,
41013006	kun puee binib tikpil dàá dāá dū man yindi kí kpántí bi-yaŋ ní kí lì yii bíǹ di sá Kriisitoo ní kí ŋmàtiǹ binib tikpil.
41013007	Ni dàá dāá gbìl̄ bi sòoǹ tijáti tin pìlīǹ-nee nì tin dátiǹ-nee bɔti. Ama ni-pɔbiliŋ ń taa bīil̀. An máaǹ tíǹ kɔkɔ ń bàń kí wàatī, ama duulnya kúntitam kaa dá láá yá.
41013008	Ditimbundi diba dāa yíkí kí jáǹ diba, ní dibeel diba mun ń jáǹ diba. Kitiŋ dàá dāá cìŋkì ajan kupaau pu, ŋkùm dàá dāá nyā. Tíǹ kɔkɔee dāa sá kii imatiŋween nín kífí puee ní.
41013009	“Ní nīn nyíǹ ni-ba! Man puee bi dàá dāá cùnnì-ni ibɔsoon, kí gbá-ni anaalab akpafidiin ni, kí cáá-ni gɔminab nì bibɔtiibi nimiin, mimmee ni dàá ká mpaan kí sòoǹ nì bi man pu.
41013010	Ama an máaǹ yii inibool kɔkɔ ń gbìl̄ m-bɔmɔntiiti kí wàatī ní duulnya ń nín kúntí.
41013011	Ŋyunti ŋun bi yaa láā cúú-ni ki cáǹ ibɔsoonee, ní taa nín̄ yáliŋkí tin ni dàá tin sòoǹee pu. Ni yaa láā bàn̄ee, ní sòoǹ tin Unimbɔti yaa tīī-ni niinee. Di sá yii, an kaa sá nimbi di dàá sòoǹ, an sá Unimbɔti Fām di dàà tīī-ni tin ni dàá sòoǹee.
41013012	Unil dàá dāá cúú u-nabiki ní kí tīī bí kpò, ní ubaati ń dū u-biki kí tīī bí kpò, ní kibiki ń jáǹ ki-baa nì ki-na ní kí yàntī bí kpò-bi.
41013013	Báà ŋma dāa ná-ni kun puee ni nɔ́ɔ́-mi. Ama un yaa pɔ́ɔǹ u-ba ki tin kátì-kuee di dàá dāá ŋmátí.”
41013014	“Ni dàá ká kuwaŋkpitiu kun cāabìń ntimbiilee kɔ́ ki kíǹ ki bí laakin kuaa bàà máaǹ kí kɔ́ee (un kàaǹ tibɔti nee máaǹ kí ŋá ŋka.) Ŋyunti gbantee, bin yaa láā bí Juudee tiŋkinee ń sāǹ kí dàb̄ ajoon.
41013015	Un yaa láā bí dicindee^fd^ ń taa lì yii u dàá kpákatí kí kɔ́ kudiin kí yòon̄ tiba,
41013016	ní un yaa láā bí kusaaunee ń taa lì yii u là kí fàtī mmɔŋki kí yòon̄ u-bɔkutil.
41013017	Ama falaa dɔ̄ ki cí bipɔdambi nì bimatib yaadal wiini!
41013018	Mèèmaan Unimbɔti an bɔti ń taa bàń kuseeun.
41013019	Doooo, Unimbɔti nín náań kitiŋ ki dāa sāā díǹ nee, an falaau juti kaa láá jéetì nnibiyaamu pu, míǹ ní falaa gbanti juti mun kaa ti bí kí dāan̄.
41013020	Ti-Dindaan yaa kaa bàà bātì falaayee wiini pu báà unibaanti kaa bàà ŋmátí. Ama bin u lútì bí nīn sá u-yabee pu ní u bātì an wiini.
41013021	“Ŋyunti gbantee, ubɔ yaa tùkū-ni yii, Kriisitoo bí doo, àá u bíń lapu, ní taa fɔ̃ɔ̃ kí kíí.
41013022	Di sá yii bin dàá mɔ̄ntì yii bíǹ di sá Kriisitooyee nì bin dàá mɔ̄ntì yii bi sá Unimbɔti bɔnaatiliibee dàá dāá nyā ki ŋáań tikpaŋkpantiil nì maamaaci tuuŋŋi, kí bàà dūú ŋmàtiǹ bin Unimbɔti lútèe gba.
41013023	Míǹ puee, ní nīn nyíǹ ni-ba. M tùkū-ni tikɔkɔ ní nīn nyí ki yɔ́oǹ ní an nín bàń.”
41013024	“Falaayee yaa jítì boonee, ŋwìiń dāa kpántí dibɔmbɔndi, uŋmal mun kaa dāa gítī pīiǹ.
41013025	Iŋmalbijaa dāa kìtīń kutaa pu ki lítiń, ní ipɔn in bí kutaa puee ń cìŋkì.
41013026	Ŋyunti gbantee ní bi dàá ká man Kinibiki dòoń atagban ni ki cáá mpɔn tikpil nì tinyool.
41013027	Ní ḿ dāá tɔ̄ń Unimbɔti tūuni ń cù duulnya kɔkɔn, kí tin sāā kutagbɔŋu nì kitiŋkuntinyɔkɔ, kí kɔ́oǹní bin bin Unimbɔti lútèe.”
41013028	“Ní pīlfìmaan fiigi subu nín dàkà-ti tibɔti tiŋyee. Di sá yii ni yaa ká fiigi subu tɔ́ apan ki bíī túkù tifaapɔnee, ni béetí yii kuseeu tɔ́obiń dee.
41013029	Míǹ mbaantiim, ni yaa ká tin kɔkɔ m máafì-ni nee bíī jītée, béémaan yii m-dāantam tɔ́obiń dee.
41013030	Ibaamɔn ní m tùkù-ni, waanee nib kaa làá kpú kí kúntí ní an bɔti kɔkɔ ń bàń.
41013031	Kutagbɔŋu nì kitiŋ dāa bí kí kúntí, ama man bɔti kaa bí kí kúntí jaanjaan.
41013032	Ubɔ kaa nyí ŋwiin nì kukuluu kun ni an bɔtee dàá bàńee. Unimbɔti tūuni in bí yilpuee kaa nyí, man u-Jipɔɔn gba kaa nyí, asee ti-Baa Unimbɔti baba di nyí.
41013033	Ní nīn nyíǹ ni-ba kí taa gèeǹ. Di sá yii naa nyí an yuntiŋu.
41013034	An dāa bí kii unil ubɔ nín cá nsan pu ki yāntì u-tɔntɔnliibi u-cindee ní. U yākatì báà ŋma nì u-tundi, ní ki kpáafì un cí kipunyɔkɔee ń taa nín̄ gèeǹ, ní ki búntì.
41013035	Taa gèem̀maan! Di sá yii naa nyí ŋyunti ŋun kudiidaan dàá bàńee, an yaa sá kujooueeee, kunyataasiiueeee, ŋkoosiimeeee, kutaafaaueeee, naa nyí.
41013036	Ní taa yàntī ú bàń kí túuǹ-ni ni dɔ̄ ki gèeǹ.
41013037	Tin m lì nee m lì ki tùkù báà ŋma ní: taa gèem̀maan!”
41014001	An nìn kíǹ iwiin ili, bí jī apibil jiŋaaliu un Juuda yab jīǹ ki téetí Unimbɔti nín nìn fīī Israyeel yab ki nyántì Eejipiti puee nì jiŋaal un ni bi nìn ŋmɔ́ò kpɔnɔb bin baa ŋá ŋkpɔnɔnyɔkɔee, ní bisaraaŋakpilib nì bimaradakaliibi nìn nyàab̀ nì nciin poon kisambiki kin bi dàá dī kí cúú Yeesu kí kpò-uee.
41014002	Ní bi lī yii: “Án taa nín̄ sá jiŋaal poon, fìkìlfikil ń taa kɔ́ samaa kansikin.”
41014003	Yeesu nìn bí Beetanii, Siimɔn un nìn sá unyaŋgbantee dumpu. Ŋyunti ŋun u kā ki jīǹ tijinee, unimpu ubɔ kɔ́oń ki ŋúbiń talaalumɔnti un bi yíì náaree, u nìn pɔ̄ɔ̄ kudaau tikpil ki kā ditaŋkpal kpalbanyaanun. Ní unimpuee fáá ki wīī kpalbee nyɔkɔ ki kpáatì talaaluee ki sītì Yeesu yil pu.
41014004	Ní biba fɔ̃ɔ̃ diŋuul ki bí yii: “Ba pu ní bi fá talaalumɔnti nee míǹ?
41014005	Bi bàà ŋūǹ kí nyāfì-u animikpaan kí dūú yàkatī biwɔfib.” Ní bi yíkìi bíī wòoǹ unimpuee.
41014006	Ní Yeesu bíī lìǹ-bi yii: “Yàntīmaan-u! Ba pu ní ni páb́-u míǹ? Unimpu nee ŋá ditummɔntiil ní ki tīī-mi.
41014007	Ni nì biwɔfib di dàá nīn péēbí baabadal, ni ŋūǹ kí nīn ŋáań-bi tiŋan ŋyunti ŋun ni yaa lèe. An yaa kíǹ man, maa làá nīn bí ni-cee baabadal.
41014008	Min u ŋúńee ní u ŋée: u péé ki dɔ́miń ki yāaǹ-mi talaalu kí bɔ́ntí m-wunti kí cīití ŋu-síbitam dal dee.
41014009	Ibaamɔn ní m tùkù-ni, duulnya kɔkɔwoooo laakin kamaa ní bi yaa láā sòon̄ m-bɔmɔntiitee, bi dāa téetí unimpu nee pu ki máafí min u ŋée.”
41014010	Ŋyunti gbantee ní akpambal saalaa nì alee kansikin un bi yíì Juudasi Iskaariyɔtee cūtì ki ká bisaraaŋakpilibee kí sòoǹ nì bi min ní u dàá ŋá kí dū Yeesu kí ŋúbiǹ-bee.
41014011	Bi nín gbìl̄ mimmee, an mɔ́ɔkiǹ-bi, ní bi pɔ̃oǹ-u yii bi dàá tīī-u animil. Juudasi nìn kíĺ ki bíī nyàab̀ ŋyunti ŋun di kítì ú dū Yeesu kí ŋúbiǹ-bee.
41014012	Jiŋaal un bi ŋmɔ́ò kpɔnɔb bin kaa cáá ŋkpɔnɔnyɔkɔee wimpeekaaŋu dal ŋun bi làntī apibil ki téetí Unimbɔti nín nìn fīī Israyeel yab ki nyántì Eejipitee, ní Yeesu boonnooliibi bí-u yii: “La ní a là tí cù kí bɔ́ntí-si apibil jiŋaaliu?”
41014013	Ní u tú u-boonnooliibi bili, ní ki tùkū-bi yii: “Nín̄ cámaan kitiŋin, ni dàá tū uninja ubɔ tú dinyimbool. Ní nīn táá-u.
41014014	Laakin u yaa tin kɔ́ee, ni mun ń kɔ́ niin kí bàlfì kudiidaan yii: <Ukpil bàlfī-si yii, m-diiku kun poon man nì m-boonnooliibi dàá jī apibil jiŋaaliu jikaatee bí la?>
41014015	Niinee, u dàá dàkà-ni diditɔntɔkɔl yilpu, kudii kun poon wāā, bi bɔ́ntì tikɔkɔ sée. Niin ní ni dàá bɔ́ntí-ti tijikaal.”
41014016	U-boonnooliibi búntì ki bàn̄ kitiŋinee, ki ká an jítì kii u nín bàà tùkū-bi pu ki síiǹee deedee, ní bi bɔ́ntì apibil jiŋaaliu jikaati.
41014017	Kujoou jɔ́otèe, Yeesu nì u-kpambaliŋ saalaa nì alee bāań niin.
41014018	Ŋyunti ŋun bi kāl̀ ki bíī jīǹ tijikaalee, ní Yeesu bí yii: “Ibaamɔn ní m tùkù-ni, man nì nimbi bin pēēki jīǹee kansikin ubɔ dàá dū-mi kí ŋúbiǹ m-nannanliibi.”
41014019	Niinee, kunimbaau kɔ́-bi, ní bi kíĺ ki bíī bàlfī-u ubɔ ubɔ yii: “Kee an kaa sá mamaa?” “Kee an kaa sá mamaa?”
41014020	Ní Yeesu kíí-bi yii: “An sá nimbi saalaa nì bili nee kansikin ubɔ man nì un sèetī disambibaantiilinee.
41014021	Man Kinibiki cá kí kpú ní nee, kii an nín ŋmàn̄ ki síiǹ m-pu miŋyee. Ama mbusu dɔ̄ ki cí un dàá dū-mi kí ŋúbiǹ m-nannanliibee. Bi yaa kaa bàà màl̄ udaan, an bàà sɔ́.”
41014022	Ŋyunti ŋun bi bíī jīǹee, ní Yeesu yɔ̃oǹ kpɔnɔ ki pàkā Unimbɔti, ki cúū gífì gífì, ki yākatì bi-kɔkɔ, ní ki bí yii: “Fɔ̃ɔ̃maan! Doo di sá m-wunti.”
41014023	Ní ki yɔ̃oǹ ndaam, ki jáam̀ Unimbɔti ki dɔ́òyee, ní ki dūu tīī-bi, ní bi-kɔkɔ nyùn̄.
41014024	Ní u tùkū-bi yii: “M-fatikuu dee, fatiku un cāabìń mpèé binib nì Unimbɔti kansikinee dee. Fatikuee di nyáń kí fīī binib kupaau.
41014025	Ibaamɔn ní m tùkù-ni, maa ti bí kí nyò ndamam nee kí nīn cí daliŋkin m dàá gítī nyò-mì mpɔm Unimbɔti beelinee.”
41014026	Ŋyunti ŋun bi gāā jiŋaal lani ki dɔ́òyee, ní bi nyáń ki búntì Ɔliifi sufii jool pu.
41014027	Yeesu bí-bi yii: “Ni-kɔkɔ dàá fá-mi, kii an nín ŋmàn̄ Unimbɔti takaldaun puee yii: <M dàá dāá fáá kí kpò upikpaal, ní ipii ń yàl̄.> ”
41014028	Yeesu gítī lī yii: “Ama m yaa láā fīkitèe, m dàá lìntī kí cīití-ni Gaaliilee.”
41014029	Ní Piyeer lī-u yii: “Bi-kɔkɔ yaa féeń-saaa, man kaa bí kí fá-si.”
41014030	Ní Yeesu bí-u yii: “Ibaamɔn ní m tùkù-si, díǹ nyeeku gba, kí wàatī ukooja ń bāakì milee, a dàá néé diba dibee mita yii saa nyí-mi!”
41014031	Niinee ní Piyeer kpákaǹ-u ki bí yii: “Báà an yaa sá man nì sii ń kpú gba, m kpá kí néé!” Ní u-boonnooliibi bin kíǹee mun lī míǹ mbaantiim.
41014032	Yeesu nì u-boonnooliibi búntì laakin bi yíì Geetiseemanee, ní Yeesu tùkū-bi yii: “Kàl̄maan doo, man dàá cù kí mèè.”
41014033	U nìn kpáaǹ Piyeer, nì Jaaki nì Jaan. Tifaandi nì diniminaamandi kíĺ ki bíī bàń-uee, ní u tùkū-bi yii:
41014034	“Kunimbaau kɔ́-mi tikpil ki cáǹ-mi ŋkúmin. Kàl̄maan doo kí nīn cí kí taa gèeǹ!”
41014035	U lī mimmee, ní ki sútì nyɔkɔpu fiii ní ki tin dɔ̃oǹ dicincibil, ní ki mēēyii an yaa bàà kítì, Unimbɔti ń kàkatī falaa yuntiŋu nee kí wàatī-u.
41014036	U lī yii: “M-Baa, tiba kaa péēpɔ̄ɔ̄ a-cee! Kàkatī falaanyɔkaa nee kí wàatī-mi! Ama nì míǹ kɔkɔee, m nyàab̀ a-làtam ní, kaa sá mama m-ba nín là puee.”
41014037	Yeesu fātìi gítìń u-kpambaliŋ atee cee ki ká bi dɔ̄ ki gèeǹ, ní u fīntì-bi, ní kí bí Piyeer yii: “Siimɔn, a gèeǹ níiin? Aa kpáàā ŋúń ki kāl̀ ki cíitì kukubaantiiu ń jītí kí taa gèeǹaaan?
41014038	Fìntīmaan kí nīn mèé, an nín dàá ŋá pu ni yaa kɔ́ icɔŋkinee ní taa lítée. Unil bàà cáá nlandɔkɔmɔnti ama ní ki bí iwɔfin.”
41014039	Yeesu fātìi sútì nyɔkɔpu ki mēēki sòon̄ tibɔbaantiil,
41014040	ní ki fātìi gítī gítìń ní ki ká bi dɔ̄ ki gèeǹ, kun puee ŋgeem nìn cáá-bi tikpil. Bi fīntèe, baa nyí bi nín dàá kíí-u puee.
41014041	U búntì ki gítī tí gítìń ntataatiim, ní ki lī-bi yii: “Ni dáá gbíntìi dɔ̄ ki gèeǹ ki ŋùŋfāa! Too, an dɔ́ò. Kɔŋkɔnnee an ŋmāntì bí dū man Kinibiki kí ŋúbiǹ binikpitib dee.
41014042	Un dàá dū-mi kí nyāfèe di bàan̄ nee. Yīkìmaan tí cù.”
41014043	Yeesu kaa láá sòon̄ ki ŋmíl̀, kpalaayee ní u-kpambaliŋ saalaa nì alee kansikin un bi yíì Juudasee cílìń, u nì kunipaau kubɔ, kúǹ ŋúbiń njimu nì atambɔn. Bisaraaŋakpilib nì bimaradakaliibi nì bikpilib di nìn túnní-bi.
41014044	Juudasi un dàá nìn dū Yeesu kí ŋúbiǹ-bee nìn tīī-bi kudaaŋŋu yii: “Un m yaa kpàl̄ ki jáam̀ee, un ni nyàab̀ee dee, ní cúúmaan-u tiŋan kí nīn cáá-u ki cá!”
41014045	Juudasi bāań kpalaayee ki sútì ki pìl̄ Yeesu, ní ki bí yii: “Ukpil,” ní ki kpàl̄-u.
41014046	Niinee bin táań Juudasee cìb̄ ki cúú Yeesu.
41014047	Bin nìn bí Yeesu ceeyee kansikin ubɔ fɔ́fì u-jiki ní ki gāā ki wúkutì usaraaŋakpil tɔntɔnliu tafal.
41014048	Ní Yeesu bí-bi yii: “M sá unikpiti naaan? Ba pu ní ni ŋúbiń njimu nì atambɔn kí dāá cúú-mi?
41014049	Baabadal m bí Kunimbɔtidiin ni-kansikin ki dàkà binib, ba pu ní naa cúú-mi niin? Ama kɔŋkɔnnee, Unimbɔti takaldau nín sòon̄ ki síiǹ m-pu miŋyee ń ŋá!”
41014050	Niinee, u-boonnooliibi kɔkɔ sáǹ ki wāatì-u.
41014051	Unaacimpɔɔn ubɔ nìn táá Yeesu ki pēēsata. Bi cìb̄ kí cúú-uee,
41014052	ní u yāntì sata bi-ŋaan ki sáǹ dicancaŋgbeel.
41014053	Bi cáá Yeesu ki búntì usaraaŋakpil dumpu, ní bisaraaŋakpilib nì biyidambi nì bimaradakaliibi kɔkɔ kɔ́oǹní ki kpáfì niin.
41014054	Piyeer nìn táá Yeesu aboon aboon ki tin bàn̄ usaraaŋakpil cindi ní ki kāl̀ soojab kansikin ki wùl̀ ŋŋmi.
41014055	Bisaraaŋakpilib nì bibɔsoonliibi kɔkɔ nyàab̄ bin dàá lēēseera Yeesu pu bí ŋmā kí kpò-uee, ní kaa ká.
41014056	Di sá yii binib tikpil mɔ́ntí u-nyɔkɔpu, ní bi-nyɔmmu kaa pēē.
41014057	Biba yíkìi mɔ́ntì Yeesu pu yii:
41014058	“Ti gbìl̄ u lī yii: <M dàá gbá kí wīī Kunimbɔtidii kun binib máń nee, kí dū iwiin ita kí mā kupɔŋu kun binib kaa dū bi-ŋalii ki máńee.> ”
41014059	Nì míǹ kɔkɔee, bin lēekì an seerau gbantee nyɔmmu kaa pēē.
41014060	Niinee, usaraaŋakpil yíkìi síl̀ bi-kɔkɔ nimiin ki bālfì Yeesu yii: “Binib nee nín bí ki sòoǹ a-pu miŋyee ba ŋá ní saa kíikí ní?”
41014061	Ní u ŋmí, kaa gātì tiba. Ní usaraaŋakpil gítī bālfì-u mpɔm yii: “Sii di sá Unimbɔti tinyooldaan Jipɔɔn un u túnní ú nīn sá ubɔteeee?”
41014062	Ní Yeesu kíí-u yii: “M lafun sá-u. Ni dàá dāá ká man Kinibiki kā Unimbɔti ipɔn kɔkɔ daan ŋaŋgiil pú, ní ki dàá ká m nyánní yilpu atagban ni ki dòoń.”
41014063	Usaraaŋakpil gbìl̄ mimmee, ní ki dáaĺ ki cátì u-bɔkutil kii bi-koobiliŋ nín sá puee kí dàkà yii an kaa mɔ́ɔkiǹ-u, ní ki bí yii: “Ti gítī nyàab̀ seeradambi kí ŋá ba?
41014064	Nimbi ni-ba gbìl̄ u nín ŋèeǹ nì Unimbɔtee, ni dàkafī yii ba?” Ní bi-kɔkɔ bí yii u-bɔti kaa ŋān̄, u máaǹ ŋkúm.
41014065	Ní biba kíĺ ki tíiĺ timɔtan ki sìtī Yeesu pu. Bi dū ŋŋaabu ki bīiǹ u-nimiin ki fátí-u, ní ki bàlfī-u yii: “Sii un wāĺee, tùkù-ti un di fáá-see!” Ní plisib mun fɔ̃ɔ̃-u ki bíī fátí-u itampa.
41014066	Ŋyunti ŋun Piyeer nìn dáá bí taapu cindinee, bisapɔmbi bin bí usaraaŋakpil cee ki tūǹ ditundee ubɔ dɔ́miń
41014067	ki ká Piyeer bíī wùl̀ ŋŋmi. Ní u kpēē u-nimiin, ní ki bí yii: “Si mun nì Yeesu Naasaareeti yɔuee di nìn tāatí!”
41014068	Ní Piyeer néè ki bí yii: “Maa nyí tin a sòoǹee, kaa gbìl̀ ti-taapu.” Niinee, Piyeer nyáń ki nín kɔ́ò kunaakooun ní ukɔl súń.
41014069	Ní usapɔɔnee gítī tí ká-u niin, ní ki bíī tùkù bin bí niinee yii: “Binibee kansikin ubɔ sèé!”
41014070	Ní u gítī néè. An kútì fiiiyee, bin nìn bí niinee bí Piyeer yii: “Tiŋman, si mun ŋmàl̄ binibee ni. Ti wāĺ yii a sá Gaaliilee watil niliu ní.”
41014071	Niinee, Piyeer kíĺ ki bíī pùtī ki tíntí yii: “Maa nyí uninja un bɔti ni sòoǹee!”
41014072	Kpalaayee, ukooja báakì nliliitiim, ní Piyeer téetì dinyɔɔbundi din Yeesu bàà lī-uee, yii: “Kí wàatī ukooja ń bāakì milee, a dàá néé diba dibee mita yii saa nyí-mi.” Niinee ní u kíĺ ki bíī sūǹ ki yáliŋkí.
41015001	Kutaa wúntèe, bisaraaŋakpilib péé ki kpáfì, bi nì bikpilib nì bimaradakaliibi, bíǹ bibɔsoonliibee kɔkɔ, kí sòoǹ Yeesu bɔti, ní ki bɔ́ob́-u ŋŋmii ki cáā ŋúbiǹ gɔmina Piilati.
41015002	Ní Piilati bālfì-u yii: “Sii di sá Juuda yab bɔtiuaaa?” Ní Yeesu kíí-u yii: “A nín lī puee, míǹ dee.”
41015003	Bisaraaŋakpilibee dɔ́miń ki sòon̄ tibɔti tikpil ki túǹ u-pu.
41015004	Míǹ puee, ní Piilati fātìi gítī bālfì-u yii: “A ŋmí níiin? Aa gbìl̀ tin kɔkɔ bi sòoǹ ki tūntí a-pueeee?”
41015005	Yeesu kaa ti péēgātì tiba, ní Piilati bākatì sèeee.
41015006	Jiŋaal un Juuda yab jīǹ ki téetí Unimbɔti nín nìn nyántì bi-naanjab Eejipitee sá kamaayee, gɔmina Piilati nìn gīintí usarkadaan ubɔ, un samaa yaa mēē-uee ní kí líí.
41015007	Kijapaai kiba nìn bí, bi yíì-kì Baaraabasi. Bi nìn cúú u nì u-jutiibi biba ki tɔ́ sarkan, kun puee bi nìn kūū unil daliŋkin kunipaau kubɔ nìn yíì yii baa là kí pīlfiǹ gɔminee.
41015008	Ní kunipaau jɔ́m̀ ki bàlfī Piilati ń gíiǹ un bi lèe kí líí, kii u nín kpàāa ŋáań-bi puee.
41015009	Ní u bālfì-bi yii: “Ni là ḿ gíiǹ Juuda yab bɔtiu kí líí-naaan?”
41015010	Di sá yii u nìn béè yii kináŋ kin kin bisaraaŋakpilib nìn cáá Yeesu puee di yāntì bi cáań-u ki ŋúbiǹ-u.
41015011	Niinee, bisaraaŋakpilibee téé kunipaau ń lì yii bi là gɔmina ń gíiǹ Baaraabasi ní kí líí.
41015012	Ní Piilati fātìi bālfì-bi yii: “Kin, m dàá ŋá un ní ni yíì Juuda yab bɔtiuee mana?”
41015013	Ní bi fātìi kíí-u ki téeń mpɔn yii: “Bí kpáá-u ndɔpuntikaa pu!”
41015014	Ní gɔmina Piilati fātìi bālfì-bi yii: “Tikpitil tin u ŋée di sá tilati?” Niinee ní bi mɔ̄tìi kúuǹ mpɔn yii: “Bí kpáá-u ndɔpuntikaa pu!”
41015015	Piilati là kí sòŋkì bi-pɔbiliŋee, ní ki gíiǹ Baaraabasi ki líì-bi, ní ki yāntì bi gbáń Yeesu anaalab, ní ki dū-u ki tīī-bi bí cáá-u kí kpáá ndɔpuntikaa pu.
41015016	Niinee, soojab cáá Yeesu ki kɔ́ǹ gɔmina cindi poon ní ki yíiń disoojakitil din kíǹee kɔkɔ.
41015017	Ní bi dū dibɔkutimandi cínciŋ ki pēeǹ Yeesu, ní ki dū ikuŋkum ki lùn̄ kibeefuulii ki cíkiǹ-u,
41015018	Ní ki kíĺ ki jáaḿ-u yii: “Ti jáaḿ-si Juuda yab bɔtiu!”
41015019	Bi cáá ŋkpɔndɔ ki fátí u-yil ki tíiĺ timɔtan ki sìtī u-pu, ní ki dòoń ki gbàantí u-nimiin.
41015020	Bi bēel̀-u míǹ ki dɔ́òyee, ní ki cúú dibɔkutimandee ki pēetì-u ní ki gíiǹ úǹ u-ba wampeeŋkaati ki pēeǹ-u, ki nyántì-u kí cáá tin kpáá ndɔpuntikaa pu.
41015021	Bi cée, ki ká usanjitil ubɔ nyánní kusaau, bi yíì-u Siimɔn, u sá Siireeni tiŋki, Aleeksandi nì Rufusi baa dee. Ní bi páb́-u yii ú fɔ̃ɔ̃ Yeesu dɔpuntikaaŋu kí bùkun̄,
41015022	ní ki cáá Yeesu ki cūnnì laakin bi yíì Gɔlgɔtee (an taapu sá yii Kuyikpabiku laŋki).
41015023	Bi tīī-u ndamam min ni nnyɔkɔ ŋun bi yíì miiree ŋmàl̄ee ú nyò, ama u yíì, kaa nyùn̄.
41015024	Ní bi dū-u ki kpáá ndɔpuntikaa pu, ní ki yākatì u-wampeeŋkaati, ki tɔ́ kasi kí kpèè báà ŋma nín dàá jī kuŋyee.
41015025	An nìn sá ntaafaawìiń tikúti tiwa ní bi kpáá-u ndɔpuntikaa pu ki dūu cɔ́oǹ.
41015026	Bi nìn ŋmàn̄ tiŋmaŋmabti ki nákaǹ u-yil pu kí dàkà kun pu ní bi kūū-uee, yii: “Juuda yab bɔtiu sèé.”
41015027	Bi nìn kpáá digaŋgandambi bili mun idɔpuntikaa pu ki dūu cɔ́oǹ ki ŋàl̄-u, ubɔ u-ŋaŋgiil pú, un kíǹee u-ŋaŋgan pú. [
41015028	An ŋá kii an nín nìn ŋmàn̄ puee dee yii: “Bi dū-u ki ŋàl̄ binikpitib.”]
41015029	Bisanjitiliibi nìn bèel̄-u ní ki gàatī ayil ki lì yii: “Iiin, sii un lī yii a dàá gbá Kunimbɔtidii kí wīī kí fàtīí mā-ku iwiin ita dalee,
41015030	fīī a-ba kí kpákatiń ndɔpuntikaa pu!”
41015031	Bisaraaŋakpilib nì bimaradakaliibi mun nìn bí ki bèel̄-u bi-kansikin, yii: “U fīī bin kíǹee ní kaa ŋūǹ kí fīī u-ba!
41015032	Israyeel yab bɔtiu Kriisitoo ń kpákatiń kɔŋkɔnnee, tí kpèè kí nín fɔ̃ɔ̃-u kí kíí!” Bin bi nìn kpáá idɔpuntikaa pu ki cɔ́oǹ ki ŋàl̄-uee mun nìn bí ki sìí-u.
41015033	Kuwiŋkuluu gbáńee dibɔmbɔndi jéetì kitiŋ kɔkɔ pu ki tin sāā tikúti tita.
41015034	Tikúti titee, Yeesu fáá mbiil mpɔn, yii: “Eelooi, Eelooi, lama sabakitanii?” (An taapu sá yii “M-Nimbɔtiu, m-Nimbɔtiu, ba ŋá ní a dū-mi ki fá?”)
41015035	Bin bí niinee biba nín gbìl̄ u fáá mbiil mimmee, ní bi bí yii: “Pīlfìmaan! U yíì Eelii dee!”
41015036	Ní bi-kansikin ubɔ sáǹ ki yɔ̃oǹ kuca ki múĺ ndaam min gàm̀ee ni, ní ki dūu túuń ŋkpɔndɔ pu ki tīī Yeesu ń nyò, ní ki lī yii: “Tí yàntīmaan kí kpèè Eelii yaa làá dāan̄ kí kpákatiń-u!”
41015037	Yeesu gítī fáá mbiil mpɔnee, ní ki kpíì.
41015038	Ní sata un nìn pītì Kunimbɔtidii poon ki gāntì laakin bi yíì circir páaa laŋkee nì laan kíǹee cúū cátì abuku ali ki kíliń yilpu ki dāa kátì taapu.
41015039	Room yab soojakpiliu un nìn sí ki bíitìń Yeesuee wál̀ u nín sīntì puee, ní ki lī yii: “Tiŋman kijapaai nee lafun sá Unimbɔti Jipɔɔn ní.”
41015040	Binimpoobi biba mun nìn sí kudandaŋu ki kpèé. Maarii un nyánní Magdala tiŋkinee, nì Saloomee nì Maarii un sá Jaakiwaai nì Joosee nee, mun nìn bí bi-kansikin.
41015041	Bíǹ di nìn táá Yeesu ki tútuǹ-u ŋyunti ŋun u nìn bí Gaaliileeyee. Biba mun tikpil nìn céeǹní-u ki jɔ́m̀ Jeerusaleem.
41015042	-
41015043	Bibɔsoonliibi kansikin ukpil ubɔ nìn bí, binib nìn tɔ́-u tiŋan pu, bi yíì-u Jooseefi u sá Arimatee tiŋkin, ú mun nìn bɔ́ntì u-ba ki cí Unimbɔti beel. Ŋwìiń nín tɔ́ob́ kí jēetí ŋwiŋŋuŋfikaa ń kíĺee, ní u ká dipɔbil ki cūtì Gɔmina Piilati cee ki mēē-u nsan kí yòon̄ Yeesu wunti.
41015044	gɔmina Piilati nín gbìl̄ yii Yeesu pūtì kpáàā kpíìyee, ní u bākatì, ní ki yíiń usoojakpil ki bālfì-u yii Yeesu nín kpíìyee an yúntàaa.
41015045	Usoojakpilee nín tùkū-u yii Yeesu lafun kpíì an yúntèe, ní Piilati pú Jooseefi kinyɔkɔ yii ú cùú yòon̄ Yeesu wunti.
41015046	Ní Jooseefi cūtì ki dá ŋŋaapiin ki dɔ́miń ki kpáatì Yeesu wunti, ki dūu tākaǹ ŋŋaapiinee ni, ní ki cáá-u ki bíl̀ dikaakul din bi nìn lùkū ditaŋkpalinee. U dū-u ki ŋá dikaakulee ni ki dɔ́òyee, ní ki bíntì ditaŋkpakpaandi diba ki dūu pīiǹ dikaakul nyɔkɔ.
41015047	Maarii Magdala yɔu nì Maarii Joosee na mun nìn sí ki kpèé laakin bi dū-u ki bíl̀ee.
41016001	Ŋwiŋŋuŋfikaa jítèe, Maarii Magdala yɔu, nì Saloomee nì Maarii Jaaki na, cūtì ki dáń talaalub bin bi cáā ŋáŋkí bitaŋkpiibi wuntee, kí cáá ŋmìtī Yeesu wunti.
41016002	Ku wúntì ŋwimpeekaa dal kutaafaau pòlpɔlee ní bi búntì dikaakul laŋki.
41016003	Bi cée ní ki bàlfī tɔb yii: “Ŋma di dàá tin bìkitī-ti ditaŋkpal kí wàatī dikaakul nyɔkɔ dee?”
41016004	Bi wáaǹ ki kpēēyee, ki ká ditaŋkpakpaandee bíntì ki wāatì dikaakul nyɔkɔ.
41016005	Binimpoobee bāań ki kɔ́ dikaakulinee, ní ki wál̀ unaacimpɔɔn ubɔ kā bi-ŋaŋgiil pú ki pēējibapiin, ní tifaandi kɔ́-bi.
41016006	Ama ní unaacimpɔɔnee bí-bi yii: “Taa fàŋkìmaan! M nyí ni nín nyàab̀ Yeesu Naasaareeti yɔu un bi kpáá ndɔpuntikaa puee. U fīkitì, waa bí doo. Kpèèmaan, laakin bi nìn bíl̀-uee sèé,
41016007	kí nín̄ cámaan kí tùkù u-boonnooliibi nì Piyeer yii u dàá lìntī, ni tin kāntí-u Gaaliilee. Niin ní ni tin kāntí-u kii u nín nìn péētùkū-ni puee.”
41016008	Bi nyáń dikaakulinee bi-pɔbiliŋ bíil̀ ní bi sáń bi-wunti gbáà. Bi nín fàŋkée puee, baa péēmáafì báà ubɔ tiba. [
41016009	Yeesu nín fīkitì kinyɔŋ wimpeepeekaaŋuee, Maarii Magdala yɔu un ni u nìn jìn̄ arasiniibi bilulee ní u yāntì u péé ki ká-u.
41016010	Unimpuee cūtì ki máafì bin nì Yeesu nìn tāatée, u bàn̄ee bíǹ kā nì diniminaamandi ki sūǹ.
41016011	Ŋyunti ŋun bi gbìl̄ unimpuee cee yii Yeesu bí dimaŋfalin u ká-u muee, baa fɔ̃ɔ̃ ki kíí.
41016012	Míǹ boonee, Yeesu gítī tí nyántì u-ba mbamin nsanni ki dàkā bi-kansikin bili bin nìn yíkì ki cá kitimbilii kibanee.
41016013	Bi nìn fātìi gítìń ki máafì bin kíǹee, ní baa tí fɔ̃ɔ̃ bí mun bɔti ki kíí.
41016014	Boonee ní u nyántì u-ba ki dàkā u-kpambaliŋ saalaa nì dibee ŋyunti ŋun bi kā ki jīǹ tijinee. Yeesu wòon̄-bi bi-pɔbiliŋ nín gbìfì baa fɔ̃ɔ̃-u ki kííyee pu, kun puee baa nìn fɔ̃ɔ̃ bin ká u nín fīkitèe bɔti ki kíí.
41016015	Ní u tùkū-bi yii: “Cùmaan kitiŋ jaŋŋi kɔkɔwoooo kí sòoǹ tibɔmɔntiil nee kí tīī kunibuluu kamaa!
41016016	Un yaa fɔ̃ɔ̃ ki kíí ní bi fùl̄-u Unimbɔti nyimee kāntí difiil. Ama un yaa kaa fɔ̃ɔ̃ ki kííyee dāa kɔ́ò ditafadaaldin ní.
41016017	Maamaaci tuuŋŋi ŋin bin yaa fɔ̃ɔ̃-mi ki kííyee dàá nīn ŋáańee sèé: m-yindi puee bi dàá jà arasiniibi, ki dàá sòoǹ isooncaan.
41016018	Bi dàá cūtì ikoobu, kí nyò ndabiim, tiba kaa làá ŋá-bi. Bi dāa pāantí bi-ŋalii bibunliibi pu ní bí ká dicaandi.”
41016019	Ti-Dindaan Yeesu sòon̄ nì bi míǹ ki dɔ́òyee, ní ki yíkìi nín jɔ́ḿ yilpu ki tin kāl̀ Unimbɔti ŋaŋgiil pú.
41016020	Ní u-boonnooliibi búntì ki sòoǹ tibɔmɔntiilee ajan kɔkɔ, ní ti-Dindaan bí bi-cee ki ŋáań maamaaci tuuŋŋi ki dàkà yii tibɔti tin bi sòoǹee sá ibaamɔn.]
42001001	Ukpil Teeoofiil, binib tikpil pɔ́ɔǹ ki ŋmàn̄ ditundi din Yeesu túń ti-kansikinee bɔti.
42001002	Bi péēŋmàn̄ kii bin nìn ká tibɔtee killaŋki ki kíǹ ki sòoǹ ki nàatī Unimbɔti bɔtee, nín máafì-tì puee ní.
42001003	Míǹ puee, kii m nín nyàab̄ ki cúú mbaamɔm tin jítì doooo ŋkilkaaminee, an kítì yii man mun ń dū-tì kí ŋmà kí tīī-si,
42001004	an nín dàá ŋá pu á ŋmā kí béé yii bi nín dàkā-si tibɔti tiŋyee sá ibaamɔnee.
42001005	Ŋyunti ŋun Eeroodi nìn sá ubɔti Juudee tiŋkinee, usaraaŋal ubɔ nìn bí, bi yíì-u Sakari, u nìn sá usaraaŋal Abiya kitil poon ubɔ ní, ní bi yíì u-nimpuu Eelisabeeti ú mun nìn sá Aarɔn maaliŋu poon ní.
42001006	Biliitil nìn yú deedee Unimbɔti nimiin ní ki tɔ́ ti-Dindaan marab kɔkɔ mmɔntiim,
42001007	ama baa nìn cáá kibiki kun puee Eelisabeeti nìn sá uŋmaŋŋmanti, ní biliitil nìn púĺ.
42001008	Sakari kitil yuntiŋu bāańee, bi fɔ̃ɔ̃ saraa tundi ní Sakari kɔ́ Kunimbɔtidiin ki bíī ŋáań u-tundi Unimbɔti nimiin.
42001009	Kii bisaraaŋaliibi nín ŋáań puee, bi tɔ́ kasi ki lēē-u ú kɔ́ ti-Dindaan diiku poon kí tūū talaalu,
42001010	ní kunipaau kɔkɔ bí mmɔŋki ki mèé ŋyunti ŋun úǹ bíī tùutī talaalu nsaraafan puee.
42001011	U bí niinee, ní ti-Dindaan tūuŋŋu ŋubɔ dɔ́miń ki yúl̀ nsaraafan cee ŋŋaŋgiil pú.
42001012	U ká ntūunee, ní u-pɔbil bíiĺ, ní tifaandi cúú-u.
42001013	Ní ntūunee bí-u yii: “Sakari, taa fàŋkì! Di sá yii Unimbɔti fɔ̃ɔ̃ a-wimmeem, a-nimpuu Eelisabeeti dàá dāá màal̀-si kibininjabiki, á dāá pɔ̄-kì diyindi yii Jaan.
42001014	An dàá nīn sá-si dipɔɔpiŋkpaandi nì mmɔn ní, ní binib tikpil dàá fàal̀ u-màaltam pu.
42001015	U dàá dāá nīn sá unikpaan ti-Dindaan nimiin. Waa dāa nyù ndaam nì tinyɔkaal tin kɔkɔ péēgbéèyee. U dàá dāá gbí Unimbɔti Fām doooo u-na poon ní.
42001016	U dàá dāá gíiǹ Israyeel yab kupaau ti-Dindaan bi-Nimbɔtiu cee.
42001017	U dàá dāá lìntīń ti-Dindaan nyɔkɔpu kí dāá nīn cáá Unimbɔti Fām nì mpɔn kii Eelii nín nìn cáá puee, kí yàntī bibaatiibi nì mbiyaamu ń kpīikì, ní kí gíiǹní bin gáatèe deedeedambi ciiŋŋun, ní kí bɔ́ntí dinikitil mmɔntiim kí yɔ́oń ti-Dindaan.”
42001018	Niinee ní Sakari bí Unimbɔti tūuŋŋuee yii: “M dàá ŋá mana kí bée yii tibɔti nee sá ibaamɔn? Kun puee man púĺaaa, m-nimpuu mun púĺ.”
42001019	Ní ntūunee bí-u yii: “Man di sá Gabriyeel, man di bí Unimbɔti nimiin ki tūǹ atuun. Unimbɔti di túnní-mi ḿ cáań dinyɔɔbummɔɔndi gbanti kí tùkù-si,
42001020	ní saa fɔ̃ɔ̃ m-bɔti tin m sòon̄ nì si nee ki kíí, ama an yuntiŋu yaa bàn̄ an dàá ŋá míǹ. Míǹ puee, a dàá kpántí umɔɔmiin kí taa ti ŋmā kí sòoǹ ní kí nīn cí ŋyunti ŋun tibɔti tin m sòon̄ nee dàá ŋée.”
42001021	Ŋyunti gbantee, an ŋá bin kā mmɔŋki ki cí Sakari ń nyānnée bitii, kun di ŋúb́-u kudii poon ní waa nyēeńee.
42001022	U nín dāa nyánnée, waa ti ŋūǹ kí sòoǹ, u kíǹ ki lábití u-ŋalii mmɔɔmiimmin ní. Niinee ní bi béè yii Unimbɔti ŋúbitì u-nimiliŋ u wál̀ tiba kudii poon.
42001023	Iwiin in sá Sakari ń dūú ŋá Kunimbɔtidii poon tundee sāāyee, ní u nín kùǹ u-dumpu.
42001024	Míǹ boonee ní u-nimpuu Eelisabeeti cáá dipool, ní ki bál̀, kaa ti nyēēali iŋmal iŋmoo,
42001025	ní ki bí yii: “Kɔŋkɔnnee kpèèmaan Unimbɔti nín ŋá min ki tīī-mee! U ŋá míǹ kí lēēkun nìn kɔ̄ntí-mi icoo binib kansikinee dee.”
42001026	Eelisabeeti cáá dipool iŋmal iluuyee, ní Unimbɔti tú u-tūuŋŋu Gabriyeel Gaaliilee tiŋki kin bi yíì Naasaareetee
42001027	usapɔɔn un kaa nyí uninja bi yíì-u Maariiyee cee. Usapɔɔnee nìn cáá bɔɔn, bi yíì-u Jooseefi, u sá ubɔti Dafiidi maaliŋun ní.
42001028	Ní Unimbɔti tūuŋŋuee kɔ́ usapɔɔnee cee ní ki bí yii: “M jáaḿ-si, sii un Unimbɔti pú diyimɔɔlee, ti-Dindaan bí a-cee.”
42001029	U jáam̀ ki dɔ́òyee, ní Maarii fāŋkì tikpil ní ki bālfì u-ba yii: “Ba jaamii di nín yá dee?”
42001030	Niinee ní ntūunee bí-u yii: “Maarii, taa fàŋkì, diyimɔɔl ní a ká Unimbɔti cee.
42001031	A dàá cáá dipool kí màal̀ kibininjabiki, á dāá pɔ̄-kì diyindi yii Yeesu.
42001032	U dāa sá unikpaan ní. Yilpu fɔ́ŋŋŋ Nimbɔtiu dāa yíì-u u-Jipɔɔn. Úǹ ní ti-Dindaan Unimbɔti dàá dū u-naanja Dafiidi beel kí tīī.
42001033	Úǹ di dàá nīn sá Israyeel yab bɔtiu jaanjaan ní u-beel kaa dāa cáá dikuntil.”
42001034	Ní Maarii bí ntūunee yii “Maa nyí uninja, an dàá ŋá mana ní kí bàń míǹ?”
42001035	Ní ntūunee kíí-u yii: “Unimbɔti Fām di dàá kpákatiń a-pu, ní yilpu fɔ́ŋŋŋ Nimbɔtiu pɔŋŋu ń bìin̄ a-pu kii mboonee. An pu ní circir biki kin a dàá màal̀ee bi dāa yíì-kì Unimbɔti Jipɔɔn.
42001036	Kpèè, a-kpilintɔ Eelisabeeti unimpunaatee mun cáá kibininjabiki pool, úǹ un bi nìn yíì uŋmaŋŋmantee bí u-ŋmaluluutiu poon ní nee;
42001037	di sá yii tiba kaa bí ki pɔ̄ɔ̄ Unimbɔti cee”
42001038	Ní Maarii bí yii: “M sá ti-Dindaan yumbuu ní, a nín lī puee, án ŋá míǹ.” Ní ntūunee yíkì u-cee.
42001039	Ŋyunti gbanti poon ní Maarii yíkì Naasaareeti ki búntí ajoon watil pú, ní ki tin bàn̄ Juudee tiŋki kiban,
42001040	ki kɔ́ Sakari dumpu ní ki jáam̀ Eelisabeeti.
42001041	Eelisabeeti nín gbìl̄ Maarii jaamiiyee, ní kibiki cīŋkì u-poon, ní u gbí Unimbɔti Fām
42001042	ní kí téeń mpɔn yii: “Unimbɔti bīiǹ a-pu ki jítiǹ binimpoobi kɔkɔ, ní ki bīiǹ kibiki kin a dàá màal̀ee mun pu.
42001043	Ma mun ŋma ní m-Dindaan na ń dāan̄ m-cee?
42001044	Di sá m nín péēgbìl̄ a-jaamii puee, ní kibiki cīŋkì m-poon nì ifaal.
42001045	Án nīn mɔ̄ǹ sii un fɔ̃ɔ̃ ki kíí yii ti-Dindaan nín lī miŋyee, an dàá lafun ŋá mimmee.”
42001046	Ní Maarii bí yii: “M nyɔ́ŋkí ti-Dindaan nì m-pɔbil kɔkɔ u nín sá ukpaan puee,
42001047	an mɔ̄ǹ-mi tikpil Unimbɔti m-Fiiliu pu,
42001048	kun puee u tīntìń ki kpēēman u-tɔntɔnliu nín sīntiǹ u-ba puee. Ní kí yòon̄ díǹ kí nīn cée, iyunti kɔkɔ nib dàá yíiń-mi diyimɔɔldaan.
42001049	Kun puee Unimbɔti mpɔŋkpaandaan un bí circiree ŋá atuŋkpaan ki tīī-mi. U-yindi bí circir.
42001050	U-saasɔl bí kí nīn cá abin abin ki tīī bin fàŋkí-uee.
42001051	U-pɔŋŋu ní u dūu ŋá atuŋkpaan, ki yāaǹ bin dàkà bi-bee.
42001052	U téé bibɔtiibi bi-jaliŋ pu ki lúkú, ki yɔ̃oǹ binandambi yilpu.
42001053	U yāntì bin ŋkùm nìn cááyee ká digbil mmɔntiim ní ki jìn̄ bigaajab ki gíiǹ nì iŋaŋkulim.
42001054	U jɔ̃oń u-tɔntɔnliibi Israyeel yab, ki téetì u-poondi pu ki ŋá-bi tiŋan,
42001055	kii u nín péēpɔ̃oǹ ti-naanjab, Abraam nì u-maaliŋu kɔkɔ puee, kí nīn cá jaanjaan.”
42001056	Maarii nìn kāl̀ Eelisabeeti cee iŋmal ita nyɔkɔm ní ki fātì ki nín kùǹ.
42001057	Eelisabeeti maalyuntiŋu bāań ní u màl̄ uninja,
42001058	ní u-kɔŋkɔnnaatɔb nì u-nabiyaamu nín gbìl̄ tiŋaŋkpaandi tin ti-Dindaan ŋá ki tīī-uee puee, ní bi nì u kɔkɔ bíī fàal̀.
42001059	An tú iwiin iniiyee, ní bi dɔ́miń ki nyántì kibiki ní ki gíí-kì ní ki bàà là kí pɔ̄-kì ki-baa yindi Sakari.
42001060	Ní ki-na bí yii: “Aayee, ti dàá nīn yíì-u Jaan ní.”
42001061	Ní bi bí-u yii: “A-yɔu ŋma ní bi yíì míǹ?”
42001062	Niinee ní bi bālfì ubaati mmɔɔmiimmin diyindi din u là bí pɔ̄ kibikee,
42001063	ní u yāntì bi tīī-u kupiliŋŋu, ní u ŋmàn̄ yii: “U-yindi di sá Jaan.” Ní báà ŋma bākatì seeee.
42001064	Niinee, Sakari limbil cúū kpātì, ní u kíĺ ki bíī sòoǹ ki nyɔ́ŋkí Unimbɔti.
42001065	An yāntì tifaandi kɔ́ bi-kɔŋkɔnnaatɔb, ní binib kíǹ ki máafí an bɔti Juudee tiŋki kin sá ajoonee kɔkɔ ni.
42001066	Bin kɔkɔ nìn gbìl̄ an bɔtee nìn bíī dàkafī ti-pu, ní ki bàlfī bi-ba yii: “An bikee dàá dāá nīn bí mana dee? ” Tiŋman, ti-Dindaan pɔŋŋu nìn bí kibikee pu.
42001067	Niinee ní Unimbɔti Fām gbí Sakari, kibikee baa, ní ki yāntì u bíi nàatī Unimbɔti bɔti yii:
42001068	“Ti-Dindaan Israyeel nimbɔtiu ń ká inyɔŋki, kun puee u gíiǹní u-landɔkɔŋu u-niboolii pu ki fīī-bi ki líì.
42001069	U nyántìń-ti Ufiil mpɔndaan ubɔ, udaan sá u-tɔntɔnliu ubɔti Dafiidi maaliŋu poon ní,
42001070	kii u nín nìn yāntì u-circir bɔnaatiliibi bin nìn bí njaminee sòon̄ ki síiǹ puee,
42001071	yii: u dàá nyāntí-ti ti-nannanliibi nì bin kɔkɔ ná-tee ŋaan,
42001072	ki dàá dàkà ti-naanjab u-saasɔl, kí téetí u circirpoondi din u nìn pɔ̃oǹ-bee pu,
42001073	kii u nín nìn pūtì ki pɔ̃oǹ ti-naanja Abraam cee puee,
42001074	yii u dàá nyāntí-ti ti-nannanliibi ŋaan, tí ŋmā kí nɔ́ɔ́-u kí taa fàŋkì,
42001075	kí nīn bí circir nì deedee u-nimiin ali ti-kúm dal.
42001076	Ní sii, kibiki, bi dàá dāá nīn yíì-si yilpu fɔ́ŋŋŋ Nimbɔtiu bɔnaatiliu ní, kun puee sii di dàá dāá nīn līī ti-Dindaan nyɔkɔpu kí ŋāŋkì u-saŋŋu,
42001077	u-niboolii ń béé yii u dàá dāá fīī-bi kí dū bi-kpitii kí pɔ̄-bi.
42001078	Kun puee Unimbɔti nín cáá tiŋan u-poon mɔ̄ puee, u dàá yàntī yilpu walfiŋu ń ŋmíntí ti-pu kii ŋwìiń nín nyēēpuee,
42001079	kí ŋmíntí bin bí dibɔmbɔndinee nì bin bin bí ŋkúm saŋŋu puee, kí kpòotī-ti kí gíiǹ ŋgbansɔŋfi saŋŋun.”
42001080	Kibikee nìn wīintí ní ki-ciini mun wīintí. U nìn kɔ́òń kupɔɔun ní ali ki tin sāā dalin kin u kíĺ ki bíī sòoǹ nì Israyeel yab Unimbɔti bɔtee.
42002001	Ŋyuntee ní gɔminakpaan Oogusti yɔ́oǹ mara yii bí kàaǹ ntimu kɔkɔ nib.
42002002	Dikaampeepeekaalee nìn sá ŋyunti ŋun Kirinusi nìn sá gɔmina Siirii tiŋkinee ní.
42002003	Ní báà ŋma nìn cá u-naanja tiŋkin bí kàaǹ-u.
42002004	Míǹ puee ní Jooseefi mun yíkì Naasaareeti Gaaliilee tiŋkin ki nín cá ubɔti Dafiidi dumpu Beetleem, Juudee tiŋkin, kun puee u nìn sá Dafiidi naantitɔntɔkɔl ní,
42002005	u nì u-bɔɔn Maarii un nìn sá upɔdaanee di nìn cūtì dikàandi gbanti.
42002006	Bi bí Beetleem niinee, ní ŋwiin ŋun Maarii dàá màal̀ee dūu bāań,
42002007	ní u màl̄ u-biseemal kibininjabiki ní ki dū iŋaabu ki fìn̄-kì, ní ki dū-kì ki bíl̀ kunaakooun laakin bi ŋáań tiwaŋkuti timool tì ŋmɔ́òyee, kun puee binib nìn gbí kunicandii poon, baa nìn ŋūǹ kí kɔ́ niin.
42002008	Kitiŋ gbanti poonee, bipikpaaliibi biba nìn dɔ̄ tisatin ki kpàá bi-piii,
42002009	ní Unimbɔti tūuŋŋu ŋubɔ cílìń bi-pu, ní ti-Dindaan walfiŋu ŋmíntì ki māntì ki tú-bi ní bi fāŋkì tikpil.
42002010	Ní ntūunee bí-bi yii: “Taa fàŋkìmaan! Dinyɔɔbummɔɔndi din dàá mɔ̄ɔkiǹ báà ŋma tikpilee ní m cáań-ni.
42002011	Dinyɔɔbundi gbanti di sá yii díǹ nyeeku nee bi màl̄-ni Ufiil ubɔ Dafiidi dumpu Beetleem, úǹ di sá Kriisitoo, ti-Dindaan.
42002012	Min ni dàá dūu béé an bikee di sá, ni yaa bàn̄ee, ni dàá ká ki dɔ̄ laakin bi ŋáań tiwaŋkuti timoolee, bi dū iŋaabu ki fìn̄-kì.”
42002013	Kpalaayee, ní Unimbɔti tūuni dikitikpaandi diba nyánní yilpu ki dɔ́miń ki kútì ŋun béeyee pu, ní i kíĺ ki bíī nyɔ́ŋkí Unimbɔti yii:
42002014	“Inyɔŋki sá ki tīī Unimbɔti un bí yilpu fɔ́ŋŋŋee, ní u-gbansɔŋfiŋu sá ki tīī taapu doo nib bin fáatì-uee.”
42002015	Itūunee yíkì ki nín gítí yilpuee, ní bipikpaaliibee sòon̄ yii: “Tí cùmaan Beetleem! See tí ká tin di bāań ní ti-Dindaan yāntì bi dɔ́miń ki tùkū-tee. ”
42002016	Niinee ní bi yíkì malaa malaa ki búntì. Bi bàn̄ee, ki ká Maarii nì Jooseefi nì kibiki kíǹ dɔ̄ laakin bi ŋáań tiwaŋkuti timoolee poon.
42002017	Bi ká kibikee, ní ki máafì Unimbɔti tūuŋŋu nín dɔ́miń ki tùkū-bi kibiki gbanti bɔti puee.
42002018	Binib bin kɔkɔ gbìl̄ tin bipikpaaliibee sòoǹee, nìn bākatì seeee.
42002019	Ama Maarii úǹ dū an bɔti kɔkɔ ki kpáafì u-pɔbilin ki dàkafī ti-pu.
42002020	Ní bipikpaaliibi fātìi nín gítí, bi-pikpaaku laŋki ki nyɔ́ŋkí Unimbɔti ki pàkà-u bi nín gbìl̄ tiŋyee nì tin bi kée pu, kun puee ntūunee nín péē tùkū-bi puee, míǹ deedee ní bi ká.
42002021	An tú winniiyee, bi gíí kibiki ní ki pú-kì diyindi yii Yeesu, kii Unimbɔti tūuŋŋu nín nìn péē tùkū u-na pu kí wàatī ú nín cáá dipoolee.
42002022	Ŋyunti ŋun sá bí ŋá Maarii akoobil kii Unimbɔti nín yāntì Mooisi ŋmàn̄ marab puee bàn̄ee, ní bi yɔ̃oǹ kibiki ki cáā cūnnì Jeerusaleem tiŋkin kí cáá-kì kí ŋá ti-Dindaan ŋaan,
42002023	kii an nín ŋmàn̄ ti-Dindaan marau poon puee yii: “Kibiseebiki yaa sá kininjabikee, an sá bí gàntī kíǹ ki-ba kí yɔ́oń ti-Dindaan”
42002024	ní “kí cáá abeenanjipɔmbil ali àá nnanjilimu muli kí ŋá saraa, kii ti-Dindaan nín síiǹ mara puee.”
42002025	Uninja ubɔ nìn bí Jeerusaleem, bi yíì-u Siimeeyɔn, u bí deedee ki tɔ́ Unimbɔti ní ki nìn kā ki cí un dàá dāan̄ kí fīī Israyeel yabee. Unimbɔti Fām nìn bí u-cee,
42002026	ní ki nìn tùkū-u yii u dàá ká Kriisitoo ní kí nín kpú.
42002027	Unimbɔti Fām kpɔ̃otì Siimeeyɔn ki kɔ́ǹ Kunimbɔtidiin ŋyunti ŋun Yeesu na nì u-baa cáá-u niin kí ŋá mara nín bālfì miŋyee,
42002028	ní Siimeeyɔn fɔ̃ɔ̃-kì u-ŋaan ki jáam̀ Unimbɔti yii:
42002029	“M-Dindaan, a nín nìn pɔ̃oǹ puee, an ŋá míǹ! Kɔŋkɔnnee, yàntī a-tɔntɔnliu ń kpú nì ŋgbansɔŋfi,
42002030	kun puee m-nimil ká Ufiil
42002031	un a bɔ́ntí ki yɔ́oǹ inibool kɔkɔee.
42002032	Úǹ di sá ŋwalfi ŋun dàá yàntī atimbul kɔkɔ ń béé-see, úǹ di dàá tīī a-nikitil Israyeel yab tinyool.”
42002033	Niinee, ní Yeesu baa nì u-na bākatì nì tibɔti tin Siimeeyɔn bíī sòoǹ bi-biki puee.
42002034	Ní Siimeeyɔn mēēUnimbɔti ń bìin̄ bi-pu. U mēēki dɔ́òyee, ní ki bí Maarii yii: “Kpèè, Unimbɔti lēēkibiki nee, ki-puee Israyeel yab tikpil ń lítí ní tikpil mun ń yīkì, úǹ di dàá dāá nīn sá Unimbɔti daaŋku kun binib dàá dāá kpákaǹee,
42002035	ki dàá dāá bìitī binib tikpil landɔkɔi in bál̀ bi-pɔbiliŋ poonee. Ama sii ubinaati, bi nín dàá dāá ŋá-u puee dàá dāá kɔ́ kí dɔ́ɔ́-si, kii kijiki ní bi dūu sāā a-pɔbilee.”
42002036	Unimpu ubɔ mun nìn bí, bi yíì-u Ana, u sá Unimbɔti bɔnaatiliu. Fanuyeel un sá Aseer naantitɔntɔkɔlee bisal dee. U nín mɔ́ǹ ticatee, u ŋá abin aluli ní u-cal kpíì,
42002037	ní u gbíntì míǹ ki sá ukpiipu, kaa ti mɔ́ǹ, ní ki púĺ tikpil ki tin bàn̄ abin imuŋku inaa nì abin anaa. U nìn tūǹ Unimbɔti tundi ŋwìiń pu nì kunyeeu ki bɔ̃ob̀ kinyɔkɔ ki mèé Unimbɔti, kaa sútí kí wàatī Kunimbɔtidii.
42002038	Ŋyunti gbanti ní unimpuee bàn̄ ki ŋmāntiǹ-bi Kunimbɔtidiin ní ki bíī pàkā Unimbɔti, ní ki sòoǹ kibikee bɔti ki tùkù bin kɔkɔ kā ki cí Unimbɔti ń dāá fīī Jeerusaleem yabee.
42002039	Yeesu baa nì u-na ŋá ti-Dindaan nín yɔ́oǹ mara bí nīn ŋáań puee ki dɔ́òyee, ní bi fātìi nín gítí bi-dumpu Naasaareeti Gaaliilee tiŋkin.
42002040	Ní kibikee nìn wīintí ki cíkití ki cáá iciin tikpil, ní Unimbɔti bīī ki-boon.
42002041	Abin kamaayee, Yeesu baa nì u-na cá Jeerusaleem ní ki jīǹ apibil jiŋaaliu un bi jīǹ ki téetí Unimbɔti nín nìn nyántì bi-naanjab Eejipitee.
42002042	Yeesu bàn̄ abin saalaa nì alee, u-baa nì u-na tí cá Jeerusaleem jiŋaalee, ní ki kpáaǹ-u.
42002043	Bi jíń jiŋaal ki dɔ́òyee, ní Yeesu úǹ gbíntì niin, ní u-baa nì u-na nín kùnní, kaa nyí yii Yeesu gbíntìń,
42002044	ní bi cɔ̃om̀ ŋwimmɔn ki dàkafī yii u bí bi-saŋkinjutiibi bin kíǹee cee. Boonee ní bi kíǹ ki bíī nyàab̀-u bi-nabiyaamu nì bi-bɔɔbi cee.
42002045	Baa ká-uee, ní ki nín gítí Jeerusaleem kí nyàab̀-u.
42002046	Winta dalee, ní bi dāa ká-u Kunimbɔtidiin, u kā bimaradakaliibi kansikin ki pílfí bi nín sòoǹ puee, ní ki bàlfī-bi tibɔti.
42002047	Bin kɔkɔ nìn bí niin ki pílfée nìn bākatì u nín cáá iciin ki kíikí tibɔti miŋyee.
42002048	U-baa nì u-na bāań ki ká-u niinee, ní bi bākatì, ní u-na bí yii: “M-biki, ba ŋá ní a ŋá-ti mimmee! Man nì a-baa nyàab̄-si, ti-nimiliŋ mántì.”
42002049	Ní u bí-bi yii: “Ba ŋá ní ni nyàab̄-mi? Naa nyí yii m máaǹ kí nīn bí m-Baa diikunaaan?”
42002050	Ama baa nìn gbìl̄ u nín sòon̄ puee taapu.
42002051	Niinee ní u yíkìi nɔ́ɔ́-bi ki nín gítí Naasaareeti, ní ki sīntiǹ u-ba ki tīī-bi. Ní u-na cúú tin kɔkɔ jítì Kunimbɔtidiinee ki kpáafì u-pɔbilin.
42002052	Yeesu nìn wīintí ní u-ciini mun wīintí, ní u nìn mòtīi fáatíǹ Unimbɔti nì binib.
42003001	Gɔminakpaan Tibeer beel biŋŋi saalkuee, Pɔnsi Piilati nìn sá gɔmina Juudee tiŋkin, ní Eeroodi nìn sá ubɔti Gaaliilee tiŋkin ní u-maan Fiiliipi mun sá ubɔti Iituree nì Trakoonii timmun, ní Liisaaniyasi sá ubɔti Abileen tiŋkin,
42003002	ní Ana nì Kaayifi nìn sá bisaraaŋakpilib. Ŋyunti gbanti ní Unimbɔti nìn sòon̄ nì Jaan Sakari jipɔɔn kupɔɔun.
42003003	Ní Jaan kíĺ ki bíī yìiǹ ntimu mun bí Jɔɔdan mɔɔl caŋinee ki sòoǹ yii: “Kpántímaan ni-bimbim bí fàl̀-ni Unimbɔti nyim, ní Unimbɔti ń dū ni-kpitii kí pɔ̄-ni.”
42003004	An nɔ́ɔ́ nì Unimbɔti bɔnaatiliu Eesayi nín ŋmàn̄ u-takaldau poon puee yii: “Ubɔ báakí kupɔɔun yii: Bɔ́ntímaan ti-Dindaan saŋŋu kí tàntīmaan u-sambiyaamu kí cīití-u.
42003005	Atantakal kɔkɔ dàá dāá gbīŋkì, ajoon nì ŋgbantamu kɔkɔ dàá bìtī. Asaŋgɔŋgɔl dàá tàntī. Isan in cáá abɔbil abɔbilee dàá ŋāŋkì.
42003006	Ní báà ŋma ń dāá ká Unimbɔti nín fìil̄ binib puee.”
42003007	Jaan nìn lì kunipaau kun nìn dòoń ú fàl̀-bi nnyimee yii: “Nimbi bin tū kii ikoowaatee, ŋma di tùkū-ni yii ni ŋūǹ kí sāǹ kí ŋmátí Unimbɔti ŋuul din dòońee ni?
42003008	Lòom̀maan abil ŋin dàkà yii ni kpántì ni-bimbimee, kí taa nín̄ kā ki dàkafī yii Abraam sá ni-naanja! M tùkù-ni ibaamɔn ní, di sá Unimbɔti ŋūǹ kí dū ataŋkpee nee kí kpántí Abraam naantiibi.
42003009	Ali gba, Unimbɔti bɔ́ntì kicɔkɔ ki bíl̀ isufi taapu: busubu bun kamaa yaa kaa lòoǹ abimɔntee, bi dàá gāā-bu kí tɔ̄ ŋŋmin.”
42003010	Ní kunipaauee bíī bàlfī-u yii: “Mimmee, ti dàá ŋá mana ní kí fáatí Unimbɔti?”
42003011	Ní u kíí-bi yii: “Un yaa cáá abɔkuti alee ń lēēdiba kí tīī un kaa cááyee. Un mun yaa tí cáá tijinee, ń lēēkí tīī un kaa cáá kí jēe.”
42003012	Ní bifɔtiliibi mun dɔ́miń bí fàl̀-bi Unimbɔti nyim, ní ki bālfì Jaan yii: “Ukpil, ti máaǹ kí ŋá mana ní?”
42003013	Ní u bí-bi yii: “Bi nín yɔ́oǹ mara yii bí nīn fɔ́tí puee, ní taa fɔ́tí kí lákatí míǹ pu.”
42003014	Ní soojab mun dɔ́miń ki bālfì-u yii: “Timbi máaǹ kí ŋá mana?” Ní u kíí-bi yii: “Ní taa nín̄ dàkà binib mpɔn, kí taa nín̄ gífí inyimɔn ki tūntí binib pu, ama ní yàntī tipaal tin ni fòol̄ uŋmal uŋmalee ń nīn mɔ̄ǹ-ni.”
42003015	Kii báà ŋma nín nìn kā ki cí Kriisitoo puee ní bi kíǹ ki bàlfī bi-ba yii Jaan di kalin sá Kriisitoooo?
42003016	Niinee ní Jaan bí bi-kɔkɔ yii: “Man fùul̀-ni nnyim ní, ama ubɔ dòoń, u-pɔŋŋu jítiǹ man yɔŋu, man kaa kpántì kí nīn sá u-yumbuu kí kútí u-naataaŋmiii gba. Úǹ di dàá dāá fàl̀-ni Unimbɔti Fām nì ŋŋmi.
42003017	Úǹ di ŋúb́ u-yubakalkaaku ki dàá bàkal̀ kí gàntī idi nì tifin, kí dū idee kí ŋá kulɔŋun, ní kí dū tifin kí tɔ̄ ŋŋmi ŋun kaa kúù jaanjaanee ni.”
42003018	Míǹ ní Jaan nìn sáŋkí binib, ki gítī kútí-bi tibɔti tikpil ní ki sòoǹ nì bi tibɔmɔntiil.
42003019	Ní Jaan wòon̄ ubɔti Eeroodi un nìn cáá u-maan nimpuu Eeroodiyee nì u nín ŋáaǹ atuŋkpiti tikpil ki kútèe.
42003020	Niinee ní Eeroodi gítī ŋá dituŋkpitil ki kútì: di sá yii u cúú Jaan ki pīiǹ kudii.
42003021	Ŋyunti ŋun Eeroodi kaa láá pīiǹ Jaan kudiiyee, báà ŋma nìn fùul̀ Unimbɔti nyim ní Yeesu mun fùl̄ Unimbɔti nyim. U fùl̄ ki bíī mèéyee, kutagbɔŋu cúū pīitì,
42003022	ní Unimbɔti Fām kpákatìń Yeesu pu ki náań nì dibeenanjil ní bi gbìl̄ Unimbɔti sòon̄ní kutaa pu yii: “Sii di sá man Jipɔɔn un m néeń tikpilee, sii ní m-pɔbil fáatì.”
42003023	Yeesu nìn ŋá kii abin mmuŋku nì saalaa ní ki kíĺ u-tundi. Binib nìn nyí-u yii u sá Jooseefi jipɔɔn, ní Jooseefi baa sá Eelii,
42003024	Eelii baa sá Maataati, ní Maataati baa sá Leefii, ní Leefii baa sá Meelki, ní Meelki baa sá Jaanayi, ní Jaanayi baa sá Jooseefi,
42003025	ní Jooseefi baa sá Matatiyasi, ní Matatiyasi baa sá Amoosi, ní Amoosi baa sá Nawum, ní Nawum baa sá Eesilii, ní Eesilii baa sá Nagayi,
42003026	ní Nagayi baa sá Maatiyasi, ní Maatiyasi baa sá Matatiya, ní Matatiya baa sá Seemeeyini, ní Seemeeyini baa sá Jooseeki, ní Jooseeki baa sá Jooda,
42003027	ní Jooda baa sá Jooyana, ní Jooyana baa sá Reesa, ní Reesa baa sá Sooroobaabeel, ní Sooroobaabeel baa sá Salatiyeel, ní Salatiyeel baa sá Neerii,
42003028	ní Neerii baa sá Meelki, ní Meelki baa sá Adii, ní Adii baa sá Koosam, ní Koosam baa sá Eelmadam, ní Eelmadam baa sá Eer,
42003029	ní Eer baa sá Yeesu, ní Yeesu baa sá Eelieeseer, ní Eelieeseer baa sá Joorim, ní Joorim baa sá Maataati, ní Maataati baa sá Leefii,
42003030	ní Leefii baa sá Siimeeyɔn, ní Siimeeyɔn baa sá Juuda, ní Juuda baa sá Jooseefi, ní Jooseefi baa sá Joonam, ní Joonam baa sá Eeliyakim,
42003031	ní Eeliyakim baa sá Meeleeya, ní Meeleeya baa sá Meenna, ní Meenna baa sá Maataata, ní Maataata baa sá Naatan, ní Naatan baa sá Dafiidi,
42003032	ní Dafiidi baa sá Jeesee, ní Jeesee baa sá Joobeedi, ní Joobeedi baa sá Boowaasi, ní Boowaasi baa sá Salmɔn, ní Salmɔn baa sá Naasɔn,
42003033	ní Naasɔn baa sá Aminadab, ní Aminadab baa sá Adameen, ní Adameen baa sá Arnii, ní Arnii baa sá Eesroom, ní Eesroom baa sá Fareesi, ní Fareesi baa sá Juuda,
42003034	ní Juuda baa sá Jaakɔb, ní Jaakɔb baa sá Isaaki, ní Isaaki baa sá Abraam, ní Abraam baa sá Tara,
42003035	ní Tara baa sá Nakɔɔr, ní Nakɔɔr baa sá Seeru, ní Seeru baa sá Ragoo, ní Ragoo baa sá Faleeki, ní Faleeki baa sá Eebeer,
42003036	ní Eebeer baa sá Sala, ní Sala baa sá Kayinaam, ní Kayinaam baa sá Arfakisadi, ní Arfakisadi baa sá Seem, ní Seem baa sá Noowee,
42003037	ní Noowee baa sá Lameeki, ní Lameeki baa sá Matuseela, ní Matuseela baa sá Eenɔki, ní Eenɔki baa sá Jareedi, ní Jareedi baa sá Maleeleel,
42003038	ní Maleeleel baa sá Kayinan, ní Kayinan baa sá Eenoosi, ní Eenoosi baa sá Seeti, ní Seeti baa sá Adam, ní Adam úǹ sá un Unimbɔti péé ki náańee.
42004001	Yeesu gbí Unimbɔti Fām ki nyánní Jɔɔdan, ní Ŋfāmee cáá-u ki cūnnì kupɔɔun.
42004002	Ní Sitaan cɔ́ŋkì-u iwiin imuŋku ili. Waa nìn jíń tiba iwiin imuŋku ilee, ní ŋkùm cúú-u.
42004003	Ní Sitaan bí-u yii: “A yaa lafun sá Unimbɔti Jipɔɔn, á lì yii ditaŋkpal nee ń kpántí kpɔnɔ.”
42004004	Ní Yeesu yíì ní ki kíí-u yii: “Unimbɔti takaldau poon lī yii: <An kaa sá tijin dijil ŋmaniŋma di yì unil maŋfal.> ”
42004005	Niinee ní Sitaan yɔ̃oǹ Yeesu ki jɔ́m̀ yilpu, ní ki yāntì u kpēēduulnya beeŋi kɔkɔ dicilpu,
42004006	ní ki bí-u yii: “M dàá dū mpɔn gbanti kɔkɔ nì abee gbanti nyooti kí tīī-si, kun puee man ní bi dū an wanti kɔkɔ ki tīī, ní man mun yaa là uŋyee ní ḿ tīī.
42004007	Míǹ puee, a yaa gbāaǹ ki jáam̀ man, sii di dàá nīn kíǹ ki yì an kɔkɔ.”
42004008	Ní Yeesu kíí-u yii: “An ŋmàn̄ Unimbɔti takaldau poon yii: <Ti-Dindaan a-Nimbɔtiu baba ní án sá á jāam̀, ní kí nīn bí úǹ baba tundin.> ”
42004009	Míǹ boonee, ní Sitaan yɔ̃oǹ-u ki cáā cūnnì Jeerusaleem, ní ki cáá-u ki tɔ́kɔǹ Kunimbɔtidii yilpu kúnti kūnti, ní ki bí-u yii: “A yaa sá Unimbɔti Jipɔɔn, á yùkū kí tìin̄ní tiba kaa làá ŋá-si,
42004010	kun puee an ŋmàn̄ Unimbɔti takaldau poon yii, <Unimbɔti dàá yàntī u-tūuni ń nīn cí-si.>
42004011	Ní ki gítī bí yii: <I dàá nīn tíkí-si i-ŋaan a-taal ń taa gbéetí ditaŋkpal.> ”
42004012	Ní Yeesu yíì ní ki bí-u yii: “Unimbɔti takaldau lī yii: <Á taa cɔ̄ŋkì ti-Dindaan a-Nimbɔtiu.> ”
42004013	Sitaan cɔ́ŋkì Yeesu isan kɔkɔ pu ki dɔ́òyee, ní ki búntì kí nīn tí cí ŋyunti ŋubɔ.
42004014	Ní Yeesu fātìi nín gítí Gaaliilee tiŋkin ki gbí Unimbɔti Fām pɔŋŋu tiŋan, ní u-yindi gbītì niin pú kɔkɔ.
42004015	U nìn dàkà binib Unimbɔti bɔti akpafidiin ni ní báà ŋma nìn pàkà-u.
42004016	Ní Yeesu búntì Naasaareeti, laakin u nìn kāl̀ ki wíiǹee. Ŋwiŋŋuŋfikaa bāańee, ní u kɔ́ kukpafidiin, kii u nín péēkpàāa ŋáań puee, ní ki yíkì kí kàaǹ Unimbɔti takaldau,
42004017	ní bi dū takalda un Unimbɔti bɔnaatiliu Eesayi ŋmàn̄ee ki tīī-u, ní u fɔ̃ɔ̃ ki cúū kpátì ní ki ká laakin lī yii:
42004018	“Ti-Dindaan Fām bí m-pu, u lēē-mi ḿ sòoǹ tibɔmɔntiil kí tīī biwɔfib, u túnní-mi ḿ bāakì kí tùkù bisarkadambi yii Unimbɔti dàá líí-bi, kí tùkù bijɔfub mun yii bi dàá wāl̀, kí tùkù bin bi sàantée yii bi dàá ká dibatɔl,
42004019	kí tùkù binib yii ŋyunti nee ní ti-Dindaan dàá sɔ̄ bi-saai.”
42004020	Ní Yeesu kpáb́ takaldee ní ki gíiǹ ki tīī un kpèé kukpafidiiyee, ní ki kāl̀ kí nīn dàkà-bi ní bin kɔkɔ nìn bí niinee kíǹ ki kā ki kpèé-u címmm.
42004021	Ní u kíĺ ki bíī tùkù-bi yii: “Kí yòon̄ díǹ kí nīn cée tibɔti tin m kàan̄ ni gbìl̄ nee bàan̄ dee.”
42004022	Ní báà ŋma kíǹ ki sòoǹ min ŋān̄ee u-pu, ní an ŋá-bi bitii tibɔmɔntiil tin u sòoǹee pu. Ní bi bíī lì yii: “Jooseefi jipɔɔn kaa yáaa?”
42004023	Ní u bí-bi yii: “M nyí yii ni dàá gāā-mi dilaŋkpandi nee yii, <Unyɔɔdaan, cáaǹ a-ba> ní ki dàá gítī lì-mi yii: <Ti gbìl̄ a nín ŋá min Kapeenaayumee, ŋá a-tuuŋŋi gbanti abaanti a-tiŋki poon doo.> ”
42004024	Ní u gítī lī yii: “Ibaamɔn ní m sòoǹ nì ni, baa fòol̄ Unimbɔti bɔnaatiliu u-dumpu mmɔntiimin.
42004025	Ibaamɔn ní m sòoǹ, Unimbɔti bɔnaatiliu Eelii yuntiŋuee, utaa kaa nìn gítī nìn̄ abin ata nì dijandi ŋkùm nìn jéetì kitiŋ kɔkɔ pu. Bikpiipoobi nìn wīikí Israyeel tiŋkin ŋyunti gbanti,
42004026	ama Unimbɔti kaa nìn gítī tú Eelii Israyeel kpiipuu báà ubɔ cee, asee unicaŋkpiipu un nìn kɔ́ò Sareepita tiŋki kin bí Siidɔn tiŋkinee baba cee ní u nìn tú-u.
42004027	Unimbɔti bɔnaatiliu Eeliisee yuntiŋuee, binyaŋgbantiibi mun tikpil nìn tí bí Israyeel tiŋkin, ama bi-kansikin báà ubɔ kaa nìn ká dicaandi, asee Naaman Usiiriija baba.”
42004028	Niinee ní bin kɔkɔ nìn bí kukpafidiin ki gbìl̄ an bɔtee fɔ̃ɔ̃ aŋuu,
42004029	ní ki yíkì ki cúú Yeesu ki dáaĺ ki nyántì kitiŋ kpaanceetiŋu, ní ki cáá-u ki nín jɔ́ḿ dijool din pu bi-diiŋŋi nìn tɔ́kɔ́ee yilpu, kí bàà téé-u kí tɔ̄ń taapu.
42004030	Ama ní u dī bi-kansikin ki búntì.
42004031	Yeesu cūtì Kapeenaayum, Gaaliilee tiŋkpaaŋki kiban, ní ŋwiŋŋuŋfikaa dalee, u kɔ́ kukpafidiin ki bíī dàkà binib Unimbɔti bɔti.
42004032	U-dàkatamee nìn ŋá binib bitii, kun puee mpɔn nìn bí u-bɔti tin u dàkèe ni.
42004033	Kijapaai kiba nìn bí kukpafidiiyee ni, arasinii kā u-pu, ní ki téeń yii:
42004034	“Yeesu Naasaareeti yɔu, a nyàab̀-ti nì tilati ní? A dɔ́miń kí kúntí-ti níiin? M nyí un a sée, a sá circirdaan un Unimbɔti túnnée ní!”
42004035	Ní Yeesu kpātì arasiniiyee pu yii: “Á ŋmīĺ niin kí nyā uninja nee ni!” Ní arasiniiyee fíiǹ uninjee ki lúkú kitiŋ binib nimiin, ní ki nyáń, kaa ŋá-u tiba.
42004036	Ní báà ŋma bākatì sèeee, ní ki bàlfī tɔb yii: “Batii nyɔɔbundi ní u nín sòon̄ ní dì cáá mpɔn ki jì arasiniibi nan dee?”
42004037	Ní Yeesu bɔti gbītì Kapeenaayum tiŋgbammu kɔkɔn.
42004038	Yeesu nyáń kukpafidiinee, ní ki búntì Siimɔn dumpu. Siimɔn nimpuu na nìn būǹ ki dɔ̄ u-wunti píĺ kpāŋkpam, an páb́-u, ní bi mēēYeesu ń cáaǹ-u.
42004039	Ní Yeesu sútì ki pìl̄-u ní ki kpātì mmaŋfanyim pu, dicilpu niin ní u pɔ́ɔkì ki yíkì ki ŋá-bi tijin.
42004040	Kujoou, ŋwìiń jéetèe, bin bin cáá bibunliibee cáań-bi Yeesu cee, báà ŋma nì u-weeŋŋu u-weeŋŋu, ní u cáá u-ŋalii ki pāantí bi-kɔkɔ pu ní bi pɔ́ɔkí.
42004041	Arasiniibi nìn nyēēbinib tikpil pu ní ki fátí ibiil yii: “A sá Unimbɔti Jipɔɔn!” Ama ní Yeesu kpàtī bi-pu, kaa pūǹ-bi kinyɔkɔ bí sòoǹ, kun puee bi nìn nyí yii úǹ di sá Kriisitoo.
42004042	Yeesu péé ntaafaabɔmbɔmin ki nyáń kitiŋin ki búntí ŋkpaanceeti, laakin binib kpée. Ní kunipaau bíī nyàab̀-u. Bi ká-uee, ní ki bàà là ú gbíntí bi-cee kí taa ti cù laaaba.
42004043	Ní u bí-bi yii “An máaǹ ḿ cù kí sòoǹ tibɔmɔntiil tin sá Unimbɔti beel bɔtee ntimu mun kíǹee poon: kun pu Unimbɔti túnní-mee dee.”
42004044	Ní u nìn yìiǹ ki sòoǹ Unimbɔti bɔti Juudee kpafidiiŋŋin.
42005001	Ŋwiin ŋubɔee, Yeesu cūtì ki yú Geeneesareeti mɔɔgbandi, ní binib dɔ́miń ki múkuǹ u-pu kí pīlfì Unimbɔti bɔti.
42005002	Ní u ká iŋaliŋfi ili yú dimɔɔgbandi, bilaantɔliibi kpákatì ki bíī fíntí bi-laanti.
42005003	Iŋaliŋfee kansikinee, Siimɔn yì bubɔ, ní Yeesu cūtìi kɔ́ bu-ni ní ki mēē-u yii, ú sútí buŋalimbu kí wàatī digbandi kí kɔ́ǹ dimɔɔlin fiii ú sòoǹ binib ń ŋmā kí gbìl̄. Ní Yeesu kāl̀ buŋalimbun, ki bíī dàkà kunipaauee Unimbɔti bɔti.
42005004	U sòon̄ ki dɔ́òyee, ní ki bí Siimɔn yii: “Sútí buŋalimbu kí cùnnì laakin nnyim nyɔ́òyee, sii nì a-bɔɔbi ń tɔ̄ ni-laanti kí cúú ijɔm.”
42005005	Ní Siimɔn bí yii: “Ukpil, ti dū kunyamɔŋu ní ki tɔ́ tilaandi, kaa cúú báà tiba, ama, a-nyɔɔbundi puee, m dàá tɔ̄ kulaaŋŋu.”
42005006	Ní bi dūu tɔ́, ní ki cúú ijɔm tikpil, ali bi-laanti bíī tìfī.
42005007	Ní bi kábitì bi-bɔɔbi bin bí buŋalimbu bun béeyee nee, yii bí dāan̄ kí tūtuǹ-bi bí dáaĺ ijɔm kí nyāntí. Ní bi dɔ́miń ki dáaĺ ki nyántìń ijɔm ki gbéeǹ iŋaliŋfi liitil, ní iŋaliŋfee bíī múl̀ nnyimin.
42005008	Siimɔn Piyeer nín ká mimmee, ní u dɔ́miń ki gbāaǹ Yeesu nimiin ní ki bí-u yii: “M-Dindaan, sútí kí wàatī-mi, kun puee man sá unikpiti ní.”
42005009	Di sá yii ijɔm in bi nìn cúúyee wíiŋŋu yāntì tifaandi nìn kɔ́ Siimɔn nì u-bɔɔbi,
42005010	ní ki kɔ́ Seebeedee jipɔmbi Jaaki nì Jaan, bin sá u-jɔncuujutiibee mun. Ama ní Yeesu bí Siimɔn yii: “Taa fàŋkì! Di sá, kí yòon̄ díǹ kí nīn cée, a dàá nīn kíǹ ki sá un cāabìń binib m-ceeyee ní.”
42005011	Niinee ní bi cáań bi-ŋaliŋfii ki yɔ́oǹ dimɔɔgbandi, ní ki yāntì tikɔkɔ ní ki kíǹ ki nɔ́ɔ́ Yeesu.
42005012	Yeesu nìn bí kitiŋ kiban, ní uninja ubɔ dɔ́miń dinyaŋgbandi píń u-pu. U ká Yeesuee ní ki lítì dicincibil ki gbāam̀-u yii: “Ukpil, cáaǹ-mi kun puee m nyí yii a yaa là, a ŋūǹ kí cáaǹ-mi m-wunti ń ŋāŋkì.”
42005013	Ní Yeesu tāntì u-ŋal ki gbēē-u, ní ki bí-u yii: “M là, Pɔ̄ɔkìm̄!” Niin niin ní dinyaŋgbandi kpáàā wáŋkì uninjee pu.
42005014	Ní Yeesu kpáafì-u yii ú taa péētùkù báà ubɔ, ní ki bí-u yii: “M nín cáaǹ-si puee, cáá a-ba kí dàkà usaraaŋakpil ú béé yii a-wunti ŋáŋkì ní kí cùú ŋá saraa kii Mooisi nín yɔ́oǹ mara uŋyee ní usaraaŋalee ń tùkù báà ŋma yii a pɔ́ɔkì.”
42005015	Niinee, Yeesu yindi mòtīi gbìtī ki cá, ní kunipaau dòoń ki pílfí u-bɔti kí kpáàā ká bi-weeni cáaǹtam.
42005016	Ama Yeesu nìn cá u-baba laakin binib kpée ki mèé ŋwimmeem.
42005017	Ŋwiin ŋubɔee, Yeesu bíī dàkà binib Unimbɔti bɔti, ní Fariisab nì bimaradakaliibi nìn kā niin, bi nìn nyánní Gaaliilee nì Juudee nì Jeerusaleem timbilimmu kɔkɔn ní. Ti-Dindaan pɔŋŋu nìn bí Yeesu pu ki yàntī u cāantí bibunliibi.
42005018	U bíī sòoǹee, ní binib biba ŋúbiń uninjafaliŋfaan ubɔ nlún pu, ki nyàab̀ kí kɔ́ǹ-u Yeesu cee kudiin.
42005019	Nniwíin puee, baa béè bi nín dàá ŋá pu kí bà Yeesuee, míǹ puee bi jɔ́m̀ kudii yilpu ki cíl̀, ní ki dū ufaliŋfaanee nì u-lúŋŋu ki dūu dīń dibundee ni ki kpákatì-u ki bíl̀ Yeesu nimiin kunipaauee kansikin.
42005020	Yeesu nín ká binib gbanti fɔ̃ɔ̃ ki kíí yii u ŋūǹ kí cáaǹ ubunlee, ní u bí ufaliŋfaanee yii: “M-bɔɔ, m dū a-kpitii ki pú-si.”
42005021	Niinee ní bimaradakaliibi nì Fariisabee kíǹ ki bíī dàkafī bi-pɔbiliŋin yii: “Uninja nee sá ŋma ní ki ŋèeǹ nì Unimbɔti míǹ? Ŋma di ŋūǹ kí dū ikpiti kí pɔ̄? See Unimbɔti baba.”
42005022	Yeesu béè bi nín bíī dàkafī puee, ní ki bí-bi yii: “Ba pu ní ni bíī dàkafī míǹ ni-pɔbiliŋin?
42005023	Ba di kaa pɔ̄ɔ̄ dilil ní: <A ká a-kpitii pɔ̄tam> di kaa pɔ̄ɔ̄ dilil naaan? <Yīkì kí yūĺ kí nīn còom̄> di kaa pɔ̄ɔ̄ ní?
42005024	Ama ní bée yii man Kinibiki cáá mpɔn kitiŋ pu kí dū unil kpitii kí pɔ̄. Niinee ní u bí ufaliŋfaanee yii: <Sii yīkìm̄ kí yòon̄ a-lúŋŋu kí nīn kùǹ a-dumpu.> ”
42005025	Kpalaayee ní u nyīī ki yíkì samaa nimiin, ki yɔ̃oǹ u-lúŋŋu ŋun pu u bàà dɔ̄ee, ki pàkà Unimbɔti ki kùǹ u-dumpu.
42005026	An yāntì báà ŋma fāŋkì ki bākatì seeee ki pàkà Unimbɔti, ki lì yii: “Ti ká tibɔcan díǹ!”
42005027	Míǹ boonee, Yeesu nyáń ki búntèe, ní ki ká ufɔtil ubɔ, bi yíì-u Leefii u kā fɔtiku diikun. Ní Yeesu bí-u yii: “Dāan̄ kí nīn nɔ́ɔ́-mi!”
42005028	Ní u yíkì ki yāntì u-wanti kɔkɔ, ní ki lafun táá-u.
42005029	Ní Leefii ŋá Yeesu tican u-dumpu, ní bifɔtiliibi nì binib biba mun tikpil dɔ́miń ki kútì bi-pu ki kpáfì ki bíī jīǹ tijin.
42005030	Fariisab nì bimaradakaliibi nín ká mimmee, an kaa mɔ́ɔkiǹ-bi, ní bi bālfì Yeesu boonnooliibi yii: “Ba pu ní ni nì bifɔtiliibi nì binikpitib nee kpáfì ki kā ki jīǹ ki nyù míǹ?”
42005031	Ní Yeesu kíí-bi yii: “Bin pɔ̄ɔ̄yee kaa nyàab̀ unyɔɔdaan, bin būǹee di nyàab̀ unyɔɔdaan.
42005032	Maa dɔ́miń kí yíiń deedeedambi, m dɔ́miń kí yíiń binikpitib bí kpántí bi-bimbim ní.”
42005033	Ní bi lī Yeesu yii: “Jaan boonnooliibi bɔ̃ob̀ kinyɔkɔ múlmul ki mèé ŋwimmeem, ní Fariisab boonnooliibi mun ŋáań míǹ, ama ní sii boonnooliibi jīǹ ki nyù.”
42005034	Ní Yeesu bí-bi yii: “Ni ŋūǹ kí yàntī unimpucaan cal bɔɔbi ń bɔ́ob́ kinyɔkɔ ŋyunti ŋun u dáá bí bi-ceeyeeee?
42005035	Ama ŋwiin ŋubɔ bí ki dòoń, bi dàá dāá yòon̄ unimpucaan cal bi-kansikin, an yuntiŋu ní bi dāa bɔ̃ob̀ nnyɔmu.”
42005036	Ní Yeesu gítī gāā-bi dilaŋkpandi yii: “Baa gífí dibɔkutipɔndi ŋaakatil kí dūú lìb̄ dikpikil. Bi yaa ŋá mimmee bi gíí ki bíil̀ dibɔkutipɔndee fam dee, ní dijandi din bi gííyee kaa làá ŋmā kí lìb̄ kí kàl̄ dikpikil pu.
42005037	Baa tí dù ndapɔm kí fúuń tilɔkpikilin. Bi yaa ŋá mimmee, see tilɔtee ń pɔ̃ɔ̃ ní ndaam ń kpáatíí fá, ní tilɔti ń bīil̀.
42005038	Bi dù ndapɔm ní kí sìtī tilɔpɔn ni.
42005039	Bi yaa nyùn̄ ndakpikim ŋmaniŋmee, ní bi lì yii ndakpikim di ŋān̄, baa ti là ndapɔm.”
42006001	Ŋwiŋŋuŋfikaa ŋubɔ dalee, Yeesu nì u-boonnooliibi jītí blee kpaaŋŋin, ní u-boonnooliibi bíī gífí blee fini ki ŋmèem̄ abil ki ŋmɔ́ò.
42006002	Fariisab biba ká mimmee, ní ki bí-bi yii: “Ba pu ní ni ŋáań min kòɔ́yee ŋwiŋŋuŋfikaa dal?”
42006003	Ní Yeesu kíí-bi yii: “Naa láá péēkàan̄ ŋkùm nín nìn cúú ubɔti Dafiidi nì u-naacimbi u ŋá pueeee?
42006004	U nìn kɔ́ Kunimbɔtidiin ní usaraaŋakpil tīī-bi kpɔnɔb bin bi nìn dūu ŋá Unimbɔti saraayee, ní u nì u-naacimbi ŋmɔ́, ama ti-marau poonee, báà ubɔ kaa máaǹ kí ŋmɔ́ an kpɔnɔb gbanti, see bisaraaŋaliibi baba di ŋmɔ́ò-bi.”
42006005	Ní Yeesu gítī bí-bi yii: “Man Kinibiki di sá ŋwiŋŋuŋfikaadaan.”
42006006	Ŋwiŋŋuŋfikaa ŋubɔ mun dalee, Yeesu fātìi tí cūtì kukpafidiin, ní ki bíī dàkà binib Unimbɔti bɔti, ní kijapaai kiba nìn bí niin, u-ŋaŋgiil fáká.
42006007	Bimaradakaliibi nì Fariisab nìn bí ki cɔ́ŋkí Yeesu kí kpèè yii u dàá cáaǹ ubɔ ŋwiŋŋuŋfikaa dalaaa waa làá cáaǹ, kun puee bi nìn bíī nyàab̀ nnaakpal kí dūú ŋá-u tibɔti.
42006008	Ama Yeesu nyí bi-landɔkɔi, ní ki bí uŋaŋfakafuee yii: “Yīkì kí sīĺ binib kansikin,” ní uŋaŋfakafuee yáatìi yúl̀ bi-kansikin.
42006009	Ní Yeesu bí-bi yii: “M bàlfī-ni yii: ti-marau lī yii ba ní? yii, tí ŋá tiŋan ŋwiŋŋuŋfikaa dalaaa tikpitil ní? Tí fīī unilaaa tí kpò-u ní?”
42006010	Ní u fātìi kpēēbi-kɔkɔ ki māntì, ní ki bí uŋaŋfakafuee yii: “Tàntī a-ŋal!” ní u tāntì-ŋu, ní u-ŋal fātìi gítìń ŋu-laŋki.
42006011	Ní bi fɔ̃ɔ̃ mbum, ní ki bíī sòoǹ ki bɔ́ntí bi-kansikin kí béé bi nín dàá ŋá Yeesu puee.
42006012	Ŋyuntee ní Yeesu jɔ́m̀ dijool diba pu kí mèè Unimbɔti, ní ki dū kunyamɔŋu ki mēē.
42006013	Kutaa wúntèe ní u yíiń u-boonnooliibi, ní ki lēēbi-kansikin saalaa nì bili bíǹ ń nīn sá u-kpambaliŋ.
42006014	Akpambalee yiŋŋi sèé: Siimɔn un u nìn páaǹ diyindi yii Piyeeree (an taapu di sá yii Ditaŋkpal), nì Siimɔn naal Andree, nì Jaaki nì Jaan nì Fiiliipi nì Bateeleemii
42006015	nì Maatiu nì Toomasi nì Jaaki un sá Alfee jipɔɔnee, nì Siimɔn un nìn là kí jáǹ Room yabee,
42006016	nì Juuda Jaaki jipɔɔn, nì Juudasi Iskaariyɔti un dāa dū Yeesu ki nyáfiǹ u-nannanliibee.
42006017	Ní bi nì Yeesu kpákatìń ki bāań ki yúl̀ ditantakalin, laakin u-boonnooliibi kupaau nì binifantantiibi tikpil mun nìn yúee. Binib gbantee, biba nìn nyánní Juudee timmu kɔkɔn, ní biba nyánní Jeerusaleem tiŋkin, ní biba mun nyánní Tiir nì Siidɔn, ntimu mun bí dimɔɔl caŋinee.
42006018	Binibee nìn dɔ́miń kí pīlfì Yeesu nín sòoǹ Unimbɔti bɔti pueeyaaa ki là ú cáaǹ-bi mun. Ní bin pu arasiniibi nìn kēe ká dicaandi.
42006019	Báà ŋma nìn péēnyàab̀ kí gbēēYeesu ní, kun puee mpɔn ŋubɔ nìn nyēeń u-ni ki cāantí bi-kɔkɔ.
42006020	Ní Yeesu kpēēu-boonnooliibi ní ki bí yii: “Án nīn mɔ̄ǹ nimbi binandambi kun puee ni sá Unimbɔti beelin yab.
42006021	“Án nīn mɔ̄ǹ nimbi bin ŋkùm cáá kɔŋkɔnneeyee, kun puee ni dàá dāá jī kí díkí. “Án nīn mɔ̄ǹ nimbi bin bíī sūǹ kɔŋkɔnneeyee, kun puee ni dàá dāá lā.
42006022	“Án nīn mɔ̄ǹ nimbi bin bi ná, ki jì, ki sìí, ki bíiĺ ni-yiŋŋi man Kinibiki puee.
42006023	Yaadalee ní nīn fàal̀ ki nyàkantī án nīn mɔ̄ǹ-ni, kun puee ni-paatii wīikí yilpu. Míǹ mbaantiim ní bi-naanjab mun nìn sāaǹ Unimbɔti bɔnaatiliibi.
42006024	“Ama nimbi bigaajab, mbusu dɔ̄ ki cí-ni, kun puee nimbi jíń ni-mɔŋŋu doo.
42006025	“Nimbi bin bí digbil poon kɔŋkɔnneeyee, mbusu dɔ̄ ki cí-ni, kun puee ŋkùm dàá dāá cúú-ni. “Nimbi bin bí tilaal poon kpɔŋkɔnneeyee, mbusu dɔ̄ ki cí-ni, kun puee ni dàá dāá kɔ́ kunimbaaun kí sɔ̄.
42006026	“Nimbi bin ní duulnya yab pàkà yii ni sá bimɔntiibee, mbusu dɔ̄ ki cí-ni, kun puee míǹ ní bi-naanjab nìn pàkà bin nìn mɔ́ntí yii bi sá Unimbɔti bɔnaatiliibee.”
42006027	“Ama m tùkù nimbi bin pílfíǹ-mi nee yii, ní nīn néeḿmaan ni-nannanliibi kí nīn ŋáaḿmaan bin ná-nee tiŋan.
42006028	Bin bin tòɔ́-ni mbusuee, mèèmaan Unimbɔti ń ŋá-bi tiŋan, kí mèè kí tīī bin sàantí-nee.
42006029	Ubɔ yaa fáá a-taŋkpanjil diba ntampee, á fàtī din kíǹee kí tīī-u ú fáá. Ubɔ yaa yɔ̃oǹ a-kpalibuee, á yàntī ú yòon̄ a-bɔkutiwaaki mun.
42006030	Ubɔ yaa mēē-si tiba, tīī udaan. Ubɔ yaa yɔ̃oǹ a-wanti, á taa bàlfì-u.
42006031	Ni nín là bí ŋá min kí tīī-nee, ŋámaan míǹ kí tīī ni-jutiibi.
42006032	“Ni yaa néeń bin néeń-nee ŋmaniŋmee, ba paatii ní ni gítī kā ki cí boon? Bin kaa nyí Unimbɔtee mun péē néeń bin néeń-bee ní.
42006033	Ní ni yaa tí ŋáań tiŋan ki tìì bin ŋáań ni mun tiŋanee babee, ba paatii ní ni gítī kā ki cí boon? Bin kaa nyí Unimbɔtee mun péēŋáań tiŋan ki tìì bin ŋáań-bi tiŋanee ní.
42006034	Ni yaa tí pìntí bin ni nyí yii bi dàá téeǹ-nee ŋmaniŋmee, ba paatii ní ni gítī kā ki cí boon? Bin kaa nyí Unimbɔtee mun péēpìntí bi-jutiibi bin kaa nyí Unimbɔtee ní ki nyí yii bi dàá fàtīí téeǹ-bi bi-nimiŋmiiku deedee.
42006035	Min máaǹ ní ŋée di sá ní nīn néeḿmaan bin ná-nee, kí nīn ŋáań-bi tiŋan, kí nīn pìntímaan kí taa nín̄ dàkafī yii bi dàá téeǹ-ni. Míǹ ní ni dāa fòol̄ tipaakpaandi ní ki dāa sá Unimbɔti un bí yilpuee biyaamu, kun puee úǹ ŋáań tiŋan ki tìì bin kaa nyí tiŋanee nì bin sá binikpitibee.
42006036	Ní nīn cáá tiniti tikpil kii ni-Baa nín cáá tiniti tikpil puee.”
42006037	“Taa nín̄ sòoǹ a-juti bɔti, ní Unimbɔti mun ń taa láā sòoǹ a mun yati. Taa kpò a-juti bɔti, ní Unimbɔti mun ń taa kpò a-yati. Dū a-juti yìntitam kí pɔ̄-u, ní Unimbɔti ń dū a mun yìntitam kí pɔ̄-si.
42006038	Tīī a-juti, ní Unimbɔti ń dāá tīī-si mun. Bi dàá dāá ŋmàntī ní kí cìŋkì kí tēefì, ní án gbí púmmm, ní bí dūú sìtī a-lookun. A nín ŋmāntì pu ki tīī a-jutee, míǹ ní Unimbɔti dàá dāá ŋmàntī kí tīī si mun.”
42006039	Ní Yeesu gítī dū tibɔti nee ki ŋmāntì yii: “Ujɔfu ŋūǹ kí dàtì u-jɔfujutaaa? Biliitil kaa lítí mboonaaan?
42006040	Utumbifil kaa bí ki jítiǹ u-kpiliu, ama, u yaa bífì tiŋanee, u dāa kpántí kii u-kpiliuee ní.
42006041	“Ba pu ní a wāĺ kimɔmbiki kin kā a-nabiki nimilinee ní kaa wāĺ didɔjal din kā sii nimilinee?
42006042	Àá mana ní sii un kaa wāĺ didɔjal din kā a-nimilinee ŋūǹ kí lì a-nabiki yii: <M-nabiki, yàntī ḿ lēē-si kimɔmbiki a-nimilin!> Mpoonnyoondaan, lēē didɔjal din kā sii a-ba nimilinee kí wàatī, kí nín wāl̀ mmɔntiimin kí lēēkimɔmbiki kin kā a-nabiki nimilinee.”
42006043	“Busumɔntiibu kaa lòoǹ asubikpiti, míǹ ní busukpitibu mun kaa lòoǹ asubimɔnti.
42006044	Busubu kamaa bil pu ní bi béetí-bu. Baa kìtī kɔŋkib abɔjanaakun pu, kaa tí tòɔ́ atuun kikuŋkumbɔŋ pu.
42006045	Unimɔnti ŋáań atummɔnti ní, kun puee u-pɔbil poon ŋān̄, ní unikpiti ŋáań atuŋkpiti, kun puee u-pɔbil poon kaa ŋān̄. Di sá yii tin gbí unil pɔbilinee, tíǹ ní u-nyɔkɔ sòoǹ.”
42006046	“Ba pu ní ni yíì-mi <Ukpil, ukpil> ní kaa ŋáań min m bí yii ní ŋée ní?
42006047	M dàá dàkà-ni bin dòoń m-cee ki pílfí m-bɔti ki kpáafí-tee nín náań nì kuŋyee.
42006048	Bi náań nì unil un di dàá mā kudii, ki gbìn̄ kitiŋ an nyɔ́oǹ, ki bàn̄ ataŋkpee, ki dū kudii ki máń ataŋkpeeyee puee ní. Utaakpaan dɔ́miń ki nìn̄, ní mbun gbí ki dɔ́miń ki léeǹ kudiiyee pu, ama kuaa cīŋkì, kun puee ku tɔ́kɔ́ ataŋkpee pu.
42006049	Ama bin di pílfí m-bɔti nee, kaa kpáafí-tee, náań nì unil un dàá mā kudii, kaa gbìn̄ kitiŋ ní ki dū kudiiyee ki máń ki tɔ́kɔǹ kitiŋ pu famee. Utaa nìn̄ ní nnyiŋgbeen dɔ́miń ki léeǹ kudiiyee pu: kpalaayee, ku lítì ní ki nàn̄ dúsídusi.”
42007001	Yeesu nín sòon̄ nì samaa míǹ ki dɔ́òyee, ní u búntì Kapeenaayum.
42007002	Room soojakpiliu ubɔ nìn bí niin ki cáá utɔntɔnli un u néeń tikpilee, u būǹ ki dàá kpú.
42007003	Usoojakpilee nín gbìl̄ bi sòoǹ Yeesu puee, ní u tú Juuda yab kpilib biba bí cùú mèè Yeesu ń dāá cáaǹ u-tɔntɔnliu.
42007004	Ní bi bāań ki ká Yeesu, ní ki gbāam̀-u mmɔntiimin, yii: “Usoojakpil gbanti péēmáaǹ á tūtuǹ-u ní,
42007005	kun puee u néeń timbi Juuda yab. Úǹ di máń ti-kpafidiiku.”
42007006	Bi lī mimmee, ní Yeesu nɔ́ɔ́-bi ki búntì. Bi tɔ́ob́ mmɔŋkee, ní usoojakpilee túnní u-bɔɔbi bí tùkù Yeesu yii: “Ukpil, taa sàaǹ a-ba, maa máaǹ á kɔ́oń m-dumpu.
42007007	An pu ní m dākafì yii man kaa kpántì kí dāan̄ a-cee. Á péēlì dinyɔɔbumbaantiil, m-tɔntɔnliu dàá pɔ̄ɔkì.
42007008	Kun pu m nyí yii a ŋūǹ kí ŋá mimmee di sá, man cáá bikpilib bin taapu m bée, ní ki mun cáá soojab bin mun bí man taapuee. M ŋūǹ kí tùkù ubɔ yii: <Cù doo,> ní ú cù; ki ŋūǹ kí tùkù ubɔ mun yii: <Dāan̄ doo,> ní ú dāan̄; ní kí bí m-tɔntɔnliu una yii: <Ŋá yéè,> ní ú ŋá.”
42007009	Yeesu nín gbìl̄ mimmee, an ŋá-u bitii ní ki mɔ́ɔkiǹ-u, ní u fātì ki bí kunipaau kun nɔ́ɔ́-uee yii: “Ibaamɔn ní m sòoǹ, maa láá péēká ubɔ fɔ̃ɔ̃-mi ki kíí yéè Israyeel yab kansikin gba.”
42007010	Ní bin usoojakpilee túnnée fātìi nín gítí ki bàn̄ mmɔŋki, ki ká utɔntɔnlee pɔ́ɔkì.
42007011	Boonee ní Yeesu búntì Naayin tiŋkin, ní u-boonnooliibi nì kunipaau mun nɔ́ɔ́-u ki cūtì.
42007012	Bi tɔ́ob́ kí bà kitiŋ gbanti gundi punyɔkɔkee, kpalaayee binib biba cáǹ utaŋkpiil ubɔ kuceeun kí síb́. An nìn sá ukpiipu ubɔ jipɔmbaabil ní, ní kitiŋee nib kupaau nìn cēentí ukpiipu gbanti.
42007013	Ti-Dindaan nín ká-uee, ní u-bɔti cúú-u falaa, ní u bí-u yii: “Taa ti sɔ̄!”
42007014	ní ki sútìń ki dāatì u-ŋal ki gbēēnlún dɔŋu, ní bin tú utaŋkpiilee síl̀. Ní Yeesu bí yii: “Unaacimpɔɔn, m pú-si kinyɔkɔ yii á yīkì!”
42007015	Ní utaŋkpiilee fīkitì ní ki yáatìi kāl̀ ní ki bíī sòoǹ. Ní Yeesu dū-u ki tīī u-na.
42007016	Niinee, tifaandi kɔ́ báà ŋma, ní bi bíī pàkà Unimbɔti ki lì yii: “Unimbɔti bɔnaatikpaanu ubɔ nyáń kitiŋ pu, Unimbɔti dɔ́miń kí jòò u-samaau dee.”
42007017	Ní Yeesu bɔti gbanti gbītì Juudee timmu kɔkɔn, ki kpáaǹ ikpaanceeti mun.
42007018	Jaan boonnooliibi cūtì ki máafì-u Yeesu nín ŋáaǹ tiŋyee kɔkɔ, ní Jaan yíiń bi-kansikin bili
42007019	ní ki dū-bi ki tú ti-Dindaan Yeesu cee, bí bàlfì-u yii: “Sii di sá un ti nyí yii u dòońeeyaaa tí nīn kā ki cí ubɔ ní?”
42007020	Bi bāań Yeesu ceeyee, ní ki bí-u yii: “Jaan un fùul̀ binib Unimbɔti nyimee di túnní-ti tí bàlfì-si yii sii di sá un ti nyí yii u dòońeeyaaa tí nīn kā ki cí ubɔ ní?”
42007021	Ŋyunti ŋun bi bāań Yeesu ceeyee, u bíī cāantí bibunliibi tikpil iween kupaau, ki jì arasiniibi binib pu, ki ŋúbití bijɔfub nimiliŋ.
42007022	Ní u fātìi kíí bin Jaan túnnée yii: “Nín̄ cámaan kí tùkù Jaan tin ni kée nì tin ni gbìl̄ee: bijɔfub nimiliŋ ŋúbití, bideembi còom̄, binyaŋgbantiibi pɔ́ɔkí, bitafakpaafub kíǹ ki gbìl̀, bitaŋkpiibi fìkitī, ní biwɔfib gbìl̀ tibɔmɔntiil.
42007023	Án nīn mɔ̄ǹ un fɔ̃ɔ̃-mi ki kíí kaa gùgufēe.”
42007024	Jaan boonnooliibee nín gítée, ní Yeesu bíī sòoǹ nì kunipaau Jaan pu yii: “Ni cūtì kupɔɔun kí kpèè Jaaŋyee dinicil dilar ní u sá ní? U-bɔti kpántí kii kubuŋu nín fīintí dikaliŋgbaandi pueeee? Aayee.
42007025	Kin ba ní ni cūtìí kpèè ní? Uninja ubɔ un pēēabɔkutimɔnteeee? Aayee. Bin pēēagaajabɔkuti ki bí mmɔntiiminee bí bibɔtiibi dumpui ní.
42007026	Kin ba pu ní ni baasii cūtì ki kpēēJaan ní? Ni cūtìí kpèè-u yii u nín sá Unimbɔti bɔnaatiliuee níiin? Iiin! Tiŋman ní m sòoǹ nì ni, un ni ká niinee jítiǹ Unimbɔti bɔnaatiliu.
42007027	Kun puee Jaan pu ní Unimbɔti takaldau poon sòon̄ yii: Unimbɔti bí yii: <M dàá tɔ̄ń m-tūuŋŋu ŋú lìntīń a-nyɔkɔpu kí ŋānkì-si nsan.> ”
42007028	Ní Yeesu gítī bí yii: “Ibaamɔn ní m sòoǹ, bin binib màl̄ee kansikin, ubɔ kaa bí ki sá ukpaan ki jítiǹ Jaan. Ama un sá kiwaai Unimbɔti beelinee jítiǹ Jaan.”
42007029	Dinikitil kɔkɔ, ki kpáaǹ bifɔtiliibi gba, pílfiǹ Jaan ní ki béè yii Unimbɔti sá deedeedaan ní ki yāntì Jaan fùl̄-bi Unimbɔti nyim.
42007030	Ama ní Fariisab nì bimaradakaliibi yíì min Unimbɔti bàà là bí ŋée, kaa cāntì Jaan fùl̄-bi Unimbɔti nyim.
42007031	Ní Yeesu gítī bí yii: “Ba ní m dàá dū kí ŋmàntīǹ nimbi waanee nib dee? Ni náań nì ba deeyaaa?
42007032	Ni náań nì mbiyaamu mun kā mmɔŋki ki tátí mu-jutiibi pu yii: <Ti búń-ni awul, naa ŋɔ́ń, ní ti gāā-ni ikpiisilan, naa súń.>
42007033	Di sá Jaan un fùul̀ binib Unimbɔti nyimee dɔ́miń, kaa jīǹaaan, kaa nyù ndaam, ní naa fɔ̃ɔ̃-u ní ki bí yii arasinii di bí u-pu.
42007034	Ní man Kinibiki dɔ́miń ki jīǹ ki nyù ní ni bí yii: <Kpèèmaan, uninja nee, úǹ sá upoofu nì udanyɔl ní ki bɔ́ɔtí bifɔtiliibi nì binikpitib bin kɔkɔ kíǹee.> ”
42007035	Ama bin fɔ̃ɔ̃ Unimbɔti ciini ki kííyee dàkà yii i sá deedee.
42007036	Dalbee ní Fariisa ubɔ yíiń Yeesu yii ú dāan̄ u-dumpu bí jī, ní Yeesu cūtì ní ki kāl̀ bí-jī.
42007037	Kinimpulaakpaai kiba nìn bí kitiŋ gbantin. U nín gbìl̄ yii Yeesu bí Fariisee dumpu ki jīǹee ní u yɔ̃oǹní talaalu un kā ditaŋkpal kpalbaunee.
42007038	U bāańee ní ki yúl̀ Yeesu boon u-taaŋi cee ní ki bíī sūǹ ní nnyinnyim sìtī Yeesu taaŋi pu, ní ki cáá u-yikpiti ki pítí nnyinnyim ki mɔ́otí Yeesu taaŋi ní ki dū talaaluee ki sītì ŋi-pu.
42007039	Ufariisaja un nìn yíiń Yeesu bí jēe nín ká mimmee ní u bíī dàkafī u-pɔbilin yii: “Kijapaai nee yaa bàà lafun sá Unimbɔti bɔnaatiliu, u bàà béetí unimpu un gbèetī-u nee nín sá dinimpucil diŋyee, kun puee u sá kilaakpaai ní.”
42007040	Ní Yeesu bí-u yii: “Siimɔn, m cáá tiba ki dàá tùkù-si.” Ní Siimɔn kíí-u yii: “Ukpil, sòoǹ.”
42007041	Ní Yeesu bí yii: “Kijapaai kiba nìn pīnnì binib bili animil. Ubɔ nìn cáá-u dipɔndi tili nì iŋmoo, un kíǹee ili nì saalaa.
42007042	Bi-liitilee kansikin, báà ubɔ kaa ŋūǹ kí pà-u, ní u dū dipɔndee ki pú bi-kɔkɔ. Bi-kansikinee, ŋma di dàá nīn néeń un dū dipɔndi ki pú-bee tikpil?”
42007043	Ní Siimɔn bí yii: “M pàkā yii un pɔndi wīikée di dàá nīn néeń-u ki jítiǹ un pɔndi kaa náaǹee.” Ní Yeesu bí-u yii: “A lī an kāl̀.”
42007044	Ní Yeesu fātì unimpuee watil ní ki bí Siimɔn yii: “Kee, a ká unimpu neeyaa? M nín kɔ́oń a-dumpuee aa pú-mi nnyim m fíntì m-taaŋi. Ama úǹ dū u-nyinnyim ní ki sītì m-taaŋi pu ní ki dū u-yikpiti ki pítì-ŋi.
42007045	M nín páaǹnée, aa lī-mi yii: <Si nì nsan.> Ama, doooo m nín kɔ́nnée, unimpu nee péēbí ki mɔ́otí m-taaŋi ki dàkà u nín néeń-mi puee.
42007046	Aa yāaǹ m-yil pu ŋkpam mun kpaŋkpan, ama úǹ sītì m-taaŋi pu talaalu.
42007047	An pu ní m lī-si yii unimpu nee dàkā dineendi tikpil m-pu kun puee m dū u-kpitii kupaau ki pú-u. Un kpitii di yaa bí fiii ní bi dūu pú-uee, úǹ dàkà dineendi fiii ní.”
42007048	Ní Yeesu bí unimpuee yii: “M dū a-kpitii ki pú-si.”
42007049	Bin bin nìn kpáfìi kā ki jīǹee nìn bíī dàkafī bi-pɔbiliŋin yii: “Uninja nee sá ba yɔu ní ki tin pūǹ binib kpitii na?”
42007050	Ama ní Yeesu tùkū unimpuee yii: “A-fookiiu fīī-si, nín̄ cá nì ŋgbansɔŋfi.”
42008001	Boonee ní Yeesu nìn kíǹ ki yìiǹ ntiŋkpaammun nì ntiŋwaamun ní ki sòoǹ ki nàatī tibɔmɔntiil tin sá Unimbɔti beel bɔtee, ní u-boonnooliibi saalaa nì bilee táá-u.
42008002	Ní binimpoobi biba bin pu u nìn jìn̄ arasiniibee nì bin u nìn cáaǹ iweenee mun nìn nɔ́ɔ́-u. Binimpoobee biba yiŋŋi sèé: Maarii un bi yíì Magdalayee, un pu u nìn jìn̄ arasiniibi bilulee,
42008003	nì Kusa un nìn kpèé ubɔti Eeroodi gaajatee nimpuu Jaanni, nì Susana, nì binimpoobi tikpil bin nìn tìì tin bi cááyee ki tútuǹ Yeesu nì u-boonnooliibee.
42008004	Ntimu kamaa poon nib nìn dòoń Yeesu cee, ní bi-kɔkɔ dūu kpáfì ki ŋá dinikitikpaandi, ní Yeesu gāā-bi dilaŋkpandi nee yii:
42008005	“Uninja ubɔ di nyáń kí yàaǹ u-wamboolii u-kpaabun. U yāaǹee, abil aba lítì nsan pu ní binib tàn̄ tàn̄ ní inoon dāa dūu jíń.
42008006	Aba mun lítì kuteeu pu ki nyáń ní ki pūtì kpáàā kūń, kun puee kitiŋ kaa sòm̀.
42008007	Ní aba mun lítì ikuŋkumin, ní an nì ikuŋkum nyáń dicilpu, ní ikuŋkumee wíiǹ ki múkuǹ ní ŋaa ŋúń ki lòon̄.
42008008	Ama ní abil aba, lítì laakin kitiŋ ŋān̄ee, ní ki nyáń ki wíiǹ ki cáá apoo, ki lòon̄, ní ŋfin kamaa lòon̄ dilaataal.” Ní Yeesu kútì ki lī yii: “Sii un yaa cáá ditafal kí gbìl̄ee ń gbìl̄.”
42008009	Ní Yeesu boonnooliibi bālfì-u yii: “Dilaŋkpandee taapu dàkà yii ba?”
42008010	Ní u kíí-bi yii: “Unimbɔti yāntì nimbi béè u-beel bɔti tin bí dibalinee taapu, ama bin kíǹee, an dàá nīn sá bíǹ alaŋkpan ní, an nín dàá ŋá pu bi-nimiliŋ ń nīn kpítì bí taa nín̄ wāĺee, ní bí nīn pílfí kí taa nín̄ gbìl̀ee.”
42008011	“M-laŋkpandee taapu sèé: ŋwamboolee di sá Unimbɔti nyɔɔbundi.
42008012	Binib biba náań nì iwambool in lítì disaŋkpaŋkpilee ní. Binibee gbìl̀ Unimbɔti bɔti ní Sitaan ń dāá cúú lēēbi-pɔbiliŋin bí taa fɔ̃ɔ̃ kí kíí kí ká difiil.
42008013	Ní biba mun náań nì in lítì kuteeu puee. Bíǹ gbìl̀ Unimbɔti bɔti ní ki fòol̄ ki kíikí nì dipɔɔpindi, ama ní kaa cáá inyaan kí báań kí sīĺ, ŋyunti fiii ní bi dù bi-mákal kí ŋá Unimbɔti pu. Diniminaamandi yaa bāań-bee, ní bí lítí.
42008014	Iwambool in lítì ikuŋkuminee náań nì bin gbìl̀ Unimbɔti bɔti ama ní ki yàntī ilandɔkɔ nì tigaajati nì duulnya mɔŋŋu jīǹ mpaan bi-ni, ní baa ti ŋūǹ kí lòoǹ abil án bēe.
42008015	Iwambool in lítì kitimmɔntiiinee náań nì bin gbìl̀ Unimbɔti bɔti nì dipɔɔmɔntiil ki fòol̄-tì ki kíikí ki kpáafí-tì bi-pɔbiliŋ poon tiŋan, ki pɔ̄ɔntí mmɔntiimin kí lòoǹ abilee.”
42008016	Ní Yeesu gítī bí-bi yii: “Baa tùutī fitila kí dū dibool kí cíkiń u-pu, kaa tí dù-u kí síiń kilambaŋ taapu, ama bi dù fitila kí tɔ́kɔń kifaŋkɔlii pu ní, ní án nīn wāĺ bin kɔkɔ kɔ́òńee.
42008017	Tin kɔkɔ bí dibalin binib kaa wāĺee dàá dāá bìitī, ní tin kɔkɔ bí dibalin binib kaa nyée dàá dāá nyā mpaampiin pu bí béé.
42008018	“Ní kpèè tiŋan min ní ni pílfí tibɔtee. Di sá un yaa cáá tibee dāa fòol̄ kí kūtì, ní un yaa kaa cááyee, Unimbɔti dāa fòol̄ fiii un u bàà nyí yii u yèe!”
42008019	Yeesu na nì u-naalib dɔ́miń kí ká-u, ama kunipaau puee baa ŋúń ki bàn̄ u-cee.
42008020	Ní bi tùkū Yeesu yii: “A-na nì a-naalib yú mmɔŋki ki là kí ká-si.”
42008021	Ní Yeesu kíí-bi yii: “Bin pílfí Unimbɔti bɔti ki kpáafí-tèe di sá m-na nì m-naalib.”
42008022	Ŋwiin ŋubɔee, Yeesu nì u-boonnooliibi kɔ́ buŋalimbun, ní u bí-bi yii: “Tí dùtīmaan lapu pu buŋgbandi”, ní bi búntì.
42008023	Bi bíī ŋàal̀ kí dùtēe, ní Yeesu gèen̄. Kpalaayee, kubuŋkpaaŋŋu kubɔ dɔ́miń ki bíī jītí dimɔɔl pu, ní nnyim bíī gbéè buŋalimbu. Niinee animil mántì,
42008024	ní u-boonnooliibi sútì ki pìl̄-u ní ki fīntì-u, ní ki bí-u yii: “Ukpil, ukpil, ti kpíì ní!” Yeesu fīntèe, ní ki kpātì kubuŋu nì nnyim pu. Niinee ní kubuŋu nì nnyim gbēeǹ ki ŋmíl̀ fɔ́ŋfɔŋ díkídiki
42008025	ní u bālfì u-boonnooliibi yii: “Ni-fookiiu bí la?” Tifaandi kɔ́-bi, ní bi bākatì ki bàlfī tɔb yii: “Kijapaai nee nín sá ŋma ní ki sòoǹ nì kubuŋu nì nnyim gbìliǹ-u míǹ nan dee?”
42008026	Ní bi dūtì dimɔɔl ki bàn̄ Geeraseen tiŋki lapu buŋgbandi din túĺ Gaaliileeyee.
42008027	Yeesu bíī kpákatí buŋalimbunee kpalaayee kitiŋee waatiu ubɔ dɔ́miń ki túŋkìń-u. Arasiniibi biba di nìn kā u-pu, ní u còom̄ dicancaŋgbeel kaa nìn gítī kɔ́ò mmɔŋki an yúntì, see kuceeun.
42008028	U nín ká Yeesuee, ní u fáá mbiil ní ki lítì u-taaŋi taapu ki téeń mpɔn yii: “Yeesu Unimbɔti un bí yilpuee Jipɔɔn, a nyàab̀-mi nì tilati ní? M gbàam̄-si, taa sàaǹ-mi.”
42008029	Kun pu uwaatee nìn lī mimmee di sá Yeesu nìn kíĺ ki bíī kpàtī arasiniiyee pu yii: “Á nyā uninja nee ni!” Arasinii gbantee nìn yíkí uninjee pu ní múlmul, ní báà bi yaa bàà dū ikusaka ki bɔ́ob́ u-taaŋi nì u-ŋalii kí kàan̄-u sooooyaaa ní ú tìfì-i, ní arasiniiyee ń cáá-u kí cùnnì kupɔɔun.
42008030	Ní Yeesu bālfì-u yii: “Bi yíì-si yii ba?” Ní u bí yii: “Bi yíì-mi yii Kupaau.” Kun pu u lī mimmee di sá yii arasiniibee nìn kā u-pu ki wīikí tikpil.
42008031	Ní bi gbāam̀ Yeesu yii ú taa jà-bi kí kɔ́ǹ ditafadaaldi laŋki.
42008032	Difakitil diba nìn yú dijool pu niin ki jīǹ, ní bi mēēYeesu ń pɔ̄-bi kinyɔkɔ bí cùú kɔ́ afabee ni, ní Yeesu pú-bi kinyɔkɔ.
42008033	Niinee arasiniibee nyáń uninjee ni ní ki cūtìi kɔ́ afabee ni, ní difakitilee sáǹ ki wúntì ki jéetì dimɔɔlin ki kpíì.
42008034	Bifakpaaliibi nín ká mimmee, ní bi sáǹ ki cūtìi tùkū kitiŋin nì ikaan kɔkɔ.
42008035	Ní binib nyánní kí dāá kpèè tin di ŋée. Bi bāań Yeesu ceeyee, ní ki ká uninja un pu u jìn̄ arasiniibee pɔ́ɔkì ki kā u-cee ki pēētiwan ki yì u-nimiliŋ. Bi ká-uee, ní tifaandi kɔ́-bi.
42008036	Bin ká tin jítèe bíī máafí bin kíǹee an nín ŋá pu ní arasiniibi nyáń uninjeeni ní u pɔ́ɔkèe.
42008037	Niinee ní Geeraseen tiŋkin yab kɔkɔ gbāam̀ Yeesu yii ú yīkì bi-tiŋkin, kun puee bi fāŋkì tikpil. Yeesu kɔ́ buŋalimbun kí búntée,
42008038	ní uninja un pu u jìn̄ arasiniibee mēē-u yii ú yàntī ú nīn bí u-cee.
42008039	Ní Yeesu bí yii: “Nín̄ kùǹ a-dumpu kí tin māafì a-yab Unimbɔti nín ŋá min kɔkɔ ki tīī-see.” Ní kijapaayee lafun nín kùǹ, ki bàn̄ ki máafì kitiŋ kɔkɔ dituŋkpaandi din Yeesu ŋá ki tīī-uee.
42008040	Yeesu nín fātìi dūtì dimɔɔgbandee, dinikitikpaandi nìn kā ki cí-u, kí fɔ̃ɔ̃-u.
42008041	Niinee ní uninja ubɔ dɔ́miń u-cee, bi yíì-u yii Jayirusi, u sá kukpafidii kpeekpiliu. U dɔ́miń ki gbāaǹ Yeesu nimiin ní ki mēē-u yii ú dāan̄ bí cù u-dumpu,
42008042	kun puee u-sapɔmbaabil bíī kúù, u nìn cáá abin saalaa nì ali nyɔkɔm. Ŋyunti ŋun Yeesu kíĺ nsan ki cá ukpilee dumpuee, binib nìn bīī u-pu bòmmm.
42008043	Unimpu ubɔ nìn bí ki fùul̀ ŋkpin baabadal an kaa gúǹ ali abin saalaa nì ali. U nìn bíil̀ u-nimiliŋ kɔkɔ binyɔɔdambi cee, báà ubɔ mun kaa ŋúń ki cáaǹ-u.
42008044	Ní unimpuee dīń Yeesu boon pú ní ki gbēē u-bɔkutil kpaanceetii. Niin niin ní fatiku kpáàā gúń.
42008045	Ní Yeesu bālfì yii: “Ŋma di gbēē-mee?” Ní báà ŋma bí-u yii baa gbēē-u. Ní Piyeer lī yii: “Ukpil, binib di kaa māntì ki tú-si ki téekí-si naaan?”
42008046	Ní Yeesu bí yii: “Ubɔ gbēē-mi, kun puee m gbìl̄ mpɔn ŋubɔ nyáń m-ni.”
42008047	Unimpuee ká yii Yeesu béè u-puee, ní u dɔ́miń ki gbāaǹ Yeesu nimiin, tiwun jìkì kpàkpakpa, ki lī kunipaaun niin kun weeni u būǹee nì u nín gbēēYeesu min ní ki ká dicaandi dicilpu dicilpuee.
42008048	Niinee ní Yeesu bí-u yii: “M-bisal, a-fookiiu di fīī-si. Nín̄ cá nì ŋgbansɔŋfi.”
42008049	Yeesu kaa láá ŋmíl̀ ní unil nyánní kukpafidii kpiliuee dumpu, ní ki bí kukpafidii kpiliu yii: “A-bisal kpíì, taa ti páb́ ukpil fam.”
42008050	Yeesu gbìl̄ee, ní ki bí Jayirusi yii: “Taa fàŋkì, fɔ̃ɔ̃ kí kíí, u dàá ŋmátí.”
42008051	Bi búntì ki bàn̄ mmɔŋkee, úǹ nì Piyeer nì Jaan nì Jaaki nì kibiki na nì ki-baa di kɔ́, waa yāntì bin kíǹee kɔ́ kudiin.
42008052	Binib nìn bíī sūǹ ki yáliŋkí kibiki gbanti pu. Ní Yeesu bí-bi yii: “Taa ti sɔ̄maan! Kàa kpíì, kì gèeǹ ní.”
42008053	Niinee ní bi bíī bèel̄ Yeesu kun puee bíǹ nìn nyí yii ki kpíì.
42008054	Ní Yeesu cúú ki-ŋal ní ki téeń yii: “Kibikee, yīkì.”
42008055	Niinee ní ki-fām fātìi dɔ́miń ki-ni, kì fīkitì kpalaayee ní ki yáatìi kāl̀. Ní Yeesu bí yii bí tīī-kì tijin kí jī.
42008056	An ŋá kibikee baa nì ki-na bitii ní Yeesu kpáafì-bi yii, tin ŋá nee, bí taa péēmāafì-tì báà ubɔ cee.
42009001	Yeesu yíiń u-kpambaliŋ saalaa nì alee ki kpáfì ki tīī-bi ipɔn bí nīn jì arasiniibi kɔkɔ, kí nīn cāantí bibunliibi,
42009002	ní ki tú-bi bí nīn sòoǹ Unimbɔti beel bɔti kí nīn cāantí bibunliibi.
42009003	Ní u bí-bi yii: “Ni yaa cée, ní taa yòon̄ báà tiba: ní taa ŋúb́ ŋkpɔndɔɔɔ, kuloouaaa, tijinaaan, animilaaa, kí taa ŋúb́ abɔkuti ali ali.
42009004	Ni yaa kɔ́ kudicaŋu kun ni ní bi yaa fɔ̃ɔ̃-nee, nín̄ bímaan niin kí tin sāā daliŋkin ni dàá yīkèe.
42009005	Laan kamaa ní ni yaa bàn̄ ní baa fɔ̃ɔ̃-nee, ní yīkì kitiŋ gbanti pu kí pítí ni-taaŋi kpɔŋkpɔm kí yàl̄ bi-tiŋki gbanti pu, án nīn sá-bi kudaaŋŋu yii bi yīntì.”
42009006	U sòon̄ nì bi míǹ ki dɔ́òyee, ní bi búntì ki yìiǹ ntimbilimu kɔkɔn ki sòoǹ Unimbɔti bɔti, ki cāantí bibunliibi an kɔkɔ.
42009007	Ubɔti Eeroodi nín nìn gbìl̄ tin kɔkɔ bíī jītée, u bākatì, kun puee biba nìn bí yii: “Jaan di fātìi fīkitì.”
42009008	Ní biba mun bí yii: “Unimbɔti bɔnaatiliu Eelii di nyánní yilpu ki fātìń.” Ní biba mun bí yii: “An sá Unimbɔti bɔnaatiliibi dooooyee yab ubɔ di fātìi fīkitì.”
42009009	Ama ní Eeroodi bí yii: “Man yāntì bi lēēJaan yil, kin ŋma di gítī sá kijapaai kin pu bi sòoǹ míǹ nan dee?” Niinee ní u kíĺ ki nyàab̀ kí ká Yeesu.
42009010	Yeesu kpambaliŋ ŋin u nìn túee bāań ki kpáfì u-cee ki bíī máafí-u bi nín ŋáaǹ puee. Ní Yeesu cáá-bi ki kpɔ̃otì bi-ŋmaniŋma kitiŋ kin bi yíì Beetsayidee caŋin.
42009011	Ama kunipaau nín dāa béè laakin bi túĺee ní bi nín jì bi-boon. Ní Yeesu fɔ̃ɔ̃-bi ki sòon̄ nì bi Unimbɔti beel bɔti, ní ki cáaǹ bin nìn nyàab̀ ú cáaǹ-bee.
42009012	Kujoou nìn bíī jɔ́otée, ní Yeesu kpambaliŋ saalaa nì alee sútìń ki pìl̄-u ní ki bí-u yii: “Yàntī binib nee ń nīn cá ntimbilimun nì ikaan kí nyàab̀ tijin nì laakin bi dàá dòon̄ee. Di sá yii laakin ti bí nee, binib kpá.”
42009013	Ní Yeesu kíí-bi yii: “Nimbi ni-ba tīīmaan-bi bí jī.” Ní bi bí-u yii: “Timbi cáá kpɔnɔb biŋmoo nì njɔmbiyaamu muli ja ní, àá a là tí cùú dāń tijin kí cáań kí tīī samaa nee kɔkɔ ń jī ní.”
42009014	Kunipaauee poonee bininjab nìn bàn̄ kutukub biŋmoo nyɔkɔm. Ní Yeesu bí u-boonnooliibi yii: “Ní yàntī bí kàl̄ ikuul ikuul, ŋkuul kamaa ń nīn cáá binib ili nì saalaa nyɔkɔm”
42009015	Ní u-boonnooliibi ŋá u nín lī puee ki yāntì bi kāl̀ ikuul ikuul.
42009016	Ní Yeesu yɔ̃oǹ kpɔnɔb biŋmooyee nì njɔmbiyaamu mulee ní ki wáaǹ kutaa ki jáam̀ Unimbɔti tijin gbanti pu, ní ki gífì ní ki dūu tīī u-boonnooliibi bí yàkatī kunipaau kɔkɔ ń jī.
42009017	Ní báà ŋma jíń ki díkí, ní bi tɔ̃ɔ̃ akpɔnɔkati nì ajɔŋgin ŋin bi ŋmɔ́ ki kíǹee an gbí tikabiti saalaa nì tili.
42009018	Dalba Yeesu tí kākatì ki bí laaaba u-baba ki mèé, u-boonnooliibi nìn bí u-cee ní u bālfì-bi yii: “Binib lì yii m sá ŋma ní?”
42009019	Ní bi kíí-u yii: “Biba lì yii an sá Jaan un fùul̀ binib Unimbɔti nyimee di fātìi fīkitì, biba mun lì yii a sá Unimbɔti bɔnaatiliu Eelii, biba mun lì yii an sá Unimbɔti bɔnaatiliibi bikpikib kansikin ubɔ di fīkitì.”
42009020	Ní Yeesu fātìi bālfì-bi yii: “Kin nimbi faa, ŋma ní nimbi nyí yii m sá?” Ní Piyeer kíí-u yii: “A sá Kriisitoo un Unimbɔti túnnée ní.”
42009021	Ní Yeesu kpáafì-bi tiŋan yii bí taa péēlì-tì báà ubɔ cee,
42009022	ní ki gítī lī yii: “An máaǹ man Kinibiki ń jī falaa tikpil. Biyidambi nì bisaraaŋaliibi nì bimaradakaliibi dàá dāá yíí-mi, kí kpò-mi, ní ḿ dāá fìkitī winta dal.”
42009023	Ní u tùkū bi-kɔkɔ yii: “Un yaa là kí nɔ́ɔ́-mee ń fá úǹ u-ba nín là puee kí yòon̄ u-dɔpuntikaaŋu kí nīn nɔ́ɔ́-mi baabadal.
42009024	Un di yaa là kí fīī u-maŋfalee dàá dāá fá-di, ama un di yaa dū u-maŋfal ki fá man puee dàá dāá fīī-di.
42009025	Unil, a yaa jíń duulnya nee kɔkɔ, ní sisi a-ba wáŋkèe ba ní a páatì?
42009026	Un yaa cáá man nì m-bɔti pu icooyee man Kinibiki mun dàá dāá nīn cáá udaan pu icoo m yaa láā gítìń nì m-nyootin nì m-Baa nì u-circir tūuni nyootinee.
42009027	Ibaamɔn ní m sòoǹ nì ni, ni-kansikin biba dàá ká Unimbɔti beel kí wàatī ní kí nín kpú.”
42009028	Yeesu sòon̄ míǹ, iwiin inii boonee ní ki yɔ̃oǹ Piyeer nì Jaan nì Jaaki ki jɔ́m̀ dijool pu kí mèè ŋwimmeem.
42009029	Ŋyunti ŋun u bíī mèéyee ní u-nimiin cúū kpántì, ní u-bɔkutil píil̀ káŋkaŋ ní ki jìliŋkī.
42009030	-
42009031	Kpalaayee, binib bili nyáń ki yúl̀ u-cee ki jìl̀ pàlpal, u nì bi bíī gbáà faawii, an nìn sá Mooisi nì Eelii. Bi nìn bíī sòoǹ nì Yeesu u-tundi din sá yii ú kpú Jeerusaleemee pu ní.
42009032	Piyeer nì u-bɔɔbi nìn gèen̄ ki kɔ́ poon, ama bi dāa fīntèe, ní ki ká Yeesu walfiŋu nì binib bilee yú.
42009033	Ŋyunti ŋun bi dàá yīkì Yeesu ceeyee, ní Piyeer bí-u yii: “Ukpil, an ŋān̄ tí gbíntí doo, tí gāā tibìń tita, sii kubɔ, Mooisi kubɔ, Eelii mun kubɔ.” (Di sá waa nìn nyí tin u bíī sòoǹee.)
42009034	U bíī sòoǹ mimmee, ní ditagbandi diba dɔ́miń ki bīiǹ bi-pu, ní tifaandi cúú Piyeerbi.
42009035	Ní bi gbìl̄ Unimbɔti sòon̄ní ditagbandin, yii: “Un bí nee di sá m-Jipɔɔn un m lēēyee! Ní pīlfiǹ-u”
42009036	Unimbɔti tin sòoǹ míǹ ki ŋmīlfée an kíǹ Yeesu baba, ní bi kpáafì an bɔti, kaa péēsòon̄ tin bi kée báà ubɔ cee.
42009037	Kutaa wúntì, bi bíī kpákatiń dijoolee, ní dinikitikpaandi diba túŋkìń Yeesu.
42009038	Binib gbanti poon ní uninja ubɔ kúuǹ, yii: “Ukpil, m gbàam̄-si, péēfàtī kí kpèè m-jipɔɔn nee. An sá-mi dibibaabil ní.
42009039	Arasinii ubɔ di bí u-pu, an yaa bāań-uee, ní u tátí ní u-wunti jìkì, ní u-nyɔkɔ nyēēkupumpukuu, ní arasiniiyee sàantí-u, kaa là kí yàntī-u malaa.
42009040	M mēēa-boonnooliibi yii bí jà-mi-u, ní baa ŋúń.”
42009041	Ní Yeesu bí yii: “Oo binib nee, naa cáá Unimbɔti pu dimákal ki gáatì! Ni là ḿ bàà kàl̄ ni-cee kí tin sāā ŋyunti ŋulɔŋu ní? M dàá nīn jīǹ ni-pu kimɔtii kí tin sāā ŋyunti ŋulɔŋu ní? Uninjee, cáań a-biki doo.”
42009042	Ŋyunti ŋun kibikee dòoń Yeesu ceeyee, ní arasiniiyee fíiǹ-kì ki lúkú ní ki cīŋkì-kì ŋkpitim pu. Ní Yeesu kpātì arasiniiyee pu, ki cáaǹ kibikee, ki dū-kì ki tīī ki-baa.
42009043	Ní báà ŋma bākatì seeee Unimbɔti pɔŋŋu nín sá ŋkpaan miŋyee. Báà ŋma dáá bíī pàkà maamaacib bin kɔkɔ Yeesu ŋáańee, ní u bí u-boonnooliibi yii:
42009044	“Ní cúú tibɔti tin m dàá tùkù-ni kɔŋkɔnneeyee tiŋan. Bi dàá dū man Kinibiki kí dūú nyāfiǹ binib.”
42009045	Ama baa nìn gbìl̄ tibɔtee taapu, an nìn bí-bi dibalin, baa ŋūǹ kí béé, ní bi fàŋkí, kaa bālfì-u taapu.
42009046	Yeesu boonnooliibi nìn bíī kpákà tikpiti pu.
42009047	Ní Yeesu béè bi-landɔkɔi, ní ki cáań kibiyaawaai ki yɔ́oǹ u-cee,
42009048	ní ki bí-bi yii: “Un di yaa fɔ̃ɔ̃ kibiyaawaai kii kinee man puee, fɔ̃ɔ̃ man m-ba dee, ní un yaa fɔ̃ɔ̃-mee, fɔ̃ɔ̃ un túnní-mee mun dee. Di sá yii un yaa sá kiyaawaai ni-kansikinee, úǹ di sá ukpaan.”
42009049	Ní Jaan bí Yeesu yii: “Ukpil, ti ká uninja ubɔ cáá a-yindi ki jì arasiniibi binib pu, ní timbi mɔ́tì kun puee waa sá ti-yɔu.”
42009050	Ní Yeesu kíí-u yii: “Taa nín̄ mɔ́tímaan, kun puee un kaa kpākantí-nee sá ni-yɔu ní.”
42009051	Ŋyunti ŋun u dàá yīkì duulnyan kí nīn jɔ́ḿ yilpuee tɔ́obińee, ní u bɔ́ob́ yii see ú péēcù Jeerusaleem.
42009052	Ní u tú binib ń lìntī. Binib gbanti cūtì ki kɔ́ Samarii tiŋki kiban kí bɔ́ntí laakin u dàá dāá kɔ́ee,
42009053	ní niin yab yíì, kaa fɔ̃ɔ̃-u, u nín nìn cá Jeerusaleemee pu.^fc^
42009054	U-boonnooliibi Jaaki nì Jaan nín gbìl̄ mimmee, ní bi bí yii: “Ti-Dindaan, tí mèè Unimbɔti ŋŋmi ń nyānní yilpu kí dāá wò kí céetí-baaa?”
42009055	Ní Yeesu fātì ki kpīiǹ-bi yii: [Naa nyí ŋfām min bí ni-nee].
42009056	Ní bi nìkī kitiŋgbaŋ kiban.
42009057	Bi bí nsanni ki céé, ní uninja ubɔ bí Yeesu yii: “M dàá nīn péēnɔ́ɔ́-si, báà laakin ní a yaa cée.”
42009058	Ní Yeesu bí-u yii: “Jiiŋkpaaibi cáá bi-kɔŋkooni ki dò, ní nnɔmbiyaamu cáá anɔndiin ki dò, ama man Kinibiki kaa cáá laakin m dàá bíĺ m-yil kí ŋùŋfèe.”
42009059	Ní Yeesu bí kijapaai kiba yii: “Nɔ́ɔ́-mi.” Ní kijapaayee bí-u yii: “Ukpil, pɔ̄-mi nsan ḿ síb́ m-baa kí nín dāá nɔ́ɔ́-si.”
42009060	Ní Yeesu kíí-u yii: “Yàntī bitaŋkpiibi ń nīn síb̀ bi-taŋkpiibi, sii ń cùú sòoǹ Unimbɔti beel bɔti kí tùkù binib.”
42009061	Ní ubɔ mun gítī dɔ́miń ki bí Yeesu yii: “Ukpil, m dàá nīn nɔ́ɔ́-si, ama á dá láá pɔ̄-mi nsan ḿ cùú kàan̄ m-dumpu yab kí wàatī.”
42009062	Ní Yeesu bí-u yii: “Sii un yaa cúú dikool kí kpò ní ki gítī bíī fàtīi kpèé a-boonee, kaa sá Unimbɔti beel yɔu.”
42010001	Boonee ní ti-Dindaan gítī lēēbinib imuŋku ita nì saalaa nì bili biba, ki tú-bi bili bili bí lìntī u-nyɔkɔpu kí cù ntimu mun kɔkɔn úǹ u-ba bàà làá cùee,
42010002	ní ki bí-bi yii: “Kudiceeu wīikí, bidicaliibi kaa náaǹ. Mèèmaan bukpaadaan ú tɔ̄ń bitɔntɔnliibi kí kūtì bí dāá cā u-jikaati.
42010003	Nín̄ cámaan. M tú-ni, ni dàá nīn bí kii apibil ŋin bí isaakpan kansikinee ní.
42010004	Ní taa yòon̄ animil, nì kuloou nì anaataka, kí taa yūĺ nsanni kí jāam̀-ubɔ.
42010005	Ní ni yaa kɔ́ kudicaŋu kunnee, ní péé péé kí jāam̀-bi yii: <Ŋgbansɔŋfi ń nīn bí kudicaŋu nee pu.>
42010006	Ní un yaa là ŋgbansɔŋfee yaa bí niinee, ní ú fɔ̃ɔ̃ ni-gbansɔŋfiŋuee. Un là ŋgbansɔŋfee yaa kpá niinee, ní kpáaǹ ni-gbansɔŋfiŋuee kí búntí.
42010007	Ni yaa kɔ́ laakin ní bi yaa fɔ̃ɔ̃-nee, nín̄ kāmaan kudicaŋu gbantin. Tin kamaa ní bi yaa péēcáań-nee, ní jī kí nyò, kun puee utɔntɔnli máaǹ tipaal. Ní taa nín̄ kɔ́ò ki pɔ́otí adiin.
42010008	Ni yaa kɔ́ kitiŋ kin poon ní bi yaa fɔ̃ɔ̃-nee, jīmaan tin kɔkɔ bi yaa péēcáań-nee,
42010009	ní kí cáam̀maan kitiŋ gbanti poon bunliibi, kí tùkù ki-nib yii: <Unimbɔti beel sútì ki pìlīń-ni.>
42010010	Ama ni yaa kɔ́ kitiŋ kin poon ní baa fɔ̃ɔ̃-nee, nyāmaan adan pu kí lì yii:
42010011	<Ti pítì ni-tiŋki kpɔŋkpɔm min táká ti-taaŋee gba ki gíiǹ ki tīī-ni. Ama nì míǹ kɔkɔee ní béé yii Unimbɔti beel sútì ki pìl̄-ni.>
42010012	Ibaamɔn ní m tùkù-ni, ibɔsoon dalee Soodɔm tiŋki tafadaaldi dāa sɔ́ nì kitiŋ gbanti yal.”
42010013	“Nimbi Kɔrasin tiŋki nib, mbusu dɔ̄ ki cí-ni, nimbi Beetsayida tiŋki nib, mbusu dɔ̄ ki cí-ni, kun puee maamaaci tuuŋŋi ŋin m ŋáaǹ nimbi cee nee di yaa bàà nìn ŋá Tiir nì Siidɔn, kɔnampu nee ntimu gbanti nib bàà nìn pēeǹ ikpalcati ki dū ŋfantam ki pùkū bi-ba ki dàkā yii bi kpántì bi-bimbim.
42010014	Míǹ puee, ibɔsoon dalee, nimbi tafadaaldi dāa jítiǹ Tiir nì Siidɔn nib tafadaaldi.
42010015	Nimbi Kapeenaayum tiŋki nib, ni nyí yii ni dàá yīkì kí tin sāā kutagbɔŋu níiin? Ni dàá sìntī kí bà taapu taŋkpiibi ní.”
42010016	Ní u gítī lī u-boonnooliibi yii: “Un yaa pílfiǹ-nee, pílfiǹ man dee, un yaa yíì-nee, yíì man dee, ní un yaa yíì mamee yíì un túnní-mee dee.”
42010017	Binib imuŋku ita nì saalaa nì bili bin Yeesu túee fātìi bāań nì dipɔɔpindi, ní ki bí yii: “Ukpil, ali gba arasiniibi sīntiǹ bi-ba ki tīī-ti a-yindi pu!”
42010018	Ní Yeesu bí yii: “M ká Sitaan nín nyánní kutagbɔŋu ki bí kii utaa nín ŋmɔ́ò puee ki lítèe.
42010019	M tùkù-ni yii m tīī-ni mpɔn ní tāā ikoobu nì inoom pu kí còom̀ kí nàan̄ Sitaan pɔŋŋu kɔkɔ, tiba kpá kí ŋá-ni tikpitil.
42010020	Ní taa nín fàal̀ yii arasiniibi nín sīntiǹ bi-ba ki tīī-nee ŋmaniŋma pu, ama ní nīn fàal̀ yii ni-yiŋŋi nín ŋmàn̄ yilpuee pu.”
42010021	Niinee ní Unimbɔti Fām yāntì Yeesu kíǹ ki bíī fàal̀, ní ki lī yii: “Oooo m-Baa, yilpu nì taapu Dindaan, m nyɔ́ŋkí-si a nín dū tibɔti nee ki bál̀ bin yíì bi-ba biciŋfitiibi nì binyiliibi bí taa béé-tì, ki dū-tì ki dàkā bin sá ŋwaamuee. M-Baa, tiŋman an sá míǹ, kun puee míǹ di ŋān̄ a cee ki fáatì-si.
42010022	“M-Baa Unimbɔti dū tikɔkɔ ki tīī-mi. Báà ubɔ kaa nyí man un sá Unimbɔti Jipɔɔnee asee m-Baa, míǹ ní báà ubɔ kaa nyí un di sá Ubaatee asee man u-Jipɔɔn nì bin man u-Jipɔɔn yaa là kí dū-u kí dàkèe.”
42010023	Ní u fātì u-boonnooliibi pu ní ki bí bíǹ ŋmaniŋma yii: “An sá diyimɔɔl ki tīī bin wāĺ tin ni wāĺ nee.
42010024	Ibaamɔn ní m sòoǹ nì ni, Unimbɔti bɔnaatiliibi nì bibɔtiibi tikpil bàà nìn péēnyàab̀ kí ká tin ni wāĺ nee ní kaa wál̀, ki bàà nìn nyàab̀ kí gbìl̄ tin nimbi gbìl̄ nee ní kaa gbìl̄.”
42010025	Niinee ní umaradakal ubɔ là kí píĺ Yeesu tibɔti kí kpèè u-nyɔkɔn, ní ki yíkì ki bí-u yii: “Ukpil, mana ní an sá ḿ ŋá ní kí ká dimaŋfal din kaa cáá dikuntilee?”
42010026	Ní Yeesu bí-u yii: “An ŋmàn̄ yii ba ní ti-marau poon? Tin tin a kàaǹee sòoǹ yii ba ní?”
42010027	Ní uninjee kíí-u yii: “An lī yii: <Á nīn néeń a-Dindaan a-Nimbɔtiu nì a-pɔbil kɔkɔ nì a-naŋki kɔkɔ nì a-pɔŋŋu kɔkɔ nì a-landɔkɔŋu kɔkɔ, ní kí nīn néeń a-juti kii sisi a-bee.> ”
42010028	Ní Yeesu bí-u yii: “A kíí an ŋān̄, ŋá míǹ kí dāá ká dimaŋfal gbanti.”
42010029	Umaradakalee là kí pò u-bee ní ki bālfì Yeesu yii: “Ŋma di sá m-juti ní?”
42010030	Ní Yeesu bí-u yii: “Uninja ubɔ di nyánní Jeerusaleem ki sìntī Jeeriikoo, ní digaŋgandambi biba kíntì-u nsanni ki tāfì-u tiŋan pu u fìkī, bi fúkul̀ u-wanti pílpil, ki búntí ki yāntì-u, u kíǹ ki dɔ̄.
42010031	Ní usaraaŋal ubɔ mun yíkì ki dīń nsan gbanti. U bāań ki ká kijapaayee dɔ̄ee ní u páaǹ mpampa.
42010032	Ní bin tūǹ ditundi Kunimbɔtidiinee ubɔ mun bāań ki ká kijapaayee dɔ̄ee, ní ú mun páaǹ mpampa.
42010033	Ama usamariija ubɔ cá nsan ki bāań ki yīkiǹ uninjee, ní ki súń u-saai,
42010034	ní ki sútì ki pìl̄-u, ní ki ŋá u-buuni ŋkpam ní ki dū ndamam mun ki ŋá, ní ki pɔ́ob́-u, ki yɔ̃oǹ-u ki kāaǹ u-maŋki pu, ní ki cáá-u ki cūnnì anicandiin ni, ki kpēē-u tiŋan.
42010035	Kutaa wúntèe, ní u nyántì animil ki tīī ukpil un kpèé anicandiinee, ní ki bí-u yii: <Á kpèè-mi kijapaai nee tiŋan, a yaa gítī jíń animil min nyɔkɔm u-puee, m yaa láā fātìńee, ḿ téeǹ-si.> ”
42010036	Ní Yeesu bālfì umaradakalee yii: “Binib bitee kansikinee, ŋma ní a ká yii u sá un digaŋgandambi kíntì ki gbáńee juti ní?”
42010037	Ní u kíí Yeesu yii: “Un ŋá-u tiŋanee di sá u-juti.” Ní Yeesu bí-u yii: “Too, a mun cùú ŋá míǹ mbaantiim.”
42010038	Yeesu nì u-boonnooliibi nìn cá nsan ní ki bàn̄ kitimbilii kibanee, unimpu ubɔ fɔ̃ɔ̃-u u-dumpu, bi yíì-u Maata.
42010039	U nìn cáá naal ubɔ, bi yíì-u Maarii. Maarii úǹ nìn kā ti-Dindaan taaŋi taapu ki pílfí u-bɔti.
42010040	Maata kaa nìn cáá mpaan, atuun kupaau nìn ŋúb́-u, ní u dɔ́miń ki bí yii: “Ukpil, a-tafal kpá nì m-naal nín yāntì man baba péēbíī ŋáań atuun kɔkɔeeee? Tùkù-u ú dāá tūtuǹ-mi.”
42010041	Ní ti-Dindaan kíí-u yii: “Maata, Maata, a nìiǹ ki jìkì tiwan tikpil pu,
42010042	ama tiwambaantiil di páb́. Tíǹ ní Maarii lēē, ní ubɔ kaa bí kí fɔ̃ɔ̃-tì u-cee.”
42011001	Dalbee, Yeesu nìn bí laaaba ki mèé Unimbɔti: u mēē ki dɔ́òyee, ní u-boonnooliibi kansikin ubɔ bí-u yii: “Ukpil, dàkà-ti bi nín mèé Unimbɔti puee, ali kii Jaan nín nìn dàkā u-boonnooliibi puee.”
42011002	Ní u bí-bi yii: “Ni yaa bíī mèéyee, lìmaan yii: <Ti-Baa, yàntī bí béé yii a sá Unimbɔti circirdaan, kí yàntī a-beel ń dāan̄,
42011003	kí tīī-ti kutaa sá kamaa kun ti dàá jēe,
42011004	kí dū ti-kpitii kí pɔ̄-ti, kun puee ti mun pūǹ bin ŋáań-ti ikpitee bi-kpitii, kí taa pɔ̄ mpaan Sitaan ń kīil̀-ti.> ”
42011005	Ní Yeesu gítī bí-bi yii: “Tí dūú ŋmàntī yii ni-kansikin ubɔ di yaa cáá bɔɔ ní ki yaa cūtì u-cee kunyataasiiu, ki bí-u yii. <M-bɔɔ, pìnnì-mi kpɔnɔb bita,^fd^
42011006	kun puee m-bɔɔ ubɔ nyánní nsan ki kɔ́-mi ní maa cáá báà tiba kí ŋá-u tijin.>
42011007	U-bɔɔyee yaa kíiń-u kudii poon yii: <Taa páb́-mi, man pīiǹ kudii, man nì m-biyaamu kɔ́ ki dɔ̃oǹ, maa ti ŋūǹ kí yīkì kí tīī-si kpɔnɔb.>
42011008	M tùkù-ni ibaamɔn ní, báà u yaa kaa làá yīkì kí tīī-u kpɔnɔb u nín sá u-bɔɔyee puee, see ú yīkì kí tīī-u tin kɔkɔ u nyàab̀ee u nín péēgbíntìi páb́-uee pu.
42011009	Míǹ pu ní man tùkù-ni yii, mèèmaan Unimbɔti, u dàá tīī-ni; nyàab̀maan, u dàá yàntī ní ká; kpāafìmaan, u dàá pìitī-ni.
42011010	Kun puee, sii un yaa mēēUnimbɔti tibee, see á fɔ̃ɔ̃ kudɔŋu; ní sii un yaa nyàab̀ tibee, see á ká kudɔŋu; sii un di yaa tí yú ki kpáafée, see bí pìitī-si.
42011011	“Ni-kansikin ŋma di yaa cáá kibiki, ní kì yaa mēē-u ujɔm, ní ú dū ukoobu kí tīī-kì?
42011012	Àá, kì yaa tí mēē-u dijindi, ŋma kíikí kí dū unoom kí tīī-kì?
42011013	Too, nimbi bin sá binikpitibee yaa nyí ki tìì ni-biyaamu tiwammɔntiil, kin ataa aŋa pu ní Ubaati un bí yilpuee kaa nín tìì Circir Fām bin kɔkɔ yaa mèé-u Ŋfām gbantee?”
42011014	Kijapaai kiba nìn bí, arasinii kā u-pu ki yāntì u kpántì umɔɔmiin. Yeesu jìn̄ arasiniiyee, ní umɔɔmiinee kíǹ ki bíī sòoǹ, ní kunipaauee bākatì seeee.
42011015	Ama biba bí yii an sá arasiniibi bɔtiu Beelseebul di tīī-u mpɔn ní u cáā jì arasiniibi.
42011016	Ní biba mun là kí píĺ-u tibɔti ní ki bí-u yii ú ŋá kudaaŋŋu kubɔ bí béé yii u-pɔŋŋu gbanti baasii nyánní Unimbɔti cee.
42011017	Ama Yeesu nìn nyí bi-landɔkɔi ní ki bí yii: “Dibeel din nib di yaa cúū yākatì ki jáà nì tɔbee, see dí kúntí, ní di-diiŋŋi ń lítí kí yāŋkì tɔb kí wìil̀.
42011018	Ní ni bí yii Beelseebul di tīī-mi mpɔn ní m jì arasiniibaa? Mimmee, Sitaan yaa fātìi bíī jáà nì úǹ u-bee, mana ní u-beel ŋūǹ kí nīn bí ki cá!
42011019	Man yaa cáá Beelseebul pɔŋŋu ní ki jì arasiniibee, mimmee ni dàá lì yii arasiniibi bɔtiu Beelseebul di tīī ni-jipɔmbi mun mpɔn ní bi jì arasiniibi deeyaa! Ni-yab bi-ba dàkà yii ni bí diyintil poon dee.
42011020	Ama, an yaa sá Unimbɔti pɔŋŋu ní m cáā jì arasiniibee, mimmee, an dàkà yii Unimbɔti beel pɔŋŋu dɔ́miń ni-cee dee.
42011021	“Upɔndaan yaa kā nì u-janjawanti ki cí u-diikuee, tiba kaa gbèetī u-wanti.
42011022	Ama ubɔ mun yaa gítī bí ní ki pɔ̄ɔǹ-uee, u dòoń kí já nì u kí fɔ̃ɔ̃ u-janjawanti tin pu u mákée, ní kí kɔ́oǹ u-wanti kí yàkatī u-yab.
42011023	“Un yaa kaa bí man jandi puee jáà nì man dee, ní un yaa kaa bíī tútuǹ-mi m kɔ̃ontí ki kpáfée, bíī yàantí dee.”
42011024	“Arasinii yaa nyáń unilinee, u búntí kuteeu pu ní ki yìiǹ ki nyàab̀ ŋkɔŋkoon, u yaa nyàab̄ ki gīī, kaa kée, ní ú bí yii: <M dàá fàtīí gítí laakin m nìn nyánnée.>
42011025	U yaa gítìń ki ká bi ŋātì kudii ki bɔ́ntì-kuee,
42011026	ní ú cùú nyàabìń arasiniibi biluli bin cáá ntoom ki jítiǹ úǹ-uee, ní bí dāan̄ kí kpāfì kí kàl̄ udaan pu, ní ú mòtīí bīil̀ kí jītíǹ mpeepeekaam.”
42011027	Yeesu bíī sòoǹ mimmee, ní unimpu ubɔ téeń kunipaaun yii: “Unimpu un cáá a-pool ki màl̄-si a ŋáam̀ u-biilee bí mmɔn neeee!”
42011028	Ní Yeesu kíí-u yii: “Bin baasii bí mmɔn nee di sá bin pílfí Unimbɔti bɔti ki ŋáań tì nín lī puee!”
42011029	Kunipaau dɔ́miń ki wíiǹ Yeesu ceeyee, ní u bí yii: “Nimbi waanee nib sá bikpitib, ki bàlfī ḿ ŋá kudaaŋŋu kubɔ. Ama naa làá ká kudaaŋŋu kubɔ asee kun náań nì Unimbɔti bɔnaatiliu Joonasi yɔkɔee.
42011030	Kii Joonasi nín nìn sá kudaaŋŋu ki tīī Niniifi yab puee, míǹ ní man Kinibiki dàá nīn sá kudaaŋŋu ki tīī nimbi waanee nib.
42011031	Ibɔsoon dalee, unimpubɔti un nìn nyánní Seeba tiŋkinee dàá dāá yīkì kí kpò nimbi waanee nib bɔti, kun puee u nìn nyánní kitiŋkuntinyɔkɔ ki dɔ́miń ki pílfì Saloomɔn ciini. Ama ubɔ bí doo ki jítiǹ Saloomɔn.
42011032	Ibɔsoon dalee, kitiŋ kin bi yíì Niniifee yab dàá yīkì nimbi waanee nib pu kí kpò ni-bɔti kun puee Joonasi nín nìn sòon̄ nì bi Unimbɔti bɔtee, bi nìn kpántì bi-bimbim. Ama ubɔ bí doo ki jítiǹ Joonasi ní ki sòon̄ nimbi kaa kpántì ni-bimbim.”
42011033	“Ubɔ kaa tùutī fitila kí dūú báĺ, kaa tí dù dibool kí cíkiń u-pu, bi dùú tɔ́kɔń kifaŋkɔlii pu ní bin kɔ́òńee ń nīn wāĺ.
42011034	A-nimiliŋ sá a-wunti fitilau ní. A-nimiliŋ yaa ŋān̄ee, a-wunti kɔkɔ wāĺ ní, ama ŋi yaa kaa ŋān̄ee, a-wunti kɔkɔ kɔ́ dibɔmbɔndin dee.
42011035	Míǹ puee, á kpèè tiŋan ŋwalfi ŋun bí a-nee ń taa kpántí dibɔmbɔndi.
42011036	A-wunti kɔkɔ yaa wāĺ ní dijandi diba yaa kaa bí dibɔmbɔndinee, mimmee a-wunti kɔkɔ bí ŋwalfin dee, kii bi yaa tūū fitila ŋwalfi nín ŋmíntí-si pu a wāĺee.”
42011037	Yeesu sòon̄ míǹ ki dɔ́òyee, ní Fariisa ubɔ yíiń-u yii ú dāan̄ bí jī tijin, ní Yeesu kɔ́ u-cee ki kāl̀ kí jī.
42011038	Fariisee ká yii Yeesu kaa fíntì u-ŋalii, kii bi-marau nín sá bí ŋá pu kí wàatī kí nín jī tijinee, ní an ŋá-u bitii.
42011039	Ní ti-Dindaan bí-u yii: “Nimbi Fariisab, ni fíntí tiyuti nì asambil boon kaa fíntí poon, diwaŋfikil nì ntoom gbí ni-pɔbiliŋ poon.
42011040	Bigbaambi, Unimbɔti un ŋá boonee, úǹ di kaa tí ŋá poonaaan?
42011041	An bàà sá ní ŋá biwɔfib tiŋan, ní tikɔkɔ ń ŋāŋkì kí tīī-ni.
42011042	“Mbusu bí ki tīī nimbi Fariisab, kun puee ni lèekī saalaa kamaa pu kubɔ kubɔ goosi faati nì ditunnuul nì tikuŋfaal tin kɔkɔ kíǹee pu ki tìì Unimbɔti, ama ní kaa là kí nīn bí deedee kí nīn néeń Unimbɔti. Kin, min ni bàà máaǹ kí péé kí ŋá kí wàatī kí nín ŋá tin kíǹee dee.
42011043	“Mbusu bí ki tīī nimbi Fariisab kun puee ni néeń ki kàal̀ nyɔkɔpu jaliŋ akpafidiin ni, ki néeń bí nīn jáaḿ-ni sampaambi pu ki tìì-ni jilma.
42011044	Mbusu bí ki tīī-ni, kun puee ni bí kii akaakul ŋin jīlfì ki nákaǹ kitiŋ, á dāá còom̀ kí jītí ŋi-pu, kaa kpāantíí béé yii tiwan tin kaa ŋān̄ee pu ní a jítèe ní.”
42011045	Ní umaradakal ubɔ bí yii: “Ukpil, a nín sòoǹ pu nee, a sìí ki kpāantí timbi deeyaa!”
42011046	Ní Yeesu kíí-u yii: “Mbusu bí ki tīī nimbi bimaradakaliibi mun, kun puee ni cáá awaŋgul ŋin nyìm̀ee ki tūntí binib ní nimbi ni-ba kaa là kí dū ni-ŋambiki kí dáb́ kí tūtuǹ-bi.
42011047	Mbusu bí ki tīī-ni, kun puee ni māā Unimbɔti bɔnaatiliibi bin ni-naanjab nìn kūūyee akaakumɔnti.
42011048	Ni ŋáań míǹ kí dàkà yii ni-naanjab nín nìn ŋáaǹ atuun ŋiŋyee ŋān̄ ni-cee, kun puee bíǹ kūū Unimbɔti bɔnaatiliibi, ní nimbi māā bi-kaakuliŋ.
42011049	An pu ní Unimbɔti iciindaan nìn lī yii: <M dàá tɔ̄ń m-bɔnaatiliibi nì m-kpambaliŋ bi-cee: bi dàá kpò biba ní kí sàaǹ bin kíǹee.>
42011050	An puee, nimbi waanee nib dàá ká ditafadaaldi Unimbɔti bɔnaatiliibi bin kɔkɔ ni kūūyee pu, doooo Unimbɔti nín náań duulnya
42011051	kí yòon̄ní Abeel kí dāá sāā Sakari un bi nìn kūū nsaraafan nì Kunimbɔtidii kansikinee. Tiŋman ní m tùkù-ni, nimbi waanee nib dàá ká ditafadaaldi nnikpaakoon gbanti pu.
42011052	“Mbusu bí ki tīī nimbi bimaradakaliibi, kun puee ni pīiǹ dinyil punyɔkɔ ki lēēsaafii. Naa làá kɔ́ ni-ba ní ki jì bin bàà là kí kɔ́ee.”
42011053	Yeesu nyáń Fariisee dumpuee, ní bimaradakaliibi nì Fariisab fɔ̃ɔ̃ aŋuu ŋkpitim pu ní ki kíǹ ki bíī bàlfī-u tibɔti tikpil.
42011054	Bi bíī pīil̀-u tibɔti ki là ú sòoǹ kí yìntī bí ká nsan kí cúú-u.
42012001	Ŋyunti gbantee, binib nìn kpáfì Yeesu cee ki wīikí tikpil, an kaa cáá ŋkaan. Bi nín múkú tikpil puee, bi nìn kíǹ ki tà tɔb. Ní u sòon̄ nì u-boonnooliibi ki lī yii: “Tikɔkɔ poonee ní nīn nyíǹ ni-ba nì Fariisab kpɔnɔnyɔkɔŋu pu, an dàkà yii bi-poonnyooŋŋu.
42012002	Tin kɔkɔ bí dibalinee, bi dàá bìitī ti-pu, ní tin kɔkɔ baa nyée, bi dàá béé-tì.
42012003	An puee, tin kɔkɔ ni yaa láā lī dibɔmbɔndinee, ŋwìiń pu ní bi dàá dāá gbìl̄-tì, ní tin ni yaa láā kɔ́ kudii poon ki lɔ́kɔfèe, mpaampiin pu ní bi dàá dāá bāakì-tì”
42012004	“Nimbi m-bɔɔbi ní m tùkù tibɔti nee, ní taa fàŋkìmaan bin kù binib, ní boonee kaa ti ŋūǹ kí ŋá tiba kí kūtèe.
42012005	M dàá dàkà-ni un ni máaǹ kí fàŋkèe: fàŋkìmaan Unimbɔti un ŋūǹ kí lēēdimaŋfal ní ki gítī cáá mpɔn kí dū kinaŋ kí tɔ̄ ŋŋmin ŋkúm boonee. Tiŋman ní m tùkù-ni, un ní ni máaǹ kí fàŋkèe dee.
42012006	“Baa nyáfí seerib biŋmoo igboo ilaaa? Ama nì míǹ kɔkɔee, Unimbɔti kaa súntí seer báà ubɔ pu.
42012007	Unimbɔti kàan̄ ni-yikpiti kɔkɔ ki nyí ti-nyɔkɔm. An puee, taa fàŋkìmaan! Nimbi jítiǹ kuseerpaau.”
42012008	“M tùkù-ni yii un kamaa di yaa sòon̄ binib nimiin yii u sá man yɔuee, man Kinibiki mun dàá dāá lì Unimbɔti tūuni cee yii ú mun sá man yɔu.
42012009	Ama un di yaa néé binib nimiin yii waa nyí-mee, man Kinibiki mun dàá dāá néé Unimbɔti tūuni nimiin yii maa nyí-u.
42012010	“Un di yaa sòon̄ ki bíil̀ man Kinibikee ŋūǹ kí ká u-kpitii pɔ̄tam, ama un di yaa sòon̄ ki bíil̀ Unimbɔti Fāmee kpá kí ká u-kpitii pɔ̄tam.
42012011	“Bi yaa láā cúú-ni ki cūnnì akpafidiin nì bikpilib nì biyidambi nimiin kí sòoǹ ni-bɔtee, ni nín máaǹ kí sòoǹ pu kí ŋmátée bɔti ń taa páb́-ni,
42012012	kun puee ŋyunti gbanti yaa bāańee, Unimbɔti Fām dàá dàkà-ni tin sá ní sòoǹee.”
42012013	Kunipaau kansikinee ní unil ubɔ bí-u yii: “Ukpil, tùkù m-maan ú yàkatī ti-baa fakal din u kpíì ki fée kí lēēman yati kí tīī-mi.”
42012014	Ní Yeesu kíí-u yii: “Oo kijapaai, ŋma di kāaǹ-mi ni-bɔsoonliu nì ni-waŋyakatiliu?”
42012015	Ní u bí báà ŋma yii: “Ní nīn nyíǹ ni-ba tiŋan kí taa nín̄ cáá nnimitaataam, kun puee báà unil yaa yāntì ki sá ugaaja min, u-gaajawanti di kaa yì-tì ní u cáá dimaŋfal.”
42012016	Ní u lī tibɔŋmantikaal nee, yii: “Ugaaja ubɔ di nìn bí ki cáá tikpaatan ki kùn̄, ní an lòon̄ tiŋan.
42012017	Ní u lī u-ban yii: <M dàá péēgítī ŋá mana deeyaaa? Maa ti cáá mpaan laaaba kí cáá m-jikaati kí ŋá.>
42012018	Niinee ní u bí yii: <M béè m nín dàá ŋá puee: m dàá kpìtī m-cakalaabi ní kí fàtīí gāā bikpaŋkpaambi, ní kí kɔ́oǹ m-jikaati kɔkɔ nì m-wanti tin kíǹee kí gbéeǹ.
42012019	M yaa ŋá míǹ ki dɔ́òyee, ní ḿ bí m-ba yii: M cáá tikɔkɔ nì tikɔkɔ tikpil kí jī kí nyò kí nīn fàal̀ kí ŋùŋfì ali abin kupaau.>
42012020	Ama ní Unimbɔti bí-u yii: <Ugbaan, kunyeeu nee gba m dàá fàtīí fɔ̃ɔ̃ a-naŋki. Tin kɔkɔ a bɔ́ntì ki yɔ́oǹ a-bee, ubɔ di dàá nīn kíǹ ki yì.> ”
42012021	Ní Yeesu gítī lī yii: “Míǹ ní an dàá ŋá un kamaa nyàab̀ tigaajawan ki yɔ̃ontí u-ba, ama ní kaa sá ugaaja Unimbɔti nimiinee.”
42012022	Míǹ boonee ní Yeesu bí u-boonnooliibi yii: “An pu ní m tùkù-ni yii ní taa nín̄ nìiǹ tipɔjikaal nì tiwampeeŋkaal pu,
42012023	Kun puee dimaŋfal jítiǹ tijin, ní tiwun mun jítiǹ tiwampeeŋkaal.
42012024	Kpèèmaan inoon, iaa būul̀, kaa cēē, kaa cáá kukaau kaa tí cáá kukaatuŋu, ama Unimbɔti kpīintí-i. Kin nimbi bin jítiǹ inoon kpataaayee ní ni-Baa un bí yilpuee kaa nín kpèéee?
42012025	Báà a yaa bíī yáliŋkí nì a-ba, saa ŋūǹ kí gbéeǹ a-maŋfal fɔkɔŋŋu pu fiii.
42012026	Ni yaa kaa ŋūǹ kí ŋá tin bí fiii mimmee, kin ba pu ní ni yáliŋkí tin kíǹee pu?
42012027	Kpèèmaan mpumpukum! Maa tūǹ ditundi ki gì, kaa lù satab, ama m tùkù-ni yii ubɔti Saloomɔn gba, nì u-gaajati kɔkɔee, waa ŋúń ki ká tiwannyaandi ki pēeǹ an bàn̄ mpumpukum nee kansikin miba nyaaŋku.
42012028	Unimbɔti yaa nyāantí míǹ timool tin bí tisatin díǹ fool ŋŋmi ń dāá wò-tèe, mimmee waa làá ŋá án jītíǹ míǹ kí tīī-naaan? Ba pu ní ni-fookiiu kaa náaǹ mimmee?
42012029	Ní taa nín̄ bìǹ ki nyàab̀ tin ni dàá jēe nì tin ni dàá nyòee, kí taa nín̄ páb́ ni-ba an wanti pu.
42012030	Duulnya nib bin kaa nɔ́ɔ́ Unimbɔtee di nyàab̀ tíǹ kɔkɔ, kaa gbèentí, ama nimbee, ni cáá Ubaati un nyí yii an bàlfī ní nīn cáá an wantee.
42012031	Péé kí nyàab̀maan Unimbɔti beel, ní ú tīī-ni kí kpáaǹ tin kɔkɔ kíǹee.”
42012032	“Nimbi bin sá kinikitiwaayee, taa fàŋkìmaan, ni-Baa lēēyii u dàá tīī-ni dibeel.
42012033	Nyāfìmaan ni-wanti kí dūú tīīmaan bisoodambi. Mimmee ni síiǹ animitɔkɔl ŋin kaa cífée nì tigaajati tin kaa dɔ́otée dee yilpu, laakin binaayub kaa ŋūǹ kí yòɔɔ dikɔtuul mun kaa ŋūǹ kí mɔ́ee.
42012034	Kun puee laakin a-gaajati bée, niin ní a-landɔkɔŋu mun bí.”
42012035	“Bɔ́ntímaan ni-ba, kí nīn gbìn̄ ni-dambalab, ni-fitilab ń nīn fòol̄ ki cí m-gítintam.
42012036	Ní nīn bí kii bitɔntɔnliibi bin bin kpiliu búntì animpucaŋgbiil, bi kā ki cí-u, u yaa láā bāań ki fáá kipunyɔkɔ bí pìitī-uee.
42012037	An sá mmɔn ki tīī bitɔntɔnliibi bin bin kpiliu bāań ki ká bi kā ki wāĺ, kaa gèeǹee. Ibaamɔn ní m tùkù-ni, u dàá dū ditɔntɔmbɔkutil kí pèen̄ ní kí yàntī bí kàl̄, ní ú cáań tijin kí tīī-bi.
42012038	Báà an yaa sá kunyataasiiu àá ŋkoosiim ní u yaa bāań ki ká bi kā kaa gèeǹee, an sá mmɔn ki tīī bidambi.
42012039	Ní gbìl̄maan tinee mun: kudiidaan yaa nyí ŋyunti ŋun unaayuu dàá dāan̄ kí yò-uee, u bàà kàal̀ kí cīití ní bí taa láā cíĺ u-diiku kí yò-u.
42012040	Míǹ mbaantiim, ni mun ń bɔ́ntí kí nīn címaan, kun puee man Kinibiki dàá bàń ŋyunti ŋun naa bàà dàkafēe ní.”
42012041	Ní Piyeer bí yii: “Ukpil, tibɔŋmantikaal gbantee, a lì timbi baba naaan, a lì báà ŋma ní?”
42012042	Ní ti-Dindaan kíí-u yii: “Tibɔŋmantikaal nee sá ki tīī utɔntɔnli kamaa un yú deedee ki cáá iciin, u-kpiliu dū u-cindi yab ki ŋúbiǹ-u ú nīn kpèé ki tìì-bi tijin ŋyunti ŋun sá ú tīī-bee ní.
42012043	An sá mmɔn ki tīī utɔntɔnli gbanti u-kpiliu yaa bāań ki ká u bíī ŋáań min u tùkū-uee.
42012044	Ibaamɔn ní m tùkù-ni, u-kpiliu dàá dū u-gaajati kɔkɔ ní kí ŋúbiǹ-u.
42012045	Ama ní utɔntɔnlee yaa bí yii: <M-kpiliu yúntìń tikpil.> ní ki kíĺ ki bíī gbáà bitɔntɔnliibi bin kíǹee bininjab nì binimpoobi, ní ki jīǹ ki nyù ki gbéè,
42012046	niinee ní u-kpiliu ń dāá fàtīń ŋwiin ŋun pu waa dàkafī yii u dàá gítińee nì kukuluu kun pu waa nyée. U yaa bāańee, see ú tòntī-u ní kí dū-u kí tɔ̄ bin yíì kaa fɔ̃ɔ̃ Unimbɔtee laŋki.
42012047	“Utɔntɔnli un yaa nyí min ní u u-kpiliu lèe ama ní kaa bɔ́ntì míǹ ki tīī-uee, u-gbati dàá nīn wīití tikpil.
42012048	Ama, utɔntɔnli un yaa kaa nyí min u-kpiliu lèe ní ki yīntiǹ-uee u-gbati kaa dāa náaǹ. Sii un Unimbɔti yaa tīī tikpilee, u dāa bàlfī-si tikpil mun ní, ní sii un Unimbɔti yaa ti kpāaǹ tikpilee, see ú dāá bàlfì-si tikpil mun.”
42012049	Ní Yeesu bí yii: “M dɔ́miń kí cáań ŋŋmi kí tɔ̄ kitiŋ pu ní, m bàà là ŋú fɔ̃ɔ̃ dooooyee gba ní.
42012050	M dàá fàl̀ falaa, an puee m bí digìŋ́kpaandin kí nīn cí ŋyunti ŋun an dàá dāá ŋée.
42012051	Ni nyí yii m dɔ́miń kí cáań ŋgbansɔŋfi kitiŋ pu níiin? Aayee, m cáań diyakatil ní.
42012052	Di sá yii, kí yòon̄ kí nīn cée, binib yaa bí biŋmoo kudicaŋu poonee, bi dàá yàkatī ní, bita kaa làá nīn gbìliǹ bili, ní bili mun kaa làá nīn gbìliǹ bita.
42012053	Ubaati kaa làá nīn gbìliǹ u-jipɔɔn ní u-jipɔɔn mun kaa làá nīn gbìliǹ ubaati, unaati kaa làá nīn gbìliǹ u-bisal, ní u-bisal mun kaa làá nīn gbìliǹ-u, ní unimpu kaa làá nīn gbìliǹ u-coopu, ní u-coopu mun kaa làá nīn gbìliǹ-u.”
42012054	Ní Yeesu bí kunipaauee yii: “Ni yaa ká atagban yaa yíkìń laan pú ŋwìiń jēetée, ní ní lì yii: <Utaa dàá nì,> ní ú lafun nì.
42012055	Ní dipeel buŋku yaa bāańee, ní ní bí yii: <Ti dàá kɔ́ kutuntuŋun dee,> ní an lafun ŋáań míǹ.
42012056	Mili mili dambi, ni nyí ki gàntī yilpu nì taapu daanti, ba pu ní naa ŋūǹ kí béé tin bíī jītí kɔŋkɔnneeyee?”
42012057	“Ba pu ní naa dàkafī kí lēēmin bí deedeeyee ni-ba?”
42012058	Yeesu kútì ki lī yii: “Ubɔ yaa cáǹ-si ibɔsoon, ŋyunti ŋun ni dáá bí nsanni ki cée, pɔ́ɔǹ a-ba kí ŋāŋkì tibɔti kí kúntí-tì nsanni niin, an nín dàá ŋá pu ú taa dáaĺ-si kí cùnnì ubɔsoonli cee, úǹ ń dū-si kí tīī plisib ń cáá-si kí pìin̄ sarkee.
42012059	M tùkù-si ibaamɔn ní, bi yaa cáá-si ki tɔ́ sarkanee, see á pà a-pɔndi kɔkɔ nyíkínyiki, báà gboo ubɔ kaa kīntí, ní bí nín líí-si”
42013001	Ŋyunti gbantee ní binib biba dɔ́miń ki tùkū Yeesu yii Gaaliilee yab biba nìn bíī kù tiwaŋkuti ki ŋáań saraa ki tìì Unimbɔti, ní gɔmina Piilati yāntì bi dɔ́miń ki kūū-bi, ní bi-fatikuu nì tiwaŋkuti tin bi kūūyee fatikuu ŋmālim̀ tɔbin.
42013002	Ní Yeesu bí-bi yii: “Mimmee, ni dàkafī yii Gaaliilee yabee nín kpíì nsansaaŋkúm gbantee, an dàkà yii bi sá binikpitib ki jítiǹ Gaaliilee yab bin kíǹee kɔkɔɔɔ?
42013003	Aayee, baa sá, ama, ni mun yaa kaa kpántì ni-ba, ni dàá kpú kii bí mun nín nìn kpíì puee ní!
42013004	Àá, ni dàkafī yii binib saalku nì bita bin Siiloowee difɔkɔku lítì ki tàb̄ ki kūūyee sá digaŋgam nib ki jítiǹ Jeerusaleem yab bin kíǹee kɔkɔ?
42013005	Aayee, baa sá, ama, ni mun yaa kaa kpántì ni-ba, ni dàá kpú kii bí mun nín kpíì puee ní.”
42013006	Ní Yeesu gítī lī tibɔŋmantikaal nee yii: “Uninja ubɔ di bí ní ki cɔ́oǹ busubu bun bi yíì fiigee u-kpaabun. Dalbee, u cūtì kí kìtī abil, ní kaa ká.
42013007	Ní u bí upaadaan un kpèé u-kpaabuee yii: <Kpèè, abin ata sèé m nín péēdòoń ki nyàab̀ busubu nee biliŋ, kaa kāntée. Gāā-bu kí fá. Ba pu ní bu yú ki jīǹ mpaan fam míǹ?>
42013008	Ní upaadaanee bí yii: <Ukpil, gítī yàntī-bu dibindi nee, ḿ yòkɔtī bu-taapu kí ŋá tinaabin.
42013009	M yaa ŋá míǹ, an yaa yíì, jiil bu dàá lòoǹ, bu yaa kaa nín lòon̄ee, á nín gāā-bu kí fá.> ”
42013010	Ŋwiŋŋuŋfikaa ŋubɔ dalee, Yeesu nìn bíī dàkà binib Unimbɔti bɔti kukpafidii kubɔn.
42013011	Unimpu ubɔ nìn bí niin, arasinii ubɔ nìn ŋúb́-u doooo abin saalku nì ata ki yāntì an gúkúǹ-u u kpántì udeen, waa ti ŋūǹ kí yáatí báà fiii.
42013012	Yeesu ká-uee, ní ki yíiń-u ní ki bí-u yii: “Unimpuee, a-weeni yāntì-si,”
42013013	ní ki dū u-ŋalii ki páaǹ u-pu. Kpalaa niin ní unimpuee yáatìi yúl̀ cáacaa, ní ki bíī pàkà Unimbɔti.
42013014	Niinee, an kaa mɔ́ɔkiǹ kukpafidii kpiliu Yeesu nín cáań unimpuee ŋwiŋŋuŋfikaa dalee, ní u tùkū bin kpáfì niinee yii: “Kinyɔŋ poonee iwiin iluu di sá báà ŋma ń dūú tɔ̄ u-tundi, míǹ puee, dāam̄maan iwiin iluuyee poon bí cáaǹ-ni, án taa nín̄ sá ŋwiŋŋuŋfikaa dal.”
42013015	Ní Yeesu kíí-u yii: “Mpoonnyoondambi, kee ŋwiŋŋuŋfikaa dalee, ni gbìntī ni-naai nì ni-mammu kunaakooun ki cáǹ-i i nyùɔɔɔ?
42013016	Kin unimpu nee, mun sá Abraam naantiiu ubɔ ní Sitaan bɔ́ob́-u doooo abin ali kpá mmuŋku sèé, úǹ di kaa nín máaǹ ḿ báatí-u dikpambaal ŋwiŋŋuŋfikaa dalaaa?”
42013017	Yeesu nín kíí-bi mimmee, ní icoo kɔ́ u-nannanliibi gbanti, ama samaa un kíǹee nìn fàal̀ atunnyaan ŋin Yeesu nìn ŋáańee pu.
42013018	Ní Yeesu gítī tí dū tibɔti tiba ki ŋmāntiǹ-bi yii: “M dàá dū Unimbɔti beel kí nántíǹ ba deeyaaa, ba ní m dàá dū-dì kí ŋmàntīǹ?
42013019	Dì náań nì kisubiki kin bi yíì muutaadee bil ní ubɔ yɔ̃oǹ ki dūu búĺ u-kpaabun, ní dì nyáń ki kpántì busubu, ní nnɔmbiyaamu dɔ́miń ki páaǹ mu-diiŋŋi bu-paŋŋi pu.”
42013020	Ní u kútì ki lī yii. “Ba ní m gítī ŋūǹ kí dū Unimbɔti beel kí dūú ŋmàntīǹ?
42013021	An náań nì kpɔnɔ nyɔkɔŋu ŋun ní unimpu dū ki ŋmālim̀ ŋkpɔnɔyim bɔtɔ dijandi poon ní ki búuń, ní busaa kɔkɔ jɔ́m̀ee.”
42013022	Yeesu nìn còom̄ ki jītí ntiŋwaamu nì ŋkpaammu ki dàkà Unimbɔti bɔti ki cá Jeerusaleem.
42013023	Ní ubɔ bālfì-u yii: “Ukpil, binib fiii di dàá dāá péēká difiilaaa?” Ní Yeesu kíí-u yii:
42013024	“Pɔ́ɔm̀maan ni-ba kí dīmaan kipunyɔkɔwaai kí kɔ́ yilpu! Mbaamɔn ní m tùkù-ni, binib tikpil dàá dāá nyàab̀ kí kɔ́, kaa làá dāá ŋmā.
42013025	“Unimbɔti kudiidaan yaa láā yíkì ki pīiǹ u-punyɔkɔkee, ni dāa kíǹ ki yú boon ki gbáà kipunyɔkɔ ní ki lì yii: <Ti-Dindaan, pìitī-ti!> Ní ú dāá kíí-ni yii: <Maa nyí laakin ní ni sée.>
42013026	Niinee ní ni dāa lì yii: <Ti nì si nìn jíń ki nyùn̄, a dɔ́miń ti-tiŋkin ki yúl̀ ti-daŋŋi pu ki dàkā Unimbɔti bɔti.>
42013027	Ní ú fàtīí kùbitī kí tùkù-ni yii: <Maa nyí laakin ní ni sée. Sútímaan niin kí wàatī-mi, nimbi bikpitiŋaliibee kɔkɔ.>
42013028	Niin ní ni dàá dāá ká Abraam nì Isaaki nì Jaakɔb nì Unimbɔti bɔnaatiliibi kɔkɔ kā Unimbɔti beelin, ní nimbee, bí dū-ni kí fá mmɔŋki, ní ní dāá sɔ̄ anyin gà tɔb kàkaka.
42013029	Binib dàá dāá nyānní duulnya jaŋŋi kɔkɔ, kí dāan̄ kí kɔ́ Unimbɔti beelin kí jī nnaam.
42013030	Bin bin sá kɔŋkɔnnee biluŋkikaabee, biba di dāa sá bipeepeekaabi, ní bin sá kɔŋkɔnnee bipeepeekaabee, biba dāa sá biluŋkikaabi.”
42013031	Ŋyunti gbantee ní Fariisab biba dɔ́miń Yeesu cee ní ki bí-u yii: “Yīkì doo kí nīn cá laaaba kun puee Eeroodi nyàab̀ kí kpò-si.”
42013032	Ní Yeesu kíí-bi yii: “Cùú tùkùmaan Eeroodi un cáá nciin kii jiiŋkpaayee yii: <M dàá jà arasiniibi kí cáaǹ bibunliibi díǹ nì fool, daapudalee, m dɔ́ò dee.>
42013033	An máaǹ ḿ còom̀ díǹ nì fool nì daapudal, kun puee an kaa pú nsan yii Unimbɔti bɔnaatiliu ń kpú laaaba an yaa kaa sá Jeerusaleem.
42013034	“Jeerusaleem yab, Jeerusaleem yab, nimbi bin kù Unimbɔti bɔnaatiliibi ki cáá ataŋkpee ki yāŋkí ki kù bin Unimbɔti túnnée, ataa aŋa pu ní maa nyàab̄ kí kɔ́oǹ-ni kí kpāfì m-cee kii ukɔl nín kɔ̃ontí u-biyaamu kí ŋá u-taapu kí dū u-feeni kí bìin̄ mu-pu miŋyee! Ama ní ni yíì.
42013035	An puee Unimbɔti dàá fá ni nì ni-diiku. Ibaamɔn ní m tùkù-ni, naa làá ti ká-mi kí nīn cí ŋyunti ŋun ni dàá dāá sòoǹ m-pu yii: <Unimbɔti ń bìin̄ un u túnnée boonee.> ”
42014001	Ŋwiŋŋuŋfikaa ŋubɔ dalee, ní Fariisab kpilib ubɔ yíiń Yeesu ú dāan̄ u-dumpu bí jī tijin. Yeesu bàn̄ee, ní bin bí niinee kā ki cɔ́ŋkí-u.
42014002	Ucùúdaan ubɔ nìn bí u-nimiin.
42014003	Ní Yeesu bālfì bimaradakaliibi nì Fariisab yii: “Ti-marau pú nsan tí cáaǹ ubunli ŋwiŋŋuŋfikaa dalaaa an kaa pú?”
42014004	Ní baa kíí-u tiba. Ní u cúú ubunlee ŋal ní ki cáaǹ-u ní ki bí yii ú nīn kùǹ.
42014005	Míǹ boonee ní Yeesu bí-bi yii: “Ni-kansikin ubɔ di yaa cáá jipɔɔn àá unaa, ní u yaa jéetì lɔkɔn ŋwiŋŋuŋfikaa dal, waa lèekī-u malaaa?”
42014006	Ní baa ŋúń ki kíí-u an bɔti.
42014007	Yeesu dáań ki ká yii bin bi yíiń bí dāan̄ kí jī tijinee bíī nyàab̀ ikakaamɔnti, ní u dū tibɔŋmantikaal ki bí bi-kɔkɔ yii:
42014008	“Bi yaa yíiń-si tinimpucan jim ní a yaa bàn̄ee, taa kàl̄ nyɔkɔpu jal pu, an yaa yíì, bi yíiń unikpaan un jítiǹ-see mun.
42014009	A dāa kpèéyee, un yíiń nimbi liitilee bāań a-cee ní kí bí-si yii: <Yīkì kí pɔ̄ ukpil nee mpaan.> Ní á yīkì nì icoo gbòooo kí nīn gítí boon boon kí cùú kàlīń.
42014010	Míǹ puee, bi yaa yíiń-si njimee, cùú kàlīń boon, ní un yíiń-see yaa bāań ki ká-si a kāń boonee, ní ú bí-si yii: <M-bɔɔ, dāá kàl̄ nyɔkɔpu dijamɔntiil pu.> Niinee an sá diyindi ní ki tīī-si, sii nì bin kɔkɔ bí niin kí jēe nimiin.
42014011	Míǹ mbaantiim ní un kamaa yaa yɔ̃oǹ u-ba yilpuee Unimbɔti dàá sìntī-u taapu, ní un yaa sīntì u-ba taapuee Unimbɔti dàá yòon̄-u yilpu.”
42014012	Ní Yeesu fātìi bí un yíiń-uee yii: “A yaa làá yíiń binib ń dāan̄ a-dumpu kí jī tijinee, taa yíiń a-bɔɔbi nì a-nabiyaamu, nì bin nàaǹ-see nì a-gaajajutiibi, kun puee bí mun ŋūǹ kí dāá ŋá míǹ kí yíiń-si mun, mimmee bi pàn̄-si tin a nìn ŋá ki tīī-bee dee.
42014013	Ama a yaa ŋá tijin ki dàá yíiń binib ń dāan̄ a-dumpu kí jēe, á yíiń bisoodambi, bideembi, bifaliŋfaambi nì bijɔfub.
42014014	A yaa ŋá mimmee, a dàá nīn bí mmɔn ni kun puee an nibee kaa ŋūǹ kí téeǹ-si, ní daliŋkin Unimbɔti yaa láā fīkitì deedeedambee, ní ú dāá pà-si.”
42014015	Bin nì Yeesu nìn kā ki jīǹee kansikin ubɔ nín gbìl̄ an bɔtee, ní u bí Yeesu yii: “Án nīn mɔ̄ǹ un dàá dāá jī Unimbɔti beelin jikaatee!”
42014016	Ní Yeesu kíí-u yii: “Unimbɔti beel nín náań nì kuŋyee sèé: Kijapaai kiba di nìn bɔ́ntì njiŋkpaammi miba ní ki yíiń binib tikpil.
42014017	Njimee yuntiŋu bāańee, ní u tú u-tɔntɔnliu yii ú cùú tùkù bin u yíińee yii: <Dāam̄maan, an kɔkɔ bɔ́ntì.>
42014018	Ní bi-kɔkɔ bíī tìì inaakpal fam kun pu ní baa làá ŋmā kí cùee. Upeepeekaayee bí yii: <M cíkitì-si kifuulii maa làá ŋmā kí dāan̄, kun puee m dá kusaau kubɔ, m máaǹ kí cùú kpèè-ku.>
42014019	Ní ubɔ mun bí yii: <M cíkitì-si kifuulii, maa làá ŋmā kí dāan̄, di sá yii m dá inaa in bi cáā kù tikpaalee saalaa, m dàá cáá-i kusaau kí màkan̄-i kí kpèè.>
42014020	Ní ubɔ mun tí bí yii: <M dáá péēcáá unimpucaan dee, an puee maa làá ŋmā kí dāan̄.>
42014021	Ní utɔntɔnlee gítìń ki tùkū u-kpiliu binibee nín kíí-u puee. Niinee ní ukpil fɔ̃ɔ̃ diŋuul ní ki bí-u yii: <Nín̄ cá malaa kitiŋin sampaambi pu nì adan pu kí cáań bisoodambi nì bideembi nì bijɔfub nì bifaliŋfaambi!>
42014022	An kútì fiiiyee, ní utɔntɔnlee gítìń ki bí yii: <A nín bí yii ḿ ŋá puee, m ŋá míǹ, binib tikpil dɔ́miń ama mpaan dáá gbíntìi bí.>
42014023	Ní ukpil bí-u yii: <Nín̄ cá isaasan pu nì ikpaabuku, a yaa péēká binib biŋyee á páb́-bi bí dāan̄ an nín dàá ŋá pu m-diiku ń gbée.
42014024	Ibaamɔn ní m sòoǹ nì ni, bin kɔkɔ m bàà péé péé ki yíińee, báà ubɔ kaa làá dáká m-jinti nee.> ”
42014025	Dinikitikpaandi nì Yeesu nìn táá ki còom̄ nsanee, ní Yeesu fātì ki bí-bi yii:
42014026	“Un yaa dɔ́miń man cee ki là kí kpántí m-boonnooliuee see ú nīn néeń man ki jítiǹ u-baa nì u-na nì u-nimpuu nì u-biyaamu nì u-nabiyaamu, ní kí nīn néeń man ki jítiǹ úǹ u-ba.
42014027	Sii un yaa kaa yɔ̃oǹ a-dɔpuntikaaŋu ki túǹ kí nīn nɔ́ɔ́-mee kaa ŋūǹ kí nīn sá man-boonnooliu.
42014028	Ni-kansikin ŋma di yaa làá mā kudikpaaŋŋu, waa kàal̀ kí cɔ́tí kunimiŋmiiu kí béé animil ŋin u cááyee yaa bà ú mā an diiku?
42014029	An yaa sá fam, u cɔ̃ontí kudii ní kí dūú gbèen̄, kaa ti ŋūǹ kí púntí, ní bin kɔkɔ jītí ki wāĺ-kuee kíǹ ki bèel̄-u yii:
42014030	<Kpèè kijapaai nee bàà kíĺ ki bíī māā kudii dee ní ŋŋmam kaa ti bí-u ú púntí.>
42014031	Àá, ubɔti ulɔu di yaa làá cùú jáǹ u-bɔtijuti waa kàal̀ kí kpèè yii u-nib kutukub saalaa yaa ŋūǹ kí cùú jáǹ ubɔti un dòoń kí jáǹ-u nì binib kutukub mmuŋkuee?
42014032	U yaa kpēēyii waa làá ŋmēe, ŋyunti ŋun ubɔti un béeyee dáá bíń ndan ki dòońee ní ú tɔ̄ binib ń cù kí gbàam̀-u yii: <A là ḿ ŋá mana ní ŋgbansɔŋfi ń dāan̄ ti-kansikin ní?> ”
42014033	Ní Yeesu gítī tí lī yii: “Míǹ mbaantiim ní ni-kansikin un yaa là kí nīn sá man boonnooliuee see ú fá tin kɔkɔ u cááyee.”
42014034	“Ŋyaam sá tiwammɔntiil ní, ama ŋyaam yaa kpíìyee, mana ní bi dàá ŋá ní mí fàtīí mɔ̄ɔkì?
42014035	Maa ŋān̄ bí dūú bíĺ kitiŋ án tīī ntiŋkpamaaan kaa ŋān̄ bí dūú bíĺ tiwambɔlkaal taapu án lòoǹ mun, see bí dūú fá ditampundi pu. Un yaa cáá ditafalee ń pīlfì.”
42015001	Bifɔtiliibi nì binikpitib^fe^ bin kɔ́ kíǹee nìn sútìń ki pìl̄ Yeesu kí pīlfì tin u sòoǹee.
42015002	An yāntì Fariisab nì bimaradakaliibi bíī gbùkum̄, yii: “Kijapaai nee fòol̄ binikpitib, u nì bi jīǹ tijin.”
42015003	Ní Yeesu dū tibɔti nee ki ŋmāntiǹ yii:
42015004	“Ni-kansikin ubɔ yaa cáá ipii dilaataal, ní ubɔ yaa wáŋkèe, waa dù ubɔ kpá dilaataalee kí yɔ́oń kupikpaapɔɔun kí cùú nyàabìń un wáŋkée ali kí tin kánní-uaaa?
42015005	U yaa kánní-uee niinee an mɔ́ɔkíǹ-u ní ú dū-u kí bùkun̄ní.
42015006	U nín bāań mmɔŋkee, ní ú yíiń u-bɔɔbi nì u-kɔŋkɔnnaatɔb kí bí-bi yii: <Fàal̀ kí tūtum̀maan-mi, kun puee m fātìi ká m-piiu un nìn wáŋkèe.>
42015007	Ibaamɔn ní m tùkù-ni, míǹ mbaantiim ní unibaanti un fá u-kpitiiyee puee dipɔɔpiŋkpaandi bí yilpu ki jítiǹ deedeedambi ubɔ kpá dilaataal bin an kaa ti bàlfī bí kpántí bi-bimbimee.”
42015008	“Àá unimpu ubɔ di yaa cáá jitɔmbi^ff^ saalaa bin sá-u tipijatee ní ubɔ yaa wáŋkì, waa tùutī fitila kudiin kí ŋàtī kí nyàab̀ tiŋan ali kí tin ká u-nimiliŋee?
42015009	U yaa kée ní ú yíiń u-bɔɔbi nì u-kɔŋkɔnnaatɔb, yii: <Fàal̀ kí tūtuǹmaan-mi, kun puee m-nimiliŋ ŋin nìn wáŋkèe, m fātìi ká-ŋi.>
42015010	Ibaamɔn ní m tùkù-ni, míǹ mbaantiim Unimbɔti mun nì u-tūuni bí dipɔɔpiŋkpaandin un fá u-kpitiiyee pu.”
42015011	Ní Yeesu fātìi tí bí-bi yii: “Ukpil ubɔ di bí ní ki cáá jipɔmbi bili.
42015012	Ní kiwaayee bí u-baa yii: <M-baa, tīī-mi tiwan tin a yaa láā kpíì m dàá jēe kɔŋkɔnnee.> Ní u-baa lafun tīī biliitil, báà ŋma nì u-wanti.
42015013	Iwiŋkaaŋkaa boonee, ní kiwaayee dū u-jandi din bi tīī-uee ki nyáfì ní ki fɔ̃ɔ̃ animil, ní ki yíkìi búntì ndandati kitiŋ kiban, ní ki bí niin ki jīǹ u-nimiliŋ pùsìpusi.
42015014	U jíń u-nimiliŋ ki dɔ́òyee, ní ŋkùm miba nyáń kitiŋ gbanti poon ki pɔ̄ɔ̄ tikpil, niinee disool kíǹ ki cáá-u.
42015015	Ní u cūtì ki nyàab̄ kitiŋ gbanti niliu ubɔ cee ditundi ní úǹ dū-u ki tɔ́ kusaau difakpaal.
42015016	Ní u bàà nìn là kí nīn jīǹ afab jinti, ní báà ubɔ kaa tìì-u.
42015017	Niinee ní u kíĺ ki bíī dàkafī tin poon ní u kɔ́ee, ní ki bí yii: <M-baa tɔntɔnliibi tikpil bí mmɔŋki ki bíntí tijin pu, ní man dāa bí doo ki kúù ŋkùm nee.
42015018	M dàá yīkì kí fàtī m-baa cee. M yaa bàn̄ee, ḿ bí-u yii: M-baa, m yīntiǹ Unimbɔti ki yīntiǹ si mun,
42015019	maa ti máaǹ á yíiń-mi a-biki. Dū-mi kí ŋá kii a-tɔntɔnliu ubɔee.>
42015020	U dākafì míǹ ki dɔ́òyee ní ki yíkì ki kíliń nsan ki nín dòoń u-baa cee. “U-baa ká u páaǹńee, ní an cúú-u falaa, ní u sáǹ ki túŋkì-u ní ki ŋá-u aatúuù.
42015021	Ní u bí u-baa yii: <M yīntiǹ Unimbɔti ki yīntiǹ si mun, maa ti máaǹ á yíiń-mi a-biki.>
42015022	Ama ní u-baa bí u-tɔntɔnliibi yii: <Cáaḿmaan dibɔkutil din ŋān̄ tikpilee malaa malaa kí pèem̄maan-u, kí cáań kibɔmbiki kí fúuń u-ŋambiki, kí cáań anaataka kí tákámaan-u,
42015023	kí cúúmaan dinajapɔmbil din cáá ŋkpamee kí kpò tí jī kí fàal̀.
42015024	Kun puee m-biki nee ŋman nìn kpíì ní ki fātìi fīkitì, kì nìn wáŋkì ní m fātìi ká-kì.> Ní bi kíĺ ki bíī jīǹ jiŋaal.
42015025	“Ŋyuntee u-jipɔŋkpiliu dáá bíń kusaau. U kùnní ki tɔ́obiń mmɔŋkee, ki gbìl̄ agbiil nì diŋool tùm̀ mmɔŋki.
42015026	Ní u yíiń bitɔntɔnliibi ubɔ ki bālfì-u yii: <Ba ŋá mmɔŋki doo ní?>
42015027	Ní utɔntɔnlee kíí-u yii: <A-naal di fātìi gítìń, ní a-baa kūū dinajapɔmbil din cáá ŋkpamee, kun puee u fātìi ká-u nì alaafiya.>
42015028	Niinee, u-jipɔŋkpilee fɔ̃ɔ̃ diŋuul ní ki yíì kaa là kí kɔ́ kudiin. Ní u-baa nyánní ki sɔ̄kɔl̀-u ú kɔ́oń.
42015029	Ní u fātìi bí u-baa yii: <M-baa, kpèè abin kupaau sèé m nín kā ki ŋáań ditundi ki tìì-see, maa yíì a-tundi diba yii maa làá ŋá kí tīī-si, ama a mun kaa tīī-mi dalba kiŋɔbiki yii man nì m-bɔɔbi ń jī jiŋaal.
42015030	Ama un sá a-bikee, fātìi bāańee, úǹ un yɔ̃oǹ a-gaajawanti u nì nnimpulakpaamu jíńee, úǹ ní a cúú unajapɔɔn un cáá ŋkpamee ki kūū!>
42015031	Ní u-baa bí-u yii: <M-biki, sii péēbí m-cee doo ní baabadal, tin kɔkɔ m cááyee, sii di yì.
42015032	Ama an máaǹ tí jī jiŋaal kí fàal̀, kun puee a-naal un ŋman nìn kpíìyee fātìi fīkitì, u nìn wáŋkì ní m fātìi ká-u.> ”
42016001	Yeesu gítī kútì ki lī u-boonnooliibi yii: “Ugaaja ubɔ di bí ní ki cáá utɔntɔnli un kpèé u-wanti kɔkɔee, ní bi tùkū-u yii utɔntɔnlee cáá u-wanti ki bíiĺ.
42016002	Ní u yíiń-u, ní ki bí-u yii: <An kaa mɔ́ɔkiǹ-mi m nín gbìl̄ tin a ŋáańee. Ŋá akɔntaa kí tīī-mi kí tùkù-mi a nín túń ditundi ki gíiǹ puee, kun puee aa làá nīn gítī kpèé m-wanti.>
42016003	Ní utɔntɔnlee bālfì u-ba yii <M-kpiliu dàá jà-mi dee, m dàá ŋá mana dee? Ḿ cùú nīn kù tikpaalaaa? Maa cáá mpɔn kí kpò. Ḿ cùú nīn mèéeee? An cáá-mi icoo!
42016004	M béè m nín dàá ŋá pu ní bi yaa jìn̄-mee, binib ń fɔ̃ɔ̃-mi bi-dumpuiyee.>
42016005	Niinee ní u yíiń bin kɔkɔ cáá u-kpiliu apɔɔnee ubɔ ubɔ, ní ki bālfì upeepeekaa yii: <Mana ní a cáá m-kpiliu dipɔndi ní?>
42016006	Ní u bí-u yii <Ŋkpam aŋkɔrab dilaataal.> Ní u fātìi bí yii: <A-pɔndi takaldau sèé, fɔ̃ɔ̃ kí kàl̄ kí ŋmà malaa yii a cáá dipɔndi aŋkɔrab ili nì saalaa.>
42016007	Ní u bí un kíǹee yii: <Sii faa, a-pɔndi sá mana?> Ní úǹ bí yii: <Idi kutukub dilaataal,> ní u bi yii: <A-pɔndi takaldau sèé, fɔ̃ɔ̃ kí ŋmà idi kutukub imuŋku inaa.>
42016008	Utɔntɔŋkpitee kpiliu nín gbìl̄ tin u ŋée, ní u pàkā-u u nín yáb́ ki ŋá miŋyee: di sá yii bin kaa sá Unimbɔti nibee wálfì bi-jutiibi bɔti pu ki jítiǹ bin sá u-yabee.”
42016009	Ní Yeesu lī yii: “Man tùkù nimbi yii: Nín̄ cáámaan ni-gaajati ki ŋáań min fáatì Unimbɔtee an nín dàá ŋá pu, tì yaa láā kúntì ni-ceeyee, Unimbɔti ń fɔ̃ɔ̃-ni kí kàan̄ ikooŋkoon in bí jaanjaanee nee.
42016010	Un ŋúb̀ tiwan fiii nì deedeeyee tí ŋúb̀ tiwaŋkpaandi mun deedee ní. Un kaa ŋúb̀ tiwan fiii nì deedeeyee kaa tí ŋúb̀ tiwaŋkpaandi mun nì deedee.
42016011	Ni yaa kaa ŋūǹ kí ŋúb́ duulnya gaajati tin kaa sá timɔntiilee Unimbɔti kaa dāa dù u-gaajamɔntiiti kí ŋúbiǹ-ni.
42016012	Tin tin sá ubɔ wantee, ni yaa kaa ŋúb́-tì nì deedeeyee, Unimbɔti kaa tìì ni mun tin sá ni-yatee.
42016013	“Utɔntɔnli ubɔ kaa ŋūǹ kí nīn bí bikpilib bili cee. See ú nīn ná ubɔ kí nīn néeń un kíǹee, kí dū u-ba kí tīī ubɔ, kí nīn kpèé un kíǹee fam. Naa ŋūǹ kí kpāfì Unimbɔti nì animil kí nɔ́ɔ́.”
42016014	Fariisab nín gbìl̄ an bɔtee ní bi bíī bèel̄ Yeesu kun puee bíǹ néeń animil.
42016015	Ní Yeesu bí-bi yii: “Ni là binib ń nīn wāĺ-ni yii ni sá deedeedambi, ama Unimbɔti wāĺ ni-pɔbiliŋ poon; ní tin binib kpèé yii tiŋaŋkpaandee tíǹ ní Unimbɔti wāĺ yii an sá tikpitikpaandi.
42016016	“Mooisi marab nì Unimbɔti bɔnaatiliibi nín sòoǹ tiŋyee nìn bí ki dāa sāā Jaan un fùul̀ binib Unimbɔti nyimee yuntiŋu. Ŋyunti ŋun Jaan bāańee ní binib gbìl̄ Unimbɔti beel bɔti, ní báà ŋma kíǹ ki bíī mò kí kɔ́ Unimbɔti beelin.
42016017	An pòfì ki tīī kutagbɔŋu nì kitiŋ ń jītí nì marab ŋmaŋmabiku kubɔ ń kpìtī.
42016018	“Un kamaa yaa jìn̄ u-nimpuu ní ki fātìi cáá upɔɔnee, udaan ŋá tilaakpaal Unimbɔti nimiin, ní un cáá unimpu un u-cal jìn̄ee mun ŋá tilaakpaal Unimbɔti nimiin.”
42016019	Ní Yeesu bí yii: “Ugaaja ubɔ di nìn bí ki pèentí abɔkutinyaan ŋin pɔ̄ɔ̄ kudaau tikpilee ní ki péēbí ki jīǹ jiŋaal mmɔntiimin baabadal.
42016020	Usoodaan ubɔ nìn bí bi yíì-u Laasaar, u nìn dò ugaajee punyɔkɔpu ibunsoon píń u-wunti pu.
42016021	U bàà là kí nīn tòɔ́ ugaajee nín jīǹ tin gbátí ki lítí kitiŋee kí kpíiǹ u-ba, ní iboo mun gítī dòoń ki líntí u-buuni.
42016022	Usoodaanee dūu kpíì, ní Unimbɔti tūuni dɔ́miń ki yɔ̃oǹ-u ki cáā nín jɔ́ḿ yilpu ki kāaǹ Abraam cee. Ní ugaajee mun dāa dūu kpíì, ní bi síb́-u.
42016023	U bàn̄ ditaŋkpiilinee ki bíī jīǹ falaakpaan. U bí falaa poonee ki wáaǹ ki kpēēyee ki ká Abraam ndan, Laasaar kā u-cee.
42016024	Niinee ní u téeń mpɔn yii: <Ti-baa Abraam, sɔ̄ m-saai kí péētɔ̄ń Laasaar ń dū u-ŋambiki kí sēēnnyim kí cáań kí mèel̀ m-limbil, kun puee m bíī jīǹ falaa ŋŋmi nee poon tikpil.>
42016025	Ní Abraam kíí-u yii: <M-biki, téetí yii a nín nìn bí duulnyanee, a nìn jíń mmɔn, ní Laasaar úǹ nìn jíń falaa. Kɔŋkɔnnee ú mun bíī fòol̄ u-mɔŋŋu dee, ní si mun bí falaan.
42016026	Ali gba mbookpaan ŋubɔ di pītì timbi nì nimbi kansikin; bin yaa bàà là kí nyānní timbi cee kí cù nimbi ceeyee ń taa ŋmāaan, bin mun yaa bàà là kí nyānní nimbi ceen kí dāan̄ timbi cee dooyee mun ń taa ŋmā.>
42016027	Ní ugaajee bí yii: <Mimmee, m gbàam̄-si, á tɔ̄ Laasaar m-baa dumpu,
42016028	kun puee m cáá nnabiyaamu muŋmoo, ú cù kí kpāafì-bi bíǹ ń taa dāan̄ nnaabu ŋun poon man bí nee ni.>
42016029	Ní Abraam kíí-u yii: <Bi cáá tin Mooisi nì Unimbɔti bɔnaatiliibi ŋmàn̄ee, bí nɔ́ɔ́ tíǹ.>
42016030	Ní ugaajee bí yii: <Aayee, m-baa Abraam, ubɔ di yaa bàà fīkitì bitaŋkpiibi kansikin ki cūtèe, bi bàà kpántí bi-bimbim.>
42016031	Ní Abraam fātìi bí-u yii: <Bi yaa kaa làá nɔ́ɔ́ Mooisi nì Unimbɔti bɔnaatiliibi nín ŋmàn̄ tiŋyee, báà ubɔ yaa nyáń bitaŋkpiibi kansikin ki fīkitì ki sòon̄ nì bi, baa làá fɔ̃ɔ̃ udaan bɔti kí kíí.> ”
42017001	Ní Yeesu tí bí u-boonnooliibi yii: “Kun dàá nīn yàntī binib ń nīn ŋáań ikpitee dàá nīn péēbí ní. Ama mbusu dɔ̄ ki cí un pu ní an dàá dīńee.
42017002	Bi yaa bàà dū ŋŋmii ki kúĺ kutaŋkpanaau ki dūu léeǹ u-neen, ki cáá-u ki tɔ́ tiŋkun, an bàà sɔ́ nì ú yàntī ŋwaamu nee kiba ń lítí ikpitin.
42017003	Ní nīn nyíǹ ni-ba tiŋan! “A-nabiki yaa ŋá ikpitee, á wòoǹ-u ú taa ti ŋá míǹ. U yaa bí yii u-bɔti kpíìyee, dūú pɔ̄-u.
42017004	U yaa yīntiǹ-si ali miluli ŋwimbaanti ní ki dɔ́miń miluli gbantee ki tùkù-si yii: <M-bɔti kpíìyee,> dūú pɔ̄-u.”
42017005	Ní Yeesu kpambaliŋ bí-u yii: “Ti-Dindaan, kūtì-ti fookii.”
42017006	Ní ti-Dindaan kíí-bi yii: “Ni yaa bàà cáámaan fookii ní báà u yaa bí fiii kii dijɔnjɔmbilee, ni bàà ŋūǹ kí tùkù busubu nee yii: <Á kpìkitī laakin a yú nee kí cùú cɔ́oń tiŋku poon,> ní bú ŋá ni nín lī puee.”
42017007	“Ni-kansikin ubɔ yaa cáá utɔntɔnli, u gbāā ki kù-u tikpaal àá u kpàá-u tiwaŋkuti, ní utɔntɔnlee yaa nyánní kusaau ki bāańee, u kíikí kí tùkù-u yii: <Dāan̄ malaa kí dāá nīn jīǹ tijinaaan!>
42017008	See ú tùkù-u yii: <Ŋá-mi tijin, kí kpántí a-bɔkutil kí yòon̄ tijin kí cáań-mi. Man yaa jíń ki nyùn̄ee, si mun ń nín jī a-yati.>
42017009	Aa cáá ijaam kí jāam̀ a-tɔntɔnliu u nín ŋá ditundi din a tīī-uee pu.
42017010	Míǹ mbaantiim ní an sá ni mun cee: ni yaa ŋá tin Unimbɔti bí ní ŋée kɔkɔ ki dɔ́òyee, lìmaan yii: <Timbi sá bitɔntɔnliibi bin kaa bí tibanee ní, ti-tundi din ti máaǹ kí ŋée ní ti ŋá nee.> ”
42017011	Yeesu nín nìn còom̄ ki cá Jeerusaleemee u nìn jítì Samarii nì Gaaliilee kansikin ní.
42017012	U dàá kɔ́ kitimbilii kibanee ní binyaŋgbantiibi saalaa túŋkìń-u ki dɔ́miń ki yú kudandaŋu,
42017013	ní ki káaǹ yii: “Ukpil Yeesu, sɔ̄ ti-saai!”
42017014	Yeesu ká-bee ní ki bí yii: “Cáámaan ni-ba kí dàkà bisaraaŋaliibi.” Ŋyunti ŋun bi cée, ní bi pɔ́ɔkì.
42017015	Bi-kansikin ubɔ nín dáań ki ká yii u pɔ́ɔkèe, ní u gbēeǹ niin ki fātì u-taaŋi pu ní ki nín gítiń ki sòoǹ mpɔn ki pàkà Unimbɔti,
42017016	ní ki dɔ́miń ki lítì Yeesu nimiin dicincibil ki jáam̀-u, kijapaayee nìn sá usamariija ní.
42017017	Ní Yeesu bí yii: “M cáaǹ binib saalaa ní, kin biwa bin kíǹee bí la?
42017018	Mimmee báà ubɔ kaa dākafì kí gítiń kí nyɔ̄ŋkì Unimbɔti see unicaan nee babaaa?”
42017019	Ní Yeesu bí-u yii: “Yīkì kí nīn cá, a-fookiiu di fīī-si.”
42017020	Fariisab bālfì Yeesu yii: “Ŋyunti ŋulɔŋu ní Unimbɔti beel dàá bàń ní?” Ní Yeesu kíí-bi yii: “Unimbɔti beel kaa dòoń yéè bí ká-dì.
42017021	Baa dāa lì yii: Kpèèmaan di bí dooyaaa, di bíń lapu doo, ama ní béé yii Unimbɔti beel kíǹ ki bí ni-kansikin doo.”
42017022	Ní u bí u-boonnooliibi yii: “Ŋyunti ŋubɔ dòoń ni dāa nyàab̀ man Kinibiki wiini nee ŋubɔ, kaa làá ká.
42017023	Bi dāa tùkù-ni yii: <U bí doo ní!> <Aayee, u bí lapu ní!> Taa sāǹ kí cùmaan laaaba.
42017024	Man Kinibiki dāantam wiiŋŋu dal dāa sá kii utaa nín ŋmɔ́ò ki ŋmíntí pu kí kíliń kutagbɔŋu killaŋki kí nīn cá ku-kuntilaŋkee ní.
42017025	Ama kí wàatī míǹ ń nín bàńee, see ḿ jī falaa tikpil, waanee nib ń dū-mi kí fá.
42017026	Tin nìn jítì Noowee yuntiŋuee, tíǹ tibaantiil di dàá dāá ŋá man Kinibiki mun wiiŋŋu dal.
42017027	Binib nìn jīǹ, ki nyù, bininjab cāab̀ binimpoobi ní binimpoobi mɔ́ń ticati ali ki tin sāā ŋyunti ŋun Noowee dāa kɔ́ buŋalimbunee, ní nnyiŋgbeen dɔ́miń ki kúntì bi-kɔkɔ pílpil.
42017028	“An dàá dāá péētí ŋá kii Lɔɔti yuntiŋuee ní: binib nìn jīǹ, ki nyù, ní bin dāāyee dāā, ní bin nyáfée nyáfí, ní bin kù tikpaalee bí ki kù, ní bidimaliibi bí ki māā.
42017029	Ama daliŋkin Lɔɔti yíkì Soodɔmee, ní farwata nì ŋŋmi nyánní yilpu kii utaayee ki nìn̄ kitiŋ pu ní ki wùn̄ ki kúntì bi-kɔkɔ pílpil.
42017030	“Daliŋkin man Kinibiki yaa láā páaǹnée, min dàá dāá ŋée dee.
42017031	Yaadal wiiŋŋuee, un yaa láā bí dicindee^fg^ ń taa lì yii u dàá kpákatí kí kɔ́ kudii poon kí yòon̄ u-wanti tiba, míǹ ní un bí kusaauee mun ń taa fàtīń mmɔŋki.
42017032	Téetímaan Lɔɔti nimpuu un nìn fātìi kpēēboon ki kpántì diyataŋkpalee bɔti.
42017033	Un là kí fīī u-maŋfalee dàá fá-dì. Ama un yaa làá fá u-maŋfalee dàá kpāafì-dì.
42017034	Ibaamɔn ní m tùkù-ni, an nyeekuee, binib bili dāa dɔ̄ kilambaŋ pu ní án yòon̄ ubɔ kí yàntī un kíǹee.
42017035	Binimpoobi bili dāa gbāā ki nà kunabaantiiu pu ní án yòon̄ ubɔ kí yàntī un kíǹee. [
42017036	Bininjab bili dāa gbāā kusaau ki kù, ní án yòon̄ ubɔ kí yàntī un kíǹee.”]
42017037	Ní u-boonnooliibi bālfì-u yii: “Ukpil, la ní míǹ dàá dāá ŋée.” Ní Yeesu kíí-bi yii: “Laakin diwaŋkpil yaa dɔ̄ee, niin ní kaajiikub kpáfí.”
42018001	Ní Yeesu tùkū-bi tibɔŋmantikaal nee kí dàkà yii an máaǹ bí nīn péēmèé kí taa gbèen̄,
42018002	u bí yii: “Ubɔsoonli ubɔ di nìn bí kitiŋ kiban, kaa fàŋkí Unimbɔtaa kaa tɔ́ unil mun.
42018003	Kitiŋ gbanti poonee unimpukpiipu ubɔ nìn bí ki dòoń ubɔsoonlee cee múlmul ki bí-u yii: <M-nannanliu ŋá-mi tibɔti, pò m-bɔti kí tīī-mi.>
42018004	Ní ubɔsoonlee tafal kpá, an tin yúntì, boonee ní u dāa bí u-ba yii: <Nì min kɔkɔ maa fàŋkí Unimbɔti, kaa tɔ́ unilee,
42018005	ukpiipu nee nín dòoń ki páb̀-mi pu nee, m dàá sòoǹ bi-bɔti nee kí tīī-u. An yaa sá fam, u dàá nīn péēdòoń ki páb̀-mi yéè ní kí dāá tìl̄ m-fām.> ”
42018006	Ní ti-Dindaan gítī bí yii: “Pīlfìmaan ubɔsooŋkpitee nín lī puee.
42018007	Míǹ ní Unimbɔti dàá sòoǹ kí pò bin u lútì bi tíminsí-u ŋwìiń pu nì kunyeeuee, waa làá yàntī-bi, u dàá tūtuǹ-bi malaa.
42018008	Ibaamɔn ní m tùkù-ni, see ú sòoǹ kí pò bi-bɔti. Ama, man Kinibiki yaa láā fātìi gítìńee, m dàá ká bin fɔ̃ɔ̃-mi ki kííyee wīikí kitiŋ puɔɔɔ?”
42018009	Yeesu gítī lī tibɔŋmantikaal nee bin nìn lì yii bíǹ bí deedee Unimbɔti nimiin nì bi-ba nyítam ki kpèé ki sìnkīǹ bin kíǹeeyee,
42018010	yii: “Binib bili di nìn cūtì Kunimbɔtidiin kí mèè, ubɔ nìn sá Fariisa ní un kíǹee sá ufɔtil.
42018011	Fariisee nìn yú ki mèé u-ban, yii: <Oo Unimbɔti, m jáaḿ-si man nín kaa bí kii bin kíǹee nín bí pu ki sá binaayub, binikpitib, bilaakpaadambee, m jáaḿ-si man nín kaa bí kii ufɔtil un bí neeyee.
42018012	M bɔ̃ob̀ kinyɔkɔ mili kinyɔŋ poon, ní m-wanti tin kɔkɔ m kāntée, m lèekī saalaa sá kamaa puee kubɔ kubɔ ki tìì-si.>
42018013	Ní ufɔtilee, úǹ yúń kudaŋdaŋu, kaa là kí wáaǹ u-yil yilpu gba, ki fátí u-bindi ki yáliŋkí u-kpitii pu ní ki lì yii: <Oo Unimbɔti, sɔ̄ m-saai, m sá unikpiti ní!> ”
42018014	Ní Yeesu gítī lī yii: “M tùkù-ni yii ufɔtilee fātì u-dumpu, Unimbɔti dū u-kpitii ki pú-u, kaa pú un béeyee. Kun puee un sá kamaa yaa yɔ̃ontí u-ba yilpuee Unimbɔti dàá sìntīǹ-u taapu, ní un sìntīǹ u-ba taapuee Unimbɔti dàá yòon̄-u yilpu.”
42018015	Binib nìn cāabìń ki kpáaǹ mbiyaawaamu Yeesu cee ú dū u-ŋal kí páań mu-pu kí mèè kí tīī-mu, ní u-boonnooliibi nìn mɔ́tí ki jì-bi.
42018016	Ní Yeesu yíiń-mu, ní ki bí yii: “Yàntīmaan mbiyaawaamu ń dāan̄ m-cee, ní taa pìin̄-mu nsan, kun puee Unimbɔti beel sá ki tīī bin náań nì muee ní.
42018017	Ibaamɔn ní m sòoǹ nì ni, un kamaa yaa kaa fɔ̃ɔ̃ Unimbɔti beel kii kibiyaawaayee kpá kí kɔ́ u-beelin.”
42018018	Niinee, Juuda yab kpiliu ubɔ bālfì Yeesu yii: “Ukpimɔnti, m dàá ŋá mana ní kí ká mmaŋfafɔkɔn ŋun kaa cáá dikuntilee ní?”
42018019	Ní Yeesu fātìi kíí-u yii: “Ba pu ní a yíiń-mi yii umɔnti, ubɔ kaa ti sá umɔnti see Unimbɔti baba.
42018020	Kee, sii a-ba nyí Unimbɔti marabaa? An lī yii: <Á taa ŋá tilaakpaal, kí taa kpò unil, kí taa yò, kí taa mɔ̄ntì kí páań ubɔ pu fam, kí nīn tɔ́ a-baa nì a-na.> ”
42018021	Ní uninjee fātìi kíí-u yii: “Doooo m-naacimpɔntin ní m péēŋúb́ an marab gbanti.”
42018022	Yeesu gbìl̄ u nín lī puee, ní ki bí-u yii: “Kuwambaantiiu di kíǹ-si á ŋá. Nín̄ cá kí nyāfì tin kɔkɔ a cááyee kí dūú yàkatī bifalaadambi kí tin ká tigaajati Unimbɔti cee; a yaa ŋá mimmee, á dāan̄ kí nīn nɔ́ɔ́-mi.”
42018023	Kijapaayee nín gbìl̄ mimmee, kunimbaau kɔ́-u kun puee u nìn cáá tigaajawan tikpil kaa là kí dūú pɔ̄.
42018024	Yeesu nín ká yii kunimbaau kɔ́-uee, ní u bí yii: “An pɔ̄ɔ̄ tikpil ki tīī bigaajab bí kɔ́ Unimbɔti beelineeee!
42018025	An pòfì ki tīī ugutaamu ń jītí ujoo buŋŋun ki jítiǹ ugaaja ń kɔ́ Unimbɔti beelin.”
42018026	Ní bin nìn bíī pílfíǹ-uee bí yii: “Kin, ŋma di dàá nín ká difiil dee?”
42018027	Ní Yeesu kíí-bi yii: “Tin pɔ̄ɔ̄ binib ceeyee, kaa pɔ̄ɔ̄ Unimbɔti cee.”
42018028	Ní Piyeer bí yii: “Kin timbi bin cāntì tin ti cááyee ki táá-see faa?”
42018029	Ní Yeesu kíí-u yii: “M sòoǹ nì ni ibaamɔn ní, un kamaa di yaa fá u-dumpu, u-nimpuu, u-nabiyaamu, u-baa nì u-na, nì u-biyaamu, Unimbɔti beel puee,
42018030	dàá fɔ̃ɔ̃ tipaal tikpil ŋyunti ŋun ti bí nee poon ní kí dāá gítī fɔ̃ɔ̃ mmaŋfafɔkɔn ŋun kaa cáá dikuntilee ŋyunti ŋun dòońee.”
42018031	Ní Yeesu gāntì u-kpambaliŋ saalaa nì alee ní ki bí-bi yii: “Ní pīlfì tiŋan, Jeerusaleem un ti cá nee tin kɔkɔ Unimbɔti bɔnaatiliibi nìn ŋmàn̄ ki yɔ́oǹ yii an dàá dāá bàń man Kinibiki puee, ŋyunti bāań ní nee an dàá ŋá míǹ.
42018032	Bi dàá cúú-mi kí tīī bin kaa sá Juuda yabee bí bèel̀-mi, kí sìì-mi, kí tíiĺ timɔtan kí làbitì-mi.
42018033	Bi dàá gbá-mi anaalab kí wàatī ní kí kpò-mi. Ní iwiin ita dalee ḿ fìkitī.”
42018034	Ama u-kpambaliŋ kaa nìn gbìl̄ an kɔkɔ taapu, kaa nyí tin pu ní Yeesu sòoǹ mimmee kun puee tibɔtee nìn dáá bí-bi dibalin.
42018035	Yeesu nín tɔ́obiń Jeeriikooyee uninjajɔfu ubɔ nìn kā disaŋkaŋkpil ki mèé tiwan.
42018036	U gbìl̄ kunipaau jītée, ní u bālfì yii: “Án sá ba ní?”
42018037	Ní bi tùkū-u yii: “Yeesu Naasaareeti yɔuee di jītí.”
42018038	Niinee ní u téeń mpɔn yii: “Yeesu, Dafiidi naantiiu, sɔ̄ m-saai!”
42018039	Ní bin nìn līī nyɔkɔpuee bíī kpàtī u-pu yii ú ŋmīĺee. Ní u mɔ̄tìi bíī kāantí yii: “Dafiidi naantiiu sɔ̄ m-saai!”
42018040	Ní Yeesu sāā ki síl̀, ní ki bí yii bí cáań-u u-cee. U bāańee, ní Yeesu bālfì-u yii:
42018041	“A là ḿ ŋá-si mana ní?” Ní u bí yii: “Ukpil, m là kí wāl̀ ní.”
42018042	Ní Yeesu bí-u yii: “Nín̄ kíǹ ki wāĺ! A-fookiiu di fīī-si.”
42018043	Niin niin ní u-nimiliŋ cúū ŋúbitì ní u wál̀ ní ki kíǹ ki táá Yeesu ki nyɔ́ŋkí Unimbɔti. Kunipaauee kɔkɔ nín ká mimmee, ní bi bíī pàkà Unimbɔti.
42019001	Yeesu bàn̄ Jeeriikooyee, ki bíī còom̄ ki jītí kitiŋin.
42019002	Uninja ubɔ nìn bí niin, bi yíì-u Jaasee. U nìn sá bifɔtiliibi kpiliu ní ki sá ugaaja.
42019003	Kijapaayee bàà péēnyàab̀ kí wāl̀ un ní Yeesu baasii sée, ama u nín sá kinigiŋgiŋee puee waa ŋūǹ kí ká-u kun puee binib nìn múkú Yeesu pu tikpil.
42019004	Ní u sáǹ ki līntì nyɔkɔpu ki cūtìi jɔ́m̀ busubu pu kí wāl̀ Yeesu, kun puee Yeesu dàá jītí niin ní.
42019005	Yeesu dūu bāań niinee, ní ki wáaǹ yilpu ní ki bí-u yii: “Jaasee, kpákatiń malaa, kun puee sii dumpu ní m dàá kɔ́ díǹ.”
42019006	Ní Jaasee ŋá malaa malaa ki kpákatìń ní ki fɔ̃ɔ̃ Yeesu ki cūnnì u-dumpu nì dipɔɔpindi.
42019007	Bin nìn bí niin ki ká mimmee nìn bíī gbùkum̄ yii: “Uninja nee cūtì ki kɔ́ unikpiti dumpu dee.”
42019008	Ní Jaasee síl̀ ti-Dindaan nimiin ní ki bí yii: “Ti-Dindaan, kpèè, m dàá lēēm-gaajati dijandi kí tīī bisoodambi, ní m yaa nìn mūul̀ ubɔ ki fɔ̃ɔ̃ animil u-cee, m dàá téeǹ-u min m mūul̀-uee minaa pu.”
42019009	Ní Yeesu bí-u yii: “Difiil kɔ́nní kudii nee poon díǹ, kun puee uninja nee mun sá Abraam maaliŋun ní.
42019010	Di sá yii man Kinibiki dɔ́miń kí nyàab̀ kí fīī bin nìn wáŋkèe ní.”
42019011	Ní Yeesu gítī kútì tibɔŋmantikaal nee ki lī bin nìn bí ki pílfíǹ-uee, kun puee bi nìn dàkafī yii, u nín tɔ́ob́ Jeerusaleem nee, Unimbɔti dàá dū-u kí kàan̄ dibeel kɔŋkɔnnee dee.
42019012	Ní u lī yii “Uninja ubɔ di sá ubɔti maaliŋun, ní ki yíkì ki búntì kitiŋ kiba poon ndandati kí cù kí fɔ̃oń dibeel, kí gítiń u-tiŋki pu kí dāá kàl̄ tibɔtiil.
42019013	Kí wàatī ú nín yīkèe, u yíiń u-tɔntɔnliibi kansikinee saalaa ní ki tīī bi-kɔkɔ kinimifɔŋ kiba kiba bí nīn bàntī ú dāan̄.
42019014	Ama ní u-tiŋkin nib kaa là u-bɔti. U yíkì kpalaayee, ní bi tú binib u-boon bí cùú tùkù-u yii bíǹ kaa là kijapaai gbanti ń nīn sá bi-bɔtiu.
42019015	“U nín cūtì bi kāaǹní-u dibeel u fātìńee ní u yíiń u-tɔntɔnliibi saalaa bin u nìn tīī animil bí nīn cáā bàntēe kí kpèè yii bi bāntì ki ká mana.
42019016	Ní upeepeekaa dɔ́miń ki bí yii: <Ukpil, a nín tīī-mi animil ḿ bàntēe, m bāntì ki ká míǹ saalaa mun ki kútì.>
42019017	Ní u-kpiliu bí yii: <Mboo, a sá utɔntɔmmɔnti, kun puee m tīī-si tiwan fiii ní a ŋúb́-tì nì deedee, an puee m kāaǹ-si á nīn sá ntimu saalaa bɔtiu.>
42019018	Ní uliliiti mun bāań ní ki bí yii: <A nín tīī-mi animil ŋiŋyee, m bāntì ki ká míǹ miŋmoo pu ki kútì.>
42019019	Ní ukpilee bí yii: <Si mun ń nīn sá ntimu muŋmoo bɔtiu.>
42019020	Ní ubɔ mun bāań, ní ki bí yii: <Ukpil, kpèè, a-nimiliŋ sèé, m dūu kúĺ kiŋaabikin ki yɔ́oǹ-si.
42019021	M fāŋkì-si, kun puee a sá unil un bɔti pɔ̄ɔ̄yee, kun saa yɔ́oǹee kúǹ ní a yòontí, ní ki cēēkun saa búĺee.>
42019022	Ní ubɔtee bí-u yii: <Utɔntɔŋkpiti ní a sá. Tin tin a sòon̄ee tíǹ ní m dàá gíiǹ kí kpò a-bɔti. A nyí m sá unil un bɔti pɔ̄ɔ̄yee, ní kun maa síiǹee ní m yòontí, ní ki cēēkun kun maa búĺee,
42019023	kin, ba pu ní aa cáá m-nimiliŋ kí ŋá baŋkan, m yaa láā fātìi gítìńee, ḿ bàà fɔ̃ɔ̃ m-nimiliŋ nì ipaati?>
42019024	Ní u bí bin bí niinee yii: <Fɔ̃ɔ̃maan animil u-cee kí dūú kūtì un cáá saalaayee.>
42019025	Ní bíǹ bí yii: <Ukpil, u cáá saalaayaa!>
42019026	Ní u kíí-bi yii: <M tùkù-ni yii, un kamaa yaa ŋúb́ tin u cááyee tiŋanee, bi dāa kútí-u ní. Ama un kamaa yaa kaa ŋúb́ tin u cááyee tiŋanee ní bí dāá fɔ̃ɔ̃ fiii un u cááyee.
42019027	An yaa kíǹ m-nannanliibi bin bí yii baa là ḿ nīn sá bi-bɔtiuee, cáaḿmaan-bi kí kpò-bi m-nimiin doo.> ”
42019028	Yeesu sòon̄ míǹ ki dɔ́òyee, ní ki līntì bin táá-uee nyɔkɔpu ki búntì Jeerusaleem.
42019029	U nín tɔ́ob́ Beetifagee nì Beetanii, kigbantaŋ kin bi yíì Ɔliifi sufii joolee ceeyee, ní u dū u-boonnooliibi bili ki tú u-nyɔkɔpu ki tùkū-bi yii:
42019030	“Nín̄ cámaan kitimbilii kin bí ti-nyɔkɔpu nee. Ni yaa bàn̄ ki kɔ́ ki-nee, ni dàá ká dimampɔmbil diba gbìn̄, din pu báà ubɔ kaa láá kāl̀ee, ní gbìntīmaan-di kí cáań-mi.
42019031	Ubɔ yaa bālfì-ni yii: <Ba pu ní ni gbìntī-dee?> ní kíí-u yii: <Ti-Dindaan di nyàab̀ kimaŋ.> ”
42019032	Bin Yeesu túee búntì ní ki bàn̄ ki ká kii u nín tùkūń-bi puee deedee.
42019033	Ŋyunti ŋun bi bíī gbìntī kimaŋee ní ki-dindambi bālfì-bi yii: “Ba pu ní ni gbìntī-kì?”
42019034	Ní bi kíí-bi yii: “Ti-Dindaan di nyàab̀ kimaŋ.”
42019035	Bi cáań dimampɔmbilee Yeesu cee ní ki pēetì bi-wampeeŋkaati ki páaǹ di-pu ní ki yāntì Yeesu kāl̀.
42019036	Yeesu còom̄ ki cée, ní binib kpátí bi-wampeeŋkaati ki bīil̀ nsan pu.
42019037	U bíī kpákatí Ɔliifi sufii joolee pu ki tɔ́obiń Jeerusaleemee, u-boonnooliibi kpáfì dinikitikpaandi an mɔ̄ǹ-bi tikpil bi fàal̀ ki pàkà Unimbɔti mpɔn maamaacib bin bi nìn ká Yeesu ŋáaǹee pu.
42019038	Ní bi lì yii: “Ti-Dindaan ń bìin̄ ubɔti un dòoń u-yindi puee boon. Unimbɔti tīiń-ti ŋgbansɔŋfi ní binib bíī tìì-u tinyool.”
42019039	Fariisab biba nìn bí kunipaaun, ní ki bí Yeesu yii: “Ukpil, tùkù a-boonnooliibi yii bí ŋmīĺee.”
42019040	Ní Yeesu kíí-bi yii: “M tùkù-ni ibaamɔn ní, báà binee yaa ŋmíl̀aaa, ataŋkpee dàá kūuntì.”
42019041	Yeesu nín pìl̄ Jeerusaleem ki wál̀ kitiŋee ní u bíī sūǹ ki-nib pu,
42019042	ní ki bí yii: “Díǹ wiiŋŋu nee ni yaa bàà ŋūǹ kí béé kun ŋūǹ kí cáań-ni ŋgbansɔŋfee, ama kɔŋkɔnnee an bí-ni dibalin.
42019043	An puee iwiin iba dòoń ni-nannanliibi dàá dāan̄ kí bíĺ ataŋkpuku kí màntīí tū ni-tiŋki, ní kí lùtīí gɔ́ń-kì kí táká-ni.
42019044	Bi dàá kúntí ni nì ni-tiŋki kɔkɔ, kí taa kíń báà kudigbuŋu, kun puee naa béè ŋyunti ŋun Unimbɔti dɔ́miń kí jòoń-nee.”
42019045	Yeesu bāań Jeerusaleemee, ní ki kɔ́ Kunimbɔtidiin, ki kíĺ ki bíī jì biwannyafiliibi,
42019046	ní ki tùkū-bi yii: “An ŋmàn̄ Unimbɔti takaldaun yii: <M-diiku dàá nīn sá ŋwimmeem diiku ní, ama ní nimbi dū-ku ki kpántì kunaayudii.> ”
42019047	Yeesu nìn kíǹ ki bí baabadal Kunimbɔtidiin ki dàkà Unimbɔti bɔti, ní bisaraaŋakpilib nì bimaradakaliibi nì biyidambi bíī nyàab̀ bi nín dàá dī pu kí kpò-uee,
42019048	kaa nyí min ní bi dàá ŋée, kun puee kunipaau kɔkɔ nìn bí ki pílfíǹ Yeesu kaa là kí lɔ́ɔ́ u-nyɔɔbundi báà diba.
42020001	Dalba, Yeesu bíī dàkà samaa ki sòoǹ tibɔmɔntiil Kunimbɔtidiinee, ní bisaraaŋakpilib nì bimaradakaliibi nì biyidambi cílìń bi-pu,
42020002	ní ki bí-u yii: “Nì nsan ŋulɔŋu pu ní a ŋáań tin bí nee ní? Ŋma di pú-si nsan á ŋá míǹ?”
42020003	Ní u kíí-bi yii: “Man mun dàá bàlfì-ni tibɔti tiba.
42020004	Ní tùkù-mi un di túnní Jaan ń dāá fàl̀ binib Unimbɔti nyimee: Unimbɔtaaa, binib?”
42020005	Niinee ní bi kíĺ ki bíī sòoǹ bi-ŋmaniŋma, yii: “Ti yaa bí-u yii: <Unimbɔti di túnní-u,> u dàá lì yii: <Kin, ba ŋá ní naa fɔ̃ɔ̃ u-bɔti ki kíí?>
42020006	Ti yaa tí bí-u yii: <Binib di túnní-u,> kunipaau nee kɔkɔ dàá yāŋkì-ti ataŋkpee kí kpò, kun puee báà ŋma nyí ibaamɔn yii, Jaan sá Unimbɔti bɔnaatiliu ní.”
42020007	Niinee ní bi kíí Yeesu yii: “Taa nyí un di túnní Jaan ú dāá fàl̀ binib Unimbɔti nyimee.”
42020008	Ní u fātìi kíí-bi yii: “Man mun kaa làá tùkù-ni nì nsan ŋun pu ní m ŋáań mimmee.”
42020009	Boonee ní Yeesu dū tibɔŋmantikaal nee ki bíī sòoǹ nì samaa yii: “Uninja ubɔ di kùn̄ isufi in lòoǹ abil ŋin bi cáā ŋà ndamamee kpaabu, ní ki dūu ŋúbiǹ bipaadambi, ní ki búntì nsan ki dàá yúntiń.
42020010	Isufee biliŋ kìtitam bāańee, ní u túnní u-tɔntɔnliu ubɔ bipaadambee cee ú fɔ̃ɔ̃ u-jandi kí cáań-u. Ní bi cúú-u ki gbáń ní ki jìn̄-u ki gíiǹ nì iŋaŋkulim.
42020011	Ní bukpaadaanee gítī túnní u-tɔntɔnliu ubɔ mun bi-cee ní bi tí cúú ú mun ki gbáń ní ki kɔ́ǹ-u icoo ní ki jìn̄-u ki gíiǹ nì iŋaŋkulim.
42020012	Ní u gítī tú utataati, ní bi cúú-u ki ŋá-u tiweendi ní ki jìn̄-u ki nyántì.
42020013	Ní bukpaadaan bí yii <M dàá gítī ŋá mana? See ḿ dū m-jipɔɔn un m néeńee kí tɔ̄. An yaa yíì, bi dàá fàŋkì úǹ.>
42020014	Ama bipaadambee nín wál̀ u-jipɔɔn dòońee ní bi bíī lì tɔb yii: <Kpèè, un dàá dāá jī kusaau fool boonee dee! Tí kpòmaan-u, kusaau ń kpántí ti-yɔkɔ.>
42020015	Ní bi cìb̄ ki cúú-u ki cáá-u ki nyántì ŋkpaabuku ní ki kūū-u.” Ní Yeesu bālfì-bi yii: “Kɔŋkɔnnee, bukpaadaan dàá ŋá-bi mana?
42020016	U dòoń ní kí kpò-bi ní kí dū u-kpaabu kí ŋúbiǹ biba.” Bin pílfèe nín gbìl̄ an bɔtee, ní bi lī yii: “Mbusu ń cù ndan.”
42020017	Ní Yeesu dū u-nimiliŋ ki báaǹ bi-pu, ní ki bālfì-bi yii: “Unimbɔti takaldau poon nín ŋmàn̄ puee dàá lì yii ba dee, yii: <Ditaŋkpal din bidimaliibi nìn dūu fée, díǹ di dāa kpántì ditaŋkpal din ŋúb́ kudii pɔŋŋuee.>
42020018	Un kamaa di yaa lítì ditaŋkpal gbanti puee dàá kɔ̄fì, ní un pu ní ditaŋkpalee yaa tàb̄ee, udaan dàá nà ní, dúsídusi.”
42020019	Niinee, bimaradakaliibi nì bisaraaŋakpilib bíī nyàab̀ isan kí cúú Yeesu, kun puee bi béè yii bíǹ pu ní u gāā dilaŋkpandi gbanti, ama binib nín nìn wīikí u-cee puee, bi fāŋkì.
42020020	Ní bi kíĺ ki bíī cɔ́ŋkí Yeesu ní ki nyántì binib biba ki túnní u-cee, bi dū bi-ba ki gíiǹ nnimɔntiyaamin kí píĺ-u tibɔti bí ŋmā kí cúú-u kí dūú ŋúbiǹ gɔmina ń dáaĺ u-tafal.
42020021	Ní binibee bālfì Yeesu yii: “Ukpil, ti nyí yii tin a sòoǹee nì tin a dàkèe bí deedee, báà unil yaa yāntì ki bí miŋyee, aa fātìi tɔ́, ní ki dàkà nnimbɔtisan nì ibaamɔn.
42020022	Míǹ puee, á tùkù-ti, ti-marau pú-ti nsan yii tí pà lampoo kí tīī Room gɔminauaaa an kaa pú?”
42020023	Yeesu béè bi nín bíī líbití-uee ní ki bí-bi yii:
42020024	“Cáaḿmaan-mi animil.” Bi cáańee, ní u bālfì-bi yii: “Ŋma yindi nì u-yil di kā animil pu na?” Ní bi kíí-u yii: “Gɔmina Seesaar.”
42020025	Niinee ní u fātìi bí-bi yii: “Dūmaan tin gɔmina yèe kí tīī gɔmina, kí dū Unimbɔti mun yati kí tīī Unimbɔti.”
42020026	Baa ŋúń ki ká u sòon̄ dinyɔɔbuŋkpitil diba binib nimiin bí bàà ŋmā kí cúú-u. U nín nìn kíí-bi puee, bi bākatì, ní kaa ti ká tiba kí gàtī.
42020027	Boonee ní Sadusab biba dɔ́miń, bíǹ di sá dikitil din lì yii difìkitil kaa bée, ní ki bālfì Yeesu yii:
42020028	“Ukpil, Mooisi ŋmàn̄ mara ki síiǹ-ti yii: <Unil yaa cáá kinabiki ní u kpíì ki yāntì u-nimpuu, kaa màl̄ee, u-nabikee ń fɔ̃ɔ̃ ukpiipuee kí màal̀ kí téeǹ u-nabiki kin kpíìyee yil.>
42020029	Kun pu ti bàlfēe di sá, nnabiyaamu mululi di nìn bí, upeepeekaa cáá unimpu ní ki kpíì ki yāntì u-nimpuu, kaa màl̄.
42020030	Ní uliliiti fɔ̃ɔ̃-u ní ki mun kpíì, kaa màl̄
42020031	ní utataati mun míǹ. Binib bilulee kɔkɔ cáá-u ki tin tú ki kpíì kpíì kaa màl̄ mbiyaamu.
42020032	Boonee, unimpuee u-ba mun dāa kpíì.
42020033	Mimmee, difìkitil dalee, bi-kɔkɔ yaa láā fīkitèe, bi-kansikin ŋma di dāa yì unimpuee? Kun puee bíǹ binib bilulee kɔkɔ cáá-u ki ká.”
42020034	Ní Yeesu kíí-bi yii: “Duulnya nee poon ní bininjab cāab̀ binimpoobi, ní binimpoobi mun mɔ́ń bininjab.
42020035	Ama bininjab nì binimpoobi bin Unimbɔti ká yii bi máaǹ kí dāá fìkitī ditaŋkpiilin kí dāá kàl̄ duulnyapɔɔn un dòoń boonee, dinimpucaal nì dicamɔndi dāa kpá.
42020036	Baa dāa gítī kúù, ní ki dāa bí kii Unimbɔti tūuni nín bí puee, ní ki dāa sá Unimbɔti jipɔmbi, kun puee bi fātìi fīkitì ditaŋkpiilin.
42020037	Mooisi nìn ŋmàn̄ ki cántì yii bitaŋkpiibi dàá dāá fìkitī, laakin u sòoǹ kikuŋkumbiki bɔtee, u nìn yíiń ti-Dindaan yii: <Abraam Nimbɔtiu, Isaaki Nimbɔtiu, Jaakɔb Nimbɔtiu.>
42020038	Unimbɔti sá bin wāĺee Nimbɔtiu ní waa sá bitaŋkpiibi Nimbɔtiu, kun puee úǹ ceeyee bíǹ kɔkɔ kaa kpíì.”
42020039	Niinee ní bimaradakaliibi biba bí-u yii: “Ukpil, a nín sòon̄ puee ŋān̄ tikpil.”
42020040	Kun puee baa nìn gítī ŋūǹ kí bàlfì-u tibɔti tiba kí kpèè u-nyɔkɔn.
42020041	Ní Yeesu bí-bi yii: “Nì mana ní ni ŋūǹ kí lì yii Kriisitoo sá Dafiidi naantiiu?
42020042	Dafiidi u-ba lī Soom takaldau poon yii: <Ti-Dindaan tùkū m-Dindaan yii: Kàl̄ m-ŋaŋgiil pú yéè
42020043	kí nīn cí ŋyunti ŋun m dàá càntī a-nannanliibi ń kpántí a-taaŋi tɔkɔŋkaatee.>
42020044	Dafiidi u-ba yíì-u u-Dindaan ní: kin mana ní u ŋūǹ kí nīn sá Dafiidi naantiiu mun?”
42020045	Yeesu bíī sòoǹ kunipaau bíī pílfíǹ-uee ní u bí u-boonnooliibi yii:
42020046	“Ní nīn nyíǹ ni-ba nì bimaradakaliibi. Bi néeń ki pèentí abɔkutikpaan ki yìiǹ, ki néeń bí nīn jáaḿ-bi sampaambi pu, ní ki néeń ki kàal̀ nyɔkɔpu jaliŋ akpafidiin ni nì diinabin,
42020047	ní ki fìkì bikpiipoobi wanti, ki mèé ŋwimmeem yúntí, kí dàkà binib yii bi sá bimɔntiibi. An puee ditafadaaldi din gítī lákatèe dɔ̄ ki cí-bi.”
42021001	Yeesu yáatì ki ká bigaajab nín tòɔ́ animil saraa dakaaun pu Kunimbɔtidiinee,
42021002	ní u ká ukpiipusoodaan ubɔ cáań igboo ili ki tɔ́.
42021003	Ní u bí yii: “Ibaamɔn ní m tùkù-ni, Unimbɔti nimiinee ukpiipusoodaan nee tɔ́ ki jítiǹ bin kɔkɔ kíǹee.
42021004	Di sá yii bin kíǹee dū bi-nimiliŋ ŋin pá baa làá dūú ŋá nì tibee ní ki tɔ́, ama ukpiipu nee nì u-sool poonee, u nín bàà cáá ŋin kí dā tijin kí jēe ní u cáań kɔkɔ ki dūu tɔ́ nee.”
42021005	Binib biba nìn bíī sòoǹ Kunimbɔtidii nyaaŋku pu, ataŋkpanyaan ŋin bi nìn dūu máń-kuee, nì tiwammɔntiil tin bi nìn dūu ŋá saraa ki tīī Unimbɔtee. Ní Yeesu bí-bi yii:
42021006	“Kun ni wāĺ neeyaa, iwiin iba dòoń naa dāa gítī kāntí ditaŋkpal diba tɔ́kɔ́ di-juti pu. An kɔkɔ dàá dāá wīī ní.”
42021007	Bi bālfì Yeesu yii: “Ŋyunti ŋulɔŋu ní tin a sòon̄ee dàá bàń? Kudaaŋŋu kulɔkɔ di dàá dàkà yii an tɔ́obiń?”
42021008	Ní Yeesu bí yii: “Ní nīn nyíǹ ni-ba ubɔ ń taa ŋmàtiǹ-ni, kun puee binib tikpil dàá dāá dū man yindi kí kpántí bi-yaŋ, kí bí yii bíǹ di sá man, kí tùkù-ni yii ŋyunti bāań. Ama ní taa nɔ́ɔ́-bi.
42021009	Ni yaa láā gbìl̄ bi sòoǹ tijáti nì fìkìlfikil kitiŋ puee, ni-pɔbiliŋ ń taa bīil̀. An máaǹ tíǹ kɔkɔ ń bàń kí wàatī. Ní nīn nyí yii duulnya kúntitam kaa dá láá yá.”
42021010	Ní u gítī lī yii: “Kitiŋ kiba yab dāa yíkí ní kí jáǹ kiba yab, ní dibeel diba yab ń yīkì kí jáǹ diba mun yab.
42021011	Ajan tikpil kitiŋ dàá dāá cìŋkì ŋkpitim pu, ní bìlbil kúm nì ŋkùm dàá dāá nyā atinjan kupaau poon. Tiwan tikpil dàá dāá ŋá kí kɔ́ǹ binib tifaandi, ní tidaandi tikpaandi dāa pāantí kutagbɔŋu pu.
42021012	“Kí wàatī tíǹ kɔkɔ ń bàńee, bi dàá cūtì-ni kí sàaǹ-ni, kí cáá-ni ibɔsoon akpafidiin ni, kí pìin̄-ni sarka; ki dàá cáá-ni bibɔtikpaambi nì biyidambi nimiin man pu.
42021013	Niin ní ni dāa kāntí mpaan kí sòoǹ nì bi tin ni nyí man puee.
42021014	Míǹ yaa bāań nee, ní bɔ́ntí ni-ba kí taa nín̄ yáliŋkí tin ni dàá tin sòoǹ kí fīī ni-bee pu.
42021015	Kun puee mama m-ba di dàá dāá tīī-ni iciin nì tibɔti tin ni dàá sòoǹ kí líí ni-nannanliibi, baa làá ŋmā kí kpákaǹ-nee.
42021016	Ni-baabi nì ni-nab, nì ni-nabiyaamu, nì ni nì bin pēēyee, nì ni-bɔɔbi dàá dāá dū-ni kí ŋúbiǹ ni-nannanliibi, ní bíǹ ń kpò ni-kansikin biba.
42021017	Báà ŋma dàá nīn ná-ni ni nín fɔ̃ɔ̃ man ki kííyee pu.
42021018	Ama, nì míǹ kɔkɔee, ni-yikpiliku báà kubɔ kaa làá lēēni-yil pu kí wɔ̄ŋkì.
42021019	Yūĺmaan mmɔntiimin, míǹ ní ni ŋūǹ kí dāá fīī ni-ba.”
42021020	“Ni yaa láā ká bijanjaliibi dɔ́miń ki māntì ki tú Jeerusaleemee, ní béé yii, ŋyunti gbantee, butɔbu dàá jàkà-u dee.
42021021	An yuntiŋuee, bin yaa láā bíń Juudee tiŋkinee ń nīn sáń ki dàb̀ ajoon, bin yaa láā bí Jeerusaleem tiŋkinee ń nīn sáń ki nyēē, ní bin yaa láā bíń tisatinee ń taa kpìnní mmɔŋki.
42021022	An dāa sá ipɔntoon wiini ní, kí ŋá kii Unimbɔti takaldau poon nín ŋmàn̄ ki síiǹ puee.
42021023	Ama, falaa dɔ̄ ki cí bipɔdambi nì bimatib iwiin gbanti poon. An dāa sá kunimbaakpaaŋŋu ní kitiŋ kɔkɔn. Unimbɔti ŋuul dàá dāá lítí inibool nee pu tikpil.
42021024	Bi dàá kpò binib tikpil nì njimu, kí cúú tikpil kí cáá cùnnì kuyuŋu atimbun kɔkɔn, ní bin kaa nyí Unimbɔtee ń dāá jī Jeerusaleem kí tāā pùb, kí dāá sāā bi-yuntiŋu.”
42021025	“Ni dàá dāá ká tidaandi ŋwìiń nì uŋmal nì iŋmalbijaa pu. Kitiŋ puee, atimbun dāa bí ki yáliŋkí nì ŋi-ba, ní tiŋku nyiŋguŋŋi wooku dāa kɔ̄ntí-bi tifaandi.
42021026	Binib yaa dākafì tin bí ki dòoń kitiŋ puee, an-faantee dàá dāá kpò-bi. Ní ipɔn in bí kutaa puee ń dāá cìŋkì.
42021027	Ŋyunti gbantee ní bi dāa kāntí man Kinibiki dòoń ditagbandi pu ki jìl̀ pàlpal nì mpɔn nì tinyool tikpil.
42021028	Tin bí nee yaa láā bíī ŋáańee, nimbi ń mòtīí yūĺ kí ká kunyannyaau, ni-fiil tɔ́obiń dee.”
42021029	Ní Yeesu lī tibɔŋmantikaal nee yii: “Kpèèmaan fiigi subu nì isufi in kɔkɔ kíǹee nín dàkà-ti tiŋyee.
42021030	Ni yaa ká i bíī túkù tifaapɔnee, ni béetí yii kuseeu yàkań dee.
42021031	Míǹ mbaantiim, ni yaa láā ká tin kɔkɔ m sòon̄ nì ni nee bíī jītée, béémaan yii Unimbɔti beel tɔ́obiń dee.
42021032	Ibaamɔn ní m tùkù-ni, nimbi waanee nib kaa làá kpú kí kúntí ní an bɔtee kɔkɔ ń bàń.
42021033	Kutagbɔŋu nì kitiŋ dāa bí kí kúntí, ama man bɔti kpá kí kúntí jaanjaan.”
42021034	“Ní nīn nyímmaan nì ni-ba kí taa yàntī njinjim nì ndanyoon nì duulnya landɔkɔi ń jī mpaan ni-pɔbiliŋ poon. An yaa sá fam, Unimbɔti bɔsooni wiiŋŋu gbanti dàá dāá túuǹ-ni.
42021035	Ŋu dāa tòoń kii kulaaŋŋuee kun puee an dàá dāá bìin̄ kitiŋ kɔkɔ nì ki-nib pu ní.
42021036	Míǹ puee ní taa nín̄ gèem̀maan, nín̄ mèémaan múlmul, mbusu wiini gbanti yaa láā bāańee ní ká mpɔn kí ŋmátí tikɔkɔ poon, kí ŋmā kí dāá yūĺ man Kinibiki nimiin.”
42021037	Kinyɔŋ gbanti poonee, baabadalee, Yeesu nìn dàkà Unimbɔti bɔti Kunimbɔtidiin, ní kunyeeuee ú cù kitimbilii kin bí dijool din bi yíì Ɔliifi sufii joolee pu kí dòon̄.
42021038	Ní samaa kɔkɔ nìn kíntiń-u kutaafaau pòlpɔl Kunimbɔtidiin kí pīlfì tin u sòoǹee.
42022001	Jiŋaal un bi ŋmɔ́ò kpɔnɔb bin baa ŋáań ŋkpɔnɔnyɔkɔ bi yíì-u Paakee nìn tɔ́obiń.
42022002	Ní bisaraaŋakpilib nì bimaradakaliibi nìn bíī nyàab̀ nsan kí cúú Yeesu, ama ní ki fàŋkí kunipaau.
42022003	Niinee ní Sitaan dɔ́miń ki kɔ́ Juudasi un bi yíì Iskaariyɔtee ni; u nìn sá Yeesu kpambaliŋ saalaa nì alee kansikin diba ní.
42022004	Ní Juudasi cūtì ki ká bisaraaŋakpilib nì soojab bin cí Kunimbɔtidiiyee kpilib, ki sòon̄ nì bi min ní u dàá ŋá kí nyàab̀ nsan ŋun u dàá dī kí cúú Yeesu kí ŋúbiǹ-bee.
42022005	Ní an mɔ́ɔkiǹ-bi ní bi síiǹ kunimiŋmiiu kun bi dàá tīī-uee.
42022006	Ní u kíí ní ki kíĺ ki bíī nyàab̀ ŋyunti ŋun di kítì ú dū Yeesu kí ŋúbiǹ-bi, binib ń taa bééyee.
42022007	Jiŋaalee poonee, ŋwiin ŋun bi máaǹ kí kpò apibilee bāań,
42022008	ní Yeesu tú Piyeer nì Jaan yii: “Cùú ŋámaan apibil jiŋaaliu jinti tí jī.”
42022009	Ní bi bālfì-u yii: “La ní a là tí cù kí ŋá tijin gbanti?”
42022010	Ní u bí-bi yii: “Ní pīlfì, ni yaa làá kɔ́ kitiŋinee ni nì uninja ubɔ dàá tin kpāfì u tú dinyimbool, ní nīn táá-u kí kɔ́ kudii kun ni u yaa kɔ́ee,
42022011	kí bàlfì kudiidaan yii: <Ukpil bàlfī-si yii kudii kulɔkɔn ní u nì u-boonnooliibi dàá jī jiŋaal jikaati ní?>
42022012	Niinee, u dàá dàkà-ni diditɔntɔkɔl dikpaaŋku kubɔ, tikɔkɔ bí poon ki bɔ́ntì ki sí, niin ní ni dàá ŋá tijikaal.”
42022013	Ní bi búntì ki lafun bàn̄ ki ká min u lēe deedee, ní ki ŋá jiŋaalee jinti niin.
42022014	Ŋyunti bāańee, Yeesu nì u-kpambaliŋ kāl̀ ki bíī jīǹ tijinee,
42022015	ní u bí-bi yii: “M lēēm-pɔbilin páaa yii man nì ni ń jī apibil jiŋaaliu nee kí wàatī ní ḿ nín jī falaa.
42022016	M tùkù ki cántí-ni yii m gítī kpá kí jī jiŋaal nee kí nīn cí daliŋkin u-taapu dàá nyā mpaampiin pu Unimbɔti beelinee.”
42022017	Niinee ní u yɔ̃oǹ ndaam, ní ki jáam̀ Unimbɔti ní ki bí yii: “Fɔ̃ɔ̃maan kí nyò kí kíń tɔb.
42022018	M tùkù ki cántí-ni yii m gítī kpá kí nyò ndaam nee kí nīn cí ŋyunti ŋun Unimbɔti beel dàá dāan̄ee.”
42022019	Boonee ní u yɔ̃oǹ kpɔnɔ ní ki jáam̀ Unimbɔti ní ki gífì ki tīī-bi ní ki bí yii: “Doo di sá m-wunti [tin m tīī ni-puee. Nín̄ ŋáaḿmaan míǹ ki téetí m-pu.”
42022020	Bi ŋmɔ́ ki dɔ́òyee, ní u gítī yɔ̃oǹ ndaam mbaantiim ki tīī-bi ní ki bí yii: “Ndaam nee di sá dipoompɔndi din dàá nīn bí Unimbɔti nì binib kansikinee. M-fatikuu un dàá nyā nimbi puee di tìì an poondi gbanti.]
42022021	“Kpèè, un dàá dū-mi kí tīī m-nannanliibee bí doo, man nì u pēēdisambil ki jīǹ tijin.
42022022	Tiŋman, man Kinibiki dàá kpú kii Unimbɔti nín nìn lī ki síiǹ puee, ama mbusu dɔ̄ ki cí un di dàá dū-mi kí nyāfiǹ m-nannanliibee.”
42022023	Ní bi kíĺ ki bíī bàlfī tɔb yii: “Ŋma di bí ti-kansikin ki dàá ŋá míǹ?”
42022024	Niinee ní Yeesu kpambaliŋ kíĺ ki bíī kpákà ki là kí béé bi-kansikin un di dàá nīn sá ukpaanee.
42022025	Ní Yeesu bí yii: “Atimbun bɔtiibi wɔ́b́ binib bin pu bi kā dibeelee ní, ní biyidambi là bí nīn yíì-bi bilaŋaŋfitiibi.
42022026	Ama án taa nín̄ sá míǹ nimbi cee. Un sá nimbi cee ukpaanee ń nīn sá kii kiwaayee, ní un là kí nīn sá uyidaanee ń kpántí ni-tɔntɔnliu.
42022027	Ŋma di sá ukpaan ní? Un kā ki jīǹeeyaaa un yú ki tìì tijinee ní? Un kā ki jīǹee di sá ukpaan. Ama man sá ni-kansikin kii utɔntɔnlee ní, míǹ puee ni mun ń nīn bí kii mamee.
42022028	“Nimbi di bí m-cee m-falaabi poon baabadal, kaa fá-mi.
42022029	Míǹ puee m-Baa bɔ́ntì dibeel kí tīī-mi, míǹ mbaantiim ní man mun bɔ́ntì dibeel kí tīī-ni.
42022030	Ní ŋyunti ŋun m dàá kàl̄ dibeelee, ni dàá kàl̄ m-cee m-beelin kí jī kí nyò, ní kí kàl̄ abeejal pu kí nīn sòoǹ Israyeel yab naakɔti saalaa nì tilee bɔti.”
42022031	Ní ti-Dindaan lī yii: “Siimɔn, Siimɔn, á pīlfì, Sitaan bālfì kí bàkal̀-si kii bi nín bàkal̄ idi puee.
42022032	Ama m mēēa-pu an nín dàá ŋá pu a-fookiiu ń taa wāŋkèe. Boonee a yaa láā fātìi kpántì a-bee, á dāá nyàatī a-nabiyaamu.”
42022033	Ní Piyeer bí-u yii: “Ukpil, man bɔ́ntì ki cí, an yaa sá sarkaaa man nì si di dàá kɔ́, an yaa tí sá ŋkúmaaan man nì si di dàá kpú.”
42022034	Ní Yeesu fātìi kíí-u yii: “Piyeer, ibaamɔn ní m tùkù-si, díǹ gba kí wàatī ukooja ń bāakèe, a dàá néé yii saa nyí-mi, diba dibee mita.”
42022035	Ní Yeesu gítī bí-bi yii: “M nín nìn tú-ni ki bí yii ní taa yòon̄ animil nì ditɔkɔl, nì anaatakee, tiba nìn lɔ́ò-naaa?” Ní bi kíí yii: “Aayee.”
42022036	Ní u bí-bi yii: “Kɔŋkɔnnee un yaa cáá animilee ń yòon̄, un cáá ditɔkɔlee mun ń yòon̄, un kaa cáá kijanjajikee ń nyāfì u-bɔkutil kí dā kijiki.
42022037	Di sá yii m tùkù ki cántí-ni yii, see án bàń m-pu kii an nín ŋmàn̄ ki síiǹ Unimbɔti takaldau poon puee, yii: <Bi kàan̄-u ki tɔ́ bikpitibin.> Tiŋman tin kɔkɔwoooo Unimbɔti bɔnaatiliibi ŋmàn̄ ki síiǹ m-puee dàá ŋá míǹ.”
42022038	Ní bi bí yii: “Ukpil, kpèè, njanjajimu muli sèé.” Ní Yeesu bí-bi yii: “An ŋmāntì.”
42022039	Bi lī míǹ ki dɔ́òyee, ní u nyáń ki búntì Ɔliifi sufii jool pu kii u nín péēkpàāa cá puee. Ní u-boonnooliibi nɔ́ɔ́-u.
42022040	Bi bāań niinee ní u bí-bi yii: “Ní nīn mèémaan kí taa gèeǹ an nín dàá ŋá pu ni yaa kɔ́ icɔŋkinee ní taa lítée.”
42022041	Ní u sútì ki cūtì nyɔkɔpu ki ŋmāntì kii bi nín tòɔ́ ditaŋkpal puee ní ki gbāaǹ ki mēēyii:
42022042	“M-Baa, a yaa là, kàkatī falaa un an sá ḿ nyò nee kí wàatī-mi, nì míǹ kɔkɔee, án taa nín̄ sá man lammi ní ń ŋá, án nīn sá sii yam.” [
42022043	Niinee ní Unimbɔti tūuŋŋu ŋubɔ nyánní yilpu ki dɔ́miń ki tīī-u kunyannyaau.
42022044	Diniminaamandi din nìn kɔ́-uee puee ní u mɔ̄tìi bíī mèé mbaamɔm, ali u-tuntuŋku tin kpántì kii afatikudindikee ki lítí kitiŋ.]
42022045	U mēēki dɔ́òyee ní ki yíkì ki nín gítiń u-boonnooliibi cee. U bāańee, bíǹ dɔ̄ ki gèeǹ kunimbaau geem.
42022046	Ní u fīntì-bi ki bālfì-bi yii: “Ba pu ní ni gèeǹ? Yīkìí mèèmaan kí taa ti gèeǹ an nín dàá ŋá pu ni yaa kɔ́ icɔŋkinee ní taa lítée.”
42022047	Yeesu kaa láá sòon̄ ki ŋmíl̀, ní dinikitil diba cílìń. Juudasi un sá u-kpambaliŋ kansikin dibee līiń bi-nyɔkɔpu, ní ki sútì ki pìlīń Yeesu kí kpàl̄-u.
42022048	Ní Yeesu bālfì-u yii: “Juudasi, mimmee nì dikpàldi poon ní a dàá dū man Kinibiki kí ŋúbiǹ m-nannanliibaaa?”
42022049	Yeesu boonnooliibi béè yii bi là kí cúú-uee, ní bi bālfì-u yii: “Ti-Dindaan, tí dū njimu kí gàatì-baaa?”
42022050	Niinee, bi-kansikin ubɔ dū kijiki ki gāā ki wúkutì usaraaŋakpil tɔntɔnliu ŋaŋgiitafal.
42022051	Ama ní Yeesu bí yii: “Yàntīmaanee! An ŋmāntèe,” ní ki gbēēutɔntɔnlee tafal, ní u pɔ́ɔkì.
42022052	Ní Yeesu bālfì bisaraaŋakpilib nì bin cí Kunimbɔtidiiyee kpilib, nì bibɔsoonliibi bin dɔ́miń kí cúú-uee yii: “Ba pu ní ni ŋúbiń njimu nì atambɔn kí dāá cúú-mi kii m sá unikpitee?
42022053	Man nì ni di péēbí Kunimbɔtidiin baabadal, ba pu ní naa cúú-mi niin? Ama ŋyunti bāań ni nì dibɔmbɔndi bɔtiu ń ŋá ni-tundi.”
42022054	Ní bi cúú Yeesu ki cáá-u ki búntì usaraaŋakpil dumpu, ní Piyeer nɔ́ɔ́-u aboon aboon.
42022055	Bi nìn kpāā ŋŋmi dicindi kansikin ki bíī wùl̀, ní Piyeer dɔ́miń ki kāl̀ bi-cee.
42022056	Usapɔɔn ubɔ, u sá utɔntɔnli, u ká Piyeer nín kā ki kɔ́ĺ ŋŋmee, ní u dū u-nimil ki báaǹ u-pu ki kpēē-u címmm, ní ki bí-bi yii: “Uninja nee mun bí kijapaai kin bi cúú nee cee ní.”
42022057	Ní Piyeer néé yii: “Unimpu, man kaa nyí-u.”
42022058	An kútì fiiiyee, ní ubɔ mun gítī ká-u, ní ki bí yii: “A mun sá bin nɔ́ɔ́-uee kansikin ubɔ ní.” Ní Piyeer kíí-u yii: “Maa sá u-yɔu.”
42022059	An yúntì ki bàn̄ kii kukuluu kubɔ nyɔkɔmee, ní ubɔ mun gítī bí yii: “An péēsɔ̄ kí lā uninja nee mun nìn bí kijapaai nee cee ní, kun puee u sá Gaaliilee ní.”
42022060	Ní Piyeer kíí-u yii: “M-bɔɔ, maa nyí tin tin a sòoǹee.” U bíī sòoǹee, niin niin ní ukooja báakì.
42022061	Ní ti-Dindaan fātìi kpēēPiyeer dímmm, niinee ní Piyeer téetì ti-Dindaan nín bàà tùkū-u puee, yii: “Díǹ, a dàá néé yii saa nyí-mi diba dibee mita ní ukooja ń bāakì.”
42022062	Ní Piyeer nyáń ki bíī sūǹ ki yáliŋkí.
42022063	Binib bin nìn cí Yeesuee nìn bíī bèel̄-u ní ki gbáà-u,
42022064	ní bi dū ŋŋaabu ki bɔ́ob́ u-nimiin ní ki lì-u yii: “Béé un fáá-see kí lì.”
42022065	Ní bi gítī sīī-u asiibil tikpil ki kútì.
42022066	Kutaa wúntèe, Juuda yab kpilib nì bisaraaŋakpilib nì bimaradakaliibi kpáfì ki dàá sòoǹ u-bɔti, ní ki yāntì bi cáá-u ki cūnnì bi-cee.
42022067	Ní bi bālfì-u yii: “Tùkù-ti sii di yaa sá Kriisitoo?” Ní u kíí-bi yii “Báà m yaa péē tùkū-naaan naa làá fɔ̃ɔ̃ kí kíí,
42022068	m yaa tí bālfì-ni tibɔtaaa naa làá kíí-mi.
42022069	Ama kí kíĺ kɔŋkɔnnee kí nīn cá, man Kinibiki dàá nīn kā Unimbɔti mpɔndaan ŋaŋgiil pú.”
42022070	Ní bi-kɔkɔ bí yii: “Mimmee a sá Unimbɔti Jipɔɔn níiin?” Ní u kíí-bi yii: “Kii nimbi ni-ba nín lī puee, m lafun sá ní.”
42022071	Niinee ní bi bí yii: “Ti dàá gítī ŋá ba biseeradambi! U sòon̄ timbi ti-ba gbìl̄ dee.”
42023001	Ní bikpilibee kɔkɔ yíkì ki yɔ̃oǹ Yeesu ki cáā cūnnì gɔmina Piilati cee,
42023002	ní ki bíī mɔ́ntí ki tūntí u-pu yii: “Ti ká kijapaai nee bíī gáatí ti-nib yiliŋ yii bí taa pà lampoo kí tīī gɔminakpaan Seesaar, ní ki bí yii úǹ u-ba sá Kriisitoo, ubɔti.”
42023003	Ní Piilati bālfì-u yii: “Sii di sá Juuda yab bɔtiuaaa?” Ní Yeesu kíí-u yii: “Sii di lī.”
42023004	Niinee ní Piilati bí bisaraaŋakpilib nì binib kɔkɔ yii: “Maa ká kijapaai nee pu tikpitil báà tiba.”
42023005	Ní bi yíì, ki mòtīi sòoǹ mpɔn yii: “U yìiǹ ní ki dàkà ki gáatí binib ń taa nín̄ tɔ́ gɔmina. U kíliń Gaaliilee ní ki dɔ́miń ki jítì Juudee tiŋki kɔkɔ poon ní ki dāa bāań timbi cee doo.”
42023006	Ŋyunti ŋun Piilati gbìl̄ mimmee, ní u bālfì yii: “Kijapaai nee sá Ugaaliileeja níiin?”
42023007	Bi nín kíí-u yii Yeesu lafun nyánní Gaaliilee kitiŋ kin ni Eeroodi sá ubɔtee, ní u dū Yeesu ki tīī Eeroodi un nìn dɔ́miń Jeerusaleem ŋyunti gbantee.
42023008	Eeroodi nín ká Yeesuee, an mɔ́ɔkiǹ-u tikpil, di sá yii u nìn gbìl̄ bi sòoǹ Yeesu pu an yúntì, u bàà péēnyàab̀ kí ká-u ú ŋá maamaaci ubɔ ú ká.
42023009	Ní u bālfì-u anyɔɔbun tikpil ama Yeesu kaa kíí-u báà dinyɔɔbumbaantiil.
42023010	Bisaraaŋakpilib nì bimaradakaliibi nìn bí niin ki sòoǹ mpɔn ki mɔ́ntí ki tūntí u-pu.
42023011	Ní Eeroodi nì u-soojab kíĺ ki bíī bèel̄-u ki kpèé-u fam, ní ki dū dibɔkutil din jìl̀ee diba ki pēeǹ-u mbɔtiyaamin ní ki fātìi gíiǹ-u ki tīī Piilati.
42023012	Ŋwiin gbantee ní Piilati nì Eeroodi kpíikì ní ki kpántì bibɔɔtiibi, dooooyee baa nìn kpí.
42023013	Ní Piilati kɔ́oǹ bisaraaŋakpilib nì biyidambi nì binib kɔkɔ ki kpáfì,
42023014	ní ki bí-bi yii: “Ni cáań-mi unil nee yii u bíī gáatí binib, ní m bālfì-u ni-kɔkɔ nimiin tibɔkpitil tin ni bí yii u ŋée, ama man kaa ká báà tiba u-pu.
42023015	Eeroodi mun kaa ká u-bɔkpil, an pu ní u gíiǹní-u ki tīiń-ti. Kijapaai nee kaa ŋá tiba tin máaǹ ŋkúmee.
42023016	Míǹ puee m dàá yàntī bí gbá-u anaalab ní kí gíiǹ-u kí líí.”
42023017	[Apibil jiŋaaliu kamaayee an nìn sá Piilati ń líí-bi usarkadaan ubɔ.]
42023018	Ní bi-kɔkɔ kíĺ ki bíī tátí dicilpu yii: “Bí kpò kijapaai nee kí gíiǹ Baaraabasi kí líí.” (
42023019	Bi nìn cúú Baaraabasi gbanti ki tɔ́ sarkan kun puee u nìn yíkì kí já nì gɔmina ní ki kūū unil mun.)
42023020	Piilati nìn nyàab̀ kí líí Yeesuee, an pu ní u nìn gítī būsì ki sòon̄ nì samaa.
42023021	Ama ní bi bíī kūuntí yii: “Bí kpáá-u ndɔpuntikaa pu, bí péēkpáá-u ndɔpuntikaa pu.”
42023022	Ní Piilati fātìi tí lī ntataatiim yii: “Tibɔkpitil tilati ní u baasii ŋá ní? Man kaa ká diyintil diba u-pu din pu ní u máaǹ ŋkúmee. Míǹ puee m dàá yàntī bí gbá-u anaalab kí gíiǹ-u kí líí.”
42023023	-
42023024	Ama ní bi yíì, ki mòtīi péētátí mpɔn yii bí kpáá-u, ní bi-tantatii yāntì Piilati gīī ní ki fɔ̃ɔ̃ bi-nyɔkɔ.
42023025	Ní u gíiǹ uninja, un nìn yíkì ki jáaǹ gɔmina ki kūū unil muee ki líì, ní ki dū Yeesu ki tīī-bi bí ŋá-u bi nín là puee.
42023026	Bi yɔ̃oǹ Yeesu ki cáǹ kí kpááyee, ní ki dūu tú Siimɔn un sá Siireeni tiŋkinee, u nìn nyánní kusaau. Ní bi cúú-u ní ki dū ndɔpuntikaa ki būkuǹ-u ú nīn bùkū ki pá Yeesu boon.
42023027	Dinikitikpaandi nìn dī Yeesu, ní binimpoobi mun nìn sūǹ ki yáliŋkí u-pu.
42023028	Ní Yeesu fātìi bí-bi yii: “Jeerusaleem nimpoobi, taa nín̄ sūm̀maan man pu, nín̄ sūm̀maan nimbi ni-ba nì ni-biyaamu pu.
42023029	Kun puee ŋyunti bí ki dòoń ŋun ni bi dāa lì yii: <Biŋmaŋŋmantiibi bin kaa péēmàl̄ ki kée, mbiyaamu kaa ŋáam̀ bi-biiŋŋee, ká diyimɔɔl.>
42023030	Ní binib dāa lì ajoon yii: <Lítímaan ti-pu!> Ní kí lì agbantan yii: <Nyìkim̄maan ti-pu!>
42023031	Bi yaa ŋá man un sá bususɔmbuee mimmee, kin nimbi bin sá isukulimee faa?”
42023032	Soojab cáań digaŋgandambi bili ki kútì Yeesu pu kí kpò bí mun.
42023033	Bi bàn̄ laakin bi yíì kuyikpabikuee, ní ki dū-u ki kpáá ndɔpuntikaa pu úǹ nì digaŋgandambi bilee, ubɔ u-ŋaŋgiil pú, un kíǹee u-ŋaŋgan pú.
42023034	Ní Yeesu bí yii: “M-Baa, dūú pɔ̄-bi, kun puee baa nyí tin bi bíī ŋáań nee taapu.” Ní bi tɔ́ kasi bi-kansikin ki yākatì u-bɔkutiŋ.
42023035	Ní kunipaau yú ki kpèé, ní Juuda yab yidambi bí ki bèel̄-u yii: “U fīī bin kíǹee, u yaa lafun sá Kriisitoo, un Unimbɔti lēēyee, ú fīī u-ba mun.”
42023036	Ní soojab mun bí ki bèel̄-u, ní ki cáań ndaam min gàm̀ee ki tīī-u ú nyò,
42023037	ní ki bí-u yii: “A yaa sá Juuda yab bɔtiu, á fīī a-ba.”
42023038	Ní bi ŋmàn̄ u-yilpu yii: “Un bí nee di sá Juuda yab bɔtiu.”
42023039	Ní digaŋgandambi bin bi kpáá ki kútì u-puee ubɔ mun bí ki sìí-u yii: “Sii di kaa sá Kriisitoooo? Fīī a-ba kí fīī kí kpáaǹ ti-muaa!”
42023040	Ní u-juti bíī wòoǹ-u yii: “Sii nì úǹ kɔkɔ bí ditafadaalbaantiilin ní, aa fàŋkí Unimbɔtaaa?
42023041	Timbi nín máaǹ puee di sá ditafadaaldi din poon ti bí nee, kun puee digaŋgam tuuŋŋi ŋin ti ŋáańee paatii dee. Ama un bí nee, úǹ kaa ŋá digaŋgam ubɔ.”
42023042	Ní u bí Yeesu yii: “A yaa láā gítìń kí jī dibeelee á dāá téetí m-pu.”
42023043	Ní Yeesu kíí-u yii: “Ibaamɔn ní m tùkù-si, díǹ gba man nì si di dàá nīn bí Unimbɔti beelin.”
42023044	Kuwiŋkuluu nyɔkɔmee, ní ŋwìiń wáŋkì ní dibɔmbɔndi jéetì kitiŋ kɔkɔ pu ki tin sāā tikúti tita.
42023045	Ní sata un bi nìn dūu pītì Kunimbɔtidii poon ki gāntì laakin bi yíì circir páaa laŋkee nì laan kíǹee cúū cátì kansikin nì kansikin.
42023046	Ní Yeesu fáá mbiil mpɔn yii: “M-Baa, m dū m-fām ki ŋá a-ŋaan.” U lī mimmee, ní ki kpíì.
42023047	Room soojakpiliu ká mimmee ní ki bíī pàkà Unimbɔti, ní ki bí yii: “Ibaamɔn, kijapaai nee sá unimɔnti ní.”
42023048	Kunipaau kun nìn dɔ́miń kí kpèè bi nín kpáá Yeesu puee nín ká mimmee, ní bi fàtīi kùǹ ki fátí bi-biŋŋi nì kunimbaakpaaŋŋu.
42023049	Yeesu bɔɔbi kɔkɔ nì binimpoobi bin nìn céeǹní-u doooo Gaaliileeyee nìn yú kudaŋdaŋu ní ki kpèé tin kɔkɔ bíī jītée.
42023050	Uninja ubɔ nìn bí, bi yíì-u Jooseefi. U nìn sá bibɔsoonliibee kansikin ubɔ ní ki sá unimɔnti ki yú deedee.
42023051	Uninjee nìn sá Juuda yab tiŋki kin bi yíì Arimateeyee ní ki nìn kā ki cí Unimbɔti beel. Waa nìn yú bibɔsoonliibi bin kíǹee boon, ní kaa nìn bí tin bi bɔ́ntì kí ŋée poon.
42023052	Úǹ di cūtì Piilati cee ki mēē-u nsan kí yòon̄ Yeesu wunti.
42023053	U pú-u nsanee, ní u cūtì ki kpáatì Yeesu wunti ndɔpuntikaa pu, ní ki dū ŋŋaapiin ki fìn̄-u ki cáá-u ki bíl̀ dikaakul din bi nìn lùkū ditaŋkpalinee. Baa nìn dáá síb́ báà ubɔ dikaakul gbanti poon.
42023054	An nìn sá ŋwiin ŋun jooku ŋwiŋŋuŋfikaa kífée, ní ŋwìiń tɔ́ob́ kí jēetí.
42023055	Binimpoobi bin nìn céeǹní Yeesu doooo Gaaliileeyee táá Jooseefi ki cūtì ki ká dikaakul nì bi nín bíl̀ u-wunti puee,
42023056	ní ki fātìi nín kùǹ, ki dɔ́miń ki bɔ́ntì ikpafi nì talaalub kí dāá cáań kí yàaǹ utaŋkpiil pu, ní ki kāl̀ ŋwiŋŋuŋfikaa, kii bi-marau nín sá puee.
42024001	Kinyɔŋ poon wimpeekaaŋu dal ntaafaabɔmbɔminee, ní binimpoobee búntì dikaakul laŋki ki ŋúb́ ikpafi nì talaalub bin bi bɔ́ntèe.
42024002	Bi bàn̄ee, ki ká ditaŋkpal din bi nìn dūu pīiǹ dikaakul nyɔkɔee bíntì ki tin dɔ̄ ŋkpaanceeti,
42024003	ní bi kɔ́ dikaakul poon kaa ká ti-Dindaan Yeesu wunti.
42024004	Bi bākatì ki kíǹ ki yú ki dàkafēe ní bininjab bili cílìń bi-pu ki pēētiwampin káŋkaŋ.
42024005	Bi fāŋkì ki tīntì taapu, ní binibee bí yii: “Ba pu ní ni nyàab̀ unil un wāĺee bitaŋkpiibi kansikin ní?
42024006	Úǹ fīkitì, waa bí doo, téetímaan u nín nìn bí Gaaliilee ki tùkū-ni puee,
42024007	yii: <An sá bí dū man Kinibiki kí ŋúbiǹ binikpitib ní bí kpáá-mi ndɔpuntikaa pu ḿ kpú, ní winta dalee ḿ fìkitī.> ”
42024008	Niinee ní bi fātìi téetì Yeesu bɔti gbanti pu.
42024009	Ní bi búntì ki cūtìi máafì an bɔti kɔkɔ akpambal saalaa nì dibee nì binib bin kíǹee kɔkɔ.
42024010	An nimpoobee di sá Maarii Magdala yɔu, nì Jaanni, nì Maarii Jaaki na, nì binimpoobi biba mun nìn céeǹ-bi, ki tùkū akpambal tibɔbaantiil.
42024011	Ama binimpoobee nín dɔ́miń ki tùkū akpambalee baa nìn fɔ̃ɔ̃ ki kíí, bi nìn dūu yíiń mmaam ní.
42024012	Ama ní, Piyeer yíkìi sáǹ ki nín cá dikaakul laŋki. U bàn̄ ki gbɔ́ońee ŋŋaabu ŋun bi nìn dūu fìn̄-uee baba di dɔ̄. Ní u fātìi nín gítiń, ki bākatì nì an bɔti sèeee.
42024013	Ŋwimbaanti gbanti ní u-boonnooliibi bili yíkì ki nín cá kitimbilii kiba bi yíì-kì Eemayusi. Kí yīkì Jeerusaleem kí cù kitiŋ gbantinee an sá ataŋkpee saalaa nì diba ní.
42024014	Ní bi còom̄ ki sòoǹ tin kɔkɔ jítì Yeesu puee.
42024015	Bi nìn bíī sòoǹ míǹ ki kpákèe, ní Yeesu u-ba bāań bi-cee ní u nì bi táá ki nín cá.
42024016	Bi wál̀-u ní tiba yāntì baa béè-u.
42024017	Ní Yeesu bālfì-bi yii: “Tilati ní ni còom̄ ki kpákà ní?” Ní bi sāā ki síl̀ nì kunimbaau.
42024018	Ní bi-kansikin ubɔ, bi yíì-u Kleeoopasi, bí-u yii: “M pàkā sii baba di péēkíǹ Jeerusaleem tiŋkin doo, kaa gbìl̄ tin jítì iwiin nee poonee.”
42024019	Ní u bālfì-bi yii: “Ba bɔti di jítì ní?” Ní bi kíí-u yii: “Tin bāań Yeesu Naasaareeti yɔu, un nìn sá Unimbɔti bɔnaatiliu ki ŋáań maamaaci tuuŋŋi, u-nyɔɔbuŋŋi mun cáá mpɔn Unimbɔti nì binib kɔkɔ nyée.
42024020	Ti-saraaŋakpilib nì ti-yidambi dū-u ki tīī bí sòoǹ u-bɔti kí kpò-u, ní bi dū-u ki kpáá ndɔpuntikaa pu.
42024021	Úǹ pu ní ti bàà máká yii u dàá fīī Israyeel yab. Nì míǹ kɔkɔee, an bɔti nín jítèe díǹ iwiin ita sèé nee.
42024022	Ama ti-kansikin binimpoobi biba cáań-ti maamaaci bɔti díǹee. Di sá yii bi péé kutaafaau ní ki cūtì u-kaakul laŋki.
42024023	Bi bàn̄ee, kaa ká u-wunti, ní ki fātìi gítìń ti-cee ki máafì-ti yii Unimbɔti tūuni cílìń bi-pu ki tùkū-bi yii u fīkitì.
42024024	Ti-yab biba mun cūtì u-kaakul laŋki ki mun ká kii binimpoobee nín bàà lī puee, ama baa ká úǹ u-ba.”
42024025	Niinee ní Yeesu bí yii: “Oooo binib nee kaa cáá iciin, kaa yáb̀ kí fɔ̃ɔ̃ Unimbɔti bɔnaatiliibi nín sòoǹ tiŋyee kí kíí.
42024026	Mimmee an kaa máaǹ Kriisitoo ń jī falaa míǹ kí nín kɔ́ u-nyooti naaan?”
42024027	Ní u kíĺ ki bíī sòoǹ ki cántí-bi Unimbɔti takaldau poon tibɔti tin kɔkɔ Mooisi nì Unimbɔti bɔnaatiliibi nìn ŋmàn̄ ki síiǹ u-puee.
42024028	Bi nín bāań kitimbilii kin ni bi cée, ní Yeesu ŋá kii u là kí càatī nyɔkɔpuee.
42024029	Ní bi bí yii: “Aayee, gbíntí ti-cee, ŋwìiń dàá jēetí kunyeeu ń mɔ́ dee.” Ní u kɔ́ bi-cee.
42024030	Ŋyunti ŋun bi kāl̀ ki dàá nīn jīǹee, ní Yeesu yɔ̃oǹ kpɔnɔ ní ki jáam̀ Unimbɔti ní ki gífì ki tīī-bi.
42024031	Niinee ní bi-nimiliŋ cúū ŋāatì ní bi béè-u, ní u wáŋkì bi-kansikin niin.
42024032	Ní bi bíī lì tɔb cee yii: “U nín bíī sòoǹ nì ti ki lèekī Unimbɔti takaldau taapu ki dàkà-ti nsannee, saa bàà ká an nín kɔ́ ti-pɔbiliŋin fíŋfiŋeeee?”
42024033	Ní bi yíkì niin niin ki nín gítí Jeerusaleem. Bi bàn̄ee ki ká akpambal saalaa nì dibee nì bi-jutiibi bin kíǹee kpáfì,
42024034	ki bíī lì yii: “Tiŋman, ti-Dindaan lafun fīkitì! Di sá yii Siimɔn ká-u.”
42024035	Ní bí mun dū tin bi ká nsannee, nì Yeesu nín gíí kpɔnɔ bi béè-u puee ki máafì-bi.
42024036	Bi bíī sòoǹ mimmee, Yeesu bāań bi-kansikin ki jáam̀-bi yii: “Unimbɔti ń tīī-ni ŋgbansɔŋfi.”
42024037	Ní bi fāŋkì tikpil bi-wunti kpíì, kun puee bi dàkafī yii an sá ufaŋfanti ní.
42024038	Ní Yeesu bālfì-bi yii: “Ba pu ní ni-pɔbiliŋ máfí míǹ? Ba pu ní ni cáá ilandɔkɔ ili ili míǹ?
42024039	Man dee, kpèèmaan m-ŋalii poon nì m-tafati tibuŋwati. Gbēēmaan-mi kí kpèè! Ufaŋfanti kaa cáá tiwunaaan kaa cáá akpab kii ni nín wāĺ man cáá pu nee.”
42024040	U lī mimmee, ní ki dàkā-bi u-ŋalii nì u-taaŋi.
42024041	Baa nìn dáá baasii fɔ̃ɔ̃ ki kíí mbaamɔmin kun puee an nìn sá-bi mmɔnaaan ki ŋá-bi bitii mun, an puee ní Yeesu bālfì-bi yii: “Ni cáá tiba doo kí jāaa?”
42024042	Ní bi dū dijɔŋgindi din ŋɔ́fèe ki tīī-u,
42024043	Ní u fɔ̃ɔ̃ ki ŋmɔ́ bi-nimiin niin.
42024044	Ní u bí-bi yii: “Naa téetí m nín nìn dáá bí ni-cee, ki tùkū-ni yii tin kɔkɔ bi ŋmàn̄ m-pu Mooisi marab nì Unimbɔti bɔnaatiliibi takaldab nì Soom takaldau poonee máaǹ kí ŋá mimmaaan?”
42024045	Niinee, ní u pīitì bi-landɔkɔi bí ŋmā kí gbìl̄ Unimbɔti takaldau poon bɔti taapu,
42024046	ní ki bí-bi yii: “An nín ŋmàn̄ puee sèé, yii: Kriisitoo dàá jī falaa kí kpú ní winta dalee ú fàtīí fìkitī.
42024047	An máaǹ yii ní sòoǹ u-pu atimbun kɔkɔ nib cee, kí kíliń Jeerusaleem, yii binib ń dāan̄ kí kpántí bi-bimbim kí ká bi-kpitii pɔ̄tam.
42024048	Nimbi di sá seeradambi yii m kpíì, ki fīkitì.
42024049	M dàá yàntī Circir Fām min m-Baa nìn pɔ̃oǹee ń dāan̄ ni-pu. Ama ní nīn kā Jeerusaleem kitiŋ poon ní kí nīn cí ŋyunti ŋun Unimbɔti pɔŋŋuee dàá kpákatiń ni-puee.”
42024050	Ní Yeesu yɔ̃oǹ-bi ki nyántì kitiŋ kpaanceetiŋu ki cá Beetanii watil pú. Niinee ní u yɔ̃oǹ u-ŋalii yilpu ki mēēki bīiǹ bi-pu.
42024051	Ŋyunti ŋun u bíī mèé ki bìintí bi-puee, ní u yíkì bi-cee ki nín jɔ́ḿ yilpu.
42024052	Ní bíǹ gbāaǹ ki nyɔ́ŋkì-u, ní ki fātìi nín gítiń Jeerusaleem nì dipɔɔpiŋkpaandi,
42024053	ní ki bí baabadal Kunimbɔtidiin ki pàkà Unimbɔti ki jáaḿ-u.
43001001	Kí wàatī Unimbɔti ń náań duulnyee, ubɔ nìn bí bi yíì-u Dinyɔɔbundi ní ki bí Unimbɔti cee, ní ki sá Unimbɔti.
43001002	Dinyɔɔbundi gbanti di nìn péēbí Unimbɔti cee doooo ŋkilkaamin.
43001003	Díǹ ní Unimbɔti dū ki náań tikɔkɔ. Tiba kaa bí fam Unimbɔti kaa dū Dinyɔɔbundee ki náań kudɔŋu.
43001004	Di-ni ní dimaŋfal nìn bí, dimaŋfal gbanti di nìn tìì binib ŋwalfi.
43001005	Ní ŋwalfee dɔ́miń ki ŋmíntí binib bin bí dibɔmbɔndinee, ní binibee kaa fɔ̃ɔ̃-ŋu.
43001006	Unimbɔti nìn túnní uninja ubɔ, bi yíì-u Jaan.
43001007	U nìn dɔ́miń kí sòoǹ nì binib ŋwalfi bɔti, báà ŋma ń pīlfiǹ-u kí fɔ̃ɔ̃ ŋwalfee.
43001008	Jaan u-ba kaa nìn sá ŋwalfi, u nìn dɔ́miń kí lēēŋwalfee pu seera ní.
43001009	Ŋwalfi gbanti baba di sá mmɔnti, ki dɔ́miń kitiŋ pu ki ŋmíntí báà ŋma.
43001010	Unimbɔti dū-ŋu ki náań taapu doo wanti kɔkɔ, ama, ŋyunti ŋun ŋu nìn bí taapu dooyee, baa béè-ŋu.
43001011	Un sá Dinyɔɔbundee dɔ́miń u-yab cee, ní u-yab kaa fɔ̃ɔ̃-u.
43001012	Ama bin kɔkɔ fɔ̃ɔ̃-u ki gbìl̄ ki tīiǹ-uee, u yāntì bidambi kpántì Unimbɔti biyaamu,
43001013	mun ní unil kaa màl̄ee, kaa tí sá unil làtam ama an sá Unimbɔti di màl̄ bíǹ.
43001014	Dinyɔɔbundee kpántì unil ki kāl̀ ti-kansikin ki cáá tiŋan nì ibaamɔn tikpil, ní ti ká u-nyooti tin u nìn fɔ̃ɔ̃yee kun puee u sá Unimbɔti Jipɔmbaabil.
43001015	U-pu ní Jaan nìn kúuǹ ki lī yii: “Un m nìn lī yii u dòoń man boon ama úǹ jítiǹ mamee, dee! Di sá yii úǹ péēbí ní bi nín màl̄ man.”
43001016	Úǹ cee ní tiŋan kɔwoooo nyánní ní ki bāań-ti, ní timbi kɔkɔ fòol̄-tì múlmul.
43001017	Unimbɔti nìn yāntì Mooisi tīī-ti marab, ama ní Yeesu Kriisitoo cáań-ti diyimɔɔl nì ibaamɔn.
43001018	Báà ubɔ kaa wál̀ Unimbɔti dalba, ama u-Jipɔmbaabil un mun sá Unimbɔti ki bí ki nákaǹ u-Baa Unimbɔtee di yāntì ti béè-u.
43001019	Juuda yab kpilib bin nìn bí Jeerusaleemee nìn túnní bisaraaŋakpilib nì Leefiibi bin ŋáań Unimbɔti diiku poon ditundee biba Jaan cee bí dāá bàlfì-u yii: “Sii di sá ŋma?” Ní u kíí-bi yii:
43001020	“Man di kaa sá Kriisitoo.” Waa nìn bál̀-bi, ki sòon̄ ki cántì-bi míǹ.
43001021	Ní bi fātìi bālfì-u yii: “Kin sii di sá ŋma ní? Eeliii?” Ní u bí yii: “Aayee, maa sá Eelii.” Ní bi tí bālfì-u yii: “Sii di sá Unimbɔti bɔnaatiliu ubɔ un máaǹ kí dāan̄eeee?” Ní u tí bí yii: “Aayee.”
43001022	Ní bi fātìi tí bālfì-u yii: “Kin, sii baasii sá ŋma ní? Di sá ti là kí tin tùkù bin túnní-tee un ní a baasii sée. Sii yíì a-ba yii ŋma?”
43001023	Ní Jaan kíí-bi yii: “Man di sá un báakí kupɔɔun yii: <Ŋāŋkìmaan ti-Dindaan saŋŋu,> ” kii Unimbɔti bɔnaatiliu Eesayi mun nín nìn lī puee.
43001024	Fariisab biba nìn bí bin bi nìn túnní Jaan ceeyee kansikin,
43001025	ní bíǹ bālfì-u yii: “A yaa kaa sá Kriisitoo, kaa sá Eelii, kaa tí sá Unimbɔti bɔnaatiliu un ti cée, kin ba pu ní a fùul̀ binib Unimbɔti nyim?”
43001026	Ní Jaan kíí-bi yii: “Man fùul̀ binib nnyim ní, ama ubɔ bí ni-kansikin, naa nyí-u,
43001027	úǹ di dàá dāá dāan̄ man boon. Man kaa kpántì gba kí gútí u-naatakaŋ ŋmiii.”
43001028	Bi nìn bí Beetanii, kitiŋ kin bí Jɔɔdan mɔɔgbandi lapu pu, laakin Jaan fùul̀ binib nnyimee, ní ki sòoǹ an bɔti gbanti.
43001029	Kutaa wúntèe ní Jaan ká Yeesu dòoń u-cee, ní u bí yii: “Kpèèmaan, Unimbɔti pibil din lèekī binib kɔkɔ kpitiiyee dee!
43001030	Úǹ pu ní m sòon̄ yii: <Uninja ubɔ dàá dāá dāan̄ man boon, ama úǹ jítiǹ man, kun puee úǹ péē bí ní bi nín màl̄ man.>
43001031	Maa nìn nyí un ní an sée, ama an sá yii Israyeel yab ń béé-uee pu ní man dɔ́miń ki bíī fùul̀ binib Unimbɔti nyim.”
43001032	-
43001033	Ní Jaan gítī lī yii: “Maa nìn nyí un ní an sée, ama Unimbɔti un túnní-mi ḿ nīn fùul̀ binib u-nyimee bí-mi yii: <A yaa láā ká man Fām kpákatìń ki kɔ́ò un puee, úǹ di dàá fàl̀ binib Circir Fām.> Ní m ká Unimbɔti Fām lafun nyánní yilpu kii dibeenanjilee ki kpákatìń Yeesu pu.
43001034	M ká mimmee, ní ki sòoǹ ki tùkù-ni yii úǹ di sá Unimbɔti Jipɔɔn.”
43001035	Kutaa tí wúntèe, Jaan nì u-boonnooliibi bili tí yúee,
43001036	ní ki ká Yeesu jītí, ní u bí yii: “Kpèèmaan, dipibil din Unimbɔti dàá dūú ŋá saraa binib kpitii puee sèé!”
43001037	Jaan boonnooliibi bilee gbìl̄ mimmee, ní ki nɔ́ɔ́ Yeesu.
43001038	Yeesu fātìi kpēēbi nɔ́ɔ́-uee, ní ki bí-bi yii: “Ni nyàab̀ ba?” Ní bi bí yii: “Rabii, la ní a kɔ́ò ní?” (Rabii taapu di sá yii, Udakal.)
43001039	Ní Yeesu bí yii: “Dāam̄maan kí cùú béé laakin m kɔ́òyee.” Ní bi nɔ́ɔ́-u ki cūtìi béè laakin u kɔ́òyee, ní ki kpáàā gbíntì niin yaadal wiiŋŋu. An nìn sá tikúti tinaa kujoou ní bi nìn cūtì.
43001040	Andree un sá Siimɔn Piyeer naalee nìn sá bilee kansikin ubɔ bin nìn gbìl̄ Jaan nyɔɔbundi gbanti ki nɔ́ɔ́ Yeesuee,
43001041	ní Andree péé ki cūtìi ká u-maan Siimɔn ki tùkū-u yii: “Timbi ká Meesiya!” (An dàkà yii Kriisitoo).
43001042	Ní u cáá Siimɔn ki cūnnì Yeesu cee. Ní Yeesu kpēē-u ní ki bí yii: “Sii di sá Siimɔn Jaan jipɔɔn. Bi dàá nīn kíǹ ki yíì-si Keefaasi ní.” (Greeki sooninee bi yíì Piyeer, an dàkà yii ditaŋkpal.)
43001043	Kutaa gítī tí wúntèe, Yeesu bí yii u dàá cù Gaaliilee, ní ki ká Fiiliipi, ní ki bí-u yii: “Nɔ́ɔ́-mi!”
43001044	Fiiliipi nìn sá Beetsayida tiŋkin ní. Niin ní Andree nì Piyeer mun nìn sá.
43001045	Boonee ní Fiiliipi ká Natanayeel, ki tùkū-u yii: “Timbi ká un pu ní Mooisi nìn ŋmàn̄ u-marab takaldaun ki kpáaǹ Unimbɔti bɔnaatiliibi mun sòon̄ u-puee. An sá Yeesu Jooseefi jipɔɔn un sá Naasaareetee.”
43001046	Ní Natanayeel bālfì-u yii: “Mimmee, tiwammɔntiil ŋūǹ kí nyānní Naasaareeti mun deeee?” Ní Fiiliipi bí-u yii: “Dāan̄ kí cùú kpèè.”
43001047	Yeesu kpēēyee, Natanayeel dòoń u-cee, ní u bíī sòoǹ u-pu yii: “Un bí nee di sá Israyeelja páaa, kaa sá mili mili daan.”
43001048	Ní Natanayeel bālfì-u yii: “A ŋá mana ní ki nyí-mi?” Ní Yeesu kíí-u yii: “Min a bí fiigi subu taapuee ní man ká-si ki wāatì ní Fiiliipi dāa nín yíiń-see.”
43001049	Niinee ní Natanayeel bí-u yii: “Ukpil, a sá Unimbɔti Jipɔɔn ki sá Israyeel yab mun bɔtiu!”
43001050	Ní Yeesu bí-u yii: “M nín bí yii m ká-si fiigi subu taapuee pu ní a fɔ̃ɔ̃ ki kííii? A dàá gítī ká tin jítiǹ tin bí neeyee.
43001051	Ibaamɔn ní m tùkù-ni, ni dàá dāá ká kutagbɔŋu cúū pīitì, ní Unimbɔti tūuni sìntīń ki jɔ́ḿ man Kinibiki pu.”
43002001	Winta dalee, ubɔ nìn cáá unimpu Kana, Gaaliilee timbilikin. Yeesu na mun nìn bí niin,
43002002	ní bi nìn yíiń Yeesu mun nì u-boonnooliibi bí dāan̄.
43002003	Ndaam dāa dɔ́òyee, ní Yeesu na bí-u yii: “Bi-daam dɔ́òyaa!”
43002004	Ní Yeesu kíí-u yii: “Unimpu, sii di dàá tùkù-mi m nín dàá ŋá pueeee? Ŋyunti ŋun m dàá ŋá m-tundee kaa láá ŋmāntì.”
43002005	Niinee ní Yeesu na bí bitɔntɔnliibi bin bí niinee yii: “U yaa bí ní ŋá puee, ŋáman míǹ.”
43002006	Tilɔn tiluu nìn yú ki sá ataŋkpee. Niin ní bi nìn jòotī nnyim ki fíntí, kii Juuda yab koobiliŋ nín sá puee. Tilɔn nìn fòol̄ mbamu mmuŋku ní tiba mun mmuŋku nì saalaa.
43002007	Ní Yeesu bí bitɔntɔnliibee yii bí lúń nnyim kí gbéeǹ tilɔn gbanti. Ní bi lafun lúń ki gbéeǹ yátíyati.
43002008	Niinee ní Yeesu bí-bi yii: “Jɔ̃ɔ̃maan kí cáá tīī ukpil un kpèé tijinee!” Ní bi jɔ̃ɔ̃ ki cáā tīī-u. Ní nnyimee kpántì ndaam.
43002009	Ukpilee kaa nìn nyí laakin ndaamee nyánnée, see bitɔntɔnliibi bin nìn lúń nnyimee di nyí. U dákée, ní ki yíiń unimpucaan cal,
43002010	ní ki bí-u yii: “Bi péé péetí kí cáań ndamɔntiim, ní binib yaa nyùn̄ an nyāatì-bee ní bí nín nyāntiń min kaa mɔ̄tìi mɔ̄ee. Ní sii dū ndamɔntiim ki kpáafì ki dāa cāabìń-mi naŋkɔnampuɔɔɔ?”
43002011	Kana timbiliki kin bí Gaaliileeyee ní Yeesu nìn ŋá u-maamaacipeepeekaau ki dàkā u-nyooti, ní u-boonnooliibi fɔ̃ɔ̃-u ki kíí.
43002012	Boonee ní u nì u-na nì u-naalib nì u-boonnooliibi nín sìntī Kapeenaayum, ki kāl̀ niin iwiŋkaaŋkaa iba.
43002013	Juuda yab jiŋaaliu un bi jīǹ ki téetí Unimbɔti nín nìn fīī bi-naanjab ki nyántì Eejipitee nìn tɔ́obińee, ní Yeesu nín cá Jeerusaleem.
43002014	U bàn̄ ki kɔ́ Kunimbɔtidiinee ní ki ká bin nyáfí inaa, nì ipii nì abeenanjilee nì binimikpantiliibi kā.
43002015	Ní u nyàab̄ iŋmii ki dūu ŋá dinaalabil, ní ki jìn̄-bi ki nyántì nì bi-piii nì bi-naai kɔkɔ, ní ki dū binimikpantiliibi nimiliŋ ki yàl̄ kitiŋ, ní ki lábitì bi-teebilbi ki cìb̄,
43002016	ní ki bí bin nyáfí abeenanjilee yii: “Nyāntímaan ni-wanti nee doo. Ní taa nín̄ cáá m-Baa diiku ki kpántí kunyɔmpudii!”
43002017	Niinee ní u-boonnooliibi téetì tibɔti tin bi ŋmàn̄ Unimbɔti takaldaunee, yii: “Ti-Dindaan, m nín mɔ́tí a-diiku nee pu miŋyee di wù m-pɔbilin kii ŋŋmee.”
43002018	Ní Juuda yab kpilib bí-u yii: “Dàkà-ti kudaaŋŋu ní tí béé yii a cáá nsan kí ŋá min a ŋá nee!”
43002019	Ní Yeesu kíí-bi yii: “Wīīmaan Kunimbɔtidii nee, iwiin ita dal m dàá fàtīí mā-ku.”
43002020	Niinee ní Juuda yab kpilib bí yii: “Bi dū abin imuŋku ili nì aluu ní ki máń Kunimbɔtidii nee, nì mana ní sii ŋūǹ kí dū iwiin ita kí fàtīí mā-ku?”
43002021	Ama Yeesu nìn sòoǹ u-wunti pu ní ki nántiǹ Kunimbɔtidii.
43002022	Boon u nín dāa fīkitì ditaŋkpiilinee ní u-boonnooliibi téetì yii u nìn lī míǹ, ní ki fɔ̃ɔ̃ tin bi nìn ŋmàn̄ Unimbɔti takaldaunee nì Yeesu nín sòon̄ tin u-fìkititam puee ki kíí.
43002023	Yeesu nín nìn bí Jeerusaleem jiŋaal gbanti yuntiŋuee ní binib tikpil kántì maamaacib bin u ŋáańee ní ki fɔ̃ɔ̃-u ki kíí.
43002024	Ama Yeesu kaa nìn máká bi-pu. Di sá yii u nyí bi-kɔkɔ nín sá biŋyee,
43002025	kaa nyàab̀ ubɔ ń tùkù-u kun bi sée, kun puee u nyí tin bí bi-pɔbiliŋinee.
43003001	Uninja ubɔ nìn bí, bi yíì-u Niikoodeem, ki bí Fariisab jandi pú ní ki sá Juuda yab kpiliu ubɔ.
43003002	Ukpilee nìn dɔ́miń Yeesu cee kunyeeu kubɔ ní ki bí-u yii: “Ukpil, ti nyí yii Unimbɔti di túnní-si á dāan̄ kí dàkà-ti. Di sá yii, Unimbɔti yaa kaa bí unil cee, waa ŋūǹ kí ŋá maamaacib kii bin a ŋáań nee.”
43003003	Ní Yeesu kíí-u yii: “Ibaamɔn ní m tùkù-si, Unimbɔti yaa kaa fātìi màl̄ unil mpɔm, u kpá kí ká Unimbɔti beel.”
43003004	Ní Niikoodeem bālfì-u yii: “Mimmee, mana ní bi gítī ŋūǹ kí màal̀ unil un púĺee mpɔm? Unil ŋūǹ kí fàtīí gítī kɔ́ u-na poon bí màal̀-uaaa?”
43003005	Ní Yeesu gítī bí-u yii: “Ibaamɔn, Ibaamɔn ní m tùkù-si, ubɔ kaa ŋūǹ kí kɔ́ Unimbɔti beelin bi yaa kaa fātìi màl̄ udaan mpɔm nì nnyim nì Unimbɔti Fāmin.
43003006	Bin binib màal̀ee di sá nnibiyaamu, ní bin Unimbɔti Fām màal̀ee mun sá ŋfām.
43003007	M nín bí yii: <Ni-kɔkɔ máaǹ Unimbɔti ń fàtīí màal̀-ni mpɔmee>, án taa bàkatīǹ-si.
43003008	Kubuŋu jītí ki cá laakin pú ku yaa lèe, ní a gbìl̀ ku-wooku pu ní kaa nyí laakin pú ku nyáńeeyaaa kaa nyí laakin pú ku cée mun, míǹ ní an ŋáań bin kɔkɔ Unimbɔti Fām màal̀ee.”
43003009	Ní Niikoodeem bí-u yii: “Mana ní an ŋūǹ kí ŋá míǹ?”
43003010	Ní Yeesu fātìi kíí-u yii: “Sii un sá udakakpaan ki dàkà Israyeel yabee di kaa nyí tin bí neeee?
43003011	Ibaamɔn, Ibaamɔn ní m tùkù-si nee, ti sòoǹ nì ni tin ti nyée nì tin ti kée, ní naa là kí fɔ̃ɔ̃ tin ti lèe.
43003012	M sòon̄ nì ni taapu doo bɔti tin báà ŋma nyée, ní naa là kí fɔ̃ɔ̃ kí kíí, kin m yaa láā pɔ́otì ki bíī sòoǹ yilpu bɔti tin naa wāĺee, ni dāa ŋáań mana kí fɔ̃ɔ̃ tíǹ kí kíí?
43003013	Báà ubɔ kaa láá péējɔ́m̀ yilpu, asee man Kinibiki kin nyánní yilpu ki sīntìńee.
43003014	“Kii Mooisi nín nìn lúntì kukoonaŋu ndɔ pu kupɔɔun binib kpèé ki pɔ́ɔkée, míǹ mbaantiim ní bi dàá dāá dū man Kinibiki kí lúntí yilpu,
43003015	an nín dàá ŋá pu un sá kamaa yaa láā fɔ̃ɔ̃-mi ki kííyee ú dāá ká mmaŋfafɔkɔn ŋun kaa cáá dikuntilee.
43003016	Kun puee Unimbɔti néeń kitiŋ pu nib kɔkɔ tikpil, míǹ pu ní u dū u-Jipɔmbaabil ki tīī, an nín dàá ŋá pu un sá kamaa yaa fɔ̃ɔ̃-u ki kííyee ń taa kpú, ama ú ká mmaŋfafɔkɔn ŋun kaa cáá dikuntilee.
43003017	Unimbɔti nín túnní u-Jipɔɔn duulnyan doo nee, an kaa sá u là kí kpò binib bɔti ama u là bi-kɔkɔ ń ká difiil u-Jipɔɔn pu ní.
43003018	Unimbɔti kaa dāa gítī kù bin fɔ̃ɔ̃ u-Jipɔɔn gbanti ki kííyee bɔti, ama un kaa fɔ̃ɔ̃-u ki kííyee bɔti kpíì, u nín kaa fɔ̃ɔ̃ Unimbɔti Jipɔmbaabil ki kííyee pu.
43003019	Kun cāabìń dibɔkpilee sèé: di sá yii un sá ŋwalfee dɔ́miń duulnyan doo, ní binib là dibɔmbɔndi, kaa là ŋwalfi, kun puee bi ŋáań atuŋkpiti.
43003020	Un sá kamaa yaa ŋáań ikpitee ná ŋwalfi ní kaa cá ŋwalfin, kun puee u fàŋkí yii ŋwalfi dàá bìitī u-tuŋkpitiŋ pu.
43003021	Ama un nɔ́ɔ́ ibaamɔnee cá Unimbɔti walfiŋun ní bí ká yii Unimbɔti pu ní u ŋáań atummɔnti.”
43003022	Míǹ boonee ní Yeesu nì u-boonnooliibi búntì Juudee watil pú ki kāl̀ niin ki fùul̀ binib Unimbɔti nyim.
43003023	Ní Jaan mun nìn bí Eenoon, Saaliim caŋin, ki fùul̀ binib Unimbɔti nyim, kun puee nnyim nìn dɔ̄ niin tikpil. Niin ní binib nìn cá bi fùul̀-bi.
43003024	(Ŋyunti gbantee, baa láá cúú Jaan sarka.)
43003025	Niinee ní Jaan boonnooliibi biba nì Ujuudaja ubɔ bíī kpákà bi-marab bin sá yii bí nīn fíntí bi-ba ki kpáaǹ tiwan kɔkɔee pu.
43003026	Ní bi cūtì Jaan cee ki bí-u yii: “Ukpil, sii nì un nìn bí Jɔɔdan gbandi lapu puee, un pu a nìn sòon̄ yii u sá unikpaanee, báà ŋma di yíkí sii cee ki cá u-cee u fùul̀-bi Unimbɔti nyimee.”
43003027	Ní Jaan kíí-bi yii: “Unil kaa ŋūǹ kí nīn cáá tiba Unimbɔti yaa kaa tīī-u kudɔŋu.
43003028	Nimbi ni-ba ni gbìl̄ m nín nìn lī yii: <Man di kaa sá Kriisitoo, bi túnní man ń lìntīń u-nyɔkɔpu ní.>
43003029	Un cáá unimpucaanee, unimpucaan cal dee, ama unimpucaan cal bɔɔ bí niin ki pílfí u-bɔɔ neen, ní an mɔ̄ǹ-u tikpil. An mɔŋŋuee di sá man yɔŋu nee.
43003030	An máaǹ úǹ nyooti ń nīn wīintí ní man yati ń nīn bàtī!”
43003031	Di sá un nyánní yilpuee di tɔ́kɔ́ tikɔkɔ pu. Un bí taapu dooyee di sá taapu yɔu ní ki sòoǹ taapu doo bɔti. Un nyánní yilpu ki tɔ́kɔ́ tikɔkɔ puee
43003032	di sòoǹ tin u kée nì tin u gbìl̄ee, ní báà ubɔ kaa fɔ̃ɔ̃ u-bɔti ki kíí.
43003033	Un di yaa fɔ̃ɔ̃ u nín lī puee ki kííyee, udaan dàkà yii Unimbɔti sá mbaamɔndaan dee,
43003034	kun puee un Unimbɔti túnnée sòoǹ Unimbɔti bɔti ní. Di sá Unimbɔti tìì-u u-Fām ní an kaa cáá bí dūú ŋmàntī.
43003035	Unimbɔti néeń u-Jipɔɔn ki dū tikɔkɔ ki ŋá u-ŋaan.
43003036	Un yaa fɔ̃ɔ̃ u-Jipɔɔn gbanti ki kííyee kāntí mmaŋfafɔkɔn ŋun kaa cáá dikuntilee. Un yíì kaa fɔ̃ɔ̃-u ki kííyee kaa kāntí dimaŋfal gbanti. Unimbɔti ŋuul dàá nīn péēdàn̄ udaan pu ní.
43004001	Yeesu béè yii Fariisab gbìl̄ yii u kíǹ ki fùul̀ binib tikpil Unimbɔti nyim ki jítiǹ Jaan ní bi kpántí u-boonnooliibee,
43004002	(ama an kaa nìn sá Yeesu u-ba di nìn fùul̀-bi nnyim, an sá u-boonnooliibi di nìn fùul̀-bi.)
43004003	Ní u yíkì Juudee ki nín gítí Gaaliilee.
43004004	Kí wàatī kí nín bà Gaaliileeyee, see ú dī Samarii watil pú.
43004005	Ní u dūu bàn̄ Samarii tiŋki kin bi yíì Siikaar, kì pìlīǹ Jaakɔb saaku kun u nìn tīī u-jipɔɔn Jooseefee.
43004006	Niin ní Jaakɔb lɔkɔu bí. Yeesu cɔ̃om̀ ki gīīyee, ki kāl̀ lɔkɔee nyɔɔgbandi pu. An nìn ŋmāntì awinsaan.
43004007	U kēe ní Usamariinimpu ubɔ dɔ́miń kí lúń nnyim, ní Yeesu mēē-u yii: “Pɔ̄-mi nnyim ḿ nyò.”
43004008	Di sá yii u-boonnooliibi nìn búntì kitiŋin kí nyàabìń tijin.
43004009	Ní unimpuee kíí-u yii: “Sii sá Ujuudaja ní, ba pu ní a mèé man un sá Usamariinimpuee nnyim?” (Di sá yii Juuda yab nì Samarii yab kaa nìn kpí.)
43004010	Ní Yeesu bí-u yii: “A yaa bàà nyí Unimbɔti pɔ̄tam nì man un mèé-si nnyimee, sii gba di bàà làá mèè man nnyim, ní man ń bàà tīī-si nnyim min tìì dimaŋfalee.”
43004011	Ní unimpuee bí-u yii: “Ukpil, aa cáá guuka, lɔkɔ mun di nyɔ́òyee, kin a dàá ŋá mana kí kánní nnyim min tìì dimaŋfalee gbanti?
43004012	Ti-naanja Jaakɔb di nìn gbìn̄-ti lɔkɔ nee, ki nyùn̄ u-ba lɔkɔ gbanti nyim, ki kpáaǹ u-biyaamu nì u-waŋkuti. Mimmee, sii dàkafī yii a jítiǹ Jaakɔbaaa?”
43004013	Ní Yeesu fātìi kíí-u yii: “Un sá kamaa yaa nyùn̄ nnyim neeyee, nnyinnyoo dàá gítī cúú udaan.
43004014	Ama un yaa nyùn̄ nnyim min man tììyee, nnyinnyoo kaa ti cútí udaan jaanjaan, kun puee nnyim min man tììyee kpántí nnyimbul u-pɔbilin, ní ki kíǹ ki pùub̀ ki tìì-u mmaŋfafɔkɔn ŋun kaa cáá dikuntilee.”
43004015	Ní unimpuee bí-u yii: “Ukpil, yaa sée tīī-mi a-nyim gbanti ḿ nyò, nnyinnyoo ń taa ti cúú-mi, ḿ taa nín̄ gítī dòoń doo ki lúù nnyim.”
43004016	Ní Yeesu bí-u yii “Cùú yíiń a-cal kí fàtīí gítiń doo!”
43004017	Ní u kíí-u yii: “Maa cáá cal.” Ní Yeesu bí-u yii: “A cáá nsan kí lì yii saa cáá cal,
43004018	kun puee a mɔ́ǹ bininjab biŋmoo dee ki yíkì, ní un cee a bí kɔŋkɔnnee mun kaa tí sá a-cal. Míǹ puee, a sòon̄ a-baamɔni ní.”
43004019	Ní unimpuee bí yii: “Ukpil, kɔŋkɔnnee m ká yii a baasii sá Unimbɔti bɔnaatiliu ní.
43004020	Di sá ti-naanjab nìn jáaḿ Unimbɔti dijool nee pu ní, ní nimbi Juuda yab bí yii Jeerusaleem ní bi máaǹ kí cùú jāam̀ Unimbɔti.”
43004021	Ní Yeesu bí-u yii: “Unimpuee, á pīlfiǹ-mi! Ŋyunti ŋubɔ dòoń an kaa dāa gítī bàlfī yii unil ń cù dijool nee puɔɔɔ Jeerusaleem ní kí jāam̀ Unimbɔti.
43004022	Nimbi Samarii yab, naa nyí kun ni jáaḿee, ama timbee ti nyí un ti jáaḿee, kun puee Unimbɔti dū difiil ki dīń Juuda yab pu ní.
43004023	Kɔŋkɔnnee, ŋyunti ŋubɔ dòoń, ŋu bāań gba, ŋun ni ní bin jáaḿ ti-Baa Unimbɔti mmɔntiiminee dàá nīn jáaḿ-u nì ŋfāmin nì ibaamɔn. Kun puee bin jáaḿ-u mimmee ní Unimbɔti nyàab̀.
43004024	Unimbɔti sá Ŋfām ní: míǹ puee, bin jáaḿ-uee máaǹ kí jāam̀-u nì ŋfāmin nì ibaamɔn.”
43004025	Ní unimpuee bí-u yii: “M nyí yii Meesiya (an dàkà yii Kriisitoo) dàá dāan̄. Úǹ yaa láā bāańee, ní u dàá tùkù-ti tikɔkɔ.”
43004026	Ní Yeesu bí-u yii: “An sá man un bíī sòoǹ nì si nee di sá Kriisitoo.”
43004027	Niinee ní Yeesu boonnooliibi bāań, ní an ŋá-bi bitii bi nín ká u nì unimpu bíī sòoǹee, ama baa bālfì yii: “A là ba u-cee? ” àá “A sòoǹ nì u tilati?”
43004028	Niinee ní unimpuee yāntì u-nyimbool ki fātìi nín gítí mmɔŋki, ki tùkū binib yii:
43004029	“Dāá kpèèmaan uninja ubɔ bīitì m-bɔɔŋŋi pu! An kaa kalin sá Kriisitoooo?”
43004030	Ní bi yíkìń kitiŋin ki nín dòoń Yeesu cee.
43004031	Unimpuee búntèe, ní u-boonnooliibi bíī lì yii: “Ukpil, dāá jī tijin!”
43004032	Ní u bí-bi yii: “Man cáá tijin tin nimbi kaa nyée.”
43004033	Niinee ní u-boonnooliibi kíǹ ki bíī bàlfī tɔb yii: “Ubɔ kalin cáań-u tijin níiin?”
43004034	Ní Yeesu bí-bi yii: “M-jinti di sá ḿ ŋá un túnní-mee nín là puee, kí ŋá u-tundi.
43004035	Kee, ni cáá yii an kíǹ iŋmal inaa dee, kudiceeuaa! Ama man tùkù-ni yii ní wáaǹ kí kpèè, tijin kūń ki ŋmāntì dicāl.
43004036	Kii un cēēyee nín kɔ̃ontí ki kpáfí ki fòol̄ u-paati puee, míǹ mbaantiim ni mun cáaḿmaan binib m-cee ḿ tīī-bi mmaŋfafɔkɔn ŋun kaa cáá dikuntilee. Ní án mɔ̄ɔkiǹ un búĺee nì un cáńee kɔkɔ.
43004037	Kun puee dilaŋkpandi din lì yii: <Ubɔ būul̀ ní ubɔ ń dāá cēe> sá tiŋman ní.
43004038	Míǹ puee, m tú-ni ní cùú cā laakin biba búĺee ní, nimbi ń páatí bíǹ gìńdi pu.”
43004039	Unimpuee nín tùkū-bi yii Yeesu bīitì u-bɔɔŋŋi puee, ní Samarii yab bin kɔ́ò kitiŋ gbantinee tikpil fɔ̃ɔ̃ Yeesu ki kíí.
43004040	Samarii yab gbanti nín dāa bāań ki ká-uee, ní bi mēē-u yii ú kàl̄ bi-cee, ní u lafun kāl̀ iwiin ili.
43004041	Binib tikpil nìn gítī fɔ̃ɔ̃-u ki kíí tin u nìn sòon̄ nì bee pu.
43004042	Ní binibee lī unimpuee yii: “Ti nín fɔ̃ɔ̃ ki kíí nee, an kaa ti sá sii nín lī puee ŋmaniŋma pu. U sòon̄ ti mun ti-ba gbìl̄ ki béè yii, ibaamɔn, u sá duulnya kɔkɔ Fiiliu.”
43004043	Iwiin ili gbanti boonee, Yeesu yíkì niin ki nín cá Gaaliilee.
43004044	Kun puee úǹ u-ba nìn lī yii: “Unimbɔti bɔnaatiliu dumpu yab kaa tɔ́-u.”
43004045	U nín bàn̄ Gaaliileeyee, niin yab fɔ̃ɔ̃-u tiŋan, kun puee bi nìn cūtì Jeerusaleem ki ká u nín nìn ŋá tin kɔkɔ jiŋaalinee.
43004046	Ní u fātìi gítì Kana, Gaaliilee timbilikin, laakin u nìn dū nnyim ki kpántì ndaamee. Gɔmina kalinjakpaanu ubɔ nìn bí Kapeenaayum u-jipɔɔn būǹ.
43004047	U gbìl̄ yii Yeesu nyánní Juudee ki dɔ́miń Gaaliileeyee, ní u dɔ́miń u-cee ki gbāam̀-u ú cù Kapeenaayum kí cáaǹ u-jipɔɔn un būǹ ki dàá kpúee.
43004048	Ní Yeesu bí-u yii: “Ni yaa kaa ká maamaacib, naa fòol̄ kí kíí!”
43004049	Ní ukalinjakpaanee bí-u yii: “Ukpil, dāan̄ tí cù malaa, m-biki ń taa kpú!”
43004050	Ní Yeesu kíí-u yii: “Nín̄ cá, a-jipɔɔn pɔ́ɔkì.” Uninjee fɔ̃ɔ̃ Yeesu nín lī puee ní ki nín cá.
43004051	U bí nsanni ki fàtīi kùǹee, ní u-tɔntɔnliibi biba túŋkìń-u ki tùkū-u yii: “A-jipɔɔn pɔ́ɔkì.”
43004052	Ní u bālfì-bi yii: “Ŋyunti ŋulɔŋu ní an yāntì-u?” Ní bi kíí-u yii: “Fool, kukuluu kubɔ, ní an cāntì-u, u-wunti kaa ti tùm̀.”
43004053	Niinee ní u béè yii kukuluu gbanti deedee ní Yeesu tùkū-u yii: “A-jipɔɔn pɔ́ɔkì”. Ní u nì u-dicaŋku kɔkɔ fɔ̃ɔ̃ Yeesu ki kíí.
43004054	Yeesu nín yíkì Juudee ki fātì Gaaliileeyee, maamaacililiiti un u ŋée dee.
43005001	Boonee ní Yeesu nín jɔ́ḿ Jeerusaleem kun puee Juuda yab nìn cáá jiŋaal ubɔ.
43005002	Dinyimbɔbil diba nìn bí Jeerusaleem, kadantikub biŋmoo māntìi tú-dì, bi yíì-dì Eebru soonin yii Beeteesida, di bí ki nákaǹ kipunyɔkɔ kin bi yíì ipii punyɔkɔee.
43005003	Bijɔfub nì bideembi nì bifaliŋfaambi nì bibunliibi tikpil nìn dɔ̄ kadantikub taapu [ki cí ŋyunti ŋun Unimbɔti tūuŋŋu dàá dāan̄ kí gbàtī nnyimee.
43005004	Di sá ntūunee nìn dòoń ŋyunti ŋyunti ki gbàtī nnyim. Ŋu yaa gbātì míǹ, ní un yaa péé péé ki kɔ́ee kāntí dicaandi, báà an yaa yāntì ki sá iween in.]
43005005	Uninja ubɔ nìn bí niin ki būǹ doooo abin ali kpá imuŋku ili.
43005006	Yeesu ká u dɔ̄ee, ní ki béè yii u būǹee an yúntì, ní u bālfì-u yii: “A là kí pɔ̄ɔkàaa?”
43005007	Ní ubunlee kíí-u yii: “Ukpil, bi yaa gbātì nnyimee, maa cáá ubɔ ń yòon̄-mi kí tɔ̄ niin. Ŋyunti ŋun m bíī pɔ̄ɔntí ki cée ní ubɔ ń péeǹ-mi kí cùú jēetí.”
43005008	Niinee ní Yeesu bí-u yii: “Yīkìí yūĺ kí yòon̄ a-kampeeku kí còom̀!”
43005009	Kpalaa niinee ní uninjee pɔ́ɔkì ki yɔ̃oǹ u-kampeeku ki kíǹ ki bíī còom̄. An nìn sá ŋwiŋŋuŋfikaa dal ní.
43005010	Míǹ pu ní Juuda yab kpilib nìn bí uninja un ká dicaandee yii: “Díǹ di sá ŋwiŋŋuŋfikaa dal. Aa cáá nsan kí bùkun̄ a-kampeeku.”
43005011	Ní u kíí-bi yii: “Un cáaǹ-mee di bí-mi yii ḿ yòon̄ m-kampeeku kí nīn còom̄.”
43005012	Ní bi bālfì-u yii: “Ŋma di bí-si yii á yòon̄ a-kampeeku kí nīn còom̄ ní?”
43005013	Uninjee kaa nìn nyí un di cáaǹ-uee kun puee Yeesu nìn nyáń kunipaau kansikin ki búntì.
43005014	Boonee ní Yeesu dāa ká uninjee Kunimbɔtidiin ní ki bí-u yii: “A nín pɔ́ɔkì pu nee, á taa ti ŋá ikpiti, an nín dàá ŋá pu tiba ń taa láā gítī bàń-si kí jītíǹ tin bí neeyee!”
43005015	Niinee, uninjee cūtìi tùkū Juuda yab kpilib yii an sá Yeesu di cáaǹ-u.
43005016	Míǹ pu ní Juuda yab nìn páb́ Yeesu u nín ŋá míǹ ŋwiŋŋuŋfikaa dalee pu.
43005017	Ní Yeesu kíí-bi yii: “M-Baa tūǹ ditundi baabadal, míǹ ní man mun tūǹ.”
43005018	Tibɔti tin u lēe puee, Juuda yab kpilib mɔ̄tìi bíī nyàab̀ kí kpò-u. An kaa sá u nín yīntì mara un sá bí taa tɔ̄ ditundi ŋwiŋŋuŋfikaayee ŋmaniŋma pu, an sá u nín lī yii Unimbɔti di sá u-Baayee, ki cáá u-ba ki ŋmàntīǹ Unimbɔtee pu.
43005019	Niinee ní Yeesu bí-bi yii: “Ibaamɔn, ibaamɔn ní m sòoǹ nì ni, tin Ubaati ŋáańee ní u-Jipɔɔn kāntí ki ŋáań. An yaa sá fam, waa ŋūǹ kí ŋá tiba u-ba ŋma. Tin kɔkɔ Ubaati ŋáańee, u-Jipɔɔn mun ŋáań míǹ mbaantiim ní.
43005020	Kun puee Ubaati néeń u-Jipɔɔn, ní ki dàkà-u tin kɔkɔwoooo u ŋáańee. U dàá dāá gítī dàkà-u tin jítiǹ tin bí neeyee gba, án dàá ŋá-ni maamaaci.
43005021	Kii Ubaati nín fìkitī bitaŋkpiibi ki tìì-bi dimaŋfal puee, míǹ mbaantiim ní u-Jipɔɔn mun tìì un un u yaa lèe dimaŋfal.
43005022	Ubaati kaa sòoǹ báà ubɔ bɔti, u dū ibɔsoon kɔkɔ ki ŋá u-Jipɔɔn ŋaan ní,
43005023	an nín dàá ŋá pu binib kɔkɔ ń nīn tìì-u jilma kii bi nín tìì Ubaati puee. Un kaa tīī Ubaati Jipɔɔn jilmee kaa tīī Ubaati un túnní-uee mun jilma dee.
43005024	“Ibaamɔn, ibaamɔn ní m tùkù-ni, un yaa pílfì m-bɔti ki fɔ̃ɔ̃ un túnní-mee ki kííyee kāntí dimaŋfal din kaa cáá dikuntilee, udaan kaa dāa gítī bí ibɔsoon ni, u nyáń ŋkúmin ki pɔ́otì dimaŋfalin.
43005025	Ibaamɔn, ibaamɔn ní m tùkù-ni, ŋyunti ŋubɔ dòoń, ŋu bāań gba, ŋun ni bitaŋkpiibi dàá gbìl̄ Unimbɔti Jipɔɔn neenee, ní bin yaa láā gbìl̄ u-neen gbantee dāa kāntí dimaŋfal.
43005026	Ubaati nín cáá mpɔn kí tīī dimaŋfal puee, míǹ ní u tīī u-Jipɔɔn mpɔn ú mun ń nīn tìì dimaŋfal,
43005027	ní ki tīī-u mpɔn ú nīn sá ubɔsoonli kun puee u sá Kinibiki.
43005028	Án taa bàkatīǹ-ni, kun puee ŋyunti ŋubɔ dòoń ŋun ni bin kɔkɔ dɔ̄ akaakul poonee dàá dāá gbìl̄ u-neen pu
43005029	kí nyānnée, bin yaa ŋá tiŋanee ń fìkitī kí ká dimaŋfal, ní bin yaa ŋá ikpitee ń fìkitī kí kɔ́ ibɔsoon ni.”
43005030	“Maa ŋūǹ kí ŋá tiba m-ba. M-bɔsooni nɔ́ɔ́ nì un túnní-mee nín tùkù-mi puee ní, m sòoǹ tibɔti deedee kun puee maa nyàab̀ kí ŋá min man m-ba lèe, see un túnní-mee nín là puee.
43005031	M yaa sòon̄ tiba m-ba pu, an kaa ŋūǹ kí dàkà ibaamɔn,
43005032	ama ubɔ di lèekī m-pu seera, ní m nyí yii tin u sòoǹ m-puee sá ibaamɔn.
43005033	Ni nìn tú binib Jaan cee ní u sòon̄-ni ibaamɔn m-pu.
43005034	Kun pu m lì mimmee di sá m là ní ká difiil, an yaa sá fam, maa nyàab̀ ubɔ ń lēēm-pu seera.
43005035	Jaan nìn sá fitila ní ki ŋmíntí nyákányaka, ní ni nìn kíí ki nɔ́ɔ́ u-walfiŋu gbanti ŋyunti ŋubɔ poon, ní an mɔ̄ǹ-ni.
43005036	Ama m cáá kun lèekī m-pu seera ki jítiǹ Jaanee: di sá yii atuun ŋin m-Baa tīī-mi ḿ ŋá m bíī ŋáańee sòoǹ ki dàkà m-pu yii m-Baa di lafun túnní-mi.
43005037	Ní m-Baa un túnní-mee mun u-ba lèekī seera m-pu. Naa láá péēgbìl̄ u-neen pu dalba, kaa láá ká u-nimiin dalba,
43005038	kaa kpáafí u-bɔti mun ni-ni kun puee naa fɔ̃ɔ̃ un u túnnée ki kíí.
43005039	Ni bífí Unimbɔti takaldau poon ki dàkafī yii niin ní ni ŋūǹ kí ká dimaŋfal din kaa cáá dikuntilee. An sá man pu ní takaldee sòoǹ,
43005040	ama naa là kí dāan̄ man cee kí ká dimaŋfal.
43005041	“Man kaa nyàab̀ binib pampakaku,
43005042	di sá yii m nyí-ni, naa cáá Unimbɔti neendi ni-ni
43005043	M-Baa di túnní-mi, ní naa là kí fɔ̃ɔ̃-mi, ama bin dòoń bi-ba puee, ni fòol̄ bíǹ.
43005044	Mana ní ni ŋūǹ kí fɔ̃ɔ̃ kí kíí, nimbi bin néeń ni-jutiibi ń nīn pàkà-nee, kaa nyàab̀ kupampakau kun Unimbɔtibaanti tììyee?
43005045	Ní taa dàkafì yii man dàá dāá bàlfì-ni tibɔti m-Baa nimiin, an sá Mooisi, un pu ni dū ni-mákal ki ŋée, úǹ di dàá dāá bàlfì-ni tibɔti.
43005046	Ni yaa bàà fɔ̃ɔ̃ Mooisi ki kííyee, ni bàà tí fòol̄ man mun ní kí kíí, di sá yii man bɔti ní Mooisi nìn ŋmàn̄.
43005047	Ni nín kaa fɔ̃ɔ̃ tin Mooisi nìn ŋmàn̄ee ki kííyee, ni dàá ŋá mana kí fɔ̃ɔ̃ man bɔti kí kíí?”
43006001	Míǹ boonee ní Yeesu dūtì Gaaliilee mɔɔgbandi lapu pu (bi gítī yíì dimɔɔlee yii Tiibeeriyaadi mɔɔl.)
43006002	Kunipaau nín kántì u ŋáaǹ maamaacib bin ki cáaǹ bibunliibee puee ní bi nìn nɔ́ɔ́-u.
43006003	Ní u nì u-boonnooliibi jɔ́m̀ digbantandi diba pu ki kāl̀.
43006004	Juuda yab jiŋaaliu un bi jīǹ ki téetí Unimbɔti nín nìn nyántì bi-naanjab Eejipitee nìn tɔ́obiń.
43006005	Yeesu kpēēyee, kunipaau di dòoń u-ceeyee, ní u bí Fiiliipi yii: “La ní ti dàá ká tijin kí dā kí tīī bin kɔkɔ bí nee ń jī dee?”
43006006	Ama Yeesu nìn nyí min ní u dàá ŋée, u nìn péēlī míǹ kí kpèè yii Fiiliipi dàá kíí-u yii ba.
43006007	Ní Fiiliipi kíí-u yii: “Báà ti yaa dū animil cutimaanyi ki dá kpɔnɔb, an kaa làá bà bi-kɔkɔ kikatii kikatii gba.”
43006008	Ní u-boonnooliibi kansikin ubɔ, Siimɔn Piyeer naal un bi yíì Andreeyee, bí-u yii:
43006009	“Kinaacimpɔmbiki kiba bí doo ki cáań ɔɔji yim kpɔnɔb biŋmoo nì ijɔm ili. An kaa nín ŋūǹ kí ŋá kunipaau nee tiba ní.”
43006010	Ní Yeesu bí-bi yii: “Yàntīmaan binib ń kàl̄!” Kumɔsɔŋu kubɔ nìn bí niin tikpil, ní bi kāl̀ ku-pu. Bi nìn bàn̄ kii kutukub biŋmoo nyɔkɔm.
43006011	Ní Yeesu yɔ̃oǹ kpɔnɔbee ki jáam̀ Unimbɔti an pu ki wāatì ní ki dūu yākatì-bi, ní ki tí yākatì ijɔm mun, min báà ŋma lèe.
43006012	Bi jíń ki díkée, ní u bí u-boonnooliibi yii: “Kɔ́om̀maan akati ŋin kíǹee, diba ń taa bīil̀!”
43006013	Bi kɔ́oǹ kpɔnɔb biŋmooyee katiŋ ŋin bi nìn ŋmɔ́ ki kíǹee, ki gbéeǹ tikabiti saalaa nì tili.
43006014	Yeesu ŋá maamaaci gbanti samaa kée, ní bi bí yii: “Tilafuŋŋman, kijapaai nee di sá Unimbɔti bɔnaatiliu un máaǹ kí dāan̄ duulnyanee.”
43006015	Yeesu béè yii bi dàá cúú-u mpɔn kí kàan̄ dibeelee, ní u fātìi tí nín jɔ́ḿ digbantandi pu u-baba.
43006016	Kujoou jɔ́otèe ní Yeesu boonnooliibi nín sìntī dimɔɔlin
43006017	ki kɔ́ buŋalimbu ki fātìi nín cá Kapeenaayum watil. Kunyeeu mun nìn mɔ́ Yeesu kaa láá bāań bi-cee.
43006018	Kubuŋkpaaŋŋu kubɔ kíĺ ki bíī jītí ki yòontí tinyiŋgban.
43006019	Bi nìn ŋàal̄ ki bàn̄ ataŋkpee aŋmoo kii aluu nyɔkɔmee, ní ki ká Yeesu nín tɔ́kɔń nnyim pu ki còom̄iń ki dòoń buŋalimbu ceeyee, ní bi fāŋkì.
43006020	Ní Yeesu bí-bi yii: “Taa fàŋkìmaan, an sá man!”
43006021	Niinee ní bi bí yii bí kpáaǹ-u, kpalaayee, buŋalimbu mun pūtì dūu sāā dibuŋgbandi laakin bi cée.
43006022	Kutaa wúntèe, kunipaau gbíntìi kā dimɔɔgbandi lapu pu. Bi nìn ká yii buŋalimbaantiibu di yú niin, ní Yeesu kaa kɔ́ buŋalimbu gbanti, u-boonnooliibi ŋmaniŋma di kɔ́ ki búntì.
43006023	Ama iŋaliŋfi iba nìn yánní Tiibeeriyaadi tiŋkin ki bāań laakin ti-Dindaan nìn mēēki pàkā Unimbɔti ki wāatì ní bi nín ŋmɔ́ kpɔnɔbee caŋin.
43006024	Kunipaauee nín kaa ká Yeesu kaa ká u-boonnooliibi muee ní bi kɔ́ iŋaliŋfee ki búntì Kapeenaayum kí nyàab̀ Yeesu.
43006025	Bi bàn̄ niin ki ká-uee, ní ki bí yii: “Ukpil, ŋyunti ŋulɔŋu ní a bāań doo ní?”
43006026	Ní Yeesu bí-bi yii: “Ibaamɔn, ibaamɔn ní m tùkù-ni, ni nín ŋmɔ́ kpɔnɔb ki díkée pu ní ni nyàab̀-mi, kaa sá maamaacib bin dàkā-ni m nín sá uŋyee pu.
43006027	Ní taa nín̄ tūǹ ditundi tijin tin kaa yúntée pu, nín̄ tūm̀maan tijin tin yúntí ki tìì dimaŋfal din kaa cáá dikuntilee pu. Tijin gbantee, man Kinibiki di dàá tīī-ni tíǹ, di sá yii man ní m-Baa Unimbɔti tīī an pɔŋŋu daaŋku.”
43006028	Niinee ní bi bālfì-u yii: “Ti máaǹ kí ŋá mana ní án nīn sá min Unimbɔti lèe ní?”
43006029	Ní Yeesu kíí-bi yii: “Unimbɔti nín là miŋyee di sá ní fɔ̃ɔ̃ man un u túnnée kí kíí.”
43006030	Ní bi bí-u yii: “Maamaaci ulɔu ní a dàá dàkà-ti kí wàatī ní tí nín fɔ̃ɔ̃-si kí kíí ní? Àá kudaaŋŋu kulɔkɔ ní a dàá ŋá tí ká?
43006031	Ti-naanjab nìn jīǹ tijin tin bi yíì máanee kupɔɔun, kii an nín ŋmàn̄ Unimbɔti takaldau poon puee, yii: <U nìn tìì-bi tijin tin nyēeń yilpuee ní bi jīǹ.> ”
43006032	Niinee ní Yeesu kíí-bi yii: “Ibaamɔn, ibaamɔn ní m tùkù-ni, an kaa sá Mooisi di tīī-ni tijin tin nyēeń yilpuee, m-Baa di tìì tijimmɔntiil tin nyēeń yilpuee.
43006033	Tijin tin Unimbɔti tììyee di sá un nyánní yilpu ki tìì binib kɔkɔ dimaŋfalee.”
43006034	Ní bi bí-u yii: “Ukpil, nín̄ péētìì-ti tijinee baabadal!”
43006035	Ní Yeesu bí-bi yii: “Man di sá tijin tin tìì dimaŋfalee. Un yaa dɔ́miń m-ceeyee, ŋkùm kaa ti cútí udaan jaanjaan; míǹ ní un yaa tí fɔ̃ɔ̃-mi ki kííyee, nnyinnyoo kaa ti cútí udaan jaanjaan.
43006036	Ama, m péētùkū-ni: ni-nimiliŋ ká tin m ŋée ní naa fɔ̃ɔ̃-mi ki kíí.
43006037	Bin bin m-Baa tīī-mee kɔkɔ dàá dāan̄ m-cee. Un di yaa dɔ́miń m-ceeyee, maa làá fá udaan,
43006038	kun puee m nyánní yilpu ki dɔ́miń kí ŋá un túnní-mee nín là puee ní, an kaa sá man m-ba nín là puee.
43006039	Un túnní-mee nín là puee di sá ḿ taa fá bin u tīī-mee kansikin báà ubɔ kí dāá fìkitī bi-kɔkɔ ŋwinjoolkaa dal.
43006040	M-Baa nín là min miŋyee sèé, yii un sá kamaa yaa ká man u-Jipɔɔn ki fɔ̃ɔ̃-mi ki kííyee ń ká dimaŋfal din kaa cáá dikuntilee, ní man ń dāá fìkitī-u ŋwinjoolkaa dal.”
43006041	Yeesu nín lī yii úǹ di sá tijin tin nyánní yilpuee pu ní Juuda yab bíī gbùkum̄ u-pu
43006042	ki lì yii: “An kaa sá Yeesu Jooseefi jipɔɔn un timbi nyí u-baa nì u-neeee? Kin an ŋá mana ní u gítī lì yii úǹ di nyánní yilpu ní?”
43006043	Ní Yeesu kíí-bi yii: “Ní taa nín̄ gbùkum̄ ni-ŋmaniŋma míǹ!
43006044	Ubɔ kaa ŋūǹ kí dāan̄ m-cee an yaa kaa sá m-Baa un túnní-mee di cáań udaan, kí wàatī ní man ń nín fìkitī-u ŋwinjoolkaa dal.
43006045	Kii Unimbɔti bɔnaatiliibi nín ŋmàn̄ puee yii: <Unimbɔti dàá dàkà bi-kɔkɔ bí béé-u.> Mimmee, bin kɔkɔ yaa pílfì m-Baa ki fɔ̃ɔ̃ u nín dàkà puee dòoń man cee ní.
43006046	Báà ubɔ kaa ká m-Baa Unimbɔti asee man un nyánní u-ceeyee, man baba di ká-u.
43006047	“Ibaamɔn, ibaamɔn ní m tùkù-ni, un yaa fɔ̃ɔ̃-mi ki kííyee cáá dimaŋfal din kaa cáá dikuntilee.
43006048	Man di sá tijin tin tìì dimaŋfalee.
43006049	Nì min kɔkɔ ni-naanjab nìn ŋmɔ́ máana kupɔɔunee, boonee bi dāa kpíì.
43006050	Ama tijin tin nyánní yilpuee, un yaa jíń tintee kaa ti kúù jaanjaan.
43006051	Man di sá tijin tin nyánní yilpu ki cáá dimaŋfalee. Un yaa jíń tijin gbantee dàá nīn bí kí nīn cá jaanjaan. Tijin tin m dàá tīī binib kɔkɔ ń nīn cáá dimaŋfalee di sá m-wunti.”
43006052	Niinee ní Juuda yab bíī kpákà bi-ŋmaniŋma tikpil yii: “Nì mana ní u ŋūǹ kí tīī-ti u-wunti tí ŋmɔ́ míǹ?”
43006053	Ní Yeesu fātìi bí-bi yii! “Ibaamɔn, ibaamɔn ní m tùkù-ni, ni yaa kaa ŋmɔ́ man Kinibiki wunti, kaa nyùn̄ m-fatikuu muee, naa làá ká dimaŋfal.
43006054	Ama sii un yaa ŋmɔ́ m-wunti ki nyùn̄ m-fatikuuee ká mmaŋfafɔkɔn ŋun kaa cáá dikuntilee, ní ḿ dāá fìkitī-si ŋwinjoolkaa dal.
43006055	Kun puee m-wunti di sá tijimmɔntiil ní m-fatikuu mun sá tinyɔkaal tin sá timɔntiilee.
43006056	Un yaa ŋmɔ́ m-wunti ki nyùn̄ m-fatikuuee bí m-ni ní man mun bí udaan ni.
43006057	M-Baa un túnní-mee nín cáá dimaŋfal puee ní u-puee man mun cáá dimaŋfal, míǹ ní un yaa fɔ̃ɔ̃-mi ki jíńee mun kāntí dimaŋfal man pu.
43006058	Tijin tin nyánní yilpuee nín bí puee dee. Tíǹ kaa bí kii tin ni-naanjab nìn jíń boonee ki dāa kpíìyee. Sii un di yaa jíń tijin gbantee dàá nīn kíǹ ki bí kí nīn cá jaanjaan.”
43006059	Tin tin Yeesu nìn sòon̄ Kapeenaayum kpafidiikun ki dàkā binibee dee.
43006060	Yeesu boonnooliibi tikpil nín gbìl̄ tibɔti gbantee, ní bi bíī lì yii: “Tibɔti nee pɔ̄ɔ̄ tikpil! Ŋma di ŋūǹ kí pīlfì-tì?”
43006061	Yeesu béè yii u-boonnooliibi bíī gbùkum̄ tibɔti gbanti puee ní u bālfì-bi yii: “Tibɔti gbanti páb́-ni níiin?
43006062	Mimmee, ni yaa láā ká man Kinibiki fātìi jɔ́ḿ laakin m nìn péēbíńee faa?
43006063	Unil nì u-pɔ́ɔǹtam kɔkɔ sá fam ní, see Ŋfām di tìì mmaŋfafɔkɔn ŋun kaa cáá dikuntilee. Míǹ ní m-bɔti tin m sòon̄ nì nee sá Unimbɔti Fām ní ki sá dimaŋfal.
43006064	Ama ni-kansikin biba bí, kaa fɔ̃ɔ̃ ki kíí.” Kun di yì-tì Yeesu sòon̄ mimmee di sá u nìn péēnyí bin kaa fɔ̃ɔ̃ ki kííyee doooo ŋkilkaamin, nì un dàá dāá dū-u kí tīī binannanliibee.
43006065	Ní u lī-bi yii: “Míǹ pu ní m tùkū-ni yii ubɔ kaa ŋūǹ kí dāan̄ m-cee an yaa kaa tin sá m-Baa Unimbɔti di cáań-u.”
43006066	Ki yɔ̃oǹ an yuntiŋu ní Yeesu boonnooliibi tikpil yíì, kaa ti nɔ́ɔ́-u.
43006067	Niinee ní Yeesu bí u-kpambaliŋ saalaa nì alee yii: “Kin nimbi faa, ni mun kaa làá nīn cáaa?”
43006068	Ní Piyeer kíí-u yii: “Ti-Dindaan, sii di cáá tibɔti tin tìì mmaŋfafɔkɔn ŋun kaa cáá dikuntilee. Ŋma cee ní ti dàá gítī cù?
43006069	Timbi fɔ̃ɔ̃ sii ní ki kíí, ní ki nyí yii sii di sá Circirdaan un nyánní Unimbɔti ceeyee.”
43006070	Niinee ní Yeesu bí yii: “Man di kaa nìn lēē-ni binib saalaa nì bilaaa? Ama ni-kansikinee, ubɔ sá Sitaan ní!”
43006071	Juudasi un sá Siimɔn Iskaariyɔti jipɔɔnee pu ní u nìn sòon̄ míǹ. Di sá yii nì min kɔkɔ Juudasi mun nìn sá u-kpambaliŋ saalaa nì alee kansikin dibee úǹ di dàá dū-u kí ŋúbiǹ binannanliibi.
43007001	Míǹ boonee, Yeesu nìn kíǹ ki bíī yìiǹ Gaaliilee timmun, kaa là kí yìiǹ Juudee watil, kun puee Juuda yab yidambi nìn nyàab̀ kí kpò-u.
43007002	Juuda yab jiŋaaliu un poon bi nìn gà tibìńee tɔ́obińee,
43007003	ní Yeesu naalib bí-u yii: “Nín̄ cá Juudee, an nín dàá ŋá pu a-boonnooliibi mun ń tin ká atuun ŋin a ŋáańee.
43007004	Unil yaa là bí ká-uee, waa gítī tūǹ u-tuuŋŋi dibalin, míǹ puee, ŋá a-tuuŋŋi gbanti báà ŋma ń ká.”
43007005	Di sá yii Yeesu naalib mun gba kaa nìn là kí fɔ̃ɔ̃-u kí kíí.
43007006	Niinee ní Yeesu kíí-bi yii: “An yaa sá nimbee, iyunti kɔkɔ péēŋān̄ ki tīī-ni ní, man yuntiŋu kaa láá bāań.
43007007	Duulnya yab kaa ŋūǹ kí nīn ná nimbi, ama bi ná man, kun puee man sòoǹ yii tin bi ŋáańee sá atuŋkpiti.
43007008	Nimbi nín̄ cámaan jiŋaal gbanti. Man kaa làá cù. Di sá yii m-yuntiŋu kaa láá ŋmāntì.”
43007009	U lī-bi mimmee, ní ki gbíntìi kā Gaaliilee.
43007010	U-naalib búntì jiŋaal gbanti, boonee ní ú mun dāa dī dibalin ki cūtì, kaa là bí ká-u.
43007011	Jiŋaal gbantinee, Juuda yab kpilib nìn nyàab̀-u ki bàlfī tɔb yii: “U nín bí la dee?”
43007012	Ní binib tikpil nìn lɔ́kɔfí Yeesu bɔti pu samaa kansikin, biba bí yii: “U sá unimɔnti.” Ní biba mun bí yii: “Waa sá unimɔnti, u sá uŋmatinli ní.”
43007013	Míǹ puee, ubɔ kaa nìn sòoǹ mpɔn, di sá yii bi nìn fàŋkí Juuda yab kpilib.
43007014	Bi jíń jiŋaal ki kɔ́ kansikinee, ní Yeesu nín jɔ́ḿ Kunimbɔtidiin ki cūtìi bíī dàkà binib.
43007015	Juuda yab kpilib nìn bākatì seeee, ní ki bíī lì yii: “An ŋá mana ní unil nee nyí Unimbɔti takaldau míǹ, úǹ un kaa ŋá an sukuliuee? ”
43007016	Ní Yeesu bí-bi yii: “M-dàkatam nee nyēeń un túnní-mee cee ní, an kaa sá man m-ba dàkatam.
43007017	Un yaa là kí ŋá min Unimbɔti lèe, udaan dàá béé m-dàkatam nee yaa nyēeń Unimbɔti ceeyaaa an yaa tí sá man m-ba pɔŋŋu pu ní m dàkà.
43007018	Un sòoǹ u-ba bindi puee nyàab̀ kí yòon̄ u-ba yilpu ní, ama un nyàab̀ kí yòon̄ un túnní-uee yindi yilpuee di cáá ibaamɔn, nnyimɔn kpá udaan úǹ-ni.
43007019	Mooisi di nìn tīī-ni marab àá an kaa sá míǹ? Kin, ba ŋá ní ni-kansikin báà ubɔ kaa tɔ́ marab gbanti?
43007020	Ba di yì-tì ní ni là kí kpò-mi?” Ní samaayee bí-u yii: “Arasinii kā a-pu níiin? Ŋma di là kí kpò-si ní?”
43007021	Ní Yeesu kíí-bi yii: “Ditumbaantiil din m ŋá ŋwiŋŋuŋfikaa dalee pu ní ni kɔkɔ bākatì nee.
43007022	Ama ni kíikí ki gífí ni-biyaamu ŋwiŋŋuŋfikaa dal, kun puee Mooisi di nìn tīī-ni mara gbanti. (Ama an kaa nìn sá Mooisi di náanní, doooo ni-naanjab ní an nìn kíliń.)
43007023	Ni nín kaa là kí yìntī Mooisi marabee puee, ní ni gífí ŋwiŋŋuŋfikaa dal. Mimmee, ba pu ní ni fɔ̃ɔ̃ man pu diŋuul yii m cáaǹ uninja ubɔ weeni kɔkɔ ŋwiŋŋuŋfikaa dal?
43007024	Ní taa pò digàndi ama ní tɔ́kɔń ibaamɔn pu kí sòoǹ nì deedee.”
43007025	Niinee ní Jeerusaleem yab biba bíī lì yii: “An kaa sá un bi là kí kpòee deeee?
43007026	Kin, an ŋá mana ní u yú ki tɔ́ u-ba mpaampiin pu doo ki sòoǹ, ubɔ kaa bíī lì-u tiba! Àá biyidambi kalin béè yii úǹ di sá Kriisitoo ní?
43007027	Ama uninja nee úǹ-uee, ti nyí laakin u nyánnée, an yaa sá Kriisitooyee ubɔ kaa dāa béetí laakin ní úǹ sée.”
43007028	Ŋyuntee, Yeesu nìn bí Kunimbɔtidiin ki dàkà, ní ki téeń mpɔn yii: “Ni nyí-mi, ki nyí laaŋkin mun m sée. Maa dɔ́miń m-ba pu, un sá ibaamɔndaanee di túnní-mi, ní naa nyí-u.
43007029	Ama man nyí-u, kun puee u-cee ní m nyánní, úǹ di túnní-mi.”
43007030	Niinee ní bi bíī nyàab̀ kí cúú-u, ama báà ubɔ ŋal kaa máań u-pu, kun puee u-yuntiŋu kaa láá bāań.
43007031	Samaa kansikinee, binib tikpil nìn fɔ̃ɔ̃-u ki kíí, ní ki bíī cáá yii: “Mimmee, Kriisitoo yaa láā bāańee, u dāa ŋūǹ kí ŋá maamaacib kí jītíǹ kijapaai nee deeee?”
43007032	Fariisab nín gbìl̄ samaa bíī sòoǹ Yeesu pu mimmee, ní bi nì bisaraaŋakpilib tú soojab ń cù kí cúuń-u.
43007033	Ní Yeesu tùkū-bi yii: “Ŋyunti fiii ní m dàá gítī ŋá ni-kansikin, ní kí nīn gítí un túnní-mee cee,
43007034	ní ni dàá dāá nyàab̀-mi, kaa làá ká-mi, kun puee naa làá ŋmā kí dāan̄ laakin m dàá nīn bée.”
43007035	Niinee ní Juuda yab kpilib bíī bàlfī tɔb yii: “La ní u dàá cù ní ki nín tùkū-ti yii taa làá ŋmā kí ká-u? Àá, u dàá kalin cù Juuda yab bin yàl̄ ki kɔ́ Greekib timmunee cee kí dàkà Greekib Unimbɔti bɔti ní?
43007036	U nín bí yii: Ni dàá nyàab̀-mi, kaa làá ká-mi, ki gítī lī-ti yii: Naa làá ŋmā kí dāan̄ laakin m dàá nīn bée, taapu nín sá yii ba dee?”
43007037	Ŋwiin ŋun jiŋaal kúntée bɔti di nìn páb́. Ŋwiin gbanti ní Yeesu nìn yúl̀ samaa kansikin ki téeń yii: “Un ní nnyinnyoo yaa cááyee ń dāan̄ m-cee kí nyò!
43007038	Un di yaa fɔ̃ɔ̃-mi ki kííyee, nnyim min tìì dimaŋfalee dàá kpántí mbun kí nīn pùub̀ udaan pɔbilin, kii Unimbɔti takaldau poon an nín ŋmàn̄ ki síiǹ puee.”
43007039	Bin fɔ̃ɔ̃ Yeesu ki kííyee nín dàá fɔ̃ɔ̃ Unimbɔti Fām miŋyee pu ní Yeesu nìn bíī sòoǹ nì bi. Ŋyunti gbantee, Unimbɔti Fām kaa láá dɔ́miń kun puee Yeesu kaa nìn dáá fɔ̃ɔ̃ u-nyooti.
43007040	Kunipaauee kansikin biba gbìl̄ an nyɔɔbuŋŋee, ní ki bí yii: “Unil nee lafun sá Unimbɔti bɔnaatiliu un ti cée ní!”
43007041	Ní biba mun bí yii: “Úǹ di sá Kriisitoo!” Ní biba mun gítī bí yii: “Kriisitoo ŋūǹ kí nyānní Gaaliileeee?
43007042	Ama Unimbɔti takaldau tùkù-ti yii Kriisitoo dàá dāá nīn sá Dafiidi maaliŋun, ní ki sá Beetleem, kitiŋ kin ni Dafiidi nìn sée.”
43007043	Yeesu puee kunipaauee nìn cúū yākatì mili.
43007044	Ní bi-kansikin biba bàà nìn là kí cúú-u, ama báà ubɔ ŋal kaa máań u-pu.
43007045	Soojab nín fātìi gítì bisaraaŋakpilib nì Fariisab ceeyee, ní bi bālfì soojabee yii: “Ba ŋá ní naa cáań-u ní?”
43007046	Ní soojab kíí-bi yii: “Doooo nee, taa láá ká ubɔ sòoǹ kii kijapaai nee!”
43007047	Ní Fariisab fātìi bí soojabee yii: “Ni mun yāntì u kíil̀-ni naaan?
43007048	Ni ká biyidambi kansikin ubɔ àá Fariisab kansikin ubɔ fɔ̃ɔ̃-u ki kííi?
43007049	An sá binifantantiibi bin kaa nyí Unimbɔti marab ki sá mbusudambee, bíǹ di fɔ̃ɔ̃-u ki kíí.”
43007050	Niikoodeem un nìn cūtìi ká Yeesu ŋyunti ŋubɔee mun nìn ŋmàl̄ Fariisab kansikin, úǹ di bí yii:
43007051	“Ti-marab poonee, an pú-ti nsan tí kpò unil bɔti fam, kaa bālfì-u ki béè kun u ŋéeee?”
43007052	Ní bi kíí-u yii: “A mun sá Gaaliilee níiin? Nyàab̀ Unimbɔti takaldau poon kí kpèè! A dàá ká, baa ŋmàn̄ yii Unimbɔti bɔnaatiliu ubɔ dàá nyānní Gaaliilee!” [
43007053	Niinee ní bi-kɔkɔ yāaǹ ki nín kùn̄ bi-dumpui.
43008001	Ní Yeesu, úǹ nín jɔ́ḿ Ɔliifi sufii jool pu.
43008002	Kutaa wúntì kutaafaau pòl pɔlee, ní u fātìi nín gítiń Kunimbɔtidiin, ní binib tikpil dɔ́miń u-cee, niinee ní u kāl̀ ki bíī dàkà-bi Unimbɔti bɔti.
43008003	Ní bimaradakaliibi nì Fariisab cáań-u unimpu ubɔ, bi nìn cúú-u u bíī ŋáań tilaakpaal. Ní bi cáá-u ki yɔ́oǹ kunipaau kansikin,
43008004	ní ki bí Yeesu yii: “Ukpil, unimpu nee bíī ŋáań tilaakpaal ní ti cúú-u.
43008005	Mooisi marab poonee, u bí-ti yii tí dū ataŋkpee kí yāŋkì an nimpoobee kí kpò. Mimmee, sii ká yii ba?”
43008006	Bi nìn píĺ Yeesu ki là ú sòoǹ kí kɔ́ bi-bɔtinee, ní bi cáań-u an bɔti. Ní Yeesu bɔ̃oǹ ki cáá u-ŋambiki ki ŋmà kitiŋ.
43008007	Bi gbíntìi bíī bàlfī-uee, ní Yeesu yáatì, ní ki bí-bi yii: “Ni-kansikin un di yaa kaa péēŋá ikpiti ki kée ń péé péé kí dū ditaŋkpal kí yā unimpu nee!”
43008008	Ní ki fātìi tí bɔ̃oǹ ki bíī ŋmà kitiŋ.
43008009	Binibee nín gbìl̄ mimmee, ní bi kíǹ ki sútí ubɔ ubɔ ki wāatì unimpuee, ki kíliń bitikpilib ki dāa dūu kúntì ŋwaamu, ní an tin kíǹ Yeesu baba, ní unimpuee yú ki kɔ́ĺ-u.
43008010	Ní Yeesu yáatì ki bí yii: “Unimpuee, bin cáań-see bí la? Kee, báà ubɔ kaa ŋá-si tibaa!”
43008011	Ní unimpuee kíí-u yii: “Aayee, ukpil, báà ubɔ kaa ŋá-mi tiba.” Ní Yeesu bí-u yii: “Man mun kaa làá ŋá-si tiba. Á nīn cá kí taa ti ŋá ikpiti.”]
43008012	Ní Yeesu fātìi yɔ̃oǹ dinyɔɔbundi ki bíī sòoǹ nì kunipaauee yii: “Man di sá ŋwalfi ŋun ŋmíntí binibee. Un yaa nɔ́ɔ́-mee dàá ká ŋwalfi ŋun tìì dimaŋfalee, udaan kpá kí còom̀ dibɔmbɔndin.”
43008013	Ní Fariisab bí-u yii: “A nín bíī sòoǹ a-ba pu min nee, tin a sòon̄ee kaa sá ibaamɔn.”
43008014	Ní Yeesu kíí-bi yii: “Nì min kamaa m bíī sòoǹ m-ba pu nee, an sá ibaamɔn ní, di sá m nyí laakin m nyánnée ki nyí laakin m cée mun. Ama nimbi kaa nyí laakin m nyánnéeyaaa kaa nyí laakin m cée mun.
43008015	Nimbi sòoǹ tibɔti nniyaamin ní, man kaa sòoǹ báà ubɔ bɔti.
43008016	Báà m yaa bíī sòoǹ ubɔ bɔtaaa, m sòoǹ-tì nì ibaamɔn ní, kun puee maa bí m-baba, m-Baa un túnní-mee bí m-cee.
43008017	Ni-marab poonee, an ŋmàn̄ yii binib bili yaa sòon̄ tibɔti mbaantiiminee, an sá ibaamɔn ní.
43008018	Míǹ di sá m sòoǹ m-ba pu, ní m-Baa un túnní-mee mun lèekī m-pu seera.”
43008019	Ní bi bālfì Yeesu yii: “A-Baa bí la ní?” Ní u kíí-bi yii: “Naa nyí-maaan kaa nyí m-Baa mun. Ni yaa bàà nyí-mi ni bàà nyí m-baa mun.”
43008020	Yeesu sòon̄ tibɔti nee ŋyunti ŋun u bíī dàkà samaa Kunimbɔtidiin, laakin bi ŋáań saraa nimiliŋee, ní báà ubɔ kaa tāntì u-ŋal ki gbēē-u, kun puee u-yuntiŋu kaa láá bāań.
43008021	Ní Yeesu gítī bí-bi yii: “M dàá nīn cá, boonee ni dàá dāá nyàab̀-mi, kaa làá ká-mi, ní kí dāá kpáàā kpú ni-kpitii poon. Naa làá ŋmā kí dāan̄ laakin m cée.”
43008022	Niinee ní Juuda yab bíī sòoǹ yii: “Mimmee, u dàá kalin kpò u-ba naaan? Ba pu ní u bí yii, naa ŋūǹ kí dāan̄ laakin m cée?”
43008023	Ní Yeesu kíí-bi yii: “Nimbi sá taapu doo yab ní, man nyánní yilpu ní. Ni sá duulnya yab ní, man kaa sá duulnya yɔu.
43008024	An pu ní m tùkū-ni yii ni dàá kpú ni-kpitii poon. Ni yaa kaa fɔ̃ɔ̃ ki kíí yii <man di sá un m sée> ni dàá kpú ni-kpitii poon.”
43008025	Ní bi bālfì-u yii: “Sii di sá ŋma ní?” Ní u kíí-bi yii: “M nìn péētùkū-ni doooo mpeekaam un m sée.
43008026	M cáá tibɔti tikpil kí sòoǹ ni-pu kí kpò ni-bɔti. Un túnní-mee sá ibaamɔndaan, ní tin u tùkū-mee ní m cáā bíī sòoǹ ki tùkù nimbi taapu doo nib.”
43008027	Ama Juuda yab kaa nìn nyí yii Unimbɔti Ubaati pu ní u bíī sòoǹ nì bi.
43008028	Míǹ pu ní Yeesu nìn gítī tùkū-bi yii: “Ni yaa láā yɔ̃oǹ man Kinibiki yilpuee, ní ni dāa béetí m nín sá uŋyee, maa ŋáań tiba m-ba pɔŋŋu pu, see tin m-Baa dàkà-mee ní m cáā sòoǹ.
43008029	Un túnní-mee bí m-cee, waa yàntī ḿ nīn bí m-baba, kun puee m péēŋáań baabadal min fáatì-uee ní.”
43008030	Yeesu nín nìn bíī sòoǹ tibɔti gbantee, binib tikpil nìn fɔ̃ɔ̃-u ki kíí.
43008031	Niinee ní Yeesu bí Juuda yab bin fɔ̃ɔ̃-u ki kííyee yii: “Ni yaa ŋúb́ m-bɔti nee ni dàá nīn sá m-boonnooliibi tiŋman pu yab,
43008032	kí béé ibaamɔn, ní ibaamɔnee ń yàntī ní tɔ̄ ni-ba.”
43008033	Ní bi kíí Yeesu yii: “Ti sá Abraam naantiibi ní, doooo nee ubɔ kaa péēcúú timbi kuyuŋu. Ba di yāntì ní a bí yii ti dàá tɔ̄ ti-ba?”
43008034	Ní Yeesu kíí-bi yii: “Ibaamɔn, ibaamɔn ní m sòoǹ nì ni, un sá kamaa yaa ŋáań ikpitee sá ikpiti yumbuu ní.
43008035	Uyumbu kaa sá kudicaŋu poon niliu kí nīn cá, ama kudiidaan jipɔɔn, úǹ dàá nīn sá kudicaŋu poon niliu ní kí nīn péēcá jaanjaan.
43008036	Mimmee, man Ubaati Jipɔɔn yaa tīī-ni dibatɔlee, míǹ ní ni lafun tɔ́ ni-ba tiŋman pu.
43008037	M nyí yii ni sá Abraam naantiibi. Nì min kɔkɔ ni sá Abraam biyaamuee, ni nyàab̀ kí kpò-mi. Di sá m-bɔti kaa ká mpaan ni-pɔbiliŋin.
43008038	Man sòoǹ tin m-Baa dàkā-mee, ní ni mun ŋáań tin ni-baa tùkū-nee. ”
43008039	Ní bi fātìi bí-u yii: “Timbi baa di sá Abraam!” Ní Yeesu bí-bi yii: “Ni yaa bàà sá Abraam biyaamuee, ni bàà ŋáań min Abraam nìn ŋáańee ní.
43008040	Ama, nì min kɔkɔwoooo m sòoǹ ibaamɔn in m gbìl̄ m-Baa ceeyee, nimbi nyàab̀ kí kpò-mi. Abraam kaa nìn ŋá míǹ dalba.
43008041	Ni-baa nín ŋáań puee, míǹ ní ni ŋáań!” Ní bi kíí-u yii: “Timbi kaa sá nnaayubiyaamu, ti-baa sá ubaanti ní, úǹ di sá Unimbɔti.” Ní Yeesu kíí-bi yii:
43008042	“Unimbɔti yaa bàà sá ni-Baayee, ni bàà néeń-mi ní, kun puee Unimbɔti cee ní m nyánní ki dɔ́miń, maa dɔ́miń m-ba pu, an sá úǹ di túnní-mi.
43008043	Ba pu ní naa gbìl̀ m-bɔti tin m sòoǹee taapu? Kun puee naa ŋūǹ kí pīlfì-tì.
43008044	Nimbi baa di sá Sitaan, min min ni-baayee lèe, an ní ni là ki ŋáań. U péēsá unikpɔl doooo ŋkilkaamin ní. Waa sí ibaamɔn ni kun puee waa cáá ibaamɔn u-ni. U yaa bíī mɔ́ntée, míǹ di sá u-bimbim, kun puee u sá unyimɔndaan, úǹ di sá inyimɔn na nì i-baa.
43008045	Man nín sòoǹ nì ni ibaamɔn puee ní naa là kí fɔ̃ɔ̃-mi kí kíí.
43008046	Ni-kansikin, ŋma di ŋūǹ kí dàkà diyìntil din m yīntèe? Mimmee, ni nín nyí yii tin m sòoǹee sá ibaamɔnee, ba ŋá ní naa làá fɔ̃ɔ̃-mi kí kíí?
43008047	Un sá Unimbɔti yɔuee gbìl̀ Unimbɔti bɔti, ni yaa kaa gbìl̀ Unimbɔti bɔtee, naa sá u-yab dee.”
43008048	Ní Juuda yab kpilib fātìi kíí-u yii: “Ti nín lī yii a sá Samarii, arasinii mun kā a-puee, an kaa sá ibaamɔnaaan?”
43008049	Ní Yeesu kíí-bi yii: “Arasinii ubɔ kaa kā m-pu, m-Baa ní m bíī tìì tinyool, ní nimbi kpèé ki sìŋkīǹ-mi.
43008050	Man kaa nyàab̀ bí pàkà-mi. Ubɔ bí ki dàá pàkà-mi, udaan di sá ubɔsoonli.
43008051	Ibaamɔn, ibaamɔn ní m sòoǹ nì ni, un ŋúb́ m-bɔtee kaa ti bí kí kpú jaanjaan.”
43008052	Niinee ní Juuda yab kpilib bí-u yii: “Kɔŋkɔnnee ti béè yii arasinii ubɔ kā a-pu! Di sá Abraam kpíì, Unimbɔti bɔnaatiliibi mun kpíì, ní sii bí yii un yaa ŋúb́ a-bɔtee kaa ti kúù jaanjaanaaan?
43008053	Mimmee sii jítiǹ ti-baa Abraamaaan? Úǹ kpíì, ní Unimbɔti bɔnaatiliibi mun kpíì. Sii yíì a-ba ŋma ní?”
43008054	Ní Yeesu kíí-bi yii: “M yaa bíī pàkà m-bee, mimmee m-pampakakuee kaa sá kumɔntiiu dee, un pàkà-mee di sá m-Baa un ni bí yii u sá ni-Nimbɔtiu,
43008055	ama naa nyí-uee. Man nyí-u. M yaa néè yii maa nyí-u, m dàá kpántí unyimɔndaan kii nimbee ní. Man nyí-u, ní ki ŋúb́ u-bɔti.
43008056	Ni-naanja Abraam nín béè yii m dàá dāan̄ taapu dooyee, an mɔ́ɔkiǹ-u, ní u lafun ká ní u-pɔbil píil̀.”
43008057	Ní Juuda yab kpilib kíí-u yii: “Sii kaa láá bàn̄ abin imuŋku ili nì saalaa, a ká Abraam la?”
43008058	Ní Yeesu kíí-bi yii: “Ibaamɔn, ibaamɔn, man péē bí ní bi nín màl̄ Abraam!”
43008059	Niinee ní bi bíī píikí ataŋkpee kí yāŋkì-u, ní Yeesu nɔ̄ntì ki nyáń Kunimbɔtidiin.
43009001	Dalba Yeesu jītée, u ká ujɔfu ubɔ, bi nìn péē màl̄-u nì ijɔfi ní.
43009002	Ní u-boonnooliibi bālfì-u yii: “Ukpil, ba pu ní bi màl̄ kijapaai nee nì ijɔfi ní? Úǹ u-ba di ŋá ikpiti naaan u-baa nì u-na di ŋá ikpiti ní?”
43009003	Ní Yeesu kíí-bi yii: “An kaa sá úǹ di ŋá ikpitaaa an kaa tí sá u-baa nì u-na di ŋá ikpiti, ama an sá Unimbɔti ń dī u-pu kí dàkà u-tundi, an pu ní bi màl̄-u míǹ.
43009004	Ŋwìiń nín dáá bí pu nee, tí tɔ̄ un túnní-mee tundi, kun puee kunyeeu dàá mɔ́ ubɔ kaa dāa gítī ŋūǹ kí ŋá ditundi.
43009005	M nín dáá bí duulnyan doo nee, man di sá ŋwalfi ki tīī duulnya.”
43009006	Yeesu lī mimmee, ní ki tíil̀ timɔtan kitiŋ ní ki dū u-ŋambiki ki mɔ́ǹ ntam ki dūu ŋmītì ujɔfuee nimiliŋ,
43009007	ní ki bí-u yii: “Nín̄ cá Siiloowee nyimbɔbilin kí fíntí a-nimiin.” (Siiloowee taapu di sá “Bi túnní-u.”) Ujɔfuee bàn̄ ki fíntì u-nimiinee, ki wál̀ ní ki nín gítiń.
43009008	Ní u-kɔŋkɔnnaatɔb nì bin nìn kāntí u kàal̀ ki mèé animilee bíī lì yii: “An kaa sá kijapaai nee di nìn kàal̀ doo ki mèé ki jīǹeeee?”
43009009	Ní biba bí yii: “Tiŋman, an sá úǹ!” Ní bin kíǹee bí yii: “An kaa sá úǹ, bi náań ní.” Niinee ní un nìn sá ujɔfuee bí yii: “Tiŋman, an sá man!”
43009010	Ní bi bālfì-u yii: “Kin, an ŋá mana ní a wál̀?”
43009011	Ní u kíí-bi yii: “Kijapaai kin bi yíì Yeesuee di sɔ̄ŋkì ntam ki ŋmītì m-nimiliŋ ní ki bí yii ḿ nīn cá Siiloowee kí fíntí m-nimiin. M nín cūtì ki fíntì m-nimiinee, ní m wál̀.”
43009012	Ní bi bālfì-u yii: “Kijapaayee bí la?” Ní u kíí-bi yii: “Maa nyí u-laŋki.”
43009013	Ní bi yɔ̃oǹ kijapaai kin nìn sá ujɔfuee ki cáā cūnnì Fariisab cee.
43009014	An nìn sá ŋwiŋŋuŋfikaa dal ní Yeesu nìn sɔ̄ŋkì ntam ki ŋúbitì ujɔfuee nimiliŋ.
43009015	Míǹ pu ní Fariisab mun bālfì kijapaayee yii: “An ŋá mana ní a wāĺ kɔŋkɔnnee ní?” Ní u kíí-bi yii: “U sɔ̄ŋkì ntam ki dūu ŋmītì m-nimiliŋ, ní m cūtìi fíntì m-nimiin ní ki kíǹ ki wāĺ kɔŋkɔnnee.”
43009016	Ní bi-kansikin biba bíī lì yii: “U nín kaa nyí ŋwiŋŋuŋfikaa nee, kijapaayee kaa sá Unimbɔti niliu.” Ní biba mun lī yii: “Unikpiti mun ŋūǹ kí ŋá maamaacib yéèee?” An di nìn cáań diyakatil bi-kansikin.
43009017	Niinee ní bi fātìi bālfì un nìn jòb̄ee yii: “Un ŋúbitì a-nimiliŋee, sii nyí yii u sá ŋma ní?” Ní u kíí-bi yii: “U sá Unimbɔti bɔnaatiliu ní.”
43009018	Juuda yab kpilibee kaa nìn fɔ̃ɔ̃ ki kíí yii kijapaayee nìn sá ujɔfu ní ki wál̀ kɔŋkɔnnee, an pu ní bi tú ki yíiń u-baa nì u-na.
43009019	ki bālfì-bi yii “Ni-jipɔɔn baasii sòɔɔ? Ni lafun màl̄-u nì ijɔfaaa? Ní an ŋá mana ní u wāĺ kɔŋkɔnnee?”
43009020	Ní u-baa nì u-na kíí-bi yii: “Tiŋman, ti-jipɔɔn dee, ti lafun màl̄-uee u sá ujɔfu ní.
43009021	Ama taa nyí an nín ŋá pu ní u wāĺ kɔŋkɔnneeyee, kaa tí nyí un di yāntì u wál̀ee. Ní bàlfìmaan-u, kun puee u cíkitì ki ŋūǹ kí sòoǹ u-ba.”
43009022	Kun pu u-baa nì u-na nìn sòon̄ mimmee di sá bi nìn fāŋkì Juuda yab kpilib, kun puee bi nìn sòon̄ ki yɔ́oǹ yii un yaa péēlī yii Yeesu sá Kriisitooyee, bí jà-u kukpafidiin ú taa ti nín̄ bí bi-kansikin.
43009023	Kun yì-tì u-baa nì u-na nìn bí yii u cíkitì ki ŋūǹ kí kíí u-ba, bí bàlfì-uee dee.
43009024	Niinee ní bi gítī ti yíiń kijapaai kin nìn jòb̀ee nliliitiim, ní ki bí-u yii: “Á pàkà Unimbɔti! Ama timbi nyí yii uninjee sá unikpiti ní.”
43009025	Ní u kíí-bi yii: “U yaa sá unikpitaaa u yaa kaa sáaa maa nyí, kun m nyée di sá m nìn sá ujɔfu ní kɔŋkɔnnee m wāĺ.”
43009026	Ní bi gítī bālfì-u yii: “U ŋá-si mana ní? Mana ní u ŋúbitì a-nimiliŋ ní?”
43009027	Ní u kíí-bi yii: “M péētùkū-ni ní naa pílfiǹ-mi. Ba pu ní ni là ḿ gítī bùsì kí lì nliliitiim? Àá ni mun là kí kpántí u-boonnooliibi ní?”
43009028	Niinee ní bi bíī sìí-u yii: “Sii di sá kijapaai gbanti boonnooliu, ama timbi sá Mooisi boonnooliibi ní.
43009029	Kun puee, ti nyí yii Unimbɔti nìn sòon̄ nì Mooisi, ama un bí nee úǹ-uee, taa kpáàā nyí laakin gba ní u yaa nyánnée.”
43009030	Ní kijapaayee kíí-bi yii: “Tin sá maamaacee sèé: nimbi kaa nyí laakin u nyánnée, ú mun di ŋúbitì man nimiliŋ.
43009031	Ti nyí yii Unimbɔti kaa pílfíǹ binikpitib, ama un yaa tɔ́-u ki ŋáań min min ní u lèe, udaan ní u pílfíǹ.
43009032	Doooo nee, taa láá gbìl̄ dalba dalba yii ubɔ ŋúbitì unil un bi màl̄ nì ijɔfee nimiliŋ,
43009033	an niliuee yaa kaa nyánní Unimbɔti cee, waa ŋūǹ kí ŋá míǹ.”
43009034	Ní bi kíí-u yii: “Sii péēsá unikpiti doooo a-na poon ní bi nín màl̄-si, ní sii là kí dàkà timbaa!” Niinee ní bi jìn̄-u ki nyántì.
43009035	Yeesu gbìl̄ yii bi jìn̄ un nìn sá ujɔfuee. U dāa ká-uee ní ki bí-u yii: “A fɔ̃ɔ̃ Kinibiki ki kííii?”
43009036	Ní u kíí-u yii: “Ukpil, úǹ di sá ŋma ní, ḿ fɔ̃ɔ̃-u kí kíí ní?”
43009037	Ní Yeesu bí yii: “A wāĺ-uaa! Úǹ di bíī sòoǹ nì si nee.”
43009038	Ní u bí yii: “M-Dindaan, m fɔ̃ɔ̃-si ki kíí,” ní ki lítì Yeesu nimiin ki jáam̀-u.
43009039	Ní Yeesu bí yii: “M dɔ́miń duulnya nee ni ibɔsoon ní. Bin yaa jòb̄ee ń wāl̀ ní bin wāĺee ń jòb̄.”
43009040	Fariisab biba nìn bí niin. Bi gbìl̄ an nyɔɔbuŋŋee, ní ki bālfì-u yii: “Mimmee, ti mun sá bijɔfub deeyaa?”
43009041	Ní Yeesu kíí-bi yii: “Ni yaa bàà sá bijɔfubee, naa bàà cáá ikpiti. Ama ni nín bí yii ni wāĺee puee, ni-kpitii dàá nīn péēdī-ni ní.”
43010001	Yeesu bí yii: “Ibaamɔn, ibaamɔn ní m sòoǹ nì ni, un yaa kaa dī kipunyɔkɔ ki kɔ́ kupikpuŋkpuŋun ní ki yaa dī laaabee, udaan sá digaŋgandaan ki sá unaayuu.
43010002	Un yaa dī kipunyɔkɔ ki kɔ́ kupikpuŋkpuŋunee di sá upikpaal.
43010003	Un cí kipunyɔkɔee pìitī-u, ní u-piii nyí u-neen. U yíì u-piii sá kamaa nì i-yiŋŋi, ní ki lìntī i-nyɔkɔpu ki cáǹ-i kupikpaaun.
43010004	U yaa nyántì i-kɔkɔ kupikpuŋkpuŋun ki dɔ́òyee, ní ú lìntī i-nyɔkɔpu ní í páań u-boon, kun puee i nyí u-neen.
43010005	Iaa nɔ̃otí uniyaŋyan. I sáń-u ní, kun puee iaa nyí u-neen.”
43010006	Yeesu nìn gāā-bi dilaŋkpandi nee, ama ní baa nìn gbìl̄ di taapu.
43010007	Míǹ puee ní Yeesu gítī lī yii: “Ibaamɔn, ibaamɔn ní m sòoǹ nì ni, man di sá kupikpuŋkpuŋu punyɔkɔki.
43010008	Bin kɔkɔ péeǹ-mi ki bāańee sá digaŋgamdambi, ní ki sá binaayub, ipii mun kaa pílfíǹ-bi.
43010009	Man di sá kipunyɔkɔ. Un yaa dīń man-pu ki kɔ́ońee kāntí difiil. Udaan ŋūǹ kí nīn kɔ́ò ki nyēēki kāntí u-jinti.
43010010	Kun pu unaayuu dòońee di sá ú yò, kí kpò, kí bīil̀. Mamee m dɔ́miń í ká dimaŋfal ní, tiba nì tiba ń taa lɔ́ɔ́-i dimaŋfal gbantin.
43010011	“Man di sá upikpaamɔnti, upikpaamɔnti piii pu ní u kúntí u-maŋfal.
43010012	Un kpàá ki nyàab̀ animil, kaa sá upikpaal, kaa yì ipiiyee, u yaa ká usaakpan dòońee, u dù ipii ní kí fá kí sāǹ kí kátí, ní usaakpan ń dāan̄ kí cūtì ipii kí yàaǹ-i.
43010013	Kun pu upaadaan sáńee di sá u nyàab̀ animil ní, ipii bɔti kaa páb́-u.
43010014	-
43010015	Man di sá upikpaamɔnti. Kii m-Baa nín nyí-mi, man mun nyí m-Baa puee, míǹ mbaantiim ní m nyí m-piii, ní m-piii mun nyí-mi. M kúntí m-maŋfal m-piii pu ní.
43010016	M cáá ipii iba in kaa láá kɔ́oń m-naabakaku nee poonee. See ḿ cáań-i; i dàá dāá gbìl̄ m-neen, ní kupicaŋkpuŋu ń ŋá kubaantiiu, upikpaal mun ń nīn sá ubaanti.
43010017	“Kun pu m-Baa néeń-mee di sá m tìì m-maŋfal ní kí fàtīí fɔ̃ɔ̃-dì.
43010018	Ubɔ kaa ŋūǹ kí tìl̄ man maŋfal, see man m-ba di là ní kí dū-dì kí tīī. M ŋūǹ kí dū-dì kí tīī, ki ŋūǹ kí fàtīí fɔ̃ɔ̃-dì mun. M-Baa nín bí ḿ ŋá miŋyee dee.”
43010019	Tibɔti gbanti pu ní Juuda yab cúū yākatì.
43010020	Bi-kansikin tikpil nìn lì yii: “Arasinii ubɔ di kā u-pu ní u sòoǹ fam fam. Ba pu ní ni pílfíǹ-u?”
43010021	Ní biba mun lì yii: “Unil un pu arasinii kēēkaa sòoǹ yéè. Mimmee arasinii ŋūǹ kí ŋúbití bijɔfub nimiliŋaaan?”
43010022	An nìn sá dipeepɔndi ní, bi nìn bíī jīǹ bi nín nìn ŋáŋkì Kunimbɔtidii puee jiŋaaliu.
43010023	Yeesu nìn bí Kunimbɔtidiin, laakin bi nìn yíì Saloomɔn kasalkauee taapu ki còom̄.
43010024	Ní Juuda yab dɔ́miń ki māntì ki tú-u ní ki bí yii: “Ali kí tin sāā ŋyunti ŋulɔŋu ní a dàá sòoǹ-ti ibaamɔn ní ti-landɔkɔi ń wāl̀ ní? Sii di yaa sá Kriisitoo á cántí kí tùkù-ti!”
43010025	Ní Yeesu kíí-bi yii: “M péētùkū-ni dooooyee, ní naa fɔ̃ɔ̃-mi ki kíí. Atuun ŋin m cáá m-Baa pɔŋŋu ki ŋáań nee sòoǹ m-pu,
43010026	ní naa fɔ̃ɔ̃-mi ki kíí, kun puee naa sá m-piii.
43010027	M-piii gbìl̀ m-neen, ní man mun nyí-i, ní i nɔ́ɔ́-mi.
43010028	M tīī-i dimaŋfal din kaa cáá dikuntilee, i kpá kí kpú jaanjaan, báà ubɔ mun kaa tí ŋūǹ kí fɔ̃ɔ̃-i m-ŋaan.
43010029	M-Baa un tīī-mi-iee cáá mpɔn ki jítiǹ báà ŋma. Míǹ ní ubɔ kaa ŋūǹ kí fɔ̃ɔ̃ tiba m-Baa ŋaan.
43010030	Man nì m-Baa Unimbɔti ti sá ubaanti ní.”
43010031	Niinee ní Juuda yab tí fātìi píí ataŋkpee kí yāŋkì kí kpò-u.
43010032	Ní Yeesu bí-bi yii: “M dū m-Baa pɔŋŋu ki ŋá atummɔnti tikpil ni-nimilin. Mimmee, atuun gbanti kansikinee, dilar pu ní ni là kí yāŋkì-mi ataŋkpee kí kpò na?”
43010033	Ní Juuda yab kíí-u yii: “An kaa sá atummɔnti pu ní ti là kí yāŋkì-si ataŋkpee kí kpò, an sá a nín sòon̄ ki bíil̀ Unimbɔtee pu. Kun puee sii sá unifantanti ní ki ŋèeǹ nì Unimbɔti.”
43010034	Ní Yeesu kíí-bi yii: “An kaa ŋmàn̄ ni-marau poon yii: <M bí yii, ni sá inimbɔtaaa?>
43010035	Tiŋmaŋmabti tin kaa mɔ́ntée yaa yíiń bin bin bi sòon̄ Unimbɔti bɔti ki tùkūee yii bi sá inimbɔtee,
43010036	kin un Unimbɔti baasii lēēki túnní duulnyanee, ní ni lì yii m ŋèeǹ nì Unimbɔti m nín bí yii man di sá Unimbɔti Jipɔɔneeee?
43010037	M yaa kaa bíī ŋáań m-Baa tuuŋŋi, ní taa fɔ̃ɔ̃-mi kí kíí.
43010038	Ní m yaa bíī ŋáań-ŋi, báà ni yaa kaa làá fɔ̃ɔ̃-mi kí kíí, fɔ̃ɔ̃maan atuun ŋin m bíī ŋáańee kí kíí kí baasii béé yii Ubaati bí m-ni ní ma mun bí Ubaatin.”
43010039	Niinee ní bi tí bíī nyàab̀ kí cúú-u ní u ŋmátì bi-ŋaan.
43010040	Ní u fātìi gítì Jɔɔdan buŋgbandi lapu pu, laakin Jaan nìn dáá kíĺ ki fùul̀ binib nnyimee, ki kāl̀ niin.
43010041	Binib tikpil nìn dòoń u-cee niin, ní ki lì yii: “Jaan kaa nìn ŋá maamaaci báà ubɔ,
43010042	ama tin kɔkɔwoooo u nìn sòon̄ kijapaai nee puee, an sá ibaamɔn.” Binib tikpil nìn fɔ̃ɔ̃ Yeesu ki kíí niin.
43011001	Uninja ubɔ nìn būǹ ki bí Beetanii, kitiŋ kin Maarii nì u-maan Maata nìn kɔ́òyee, bi yíì-u Laasaar.
43011002	(Maarii gbanti di sá un nìn kpáatì talaalu ki sītì ti-Dindaan taaŋi pu ki dū u-yikpiti ki pítèe, u-niija di sá Laasaar un nìn būǹee.)
43011003	Ní Laasaar niisalibee tú ubɔ ú cùú tùkù Yeesu yii: “Ti-Dindaan, a-bɔɔ būǹ.”
43011004	Yeesu gbìl̄ mimmee, ní ki bí yii: “Laasaar weeni nee kaa sá-u ŋkúm, i sá kí tīī Unimbɔti tinyool, ní ki dàá tīī u-Jipɔɔn mun tinyool.”
43011005	Yeesu nìn néeń Maata nì u-naal nì bi-niija Laasaar.
43011006	Nì míǹ kɔkɔee, u nín gbìl̄ yii Laasaar būǹee, u gítī kāl̀ laakin u nìn bée iwiin ili.
43011007	Ní boonee, u tùkū u-boonnooliibi yii: “Tí gítímaan Juudee!”
43011008	Ní u-boonnooliibi kíí-u yii: “Ukpil, yaadal nee ní Juuda yab kpilib kaa bíī nyàab̀ ataŋkpee kí yāŋkì kí kpò-saaa? Ní a là kí gítí niinaaan?”
43011009	Ní Yeesu bí-bi yii: “Ŋwìiń ń nyā kí dāa jēetée tikúti saalaa nì tili di kaa báaa? Sii un yaa còom̄ ŋwìiń puee, aa gbéetí, kun puee ŋwìiń wāĺ an kɔkɔ.
43011010	Ama sii un yaa còom̄ kunyeeuee di gbéetí, kun puee ŋwalfi kaa ti bí-si.”
43011011	Yeesu lī míǹ ki dɔ́òyee, ní ki gítī kútì yii: “Ti-bɔɔ Laasaar gèen̄. Ama man dàá cùú fìntī-u.”
43011012	Ní bi kíí-u yii: “Ti-Dindaan, u yaa gèen̄ee, u dàá pɔ̄ɔkì deeyaa!”
43011013	Yeesu nìn là kí lì yii Laasaar kpíì ní, ama ní u-boonnooliibi bíǹ dākafì yii u sòoǹ ŋgeem min báà ŋma gèeǹee pu ní.
43011014	Míǹ puee ní Yeesu tùkū ki cántì-bi, yii: “Laasaar kpíì.
43011015	Ni-puee an mɔ̄ǹ-mi m nín kaa bí niinee, min dàá ŋá ní fɔ̃ɔ̃-mi kí kííyee dee. Kɔŋkɔnnee tí nīn cá u-cee!”
43011016	Niinee ní Toomasi (un bi yíì atabee) bí Yeesu boonnooliibi bin kíǹee yii: “Ti mun ń táámaan-u kí cù, bi yaa làá tin kpò-uee, bí kpò kí kpáaǹ ti mun!”
43011017	Yeesu bàn̄ee ní ki ká yii Laasaar nìn ŋá dikaakulin iwiin inaa.
43011018	Beetanii kaa nìn dátiǹ Jeerusaleem, an nìn sá kii ataŋkpee ata nyɔkɔm ní.
43011019	An di yì-tì ní Juuda yab kpilib tikpil nìn dɔ́miń kí sòŋkì Maarii nì Maata pɔbiliŋ bi-niija kúm pu.
43011020	Maata nín gbìl̄ yii Yeesu dòońee, ní u yíkìi túŋkì-u, Maarii úǹ nìn gbíntìi kā kudiin.
43011021	Ní Maata bí Yeesu yii: “Ukpil, a yaa bàà nìn bí doo, m-niija kaa bàà kúù.
43011022	Ama m nyí yii, kɔŋkɔnnee gba, tin tin kamaa ní a yaa mēēUnimbɔtee u dàá tīī-si kudɔŋu.”
43011023	Ní Yeesu bí-u yii: “A-niija dàá fìkitī.”
43011024	Ní Maata kíí-u yii: “M nyí yii, ŋwinjoolkaa dal, bitaŋkpiibi yaa láā fīkitèe, ú mun dàá fìkitī.”
43011025	Ní Yeesu kíí-u yii: “Man di fìkitī, man di sá dimaŋfal. Sii un fɔ̃ɔ̃-m ki kííyee, báà a yaa kpíì gba a dàá nīn cáá dimaŋfal,
43011026	ní sii un yaa bí dimaŋfalin ní ki fɔ̃ɔ̃-m ki kííyee kaa ti kúù jaanjaan. A fɔ̃ɔ̃ ki kíí mimmaaan?”
43011027	Ní u kíí-u yii: “Iiin, m-Dindaan: M nyí yii sii di sá Kriisitoo, Unimbɔti Jipɔɔn un máaǹ kí dāan̄ duulnyanee.”
43011028	U sòon̄ míǹ ki dɔ́òyee, ní ki cūtì ki yíiń u-naal Maarii ki tùkū-u soooo yii: “Ukpil bāań ki bàlfī a-pu.”
43011029	Maarii gbìl̄ mimmee, ní ki yíkì dicilpu ki búntì Yeesu cee.
43011030	(Yeesu dáá gbíntìi bí laakin Maata nìn túŋkì-uee, kaa láá kɔ́ kitiŋin.)
43011031	Juuda yab bin nìn bí Maarii cee kudiin ki ŋmēentí-uee nín ká u yíkì dicilpu ki nín nyēēyee, ní bi dī-u: bíǹ dàkafī yii u cá dikaakul pu kí sɔ̄ dee.
43011032	Ŋyunti ŋun Maarii bàn̄ laakin Yeesu bée ki ká-uee, ní u lítì u-nimiin, ki bí-u yii: “Ti-Dindaan, a yaa bàà nìn bí doo, m-niija kaa bàà kúù.”
43011033	Yeesu nín ká u bíī sūǹee, ki kpáaǹ Juuda yab bin nìn nɔ́oń-uee, ní kunimbaau kɔ́-u ki gbēēu-pɔbil,
43011034	ní u bālfì-bi yii: “La ní ni síb́-u ní?” Ní bi kíí-u yii: “Ti-Dindaan, dāá cùú kpèè.”
43011035	Ní Yeesu bíī sūǹ.
43011036	Ní Juuda yab bí yii: “Kpèèmaan, u nín bàà baasii néeń-u puee!”
43011037	Ama ní bi-kansikin biba mun bí yii: “Úǹ un nìn ŋúbitì ujɔfuee nimiliŋee, kaa ŋūǹ kí yàntī Laasaar ń taa bàà kpúɔɔɔ?”
43011038	An fātìi tí gbēēYeesu pɔbil, ní u búntì dikaakul laŋki. An nìn sá ntaŋkpalɔkɔn, ní bi dū ditaŋkpal ki ŋéeb́ di-nyɔkɔ pu.
43011039	Ní Yeesu bí yii: “Nyìkitīmaan ditaŋkpalee!” Niinee ní Maata, utaŋkpiilee niisal, bí yii: “Ti-Dindaan, an ŋá iwiin inaa dee, u máaǹ ki sūū ki núukì!”
43011040	Ní Yeesu kíí-u yii: “Maa tùkū-si yii, a yaa fɔ̃ɔ̃-mi ki kíí, a dàá ká Unimbɔti pɔŋŋu nín bí pueeee?”
43011041	Niinee ní bi nyīkitì ditaŋkpal dikaakul nyɔkɔ pu. Ní Yeesu wáaǹ kutaa pu, ní ki bí yii: “M-baa, m jáam̀-si kii a nín pílfíǹ-mee pu.
43011042	M nyí yii a péēpílfíǹ-mi baabadal, ama bin māntì ki tú-mi nee pu ní m bíī lì, bí fɔ̃ɔ̃ kí kíí yii sii di túnní-mi.”
43011043	U lī míǹ ki dɔ́òyee, ní ki téeń mpɔn yii: “Laasaar, nyānní!”
43011044	Ní utaŋkpiil nyánní, u-taaŋi nì u-ŋalii fìn̄ iŋaabu, ní ŋubɔ mun bīī u-nimiin. Ní Yeesu bí yii: “Cúú fìntīmaan-u kí yàntī ú nīn cá!”
43011045	Juuda yab kansikin bin nìn dɔ́miń Maarii cee ki ká min min Yeesu ŋée tikpil fɔ̃ɔ̃-u ki kíí.
43011046	Ama bi-kansikin biba cūtì ki ká Fariisab ki máafì-bi min Yeesu ŋée.
43011047	Ní bi nì bisaraaŋakpilib kpáfì bibɔsooŋkpaambi kɔkɔ ki sòon̄ yii: “Ti dàá ŋá mana, ní kijapaayee ŋáań maamaacib tikpil míǹ na!
43011048	Ti yaa yāntì u gbíntìi ŋáań míǹ, báà ŋma dàá fɔ̃ɔ̃-u kí kíí, an dàá yàntī Room gɔminau ń dāan̄ kí wīī ti-Nimbɔtidiiku nì ti-tiŋki.”
43011049	Bi-kansikinee ubɔ nìn bí, bi yíì-u Kaayifi, úǹ di nìn sá usaraaŋakpil dibindi gbanti, ní úǹ bí-bi yii: “Naa gbìl̀ tibɔti taapu.
43011050	Naa dàkafī yii an ŋān̄ yii unibaanti ń kpú inifunaan pu ní ditimbul kɔkɔ ń ŋmátáaa?”
43011051	An kaa nìn sá úǹ u-ba di là ní ki sòon̄ an bɔti; u nín nìn sá usaraaŋakpil dibindi gbantee puee, ní Unimbɔti yāntì u sòon̄ yii Yeesu dàá dāá kpú Juuda yab pu.
43011052	An kaa sá Juuda yab baba pu, an sá kí kpāfì Unimbɔti biyaamu bin yàl̄ee kɔkɔ bí ŋá ubaanti.
43011053	Ki yɔ̃oǹ an wiiŋŋu gbanti ní bi bɔ́ob́ yii see bí kpò Yeesu.
43011054	An di yì-tì ní Yeesu kíǹ ki còom̄, kaa yàntī Juuda yab kāntí-u, ní ki búntì kitiŋ kiban kì bí kupɔɔu caŋin, bi yíì-kì Eefrayim, niin ní u nì u-boonnooliibi nìn cūtìi kāl̀.
43011055	Ŋyuntee ní Juuda yab jiŋaaliu un bi jīǹ ki téetí Unimbɔti nín nìn nyántì bi-naanjab Eejipitee tɔ́obiń, ní binib tikpil nìn yíkí ki cá Jeerusaleem kí cù kí ŋá saraabi, kí nyā bi-jɔkɔntin kí wàatī ní jiŋaalee ń nín bàń.
43011056	Bi nìn nyàab̀ Yeesu niin; bi bí Kunimbɔtidiinee, ní ki bíī bàlfī tɔb yii: “Ni dàkafī yii ba ní? U làá dāan̄ jiŋaal neeyaaa waa làá dāan̄?”
43011057	Di sá yii bisaraaŋakpilib nì Fariisab nìn síiǹ mara yii un yaa nyí laakin Yeesu bée ú lì bí cùú cúú-u.
43012001	An nìn kíǹ iwiin iluu jiŋaal un Juuda yab jīǹ ki téetí Unimbɔti nín nìn nyántì bi-naanjab Eejipitee ń jēe, ní Yeesu nìn bàn̄ Beetanii, laakin Laasaar, kijapaai kin u nìn fīkitèe nìn kɔ́òyee.
43012002	Niin ní bi ŋá Yeesu tican. Maata di nìn tìì tijin. Laasaar mun nìn ŋmàl̄ bin nì Yeesu nìn kā ki jīǹee kansikin.
43012003	Ní Maarii yɔ̃oǹní talaalumɔnti un bi yíì náaree, u pɔ̄ɔ̄ kudaau tikpil, ní ki cáań ki kpáatìi sītì Yeesu taaŋi pu, ní ki dū u-yikpiti ki pítì, ní kudii kɔkɔ jíń talaalu sɔnsɔfiŋu.
43012004	Niinee ní Yeesu boonnooliibi kansikin ubɔ, Juudasi Iskaariyɔti un dāa dū-u ki nyáfèe, bí yii:
43012005	“Ba pu ní baa dū talaalu nee kí nyāfì kí fɔ̃ɔ̃ animikpaan kí dūú yàkatī biwɔfib?”
43012006	Tin u sòon̄ee, an kaa sá u sūǹ biwɔfib pu, u nìn sá unaayuu ní. Úǹ di nìn ŋúb́ bi-nimiliŋ ní ki lèekī ŋi-poon.
43012007	Ní Yeesu bí-u yii: “Yàntī-u! U yāaǹ ki cíitì daliŋkin bi dàá dāá dū-mi kí ŋá dikaakulinee dee.
43012008	Ni nì biwɔfib di dàá nīn bí baabadal, ama man nì ni kaa làá nīn bí baabadal.”
43012009	Juuda yab tikpil nìn gbìl̄ yii Yeesu bāań Beetaniiyee, ní bi nín cá niin, an kaa nìn sá Yeesu ŋmaniŋma pu ní bi cá, ama kí tin kpáàā kpèè Laasaar un u fīkitèe mun.
43012010	Ní bisaraaŋakpilibee sòon̄ ki yɔ́oǹ yii bí kpò Laasaar mun,
43012011	kun puee úǹ pu ní Juuda yab tikpil kíǹ ki nɔ́ɔ́ Yeesu, kaa ti là bíǹ cee.
43012012	Kutaa wúntèe, kunipaau kun nìn dɔ́miń jiŋaalee gbìl̄ yii Yeesu dòoń Jeerusaleemee,
43012013	ní bi bátì tikpakpati ki túŋkì-u nsanni, ní ki kūuntí yii: “Oosaana, tí dàntìmaan-u! Ti-Dindaan ń bìin̄ un dòoń úǹ yindi puee! Unimbɔti ń bìin̄ Israyeel bɔtiu boon!”
43012014	Yeesu nìn ká dimampɔmbil ki kā, kii Unimbɔti takaldau nín nìn lī ki yɔ́oǹ puee, yii:
43012015	“Jeerusaleem yab, ní taa fàŋkì! Kpèèmaan, ni-bɔtiu di dòoń, ki kā dimampɔmbil puee!”
43012016	Ŋyunti gbantee, u-boonnooliibi kaa nìn dáá láá gbìl̄ taapu. Ama ŋyunti ŋun u fɔ̃ɔ̃ u-nyootee ní bi nín téetì yii Unimbɔti takaldau nín nìn sòon̄ tin u-puee, míǹ ní bi ŋá ki tīī-u nee.
43012017	Bin kɔkɔwoooo nìn bí ŋyunti ŋun Yeesu yíiń Laasaar dikaakulin ki fīkitì-u ditaŋkpiilinee bíī máafí tin bi ká Yeesu ŋée.
43012018	Di sá yii bi nín nìn gbìl̄ maamaaci un u nìn ŋée puee ní kunipaauee túŋkì-u.
43012019	Ní Fariisab bíī lì tɔb cee niin yii: “Ni káà, naa làá ti ká báà tiba. Binib kɔkɔ di bìtifī ki cá kí nɔ́ɔ́-uee.”
43012020	Greeki yab biba nìn ŋmàl̄ bin nìn dɔ́miń Jeerusaleem kí nyɔ̄ŋkì Unimbɔti jiŋaalee poonee kansikin.
43012021	Ní bi dɔ́miń ki ká Fiiliipi (un sá Beetsayida Gaaliilee tiŋkinee), ki bíī gbàam̄-u yii: “Ukpil, ti là kí ká Yeesu.”
43012022	Ní Fiiliipi cūtìi tùkū Andree, ní bi-liitil cūtì ki tùkū Yeesu.
43012023	Ní Yeesu kíí-bi yii: “Ŋyunti ŋun man Kinibiki dàá fɔ̃ɔ̃ m-nyootee bāań dee.
43012024	Ibaamɔn, ibaamɔn ní m sòoǹ nì ni, ŋwambool yaa kaa lítì kitiŋ ki kpíì, ŋu péēgbíntìi sá mbaanti ní. Ama ŋu yaa kpíìyee, ní ŋú nyā kí lòoǹ tikpil.
43012025	Sii un yaa néeń a-maŋfalee dàá fá-dì, ní sii un yaa ná a-maŋfal taapu doo neeyee, siiyee di kpáafí-dì ki kāntí dimaŋfal din kaa cáá dikuntilee.
43012026	Un yaa là kí tɔ̄ m-tundee máaǹ kí nīn nɔ́ɔ́-mi, ní laakin m yaa bée, m-tɔntɔnliu mun ń nīn bí niin. Un yaa tūǹ m-tundee, Ubaati dàá tīī-u tinyool.”
43012027	“Kɔŋkɔnnee m bākatì. Mimmee, ḿ lì yii, m-Baa, nyāntí-mi tin dàá bàń-mi ŋyunti nee pooneeee? Aayee, kun puee ŋyunti nee falaau gbanti pu ní m dɔ́miń.
43012028	Míǹ puee, m-Baa, tīī a-yindi tinyool!” Niinee ní Unimbɔti sòon̄ní yilpu ki bí yii: “M tīī m-yindi tinyool, ki dàá gítī tí tīī-dì.”
43012029	Kunipaau kun nìn yú niinee gbìl̄ Unimbɔti neen puee ní ki bí yii: “An sá utaa di fáá didundi.” Ní biba mun bí yii: “An sá Unimbɔti tūuŋŋu ŋubɔ di sòon̄ nì u.”
43012030	Ní Yeesu bí-bi yii: “An kaa sá man pu ní nneenee sòon̄, ama an sá nimbi pu ní ŋu sòon̄.
43012031	Ŋyunti nee ní Unimbɔti dàá sòoǹ duulnya bɔti, ní kí jà duulnya bɔtiu Sitaan.
43012032	Bi yaa láā yɔ̃oǹ-mi yilpuee, m dàá dāá dáaliń nnibiyaamu kɔkɔ kí cáań m-cee.”
43012033	(U nìn lī míǹ kí dàkà ŋkúm min u dàá kpúee nín sá miŋyee ní.)
43012034	Ní binibee kíí-u yii: “Ti bífì marab takaldau poon yii Kriisitoo dàá nīn péēbí ní kí nīn cá jaanjaan. Kin ba pu ní sii lī yii bi dàá yòon̄ Kinibiki yilpu? Ŋma di sá Kinibiki gbanti ní?”
43012035	Ní Yeesu kíí-bi yii: “Ŋwalfi dáá bí ni-kansikin ŋyunti ŋubɔ poon fiii. Ní nīn còom̄ ŋwalfi gbanti poon, an nín dàá ŋá pu dibɔmbɔndi ń taa jēetí ni-puee, kun puee un còom̄ dibɔmbɔndinee kaa nyí laakin u cée.
43012036	Ŋyunti ŋun ŋwalfi dáá bí ni-cee nee, ní fɔ̃ɔ̃-ŋu kí kíí an nín dàá ŋá pu ní kpántí ŋwalfin nibee.” Yeesu sòon̄ míǹ ki dɔ́òyee, ní ki yíkì bi-cee ki cūtì ndan ki bál̀-bi.
43012037	Nì min kɔkɔ u ŋáaǹ maamaacib tikpil bi-nimiinee, baa fɔ̃ɔ̃-u ki kíí.
43012038	Kii Unimbɔti bɔnaatiliu Eesayi nín nìn ŋmàn̄ pu dooooyee, míǹ ní an ŋá nee. U nìn ŋmàn̄ yii: “Ti-Dindaan, ŋma fɔ̃ɔ̃ ti-bɔti ki kíí? Ŋma béè sii ti-Dindaan pɔŋŋu?”
43012039	Eesayi nìn gítī lī kun pu ní baa nìn ŋúń ki fɔ̃ɔ̃ ki kííyee: u nìn bí yii:
43012040	“Unimbɔti yāntì bi jòb̄ ní ki pɔ́ɔkì bi-pɔbiliŋ, an nín dàá ŋá pu bi-nimiliŋ ń taa nín̄ wāĺee ní bi-pɔbiliŋ ń nīn gbìfì bí taa kpántí bi-bimbim ú cáaǹ-bee.”
43012041	Eesayi lī míǹ kun puee u nìn ká Yeesu nyooti, ní ki sòon̄ u-pu.
43012042	Nì míǹ kɔkɔee, Juuda yab kpilib tikpil nìn fɔ̃ɔ̃-u ki kíí. Ama Fariisab ń taa jà-bi kukpafidiin puee, baa nìn nyántì bi-ba.
43012043	Di sá yii bi là binib ń pàkà-bi ki jítiǹ Unimbɔti ń pàkà-bi.
43012044	Yeesu téeń mpɔn ki lī yii: “Un yaa fɔ̃ɔ̃-mi ki kííyee, an kaa sá man ní u fɔ̃ɔ̃ ki kíí, u fɔ̃ɔ̃ un túnní-mee ní ki kíí.
43012045	Un yaa ká-mee ká ki kpáaǹ un túnní-mee dee.
43012046	M dɔ́miń duulnyan kii ŋwalfee, an nín dàá ŋá pu un sá kamaa yaa fɔ̃ɔ̃-mi ki kííyee ń taa nín̄ gítī bí dibɔmbɔndinee.
43012047	Ama un di yaa gbìl̄ m-bɔti ní ki yaa kaa kpáafì-tèe, an kaa sá man di dàá kpò udaan bɔti, kun puee maa dɔ́miń kí kpò duulnya nib bɔti, m dɔ́miń kí fīī-bi ní.
43012048	Un kaa là-mi, kaa fɔ̃ɔ̃ m-bɔtee cáá tin dàá dāá sòoǹ u-bɔtee: an di sá m-bɔti tin m nìn dàkēe, tíǹ di dàá dāá kpò udaan bɔti ŋwinjoolkaa dal.
43012049	Di sá yii an kaa sá man m-ba pɔŋŋu pu ní m sòon̄, an sá m-Baa un túnní-mee u-ba di tīī-mi tin sá ḿ sòoǹee nì tin sá ḿ dàkèe.
43012050	Ní m nyí yii tin ní u sòoǹee cāabìń dimaŋfal din kaa cáá dikuntilee. Míǹ puee, tin tin m-Baa tīī-mi ḿ lèe tíǹ ní m sòoǹee.”
43013001	Kutaa ń wúntí jiŋaal un Juuda yab jīǹ ki téetí Unimbɔti nín nìn nyántì bi-naanjab Eejipitee Yeesu nìn nyí yii ŋyunti ŋun u dàá yīkì kitiŋ nee pu kí gítí u-Baa ceeyee bāań. U nìn néeń u-yab bin bí duulnyan dooyee, ki gítī néeń-bi ki lákatì ali ki tin kátì-ku.
43013002	Ŋyunti ŋun u nì u-boonnooliibi kā ki jīǹ tijoojinee, mimmee Sitaan péēlūkutì Juudasi Iskaariyɔti Siimɔn jipɔɔn ú dū Yeesu kí nyāfiǹ u-nannanliibi dee.
43013003	Ní Yeesu mun nìn péēnyí yii u nyánní Unimbɔti cee ní ki dàá fàtīí gítí Unimbɔti cee, ní ki nyí yii u-Baa Unimbɔti dū tikɔkɔwoooo ki ŋá u-ŋaan.
43013004	U nì u-boonnooliibi bíī jīǹee ní Yeesu yíkì tijin pu, ní ki pēetì u-bɔkutil boon yal ní ki dū ŋŋaabu ŋubɔ ki gbìn̄ u-caŋ,
43013005	ní ki jɔ̃ɔ̃ nnyim ki ŋá kisampeein, ní ki kíĺ ki bíī fíntí u-boonnooliibi taaŋi, ní ki cáá ŋŋaabu ŋun u gbìn̄ u-caŋee ki cáā pítí bi-taaŋi.
43013006	U fíntì ki bāań Siimɔn Piyeeree ní Siimɔn bí yii: “Ti-Dindaan, sii a-ba di dàá fíntí man-taaŋaaan?”
43013007	Ní Yeesu kíí-u yii: “Tin m bíī ŋáań nee, aa gbìl̀ taapu kɔŋkɔnnee, ama boonee a dàá dāá gbìl̄.”
43013008	Ní Piyeer bí yii: “M yíì kpataaa, a kpá kí fíntí m-taaŋi.” Ní Yeesu kíí-u yii: “A yaa kaa yāntì m fíntì-si, mimmee, aa sá m-yɔu.”
43013009	Ní Siimɔn Piyeer kíí-u yii: “An yaa sá míǹ, ti-Dindaan, taa fíntí m-taaŋi ŋmaniŋma, fíntí kí kpáaǹ m-ŋalii nì m-yil!”
43013010	Ní Yeesu kíí-u yii: “Un yaa fùl̄ee kaa ti fùul̀, see ataa ŋmaniŋma ní u fíntí, kun puee waa ti cáá tijɔkɔndi. Míǹ ní ni mun bí circir, ama an kaa sá ni-kɔkɔ.”
43013011	(Di sá yii Yeesu nìn nyí un dàá dū-u kí tīī u-nannanliibee, míǹ pu ní u bí yii: “An kaa sá ni-kɔkɔ di bí circir.”)
43013012	Yeesu fíntì bi-taaŋi ki dɔ́òyee, ní ki fātìi dū u-wanti ki pēeǹ, ní ki fātìi kāl̀, ní ki bālfì-bi yii: “Tin m ŋá-ni nee, ni gbìl̄ taapuɔɔ?
43013013	Ni yíì-mi yii Udakal, ki yíì-mi yii ni-Dindaan, ni máaǹ kí yíiń-mi míǹ kun puee míǹ ní m lafun sá.
43013014	Míǹ puee, man udakal nì ni-Dindaan yaa fíntì ni-taaŋee, ni mun máaǹ kí nīn fíntí tɔb taaŋi.
43013015	M ŋá míǹ ki dàkā-ni ni mun ń nīn ŋáań míǹ ki tìì tɔb ní.
43013016	Ibaamɔn, ibaamɔn ní m sòoǹ nì ni, utɔntɔnli kaa jítiǹ u-kpiliu, míǹ ní un bi túee kaa jítiǹ un túnní-uee.
43013017	Kɔŋkɔnnee ni béè, ni yaa ŋáań míǹ, ni dàá gbìl̄ mmɔn.
43013018	“An kaa sá ni-kɔkɔ pu ní m sòoǹ, kun puee m nyí bin m lútèe. Tin bí nee ń ŋá kii Unimbɔti takaldau poon nín lī puee, yii: <Un jīǹ m-jintee fātìi bíī jáaǹ-mi.>
43013019	M tùkù-ni tin bí nee ki yɔ̃ontí kɔŋkɔnnee kí wàatī ní an bàń, an nín dàá ŋá pu tì yaa láā bāańee ní fɔ̃ɔ̃ kí kíí yii <man di sá un m sée>.
43013020	Ibaamɔn, ibaamɔn ní m sòoǹ nì ni, un yaa fɔ̃ɔ̃ un man túnnée, fɔ̃ɔ̃ man mun dee; ní un yaa fɔ̃ɔ̃ mamee, fɔ̃ɔ̃ un túnní-mee mun dee.”
43013021	Yeesu lī míǹ ki dɔ́òyee, ní an gbēēu-pɔbil, ní u bí yii: “Ibaamɔn, ibaamɔn ní m sòoǹ nì ni, ni-kansikin ubɔ di dàá dū-mi kí tīī m-nannanliibi.”
43013022	Ní u-boonnooliibi fātìi bíī kpèé tɔb, kaa kpáàā béè un pu ní u bíī sòoǹee.
43013023	Un Yeesu nìn néeń u-boonnooliibi kansikinee kā ki nákaǹ-u.
43013024	Ní Siimɔn Piyeer ŋá-u kudaaŋŋu yii ú bàlfì-u kí kpèè un pu ní u sòon̄ee.
43013025	Ní u sútì ki mɔ̄tìi nákaǹ Yeesu ní ki bālfì-u yii: “Ukpil, an sá ŋma ní?”
43013026	Ní Yeesu kíí-u yii: “M dàá sēēkpɔnɔ tikun ni. Un m yaa dūu tīīyee, úǹ ní an sá.” Niinee ní Yeesu dū kpɔnɔ ki sēētikun ni ki fíiǹ ki tīī Juudasi, Siimɔn Iskaariyɔti jipɔɔn.
43013027	Juudasi fɔ̃ɔ̃ kpɔnɔee, ní Sitaan kɔ́ u-ni. Ní Yeesu bí-u yii: “Tin a cáá ki dàá ŋée, á ŋá-tì malaa!”
43013028	(Bin nìn kā ki jīǹee, báà ubɔ kaa béè kun pu ní u lī-u mimmee.
43013029	Biba nìn dàkafī yii Yeesu là ú cùú dā tin tin bi dàá cáá jī jiŋaalee àá u là ú tīī biwɔfib tiba ní. Di sá yii Juudasi di nìn ŋúb́ bi-nimiliŋ.)
43013030	Juudasi fɔ̃ɔ̃ kpɔnɔee, ní ki nyáń malaa. Kunyeeu nìn mɔ́.
43013031	Juudasi nyáńee, ní Yeesu bí yii: “Kɔŋkɔnnee man Kinibiki fɔ̃ɔ̃ m-nyooti dee, Unimbɔti ń ká tinyool man ni.
43013032	Unimbɔti yaa ká u-nyooti man nee, míǹ ní ma mun dàá ká m-nyooti Unimbɔtin an kaa làá yúntí.
43013033	M-biyaamu, ŋyunti fiii di kíǹ ḿ gítī kàl̄ ni-cee. Ni dàá dāá nyàab̀-mi, an bí kii m nín nìn tùkū Juuda yab puee, naa làá ŋmā kí cù laakin m cée. Kɔŋkɔnnee, m tùkū ni mun dee.
43013034	M tīī-ni marapɔɔn ubɔ: nín̄ néeḿmaan tɔb. Kii man nín néeń nimbi puee, ni mun nín̄ néeḿmaan tɔb ubɔ ubɔ míǹ.
43013035	Ni yaa néeń tɔbee, niin di dàá dàkà báà ŋma yii ni lafun sá m-boonnooliibi.”
43013036	Ní Siimɔn Piyeer bālfì-u yii: “Ukpil, la ní a cá?” Ní Yeesu kíí-u yii: “Aa ŋūǹ kí nɔ́ɔ́-mi laakin m cée kɔŋkɔnnee, ama boonee, a dāa nɔ̃otí-mi.”
43013037	Ní Piyeer bí-u yii: “Ukpil, ba pu ní maa ŋūǹ kí nɔ́ɔ́-si kɔŋkɔnnee? Báà an yaa sá ŋkúm, m dàá dū m-maŋfal kí tīī a-pu.”
43013038	Ní Yeesu kíí-u yii: “A dàá lafun dū a-maŋfal kí tīī man puɔɔɔ? Ibaamɔn, ibaamɔn ní m sòoǹ nì si, kí wàatī ukooja ń bāakèe a dàá néé yii saa nyí-mi diba dibee mita.”
43014001	Ní Yeesu nìkī ki lī yii: “Ni-pɔbiliŋ ń taa bīil̀. Ní fɔ̃ɔ̃ Unimbɔti kí kíí kí fɔ̃ɔ̃man ma mun kí kíí.
43014002	Ikooŋkoon tikpil bí m-Baa dumpu, m dàá cù kí bɔ́ntí-i kí yɔ́oń-ni. I yaa kaa bàà bí tiŋman, m bàà tùkù kí cántí-ni.
43014003	M yaa cūtì ki bɔ́ntì ipaan gbantee, ní ḿ gítiń kí yòon̄-ni, an nín dàá ŋá pu laakin m dàá nīn bée, ni mun ń nīn bí m-cee niinee.
43014004	Ni nyí laakin m cée, ki nyí nsan mun.”
43014005	Ní Toomasi bí-u yii: “Ukpil, taa nyí laakin a cée! Ti dàá ŋá mana kí béé nsan?”
43014006	Ní Yeesu kíí-u yii: “Man di sá nsan, ki sá ibaamɔn ki sá dimaŋfal. Ubɔ kaa ŋūǹ kí dī laaaba kí dāan̄ m-Baa Unimbɔti cee, see ú dīń man pu.
43014007	Ni yaa bàà nyí-mee, ni bàà nyí m-Baa mun ní. Ama kɔŋkɔnnee ni nyí-u, ki ká-u mun.”
43014008	Niinee ní Fiiliipi bí-u yii: “Ukpil, dàkà-ti a-Baa Unimbɔti ti-pɔbiliŋ ń sòŋkì.”
43014009	Ní Yeesu kíí-u yii: “Fiiliipi, m nín bí ni-cee an yúntì pu nee, ní saa nyí-maaan? Un yaa ká-mee, ká m-Baa mun dee. Kin ba pu ní sii gítī lì yii ḿ dàkà-ni m-Baa?
43014010	Aa nyí yii man bí m-Baa ni, ní m-Baa mun bí man naaan? Tibɔti tin m sòoǹ nì nee, maa sòoǹ-tì m-ba pu, an sá m-Baa un bí m-nee di tūǹ u-tundi.
43014011	Fɔ̃ɔ̃ kí kíímaan yii m bí m-Baa ni ní m-Baa mun bí man ni. Ni yaa kaa fɔ̃ɔ̃ m nín lī pu nee ki kííyee, kpèèmaan m-tuuŋŋi ŋin m ŋá nee pu kí fɔ̃ɔ̃ kí kíí.
43014012	Ibaamɔn, ibaamɔn ní m sòoǹ nì ni, un yaa fɔ̃ɔ̃-mi ki kííyee dàá tɔ̄ atuun ŋin m tūǹee, úǹ dàá tɔ̄ ŋin jítiǹ man yaŋ nee gba, kun puee m cá m-Baa cee ní.
43014013	Ní tin kɔkɔ ni yaa mēēm-yindi puee, m dàá ŋá míǹ kí tīī-ni, ní m-Baa ń ká tinyool u-Jipɔɔn pu.
43014014	Ni yaa mēētiba m-yindi pu, see ḿ ŋá míǹ kí tīī-ni.
43014015	“Ni yaa néeń-mee, nín̄ ŋúb́maan m-marab,
43014016	ní man ń mèè m-Baa Unimbɔti ú gítī tīiń-ni Ututunli ubɔ un dàá nīn bí ni-cee kí nīn cá jaanjaanee.
43014017	Úǹ di sá Unimbɔti Fām ibaamɔndaan, un duulnya nib kaa ŋūǹ kí fɔ̃ɔ̃yee, kun puee baa wāĺ-uaaa kaa nyí-u mun. Ama an yaa sá nimbi, ni nyí-u kun puee u kɔ́ò ni-cee ní ki dàá dāá nīn bí ni-ni.
43014018	“Maa làá dū-ni kí fá kii ataŋkpiibilee, m dàá fàtīí gítiń ni-cee.
43014019	An kíǹ fiii duulnya nib kaa làá ti ká-mi, ama nimbi dàá ká-mi, kun puee m bí dimaŋfalin, míǹ ní ni mun dàá nīn bí dimaŋfalin.
43014020	Ŋwiin gbanti yaa láā bāańee, ni dāa béetí yii man bí m-Baa ni, ní nimbi bí man ni, ní man bí ni mun ni.
43014021	Un yaa cáá man marab ki ŋúb́-bee, udaanee di néeń-mi. Míǹ ní m-baa dàá nīn néeń un néeń-mee, man mun ń nīn néeń-u, ní kí nyāntí m-ba kí dàkà udaan.”
43014022	Ní Juudi (an kaa nín sá Juudasi Iskaariyɔti) bí-u yii: “Ukpil, mana ní a dàá ŋá ní kí nyāntí a-ba kí dàkà timbi, ní kí taa dàkà duulnya nib?”
43014023	Ní Yeesu kíí-u yii: “Un yaa néeń-mee dàá nīn ŋúb́ m-bɔti. M-Baa dàá nīn néeń udaan, ní man nì m-Baa ń dāan̄ kí nīn kɔ́ò udaan cee.
43014024	Un kaa néeń-mee kaa ŋúb́ m-bɔti. M-bɔti tin m sòoǹ nì nee nyánní m-Baa un túnní-mee cee ní, an kaa sá m-ba pu ní m sòoǹ.
43014025	“M tùkū-ni tin bí nee ŋyunti ŋun m dáá bí ni-cee nee.
43014026	Ama Ututunlee, Circir Fām min m-Baa dàá dāá tɔ̄ń man yindi puee, dàá dāá dàkà-ni tikɔkɔ, ní kí téetí-ni tin kɔkɔ m sòon̄ nì nee.
43014027	“Dipɔɔsɔŋkil ní m dūu yāntiǹ-ni, man pɔɔsɔŋkil ní m dūu tīī-ni, maa tìì kii duulnya nín tìì puee. Ní taa bàkatī kí taa fàŋkì mun.
43014028	Ni gbìl̄ m nín lī yii m dàá nīn cá kí dāá fàtīí gítiń ni-ceeyee. Ni yaa bàà néeń-mee, an bàà mɔ́ɔkíǹ-ni kii m nín cá m-Baa ceeyee pu, kun puee m-Baa jítiǹ man.
43014029	M tùkū-ni kɔŋkɔnnee ki yɔ́oǹ kí wàatī ní án nín bàń, ní ŋyunti ŋun ní an yaa láā bāańee, ní ŋmā kí mòtīí fɔ̃ɔ̃ kí kíí.
43014030	Maa làá ti sòoǹ nì ni tikpil, kun puee duulnya bɔtiu Sitaan dòoń. Waa nín ŋūǹ kí ŋá-mi tiba,
43014031	ama duulnya nib máaǹ kí béé yii m néeń m-Baa, an pu ní min ní m-Baa yaa bí ḿ ŋée, míǹ ní m ŋáań. Yīkìmaan, tí nīn cá.”
43015001	Ní Yeesu bí yii: “Man di sá fiinyi subu tiŋman, ní m-Baa sá un ŋáŋkí-buee.
43015002	Apan ŋin túkú m-pu kaa lòoǹee, u gà-ŋi ki féeń; ní apan ŋin lòoǹee, u ŋáŋkí-ŋi, ní ŋí mòtīí lòoǹ.
43015003	Tibɔti tin m sòon̄ nì nee, tì ŋáŋkì nimbi.
43015004	Ní nīn bímaan man ni, ní man mun ń nīn bí ni-ni. Kii dipandi nín kaa ŋūǹ kí lòoǹ abil di-baba asee dí nīn túkú busubu puee, míǹ mbaantiim, ni yaa kaa bí man ni, naa ŋūǹ kí lòoǹ abil.
43015005	“Man di sá fiinyi subu, ní nimbi sá apan. Un yaa bí man ni man mun bí udaan nee, lòoǹ abil ní tikpil; kun puee ni yaa kaa bí man ni, naa ŋūǹ kí ŋá tiba.
43015006	Un yaa kaa bí man-nee, bi gà-u kí fá kii disupandee ní, ní ú kpā. Asupaŋkulimee bi kɔ̃ontí-ŋi ní kí tɔ̄ ŋŋmin, ní án wò.
43015007	Ni yaa bí man-ni, ní man mun bɔti bí ni-nee, bàlfìmaan tin tin ni yaa lèe, ni dàá ká kudɔŋu.
43015008	Tin tìì m-Baa tinyoolee di sá ní lòoǹ abil tikpil ní kí nīn sá man boonnooliibi.
43015009	Kii m-Baa nín néeń-mi puee, míǹ ní man mun néeń-ni. Nín̄ bímaan m-neendin.
43015010	Ni yaa ŋúb́ m-marabee, mimmee, ni bí m-neendin dee, kii man mun nín ŋúb́ m-Baa marab ki bí u-neendin puee.
43015011	“M sòoǹ nì ni tin bí nee an nín dàá ŋá pu m-pɔɔpindi ń nīn bí ni-ni, ní ni-pɔbiliŋ ń mòtīí gítī pīil̀ee.
43015012	Mara un m síiǹ-nee sèé: ní nīn néeḿmaan tɔb, kii man nín néeń-ni puee.
43015013	Dineeŋkpaandi diba kaa ti bí kí bà unil ń dū u-maŋfal kí kúntí u-bɔɔbi pu.
43015014	Ni yaa ŋáań min m bàlfī-nee, mimmee ni kpántì m-bɔɔbi dee.
43015015	Maa ti yíì-ni m-tɔntɔnliibi, kun puee utɔntɔnli kaa nyí tin u-kpiliu ŋáańee. M yíì-ni m-bɔɔbi ní, kun puee m dàkā-ni tin kɔkɔwoooo m gbìl̄ m-baa ceeyee.
43015016	Man di lēēnimbi, kaa sá nimbi di lēēman. M tú-ni ní cùú lòoǹ abil, abil ŋin dàá yúntée, mimmee, m-Baa dàá tīī-ni tin kɔkɔ ni yaa mēē-u man yindi puee.
43015017	Tin tin m síiǹ-nee, di sá ní nīn néeń tɔb. ”
43015018	“Duulnya nib yaa ná-nee, ní béé yii man ní bi péé ki ná.
43015019	Ni yaa bàà sá duulnya yabee, duulnya yab bàà néeń-ni, kun puee ni sá u-yab. Ama m lútì-ni ki nyántì duulnya nib kansikin, naa ti sá duulnya yab, an pu ní bi ná-ni.
43015020	Ní téetímaan tin tin m nìn tùkū-nee, yii: <Utɔntɔnli kaa jítiǹ u-kpiliu.> Bi yaa páb́ man, bi dàá dāá páb́-ni mun, bi yaa bàà pílfì man-bɔti bi bàà dāā pílfí ni mun yati.
43015021	Man pu ní bi dàá ŋá-ni tin bí nee kɔkɔ, kun puee baa nyí un túnní-mee.
43015022	M yaa kaa bàà dɔ́miń ki sòon̄ nì bi, bàá bàà cáá ikpiti; ama kɔŋkɔnnee, baa ti cáá nnaakpal báà ŋubɔ bi-kpitii pu.
43015023	Un yaa ná-mee ná m-Baa mun dee.
43015024	M yaa kaa bàà ŋá maamaacib bin bin báà ubɔ kaa ŋée bi-kansikin, baa bàà cáá ikpiti; ama bi kántì m-maamaacib, ní ki gbíntì ki ná man nì m-Baa.
43015025	Too! An ŋá kii bi-marab takaldau poon nín lī ki síiǹ puee dee yii: <Bi ná-mi fam, an kaa cáá taapu.>
43015026	“M yaa bàn̄ m-Baa ceeyee, m dàá tɔ̄ń-ni Ututunli, úǹ di sá Unimbɔti Fām ibaamɔndaan un nyánní m-Baa ceeyee. U yaa láā bāańee, u dàá sòoǹ m-pu,
43015027	ní ni mun ń dāá lēēm-pu seera, kun puee ni péēbí m-cee doooo ŋkilkaamin ní.
43016001	“M sòon̄ nì ni tin bí nee an nín dàá ŋá pu ní taa láā fá ni-fookiiu m-puee.
43016002	Bi dàá dāá jà-ni kí nyāntí akpafidiin ni, ali gba, ŋyunti ŋubɔ bí ki dòoń bi dàá kpò-ni ki dàkafī yii bi ŋá Unimbɔti lammi.
43016003	Kun pu bi dàá ŋá mimmee di sá yii baa nyí m-Baayaaa kaa nyí man.
43016004	Ama m tùkū-ni tin bí nee, ní ti-yuntiŋu yaa láā bāańee ní dāá téetí yii m nìn péē tùkū-ni-tì. “Maa tùkū-ni tin bí nee doooo ŋkilkaamin kun puee m dáá bí ni-ceeyee pu.
43016005	“Kɔŋkɔnnee, m dàá nīn cá un túnní-mee cee, ní ni-kansikin ubɔ kaa bàlfī-mi yii: <A cá la?>
43016006	M nín sòon̄-ni puee ní kunimbaau kɔ́-ni.
43016007	Ama, ibaamɔn ní m sòoǹ nì ni, m nín cá m-Baa ceeyee an sá ni-paatii, kun puee m yaa búntèe, m dàá tɔ̄ń Ututunli ni-cee. M yaa kaa yíkì, waa làá dāan̄ ni-cee.
43016008	U yaa láā bāańee, u dàá yàntī duulnya nib ń béé yii bi bí ikpitin, kí yàntī bí béé kun di sá deedeeyee, kí yàntī bí béé Unimbɔti bɔsooni in dɔ̄ ki cí-bee pu.
43016009	U dàá yàntī bí béé yii bi bí ipkitin kun puee baa fɔ̃ɔ̃-mi ki kíí,
43016010	ki dàá yàntī bí béé kun sá deedeeyee kun puee m nín jɔ́ḿ m-Baa cee ní naa làá ti wāl̀-mi,
43016011	ki dàá yàntī bí béé yii ibɔsoon dɔ̄ ki cí-bi kun puee Unimbɔti kūū duulnya bɔtiu bɔti.
43016012	“Tibɔti tikpil bàà bí ḿ sòoǹ nì ni, ama tì jítiǹ-ni kɔŋkɔnnee.
43016013	Ama Unimbɔti Fām ibaamɔndaanee yaa láā bāańee, úǹ di dàá dàkà-ni ibaamɔn kɔkɔ. Waa làá sòoǹ u-ba pɔŋŋu pu, u dàá dāá tùkù-ni tin tin u gbìl̄ee, kí dàkà-ni tin bí ki dòońee.
43016014	U dàá dāá tīī-mi tinyool, kun puee u dàá dāá fɔ̃ɔ̃ tin tin m cááyee kí tùkù-ni.
43016015	Tin kɔkɔ m-Baa Unimbɔti cááyee sá man mun wanti ní. An pu ní m tùkū-ni yii Unimbɔti Fāmee dàá dàá fɔ̃ɔ̃ tin m cááyee kí tùkù-ni.”
43016016	“An kíǹ fiii, naa làá ti ká-mi, ní an yaa láā tí kútì fiii, boonee, ní ni dàá fàtīí tí ká-mi.”
43016017	Niinee ní u-boonnooliibi biba bíī lì tɔb cee yii: “Taapu nín sá yii ba dee, yii: <An kíǹ fiii naa làá ti ká-mi, ní an yaa fātìi kútì fiii boonee ní ni dàá fàtīí tí ká-mee,> nì mun yii: <M cá m-Baa cee>. Mimmee, u là kí tùkù-ti yii ba dee?
43016018	<An kíǹ fiii> gbanti taapu baasii nín sá yii ba dee? Taa gbìl̀ tin u là kí sòoǹ nì ti nee taapu!”
43016019	Yeesu béè yii bi là kí bàlfì-uee, ní u bí-bi yii: “M nín bí yii: <An kíǹ fiii naa làá ti ká-mi, ní an yaa fātìi tí kútì fiii boonee, ní ni dàá fàtīí tí ká-mee> pu ní ni bíī bàlfī tɔb naaan?
43016020	Ibaamɔn, ibaamɔn ní m sòoǹ nì ni, ni dàá dāá nīn sūǹ ki tíminsí ní duulnya yab fàal̀. Ni dàá dāá nīn bí diniminaamandin ama ni-niminaamandi dàá dāá kpántí-ni dipɔɔpindi.
43016021	Imatiŋween yaa bāań unimpuee, u kíǹ ki bí diniminaamandin ní, kun puee u-falaau yuntiŋu bāań-u. Ama u yaa màl̄ ki dɔ́òyee ní án mɔ̄ɔkiǹ-u, ú súntí u-falaau pu, kun puee u màl̄ unil.
43016022	“Míǹ mbaantiim ní ni mun bí diniminaamandin kɔŋkɔnnee. Ama m dàá dāá fàtīí gítī ká-ni ní ni-pɔbiliŋ ń pīil̀. Báà ubɔ kaa dāa ŋūǹ kí lēēni-pɔɔpindi gbanti.
43016023	“An wiiŋŋu gbantee, naa dāa gítī bàlfī-mi tiba nì tiba pu. Ibaamɔn, ibaamɔn ní m sòoǹ nì ni, tin kɔkɔ ni yaa mēēm-Baa m-yindi puee, u dàá tīī-ni kudɔŋu.
43016024	Ali nìn díǹee, naa láá mēēm-yindi pu tiba, mèèmaan tiba, ni dàá fɔ̃ɔ̃ kudɔŋu, ni-pɔbiliŋ ń mòtīí pīil̀.”
43016025	“Alaŋkpan ní m cáā bíī sòoǹ nì ni tin bí nee kɔkɔ. Ŋyunti ŋubɔ dòoń ŋun ni maa làá gítī dū alaŋkpan kí sòoǹ nì nee, m dàá dāá sòoǹ m-Baa Unimbɔti pu kí cántí.
43016026	Ŋwiin gbanti yaa láā bāańee, ni dàá dāá nīn mèé m-Baa Unimbɔti man yindi pu, maa bí yii man di dàá dāá nīn mèé m-Baa ni-pu,
43016027	kun puee m-Baa Unimbɔti u-ba néeń-ni. U néeń-ni kun puee ni néeń man ki fɔ̃ɔ̃ ki kíí yii m nyánní Unimbɔti cee.
43016028	M nyánní m-Baa cee ní ki dɔ́miń duulnyan. Kɔŋkɔnnee m dàá fàtīi yīkì duulnyan kí nīn gítí m-Baa cee.”
43016029	Niinee ní u-boonnooliibi bí yii: “An kaa sá nì alaŋkpan ní a cáā bíī sòoǹ nì ti nee, min bí nee a baasii bíī sòoǹ ki cántí-ti ní nee.
43016030	Kɔŋkɔnnee ti nyí yii a nyí tikɔkɔ, an kaa ti páb́ yii ubɔ ń bàlfì-si tiba. An pu ní ti fɔ̃ɔ̃ ki kíí yii a nyánní Unimbɔti cee.”
43016031	Ní Yeesu kíí-bi yii: “Ni fɔ̃ɔ̃ ki kíí kɔŋkɔnneeyaa!
43016032	Too, ŋyunti ŋubɔ dòoń, ŋu bāań gba, ŋun ni ni-kɔkɔ dàá sāǹ kí yàl̄ ni-ba ni-ba kí kíń man babee, ama maa bí m-baba nì m-baba, m-Baa bí m-cee.
43016033	M tùkū-ni tin bí nee an nín dàá ŋá pu tí nīn sá ubaanti ní nīn cáá dipɔɔsɔŋkilee. Falaa dɔ̄ ki cí-ni duulnyan doo ní jī, ama ni-wunti ń taa yòtī! Di sá m jáń kí jíń duulnya.”
43017001	Yeesu sòon̄ míǹ ki dɔ́òyee, ní ki yáatì u-nimiin ki túĺ kutaa ní ki bí yii: “M-Baa, kɔŋkɔnnee ŋyunti bāań! Tīī a-Jipɔɔn tinyool, an nín dàá ŋá pu a-Jipɔɔn mun ń tīī-si tinyoolee.
43017002	Kun puee sii di tīī-u mpɔn binib kɔkɔ pu, yii ú tīī bin kɔkɔwoooo a dūu ŋá u-ŋaanee mmaŋfafɔkɔn ŋun kaa cáá dikuntilee.
43017003	Dimaŋfal gbanti di sá bí béé sii un baba sá Unimbɔtibaamɔnee, kí béé Yeesu Kriisitoo un a túnnée mun.
43017004	M dàkā duulnya nib a-nyooti, m dɔ́ò ditundi din a tīī-mi ḿ ŋée.
43017005	M-baa, kɔŋkɔnnee, tīī-mi tinyool a-cee, tinyool tin m nìn cáá a-cee dooooyee, ki wāatì ní a nín náań duulnyee.
43017006	“M yāntì binib bin a nyántì duulnya nib kansikin ki tīī-mee béè-si. Sii di nìn yì-bi, ní ki dū-bi ki tīī-mi, ní bi fɔ̃ɔ̃ a-bɔti.
43017007	Kɔŋkɔnnee, bi béè yii tin kɔkɔ a tīī-mee nyánní a-cee.
43017008	Tibɔti tin a tīiń-mee m cáań ki tùkū-bi, ní bi fɔ̃ɔ̃ ki béè yii ibaamɔn m nyánní sii cee, ní ki fɔ̃ɔ̃ ki kíí yii sii di túnní-mi.
43017009	“Bíǹ pu ní m mèé-si nee. An kaa sá duulnya nib pu ní m mèé, m mèé-si binib bin a tīī-mi nee pu ní, kun puee sii di yì-bi.
43017010	Tin kɔkɔ m cááyee, sii di yì, ní tin kɔkɔ si mun cááyee, man di yì. Bíǹ pu ní bi tìì-mi tinyool.
43017011	Man kaa ti bí duulnyan, man dòoń sii cee ní, ní bíǹ dàá nīn gbíntìi bí duulnyan. M-Baa circirdaan, dū mpɔn ŋun bí a-yindi din a tīī-mee nee kí ŋúb́-bi, an nín dàá ŋá pu bí kpāfì ubaanti kii man nì si nín ŋá ubaanti puee.
43017012	Man nì bi nín nìn bée, m dū a-pɔŋŋu ŋun a tīī-mee ki ŋúb́-bi, ní ki mɔ́tí bi-pu, ní báà ubɔ bi-kansikin kaa wáŋkì, asee un baba dàá péē wɔ̄ŋkì, kii a-takaldau nín nìn péēsòon̄ ki síiǹ puee.
43017013	Kɔŋkɔnnee, m dòoń a-cee, m nín dáá bí duulnyan ki sòoǹ tin nee, an sá kí ŋmā kí yàntī bí ká dipɔɔpindi, man pɔɔpimmɔntiil.
43017014	M cáań-bi a-bɔti, ní duulnya yab ná-bi, kun puee baa sá duulnyan, kii man mun nín kaa sá duulnyan puee.
43017015	Maa mèé-si yii á yòon̄-bi duulnyan, á ŋúb́-bi, bí taa jēetí Sitaan ŋaan.
43017016	Baa sá duulnya yab, kii man mun nín kaa sá duulnyan yɔu puee.
43017017	Á dū a-baamɔni kí ŋá bi-ni, kí yàntī bí kpántí a-yab kɔkɔ: a-bɔti di sá ibaamɔn.
43017018	Kii a nín túnní-mi duulnyan puee, míǹ ní man mun tú-bi duulnyan.
43017019	M kúntì m-ba kɔkɔ ki tīī-si bi-pu, an nín dàá ŋá pu ibaamɔn ń yàntī bí mun ń kúntí bi-ba kí tīī-see.
43017020	“An kaa sá bíǹ baba pu ní m mèé-si, m mèé-si ki kpáaǹ bin bin dàá dāá pīlfì bi-bɔti kí fɔ̃ɔ̃-mi kí kííyee pu ní.
43017021	M-Baa, m mèé yii bi-kɔkɔ ń ŋá ubaanti kii sii nín bí man-ni, man mun bí sii-ni puee, bi-kɔkɔ ń ŋá ubaanti nì ti, an nín dàá ŋá pu duulnya nib ń lafun béé yii sii di túnní-mee.
43017022	M yāntì bi fɔ̃ɔ̃ a-nyooti tin a nìn tīī-mee an nín dàá ŋá pu bi-kɔkɔ ń ŋá ubaantee, kii man nì si nín ŋá ubaanti puee:
43017023	man ń nīn bí bi-ni kii sii nín bí man ni puee, an nín dàá ŋá pu bí ŋá ubaanti mbaamɔmin, duulnya nib ń bée yii sii di túnní-mi, ki néeń-bi kii a nín néeń man puee.
43017024	“M-Baa, m là yii laakin m bée, bin kɔkɔwoooo a tīī-mee ń nīn bí m-cee niin kí ká m-nyooti, tinyool tin a tīī-mee; kun puee a néeń-mi ki wāatì ní ki nín náań yilpu nì taapu.
43017025	M-Baa deedeedaan, duulnya nib kaa nyí-si, ama man nyí-si, ní bin bí nee béè yii sii di túnní-mi.
43017026	M yāntì bi béè-si, ki dàá yàntī bí mòtīí béé-si, an nín dàá ŋá pu dineendi din a cáá m-puee ń nīn bí bi-ni, ní man mun m-ba ń nīn bí bi-nee.”
43018001	Yeesu mēēmíǹ ki dɔ́òyee, ní u nì u-boonnooliibi búntì Seedroon buŋgbandi lapu pu. Bukpaa bubɔ nìn bí niin, ní u nì u-boonnooliibi cūtì ki kɔ́ bu-poon.
43018002	Juudasi un nìn nyáń u-boonee mun nyí niin, kun puee Yeesu nì u-boonnooliibi nìn péēcá niin múlmul.
43018003	Ní bisaraaŋakpilib nì Fariisab nìn tīī Juudasi disoojakitil nì diplisikitil, ní u yɔ̃oǹ-bi ki cáā nín cá bukpaayee poon, bi ŋúb́ iŋminaapool nì fitilab nì tijanjawan.
43018004	Yeesu nyí tin dòoń-uee, ní ki sútì ki pìl̄-bi, ki bālfì-bi yii: “Ŋma ní ni nyàab̀ ní?”
43018005	Ní bi kíí-u yii: “Ti nyàab̀ Yeesu Naasaareeti yɔuee ní.” Ní u kíí-bi yii “Man sèé!” Juudasi, un nyáń u-boonee, sáká bi-kansikin.
43018006	Yeesu nín kíí-bi yii: “Man sèéyee”, ní bi fātìi túlfì bi-boon ki lítì kitiŋ.
43018007	Ní Yeesu fātìi tí bālfì-bi yii: “Ŋma ní ni nyàab̀ ní?” Ní bi bí yii: “Ti nyàab̀ Yeesu Naasaareeti yɔu ní.”
43018008	Ní Yeesu kíí-bi yii: “Kee, m péētùkū-ni yii m sèéyaa! An yaa sá man ní ni nyàab̀ee, ní yàntī bin bí nee ń nīn cá!”
43018009	U lī míǹ án ŋá min u bàà mēēyee dee, yii: “Maa fá bin a tīī-mee kansikin báà ubɔ.”
43018010	Niinee ní Siimɔn Piyeer dáaĺ ki fɔ́fì u-jiki, ki gāā ki wúkutì usaraaŋakpil tɔntɔnliu ubɔ ŋaŋgiitafal. (Bi nìn yíì utɔntɔnli gbanti Maalkusi.)
43018011	Ní Yeesu bí Piyeer yii: “Gíiǹ a-jiki kí fúuń kujitooun! M-Baa yaa tīī-mi falaa ḿ nyòee ḿ taa nyòɔɔ?”
43018012	Niinee ní disoojakitilee nì bi-kpiliu nì Juuda yab plisib cúú Yeesu ki bɔ́ob́-u,
43018013	ní ki dá láá cáá-u ki cūnnì Ana cee. Ana gbanti di nìn sá Kaayifi un nìn sá usaraaŋakpil dibindi gbantee coo.
43018014	Kaayifi gbantee di nìn sáŋkì Juuda yab yii: “An máaǹ unibaanti ń kpú binib kɔkɔ yil pu.”
43018015	Siimɔn Piyeer nì Yeesu boonnooliu ubɔ nìn nɔ́ɔ́ Yeesu. Uboonnoolee nɔ́ɔ́ Yeesu ki kɔ́ usaraaŋakpil cindin, kun puee usaraaŋakpil nìn nyí-u,
43018016	ní Piyeer nìn gbíntìi sí kipunyɔkɔ boon mmɔŋki. Ní uboonnool un usaraaŋakpil nìn nyée nyáń ki ká usapɔɔn un nìn cí kipunyɔkɔpuee ní ki kɔ́ǹní Piyeer.
43018017	Ní usapɔɔn un nìn cí kipunyɔkɔpuee bālfì Piyeer yii: “A mun kaa sá uninja nee boonnooliibi ubɔɔɔ?” Ní Piyeer bí-u yii: “Aayee, maa sá.”
43018018	Tiwool nìn bí, an pu ní bitɔntɔnliibi nì plisib kpāā ŋŋmi ki sí ki wùl̀, ní Piyeer mun yú bi-cee niin ki wùl̀.
43018019	Niinee ní usaraaŋakpil bíī bàlfī Yeesu u-boonnooliibi bɔti nì tibɔti tin u dàkèe pu.
43018020	Ní Yeesu kíí-u yii: “M sòon̄ mpaampiin pu báà ŋma nimiin, m dàkā m-bɔti akpafidiin ni nì Kunimbɔtidiin, laakin Juuda yab kɔkɔ kpáfée, maa nìn sòon̄ tiba dibalin.
43018021	Ba pu ní a bàlfī-mi? Bàlfì bin pílfì tin m sòon̄ee, bàlfì-bi tin m lēē, bíǹ nyí tin m sòon̄ee.”
43018022	Ŋyunti ŋun Yeesu lī mimmee, ní plisi ubɔ un yú ki kɔ́ĺ-uee fáá-u ntampa, ní ki bí-u yii: “Míǹ ní bi kíikí usaraaŋakpilaaa?”
43018023	Ní Yeesu bí-u yii: “M yaa sòon̄ min kaa kítèe, dàkà-mi min ní m yīntèe. M yaa tí sòon̄ min kítèe, ba pu ní a fáá-mi?”
43018024	Yeesu ŋalii gbíntìi bɔ́ob́ee, ní Ana dū-u ki tīī usaraaŋakpil Kaayifi.
43018025	Ŋyunti gbantee, Piyeer yú ki wùl̀ ŋŋmi. Ní bi bālfì-u yii: “Si mun kaa sá uninja nee boonnooliuaaa?” Ní Piyeer néè yii: “Aayee, man kaa sá.”
43018026	Ní usaraaŋakpil tɔntɔnliu ubɔ un nabiki tafal Piyeer bàà gāā ki wúkutèe bí-u yii: “Maa bàà ká si nì u bukpaanaaan?”
43018027	Ní Piyeer fātìi ti néè yii an kaa sá úǹ. Kpalaa niin ní ukooja báakì.
43018028	Ní bi yɔ̃oǹní Yeesu Kaayifi cee ki cáá-u ki nín cá gɔmina Piilati cee. An nìn dáá sá kutaafaau pòlpɔl. Juuda yab kaa nìn là kí kɔ́ gɔmina diikun kun puee bi là kí nīn bí circir kí ŋmā kí jī jiŋaal un bi jīǹ ki téetí Unimbɔti nín nìn nyántì bi-naanjab Eejipitee.
43018029	Míǹ pu ní gɔmina Piilati nyánní ki dɔ́miń bi-cee, ní ki bālfì-bi yii: “Ba ní uninja nee ŋá ní ni cáań-u ní?”
43018030	Ní bi kíí-u yii: “U yaa kaa bàà sá unikpiti, taa bàà cāabìń-u kí tīī-si!”
43018031	Ní Piilati bí-bi yii: “Yòom̄maan-u, ni-marau nín sá puee, ní sòom̀maan u-bɔti ni-ba!” Ní bi kíí-u yii: “Timbi kaa cáá nsan kí kpò unil.”
43018032	An ŋá míǹ kí dàkà Yeesu nín nìn sòon̄ u-kúm min u dàá kpúee puee dee.
43018033	Ní Piilati nín kɔ́ò kudiin ki yíiń Yeesu, ní ki bālfì-u yii: “Mimmee, sii di sá Juuda yab bɔtiuaaa?”
43018034	Ní Yeesu kíí-u yii: “Tin tin a lī nee, sii a-ba di dākafì míǹ naaan ubɔ di tùkū-si míǹ man pu ní?”
43018035	Ní Piilati kíí-u yii: “M sá Ujuudajaaa! A-yab nì bisaraaŋakpilib di dū-si ki tīiń-mi. Mimmee, ba ní a ŋá ní?”
43018036	Ní Yeesu kíí-u yii “M-beel kaa sá taapu doo beel. M-beel yaa bàà sá duulnyan yal, m-tɔntɔnliibi bàà jáà kí mɔ̄tì m-pu ní, baa bàà kíikí bí dū-mi kí tīī Juuda yab kpilib. Ama, m-beel kaa sá taapu doo yal.”
43018037	Ní Piilati bí-u yii: “Mimmee, a sá ubɔti níiin?” Ní Yeesu kíí-u yii: “Míǹ ní a lī nee, m sá ubɔti ní. M dɔ́miń bi màl̄-mi duulnyan ḿ dàkà binib kun di sá ibaamɔnee. Un kamaa sá ibaamɔn yɔuee pílfí tin m sòoǹee ní.”
43018038	Ní Piilati bālfì-u yii: “Ba di sá ibaamɔn ní?” Piilati sòon̄ míǹ ki dɔ́òyee, ki nyáń ki tí nín cá Juuda yab cee, ní ki bí-bi yii: “Maa ká kun pu ní kijapaai nee máaǹ ditafadaaldee.
43018039	Kii ni-marau nín péēsá puee, ni-jiŋaaliu nee yaa bāańee m gīintí usarkadaan ubɔ ní kí líí-ni. Mimmee, ni là ḿ gíiǹ Juuda yab bɔtiu kí líí-naaan?”
43018040	Niinee ní bi gítī tí bíī tátí yii: “Aayee, á taa gíiǹ úǹ kí líí, see Baaraabasi ní á gíiǹ kí líí!” Ní Baaraabasi gbantee mun di sá digaŋgandaan.
43019001	Niinee ní Piilati dū Yeesu ki tīī bí gbá-u anaalab.
43019002	Ní soojab dū ikuŋkum ki lùn̄ kibeefuulii ki dūu cíkiǹ Yeesu, ní ki dū dibɔkutil diba di máǹ cínciŋ ki dūu pēeǹ-u.
43019003	Ní bi sútíi kɔ́l̀-u, ní ki lì yii: “Juuda yab bɔtiu, ti jáaḿ-si!” ní ki fátí-u.
43019004	Ní Piilati fātìi tí nyánní, ní ki bí Juuda yab yii: “Kpèèmaan, m dàá nyāntiń-ni-u mmɔŋki, ní béé yii man kaa ká kun pu ní kijapaai nee máaǹ ditafadaaldee.”
43019005	Ní Yeesu nyáń ki cíkí ikuŋkum fuuliiki ki pēē dibɔkutimandi cínciŋee, ní Piilati bí-bi yii: “Kpèèmaan unil!”
43019006	Bisaraaŋakpilib nì bi-plisibee nín péēká-uee, ní bi bíī tátí yii: “Bí kpáá-u ndɔpuntikaa pu! Bí kpáá-u ndɔpuntikaa pu!” Ní Piilati bí-bi yii: “Yòom̄maan-u kí cùú kpáá-u nimbi ni-ba ndɔpuntikaa pu, kun puee man kaa ká kun ní u ŋá ki máaǹ ditafadaaldee!”
43019007	Ní Juuda yab kíí-u yii: “Timbi marau poonee, u máaǹ ŋkúm, kun puee u bí yii u sá Unimbɔti Jipɔɔn.”
43019008	Piilati gbìl̄ mimmee, ní tifaandi mɔ̄tìi gítī kɔ́-u,
43019009	ní u nín kɔ́ò kudiin, ki bālfì Yeesu yii: “A baasii nyánní la ní?” Ní Yeesu kaa kíí-u báà tiba.
43019010	Ní Piilati bí-u yii: “Man ní saa làá kííii? Aa nyí yii m cáá mpɔn kí gíiǹ-si kí líí, ki cáá mpɔn kí yàntī bí kpáá-si ndɔpuntikaa puɔɔɔ?”
43019011	Ní Yeesu kíí-u yii: “Aa cáá mpɔn ŋubɔ ki kútì ŋun Unimbɔti tīiń-si yilpuee, míǹ pu ní un dū-mi ki ŋúbiǹ-see kpitii wīikíǹ sii yai.”
43019012	Ki yɔ̃oǹ ŋyunti gbanti ní Piilati bíī nyàab̀ kí gíiǹ Yeesu kí líí. Ama ní Juuda yab bíī kūuntí ki lì yii: “A yaa gíiǹ kijapaai nee ki líìyee, gɔmina Seesaar bɔɔ kaa ti sá sii! Un kamaa yaa yíì u-ba ubɔtee di sá Seesaar pulincɔnti.”
43019013	Piilati gbìl̄ mimmee, ní ki nyántìń Yeesu mmɔŋki ki dɔ́miń ki kāl̀ dibɔsoonjal pu laakin bi yíì ataŋkpee paaŋŋuee, (Eebru soonin bi yíì Gabata).
43019014	An nìn sá kuwiŋkuluu nyɔkɔm ní kutaa ń wúntí jiŋaal. Ní u lī Juuda yab yii: “Kpèèmaan, ni-bɔtiu sèé!”
43019015	Ní bi bíī tátí yii: “Bí kpò-u, bí kpò-u, bí kpáá-u ndɔpuntikaa pu!” Ní Piilati bí-bi yii: “Mimmee, ḿ yàntī bí kpáá ni-bɔtiu ndɔpuntikaa puɔɔɔ?” Ní bisaraaŋakpilib kíí-u yii: “Timbi kaa ti cáá ubɔti ubɔ ki kútì Seesaar pu.”
43019016	Niinee ní Piilati dū Yeesu ki tīī-bi bí cáá-u kí kpáá ndɔpuntikaa pu. Niinee ní bi cáá Yeesu ki cáā nín cá.
43019017	Ní Yeesu yɔ̃oǹ u-dɔpuntikaaŋu ki nyánní kitiŋin ki nín cá laakin bi yíì Kuyikpabku laŋkee, (Eebru soonin bi yíì Gɔlgɔta.)
43019018	Niin ní soojab kpáá Yeesu ndɔpuntikaa pu, ní ki gítī kpáá binib bili ki ŋàl̄-u, ubɔ u-ŋaŋgiil pú, ubɔ u-ŋaŋgan pú ní úǹ sáká kansikin.
43019019	Piilati nìn ŋmàn̄ tiŋmaŋmabti ki tīī bí cáá nákań Yeesu dɔpuntikaaŋu pu. U nìn ŋmàn̄ yii: “Yeesu Naasaareeti yɔu, un sá Juuda yab bɔtiuee.”
43019020	Juuda yab tikpil nìn kàan̄ tiŋmaŋmabti gbanti kun puee laakin bi nìn kpáá Yeesuee nìn pìlīǹ kitiŋin, ní bi nìn ŋmàn̄ Eebru soonin ki ŋmàn̄ Room soonin ní ki ŋmàn̄ Greeki soonin.
43019021	Ní Juuda yab saraaŋakpilib bí Piilati yii: “Taa ŋmà yii: <Un sá Juuda yab bɔtiuee>, ŋmà yii: <Uninja nee bí yii úǹ di sá Juuda yab bɔtiu.> ”
43019022	Ní Piilati kíí-bi yii: “Tin tin m ŋmàn̄ee, tíǹ dee.”
43019023	Soojab bin nìn kpáá Yeesu ndɔpuntikaa puee nìn pēetì-u ki yɔ̃oǹ u-wampeeŋkaati ki yākatì minaa pu, bi-kɔkɔ yɔ̃oǹ diba diba pu. An kíǹ dibɔkutifɔkɔl^fc^ din bi nìn lùn̄ dicilpu, kaa ŋáĺ ki kpáfì kpáfèe.
43019024	Ní soojabee bíī lì tɔb yii: “Tí taa cátí dibɔkutil gbanti, tí tɔ̄maan kasi kí kpèè ŋma di dàá jī díǹ.” Ní bi lafun ŋá míǹ. Min bi ŋá nee nɔ́ɔ́ nì Unimbɔti bɔti nín nìn sòon̄ ki síiǹ puee, yii: “Bi dū m-wampeeŋkaati ki yākatì, ní ki tɔ́ kasi m-bɔkutifɔkɔl pu.”
43019025	Yeesu na nì Yeesu nawaa, nì Maarii Kloopasi nimpuu nì Maarii un sá Magdala tiŋkinee di nìn sí ki kɔ́ĺ Yeesu dɔpuntikaaŋu.
43019026	Yeesu ká u-na nì u-boonnooliu un u néeńee yú ki kɔ́ĺ tɔb, ní u bí u-na yii: “Unimpu, kpèè, a-jipɔɔn sèé”,
43019027	ní ki bí u-boonnooliuee mun yii: “Kpèè, a-na sèé.” Ki yɔ̃oǹ ŋyunti gbantee ní u-boonnooliuee yɔ̃oǹ-u u kíǹ ki bí u-cee.
43019028	Míǹ boonee, Yeesu ká yii kɔŋkɔnnee tikɔkɔ dɔ́òyee, ní u bí yii: “Nnyinnyoo cáá-mi.” An ŋá kii Unimbɔti takaldau nín nìn péēsòon̄ ki síiǹ puee dee.
43019029	Dibool diba nìn yú niin, ndamam min tūee kā poon, ní bi dū kuca ki bɔ́ ndaamee poon ní ki dūu túuń busubu bun bi yíì isɔpuee dɔŋu pu, ní ki cáā gbēē Yeesu nyɔkɔ.
43019030	Yeesu nyùn̄ee ní ki bí yii: “Tikɔkɔ dɔ́ò”, ní ki tīntì u-yil ní ki dū u-fām ki tīī ki kpíì.
43019031	Ŋwìiń dàá jēetí ŋwiŋŋuŋfikaa ń kíĺee, Juuda yab kpilib kaa nìn là bin bi kpááyee wunti ń nīn lúń idɔpuntikaa pu ŋwiin gbanti. Ŋwiŋŋuŋfikaa gbanti nìn sá ŋwiŋkpaan ní, míǹ pu ní bi nìn mēē Piilati yii bí kɔ̄fì bi-taaŋi bí kpú malaa, bí cúú-bi kí kpáatí.
43019032	Niinee soojab dɔ́miń ki kɔ́fì bin bin bi nìn kpáá idɔpuntikaa pu nì Yeesu dicilpuee upeepeekaa nì uliliiti taaŋi.
43019033	Bi bāań Yeesuee, ní ki ká yii u kpíì dooooyee, míǹ pu ní baa ti kɔ́fì úǹ taaŋi,
43019034	ama ní sooja ubɔ bi-kansikin dū kikpaŋ ki sāā u-tikindi, ní fatiku nì nnyim nyáń.
43019035	Un bíī lèekī seera tibɔti nee puee baasii ká-tì ní, ní u-seerauee sá ibaamɔn, ní u nyí yii tin u sòoǹee sá ibaamɔn, ni mun ń ŋmā kí fɔ̃ɔ̃ kí kíí.
43019036	Tin bí nee ŋá míǹ, án ŋmā kí nɔ́ɔ́ nì Unimbɔti takaldau nín nìn lī ki síiǹ puee, yii: “Baa làá wīī u-kpabil báà diba.”
43019037	Laaaba mun gítī lī yii: “Bi dàá dāá ká un tikindi bi sāā ki cíl̀ee.”
43019038	Míǹ boonee, Jooseefi un sá Arimatee tiŋkinee, cūtì ki mēēPiilati nsan kí yòon̄ Yeesu wunti. (Jooseefi gbanti nìn sá Yeesu boonnooliu ní kaa là binib ń béé, kun puee u nìn fāŋkì Juuda yab). Ní Piilati pú-u nsan, ní u cūtìi yɔ̃oǹ Yeesu wunti.
43019039	Niikoodeem un nìn cūtì dalba kunyeeu ki ká Yeesuee mun dɔ́miń, ki cáań tikaliŋkpin tin bi yíì miiree tì ŋmàl̄ nì talaalu un bi yíì alooweeyee kiiloobi mmuŋku nì saalaa nyɔkɔm.
43019040	Bi yɔ̃oǹ Yeesu wunti mimmee, ní ki dū iŋaabu ki fìn̄-u ki dū talaalubee ki yāaǹ u-pu, kii Juuda yab koobiliŋ nín bàlfī bi yaa làá síb́ unil bí ŋá puee.
43019041	Laakin bi nìn kpáá Yeesuee, bukpaa bubɔ nìn bí niin, bu-poon ní dikaakupɔndi din ni baa láá síb́ báà ubɔee nìn bí.
43019042	Niin ní bi nìn cáá Yeesu ki síb́ kun puee án nìn sá kutaa ń wúntí Juuda yab wiŋŋuŋfikaaŋuaan, ní dikaakulee mun nìn pìl̄ niin.
43020001	Ŋwiŋŋuŋfikaa jítì kutaa wúntì, kutaafaau pòlpɔl an dáá bòǹee, Maarii un sá Magdala tiŋkinee nín cá dikaakul laŋki, ní ki ká yii ditaŋkpal din bi nìn dūu pīiǹ dikaakul nyɔkɔ puee kaa ti pīī.
43020002	Ní u fātìi sáǹ, ki cūtì Siimɔn Piyeer nì Yeesu boonnooliu un u néeńee cee, ní ki bí-bi yii: “Bi cúú ti-kpiliu ki lēēdikaakulin. Taa nyí laakin bi cáá-u ki ŋée!”
43020003	Ní Piyeer nì uboonnool un béeyee nín cá dikaakul laŋki.
43020004	Bi-liitil kɔkɔ nìn sáń ki cá, ní uboonnool un béeyee sáǹ ki līntì Piyeer pu, ki péé ki bàn̄ dikaakul laŋki malaa.
43020005	U gbɔ́ońee, ki ká iŋaabu dɔ̄, ama waa kɔ́.
43020006	Boonee ní Siimɔn Piyeer mun bāań ki nín kɔ́ò dikaakul poon, ní ki ká iŋaabu in nìn fìn̄ Yeesu wuntee dɔ̄ kitiŋ
43020007	nì ŋŋaabu ŋun nìn fìn̄ u-yilee, ŋŋaabu gbanti nì in nìn fìn̄ u-wuntee kaa nìn dɔ̄ dibɔɔbaantiil, ŋúǹ nìn pɔ́ob́ ki dɔ̄ ŋkpaanceeti laaaba.
43020008	Niinee ní Yeesu boonnooliu un nìn péé péé ki bàn̄ee mun kɔ́, ki ká, ní ki fɔ̃ɔ̃ ki kíí yii u fīkitì.
43020009	(Ama Yeesu boonnooliibi kaa nìn dáá gbìl̄ Unimbɔti takaldau nín lī yii Yeesu máaǹ kí fìkitī ditaŋkpiilinee.)
43020010	Niin ní bi fātì ki nín gítí bi-dumpu.
43020011	Maarii nìn yú ki kɔ́ĺ dikaakul ki sūǹ. U yú ki sūǹee, ní ki gbɔ́oń ki kpēēdikaakul poon,
43020012	ní ki ká Unimbɔti tūuni ili kā laakin bi nìn bíl̀ Yeesu wuntee ki pēētiwampin. Ŋubɔ kā u-yil laŋki, ní ŋun kíǹee mun kā u-taaŋi laŋki.
43020013	Ní itūunee bālfì-u yii: “Unimpuee, ba ŋá ní a sūǹ?” Ní u kíí-bi yii: “Bi yɔ̃oǹ m-Dindaan. Maa nyí laakin bi dū-u ki ŋée!”
43020014	U lī mimmee, ki fātèe ki ká Yeesu yú, ama waa béè yii an sá Yeesu.
43020015	Ní Yeesu bālfì-u yii: “Unimpuee, ba ŋá ní a sūǹ ní? Ŋma ní a nyàab̀ ní?” Unimpuee nyí kii bukpaadaan di bíī bàlfī-u, míǹ pu ní u bí yii: “Ukpil, sii di yaa yɔ̃oǹ-u, dàkà-mi laakin a cáá-u ki ŋée, m dàá cùú yòon̄-u”.
43020016	Ní Yeesu yíiń-u yii: “Maarii!” Ní u fātìi túĺ-u ní ki lī-u nì Eebru soonin yii: “Rabuunii!” (An taapu sá yii, Ukpil.)
43020017	Ní Yeesu bí-u yii: “Taa gbēē-mi, di sá yii maa láá jɔ́m̀ m-Baa cee. Ama nín̄ cá kí tùkù m-nabiyaamu yii m nín jɔ́ḿ m-Baa un sá ni-Baayee, m-Nimbɔtiu un sá ni-Nimbɔtiuee cee.”
43020018	Niinee Maarii Magdala yɔu nín cá u-boonnooliibi cee ki tùkū-bi yii: “M ká ti-Dindaan!” Ní ki dū tin u tùkū-uee ki lī.
43020019	Ŋwiŋŋuŋfikaa jítì, ku wúntèe, kujoouee ní Yeesu boonnooliibi kpáfì ki kā kudii kubɔn ki pīiǹ mpunyɔmu nì saafii, kun puee bi fàŋkí Juuda yab kpilib. Ní Yeesu cílìń, ki dɔ́miń ki yúl̀ bi-kansikin, ní ki bí-bi yii: “Ni-pɔbiliŋ ń nīn sòm̀!”
43020020	U bíī sòoǹ mimmee, ní ki dàkā-bi u-ŋalii nì u-takakal. U-boonnooliibi nín ká ti-Dindaan mimmee, ní an mɔ́ɔkiǹ-bi tikpil.
43020021	Ní Yeesu gítī lī-bi yii: “Ni-pɔbiliŋ ń nīn sòm̀! Kii m-Baa nín túnní-mi puee, man mun tú nimbi.”
43020022	U lī mimmee, ní ki púfì bi-pu, ní ki bí yii: “Fɔ̃ɔ̃maan Unimbɔti Fām.
43020023	Ni yaa dū bin kpitii ki pú-bee, bi ká bi-kpitii pɔ̄tam, ni yaa kaa dū bin kpitii ki pú-bee baa ká bi-kpitii pɔ̄tam.”
43020024	Ama ŋyunti ŋun Yeesu dɔ́mińee, Toomasi un nìn sá atab ki sá Yeesu kpambaliŋ saalaa nì alee kansikin dibee, nìn kpá.
43020025	Ní u-boonnooliibi bin nìn bée bí-u yii: “Ti ká ti-Dindaan!” Ní Toomasi kíí-bi yii: “M-nimiliŋ yaa kaa ká u-ŋalii laakin bi kpááyee, m yaa kaa dū m-ŋambiki ki bɔ́ laakin bi kpááyee ki yaa kaa dū m-ŋal ki bɔ́ u-takakal laakin bi nìn sāāyee, maa làá fɔ̃ɔ̃ kí kíí.”
43020026	Iwiin inii boonee, Yeesu boonnooliibi fātìi kpáfì dibɔɔbaantiilee ni, Toomasi mun nìn bí yaadal. Bi dū mpunyɔmu ki pīiǹ ki kpàl̄, ama ní Yeesu cílìń bi-kansikin, ní ki bí-bi yii: “Ni-pɔbiliŋ ń nīn sòm̀!”
43020027	Ní u bí Toomasi yii: “Dāá kpèè m-ŋalii, kí cáań a-ŋambiki kí máań! Cáań a-ŋal kí máań m-takakal, kí fɔ̃ɔ̃ kí kíí, kí taa nín̄ gítī kpākantí!”
43020028	Niinee ní Toomasi ń bí-u yii: “M-Dindaan, m-Nimbɔtiu!”
43020029	Ní Yeesu kíí-u yii: “A nín ká-mee ní a nín fɔ̃ɔ̃ ki kííyaa! Án nīn mɔ̄ǹ bin kaa ká-mi ki fɔ̃ɔ̃ ki kííyee.”
43020030	Yeesu nìn ŋáaǹ maamaacib tikpil u-boonnooliibi kansikin bin ní baa ŋmàn̄ ki ŋá takalda nee poonee.
43020031	Bi yaa ŋmàn̄ tin bí neeyee, an sá ní fɔ̃ɔ̃ kí kíí yii Yeesu sá Unimbɔti Jipɔɔn ki sá Kriisitoo. Ni yaa fɔ̃ɔ̃-u ki kíí mimmee, ní ká dimaŋfal u-yindi pu.
43021001	Boonee ní Yeesu fātìi tí nyántì u-ba u-boonnooliibi ká-u Tiibeeriyaadi mɔɔgbandi. Bi nín ká-u, tin jítèe sèé.
43021002	Siimɔn Piyeer nì Toomasi un bi yíì atabee nì Natanayeel (un sá Kana Gaaliilee timbilikinee) nì Seebeedee jipɔmbi nì Yeesu boonnooliibi biba mun bili di nìn kpáfì ki bí dicilpu.
43021003	Ní Siimɔn Piyeer bí-bi yii: “M cá dilaantɔl.” Ní bi bí-u yii: “Ti mun dàá nɔ́ɔ́-si kí cù.” Ní bi búntì ki cūtìi kɔ́ buŋalimbun, ama, yaadal nyeekuee, baa nìn cúú báà tiba nì tiba.
43021004	Kutaa bíī wúntée, Yeesu dɔ́miń ki yú dimɔɔgbandi, ama u-boonnooliibi kaa nìn béè yii an sá úǹ di yú.
43021005	Ní Yeesu bí-bi yii: “Binaacimpɔmbi, naa cúú ijɔmaaan?” Ní bi kíí-u yii: “Aayee, taa cúú.”
43021006	Ní u bí-bi yii: “Dūmaan kulaaŋŋu kí tɔ̄ buŋalimbu ŋaŋgiil pú, ni dàá cúú ijɔm.” Ní bi dū kulaaŋŋu ki dūu tɔ́, ní an cúú ijɔm tikpil, ali gba baa ti kpáàā ŋūǹ kí dáaĺ kí nyāntiń.
43021007	Niinee ní uboonnool un Yeesu nìn néeńee bí Piyeer yii: “An sá ti-Dindaan!” Siimɔn Piyeer nín gbìl̄ yii an sá ti-Dindaanee, ní u dū u-bɔkutil ki pēeǹ, (kun puee u nìn pēetì) ní ki jéetì nnyimin ki wáŋkìi dūtì.
43021008	Ní u-boonnooliibi bin kíǹee mun dāa bāań nì buŋalimbu, ki dátiń kulaaŋŋu nì ijɔm, kun puee baa nìn gítī dátiǹ dibuŋgbandi, an nìn kíǹ fiii kí bà meetab dilaataal.
43021009	Bi kpákatì kitiŋee ní ki ká ijɔm pá amɔsiŋkoon pu, nì kpɔnɔ.
43021010	Ní Yeesu bí-bi yii: “Ní cáań ijɔm in ni cúúyee iba.”
43021011	Ní Siimɔn Piyeer kɔ́ buŋalimbu poon ki dáaliń kulaaŋŋu ki bíl̀ kitiŋ, ijɔŋkpaan gbí poon, i nìn sá ijɔm iluli nì saalaa nì ita. Nì min kɔkɔ ijɔm nìn wīikí kulaaŋŋuee poonee, kuaa nìn cátì.
43021012	Ní Yeesu bí-bi yii: “Dāan̄ kí jīmaan tijin!” Ní u-boonnooliibi kansikin báà ubɔ kaa wāaǹ ki bālfì-u yii: “Sii di sá ŋma?” Bi nìn nyí yii an sá ti-Dindaan.
43021013	Ní Yeesu sútìń, ki dū kpɔnɔ ki tīī-bi, ní ki tīī-bi ijɔm mun.
43021014	Yeesu nín nìn kpíì ki fīkitèe, min bí nee di sá ntataatiim min u nìn nyántì u-ba ki dàkā u-boonnooliibee.
43021015	Bi jíń tijin ki dɔ́òyee, ní Yeesu bālfì Siimɔn Piyeer yii: “Siimɔn, Jaan jipɔɔn, a néeń-mi ki jítiǹ bin bí neeee?” Ní u kíí-u yii: “Iiin, m-Dindaan, a nyí m nín néeń-see.” Ní Yeesu bí yii: “Á nīn kpàá m-pibiliŋ.”
43021016	Ní u gítī bālfì-u nliliitiim yii: “Siimɔn, Jaan jipɔɔn, a néeń-maaan?” Ní u bí yii: “Iiin, m-Dindaan, a nyí m nín néeń-see.” Ní Yeesu bí-u yii: “Á nīn kpàá m-piii.”
43021017	Ní u gítī bālfì-u ntataatiim, yii: “Siimɔn, Jaan jipɔɔn, a néeń-maaan?” An nìn kɔ́ Piyeer kunimbaau min ní Yeesu nìn bālfì-u ntataatiim yii, a néeń-maaaŋyee, ní u kíí Yeesu yii: “M-Dindaan, a nyí tikɔkɔ, ki nyí m nín néeń-see!” Ní Yeesu bí-u yii: “Á nīn kpàá m-piii.
43021018	Ibaamɔn, ibaamɔn ní m sòoǹ nì si, a nín nìn sá unaacimpɔɔnee, a nìn gbìn̄ a-dambalau a-ba, ní ki cá laakin a yaa lèe. Ama a yaa láā púĺee, a dāa tàntī a-ŋalii, ní ubɔ ń gbìn̄-si dambala, ní kí cáá-si kí cùnnì laakin aa bàà là kí cùee.”
43021019	(Yeesu nìn sòon̄ an bɔti kí dàkà Piyeer ŋkúm min u dàá dāá kpú kí tīī Unimbɔti tinyoolee.) U lī míǹ ki dɔ́òyee, ní ki bí yii: “Nín̄ nɔ́ɔ́-mi!”
43021020	Piyeer fātèe, ki ká uboonnool un Yeesu néeńee di dòoń bi-boonee. Úǹ di sá un, bi nìn bíī jīǹ tijin u sútì ki nákaǹ Yeesu, ki bālfì-u yii: “Ukpil, ŋma di dàá dū-si kí tīī a-nannanliibee?”
43021021	Piyeer ká-uee, ní ki bālfì Yeesu yii: “Ti-Dindaan, tilati di dàá bàń unee úǹ ní?”
43021022	Ní Yeesu kíí-u yii: “M yaa là ú nīn bí kí nīn cí m-gítintam, tíǹ kaa ká-si. Sii dee, nɔ́ɔ́-mi!”
43021023	An-nyɔɔbundi pu ní nnabiyaamu kíǹ ki lì yii uboonnoolee úǹ kaa làá ti kpú. Ama Yeesu kaa nìn lī Piyeer yii uboonnoolee kaa làá kpú. Tin tin u lēe di sá: “M yaa là ú nīn bí kí nīn cí m-gítintam, tíǹ kaa ká-si.”
43021024	Uboonnool gbanti di ŋmàn̄ tibɔti nee, ní ti nyí yii tin kɔkɔwoooo u sòoǹ Yeesu puee sá ibaamɔn.
43021025	Yeesu gítī ŋáaǹ atuun tikpil. Bi yaa bàà làá ŋmà kí māafì u-tuuŋŋi ŋin u ŋáaǹee diba diba, maa dàkafī yii duulnya bàà ŋūǹ takaldab gbanti kɔkɔ.
44001001	Teeoofiil, m nìn ŋmàn̄ m-takaldapeepeekaau poon tin kɔkɔ Yeesu nìn kíĺ ki ŋáań, ki dàkèe,
44001002	doooo ŋkilkaam ali ki tin sāā ŋwiin ŋun u jɔ́m̀ yilpuee. U-kúm nì u-fìkititam boonee, kí wàatī kí nín jɔ̄m̀ee, u kpáafì akpambal ŋin u nìn lútèe nì Unimbɔti Fām pɔŋŋu.
44001003	U nín kpíì ki fīkitèe, u nyántì u-ba ki dàkā u-boonnooliibi ŋfunyɔm tikpil ali ki tin sāā iwiin immuŋku ili kí dàkà yii u lafun bí dimaŋfalin; ní bi-nimil ká-u, ní u sòon̄ nì bi Unimbɔti beel bɔti.
44001004	U nì bi nín nìn dáá bée, u kpáafì-bi yii bí taa yīkì Jeerusaleem tiŋkin. U bí-bi yii: “Ní kàl̄ kí cīití ti-Baa Unimbɔti nín nìn pɔ̃oǹ dipoondi diŋyee, dipoondi din bɔti m nìn sòon̄ nì nee.
44001005	Kun puee nì nnyim ní Jaan nìn fùul̀ binib; ama nimbee, nì iwiŋkaaŋkaa nee poonee, Unimbɔti dàá fàl̀-ni nì Circir Fām.”
44001006	Ŋyuntee, akpambal nì Yeesu nìn kpáfì ki kēe, bi bālfì Yeesu yii: “Ti-Dindaan, an sá ŋyunti nee ní a dàá fàtīí yàntī Israyeel yab ń fɔ̃ɔ̃ dibeelaaa?”
44001007	Ní u kíí-bi yii: “M-Baa nín dū úǹ u-ba pɔŋŋu ki síiǹ iyunti nì iwiin iŋyee kaa sá ni-yati.
44001008	Ama Unimbɔti Fām dàá kpákatiń ni-pu kí tīī-ni mpɔn ŋubɔ, míǹ boonee, ni dàá lēēm-pu seera Jeerusaleem tiŋkin nì Juudee nì Samarii timmun, kí tin sāā kutagbɔŋu nì kitiŋ kuntinyɔkɔ.”
44001009	U lī míǹ ki dɔ́òyee, u-kpambaliŋ bíī kpèé-uee, ní an yɔ̃oǹ-u ki cáā nín jɔ́ḿ yilpu, ní ditagbandi diba dɔ́miń ki līkiǹ u nì bi kansikin, ní baa ti wāĺ-u.
44001010	Bi dáá gbíntìi yú ki kpèé yilpu u nín cá puee, kpalaayee, bininjab bili dee bi-nimiin ki pēētiwampin,
44001011	ní ki bí-bi yii: “Gaaliilee yab, ba pu ní ni yú ki kpèé kutaa pu míǹ? Yeesu un ni ká u yíkì ni-kansikin ki jɔ́ḿ yilpu nee, dàá dāá fàtīí tí gítiń míǹ mbaantiim kii ni nín ká u jɔ́m̀ pu nee ní.”
44001012	Niinee ní Yeesu kpambaliŋ yíkìń Ɔliifi sufii jool pu ki fātìi nín gítiń Jeerusaleem. (Dijoolee kaa nìn dátiǹ Jeerusaleem: an dandatiŋu nìn sá ditaŋkpal diba ní.)
44001013	Bi bāań niinee, ki jɔ́m̀ diditɔntɔkɔl din-ni bi nìn péēkpàaā kpáfée. An nìn sá Piyeer nì Jaan nì Jaaki nì Andree nì Fiiliipi nì Toomasi nì Baateeleemii nì Maatiu nì Jaaki Alfee jipɔɔn nì Siimɔn un nìn là kí jáǹ Room yabee, nì Juudi Jaaki jipɔɔn.
44001014	Bíǹ kɔkɔ nìn kpáfì kinyɔɔbaantiii ki mòtīi mèé ŋwimmeem, bi nì binimpoobi biba, nì Maarii Yeesu na, nì Yeesu naalib mun.
44001015	Iwiin gbanti poonee, Piyeer síl̀ nnabiyaamu mun nìn kpáfì ki bàn̄ kii binib imuŋku iluuyee kansikin, ki bí-bi yii:
44001016	“Nnabiyaamu, an máaǹ yii Unimbɔti takaldau nín nìn sòon̄ min Juudasi pu dooooyee, an ŋá míǹ. Kun puee Unimbɔti Fām dī Dafiidi pu ki sòon̄ Juudasi un nìn līntì nsan bi cúú Yeesuee pu.
44001017	U nìn ŋmàl̄ ti-kansikin ki mun sá ti-tundi nee poon yɔu ubɔ. (
44001018	Unil gbanti dū ntoonam nimiliŋ ki dá kusaau. Niin ní u lítì dicincibil, u-pool pɔ̃ɔ̃, ní ina yāaǹ.
44001019	Jeerusaleem yab kɔkɔ nín gbìl̄ an bɔti gbantee, ní bi pú kusaau gbanti diyindi bi-soonin yii: Akeeldama, an taapu sá yii: fatiku saaku).
44001020	Soom takaldaun ní ubɔti Dafiidi nìn sòon̄ ki síiǹ yii: <U-kɔŋkooŋŋu ń kpántí kudigbuŋu, ubɔ ń taa ti kɔ́ kudii gbantin,> ní ki gítī ŋmàn̄ yii: <Ubɔ ń fɔ̃ɔ̃ u-tundi.>
44001021	-
44001022	“Míǹ puee an máaǹ ubɔ ń dāan̄ kí kūtì ti-pu kí nīn lèekī seera ti-Dindaan Yeesu fìkititam pu. Udaan máaǹ kí nīn sá ti nì bin nìn cēentí Yeesu ŋyunti ŋun u dáá bí ti-cee ti cá ajan sá kamaayee kansikin ubɔ. Udaan máaǹ kí nin sá ti nì bin nìn bí kí yòon̄ ŋyunti ŋun Jaan nìn fùul̀ binib Unimbɔti nyimee ki dāa sāā ŋwiin ŋun Yeesu yíkì ti-kansikin ki nín jɔ́ḿ yilpuee.”
44001023	Piyeer lī míǹ ki dɔ́òyee, ní bi cáań binib bili, Jooseefi un bi yíì Baarsaabasi ki gítì páaǹ-u diyindi yii Justusee, nì Maatiyasi.
44001024	Ní bi mēēyii: “Ti-Dindaan, sii di nyí báà ŋma pɔbil. Dàkà-ti un ní a lēēbi-kansikinee,
44001025	udaan ń kpántí a-kpambal kí nīn bí mpaan ŋun Juudasi dūu fá ki búntì u-laŋkee.”
44001026	Bi tɔ́ kasee, Maatiyasi jíń, ní bi dū-u ki ŋàl̄ akpambal saalaa nì dibee pu.
44002001	Pantikooti wiiŋŋu dalee, bi-kɔkɔ nìn kpáfì ki bí dibɔɔbaantiil.
44002002	Dicilpu kpalaayee, kuwoou kubɔ nyánní yilpu kii kubuŋkpaaŋŋu kubɔee, ní ki dɔ́miń ki gbí kudii kun poon bi nìn kēe.
44002003	Ní iŋmi iba bāań-bi, i bí kii alimbilee, ní ki cúū yākatì tɔbin ní ki tɔ́kɔǹ báà ŋma pu.
44002004	Ní Unimbɔti Fām sīntìń ki kɔ́ bi-kɔkɔn mmɔntiim, ní bi kíǹ ki sòoǹ isooncaan in Unimbɔti Fām tīī-bi bí sòoǹee.
44002005	Iwiin gbantee, Juuda yab bin nɔ́ɔ́ marabee nìn dɔ́miń Jeerusaleem, ki nyánní atimbun ŋin kɔkɔ bí duulnyanee.
44002006	Kuwoou bíī gèe, ní samaa sáǹní ki bāańee, ní ki gítī bākatì, kun puee bi-kɔkɔ nìn gbìl̀ bi-soonin binibee nín sòoǹ puee.
44002007	Ní bi bākatì seeee, an ŋá-bi bitii, ní bi kíǹ ki bíī sòoǹ nì tɔb yii: “Bin kɔkɔ sòoǹ nee kaa sá Gaaliilee yabaaa?
44002008	Kin, an ŋá mana ní ti-kɔkɔ nee gbìl̀ nì ti-timmu sooni poon tin bi sòoǹ nee?
44002009	Ti-kansikin biba sá Paati, biba sá Meedi, nì Eelam, biba mun sá Meesoopootamii nì Juudee, nì Kaapaadɔsi nì Pɔnti nì Asii nì
44002010	Frijii nì Paŋfilii nì Eejipiti nì Liibii jandi din pìlīǹ Siireenee yab, nì bin kɔkɔ nyánní Roomee.
44002011	Biba sá Juuda yab, ní biba mun sá binicambi bin fɔ̃ɔ̃ Juuda yab marabee, Kreeti yab nì Bilaalibub. Kin, an ŋá mana ní ti gbìl̀ bi sòoǹ Unimbɔti tunnyaaŋŋi bɔti timbi kɔkɔ soonin?”
44002012	Ní bi bākatì, kaa ti nyí tin poon ní bi bée, ní ki kíǹ ki lì tɔb ceeni yii: “Ba bɔti nín sèé dee?”
44002013	Ama biba nìn bí ki bèel̄-bi, yii: “Bi nyùn̄ ndaam ní ki gbí!”
44002014	Niinee ní Piyeer yáatìi yúl̀, u nì akpambal sala nì dibee, ní ki yɔ̃oǹ dinyɔɔbundi ki téeń mpɔn ki bí-bi yii: “Nimbi Juuda yab, nì nimbi bin kɔkɔ kɔ́ò Jeerusaleemee, ŋátímaan ni-tafaliŋ kí pīlfì tibɔti tin m dàá sòoǹ nee.
44002015	Binib nee kaa gbí ndaam, kii nimbi nín dàkafī puee, kun puee an dáá sá ntaafaawìiń ní.
44002016	Ama tin ni wāĺ nee, Unimbɔti bɔnaatiliu Jooweel nín nìn lī puee dee yii:
44002017	Unimbɔti bí yii: <Iyuntijoolkaayee, m dàá dāá yàntī m-Fām ń kpákatiń unil sá kamaa pu, ni-jipɔmbi nì ni-bisalib dāa nàatī m-nyɔɔbuŋŋi, ni-naacimpɔmbi dāa wālfí tin dòońee, ní ni-jaŋkpilib mun dāa dámintí tidamintiil.
44002018	Ibaamɔn, iwiin gbantee, m dāa yàntī m-Fām ń kpákatiń m-tɔntɔnliibi bininjab nì binimpoobi pu, ní bí nàatī m-nyɔɔbuŋŋi.
44002019	M dāa ŋáań maamaacib yilpu, ní kí dàkà tidaandi taapu, ní ká fatiku, ŋŋmi, nì ŋŋminyiim.
44002020	Ŋwìiń dāa kpántí dibɔmbɔndi ní uŋmal ń kpántí kii fatikuee kí wàatī ní ti-Dindaan wiŋkpaaŋŋuee nyooti ń nín bàń.
44002021	Niinee, un sá kamaa yaa láā fɔ̃ɔ̃ ki kíí ki mēēti-Dindaanee dāa kāntí difiil.>
44002022	“Israyeel yab, pīlfìmaan tibɔti nee. Unimbɔti yāntì Yeesu Naasaareeti yɔu ŋáaǹ maamaaci tuuŋŋi nì tidaandi ni-kansikin, ki dàkā-ni yii úǹ di lafun túnní-u ni-cee, kii nimbi ni-ba nín nyí puee, kun puee tikɔkɔ jítì ni-nimiin ní.
44002023	Kii Unimbɔti nín nyí ki là, ki lēēki yɔ́oǹ puee, ní ni dū-u ki tīī binikpitib kpáá-u ndɔpuntikaa pu ki kūū-u.
44002024	Ní Unimbɔti fīkitì-u, ki bútì-u ŋkúm kusakai. Kun puee ŋkúm kaa ŋūǹ kí nīn ŋúb́-u.
44002025	Ali kii Dafiidi nín nìn sòon̄ min u-puee yii: <M wāĺ ti-Dindaan ŋyunti sá kamaa m-nimiin, tiba kaa làá ŋá-mi kun puee u tíkí-mi m-ŋaŋgiil pú.
44002026	Míǹ puee m bí dipɔɔpindin ní ki sòoǹ an mɔ̄ǹ-mi. Nì min kɔkɔ m-wunti bí iwɔfinee, m máká yii m dàá dāá fàtī kí ká dimaŋfal,
44002027	kun puee aa làá dāá fá-mi ditaŋkpiilin, kaa làá yàntī a-tɔntɔmmɔntiu un a lēēyee wunti ń sūū.
44002028	A yāntì m béè dimaŋfal sambiyaamu, a-nimiin ní a dàá dāá gbéeǹ-mi dipɔɔpindi.>
44002029	“Nnabiyaamu, càntī ḿ mòtīí tùkùmaan-ni ti-naanja Dafiidi bɔti. U kpíì ní bi síb́-u, u-kaakul gbíntìi dáá bí ti-kansikin ali nìn díǹ.
44002030	Dafiidi nìn sá Unimbɔti bɔnaatiliu ní. U nìn nyí Unimbɔti nín pūtì ki pɔ̃oǹ-u yii u dàá dū úǹ Dafiidi naantiiu ubɔ kí kàan̄ u-beejal puee.
44002031	An nìn sá Kriisitoo fìkititam pu ní u nìn sòon̄ ki yɔ́oǹ yii: <Waa làá dāá gbíntí ditaŋkpiilin, u-wunti mun kaa làá dāá sūū.>
44002032	“Yeesu gbanti ní Unimbɔti fīkitì, timbi kɔkɔ ká ki sá seeradambi.
44002033	Ti-Baa Unimbɔti kāaǹ-u yilpu u-ŋaŋgiil pú, ní ki tīī-u u-Fām, kii u nín nìn péēpɔ̃oǹ puee. Tin tin ni wāĺ ki gbìl̄ kɔŋkɔnneeyee, Unimbɔti Fām min Yeesu tīiń-tee tuuŋŋi dee.
44002034	Di sá Dafiidi u-ba kaa nìn jɔ́m̀ yilpu, ama ki mun lī ki síiǹ yii: <Ti-Dindaan tùkū m-Dindaan yii: Kàl̄ m-ŋaŋgiil pú
44002035	kí nīn cí ŋyunti ŋun m dàá dāá yàntī á nīn kíǹ ki tɔ́kɔ́ a-nannanliibi puee.>
44002036	“Israyeel maaliŋu kɔkɔ, béémaan nì ibaamɔn poon yii, Yeesu un ni kpáá ndɔpuntikaa puee, Unimbɔti dū-u ki ŋá ti-Dindaan ki lēēyii ú nīn sá Kriisitoo.”
44002037	Bi nín gbìl̄ tibɔti gbantee, ní bi-pɔbiliŋ máĺ tiŋan, ní bi fātìi bālfì Piyeer nì akpambal ŋin kíǹee yii: “Ti-nabiyaamu, mimmee, ti dàá ŋá mana?”
44002038	Ní Piyeer kíí-bi yii: “Fámaan ni-kpitii, bí fàl̀ báà ŋma Unimbɔti nyim Yeesu Kriisitoo yindi pu, ní ní nín ká ni-kpitii pɔ̄tam, kí wàatī ní Unimbɔti ń nín pɔ̄-ni u-Fām.
44002039	Kun puee u-poondi gbanti sá ki tīī nimbi, nì ni-biyaamu, ki kpáaǹ bin bí ndanee, nì dinikitikpaandi din kɔkɔwoooo ti-Dindaan ti-Nimbɔtiu dàá dāá yíińee.”
44002040	Piyeer gítī yɔ̃oǹ anyɔɔbun tikpil ki sòoǹ ki sáŋkí-bi yii: “Nyāmaan waanee nib bin nɔ́ɔ́ isaŋkpitee kansikin, kí kámaan difiil!”
44002041	Bin fɔ̃ɔ̃ Piyeer bɔti ki kííyee yāntì bi fùl̄-bi Unimbɔti nyim. Yaadal wiiŋŋuee, binib bin kútì Yeesu boonnooliibi puee wíiŋŋu bàn̄ kutukub bita nyɔkɔm.
44002042	Bi nìn pɔ̄ɔntí bi-ba ki bífí tin akpambal dàkà-bee, ki kpáfí kinyɔɔbaantiii nì kunabitiiun, ki jīǹ ti-Dindaan jikaati, ki kpáfí dicilpu ki mèé Unimbɔti.
44002043	Tifaandi nìn kɔ́ báà ŋma maamaacib nì tidaandi tin akpambal nìn ŋáańee pu.
44002044	Bin nìn fɔ̃ɔ̃ ki kííyee nìn kpáfí dibɔbibaantiil, ní báà ŋma wanti nìn sá ki tīī bi-kɔkɔ.
44002045	Bi nìn nyáfí bi-sati nì bi-wammɔntiiti, ní ki yàkatī ki tìì báà ŋma nín máaǹ puee.
44002046	Kutaa kamaayee, bi nìn dòoń múlmul Kunimbɔtidiin dicilpu ki nyɔ́ŋkí Unimbɔti, ki kpáfí akiti akiti adiin ni ki jīǹ ti-Dindaan jikaati, ki jīǹ tijikaal nì dipɔɔbaantiil nì dipɔɔpindi poon,
44002047	ki nyɔ́ŋkí Unimbɔti. Ní samaa kɔkɔ nìn néeń bi-bɔti. Ní kutaa sá kamaayee, ti-Dindaan gbēentí bin kāntí difiilee wíiŋŋu.
44003001	Dalba ní Piyeer nì Jaan nìn nɔ́ɔ́ ki jɔ́ḿ Kunimbɔtidiin tikúti tita wimmeem yuntiŋu.
44003002	Kunimbɔtidiiyee nìn cáá kipunyɔkɔ kin bi nìn yíì yii Kipunyɔkɔnyaaŋŋee. Uninja ubɔ, u nìn sá ufaliŋfaan doooo u-biyatin, ní bi nìn cāabìń-u ki kàantí kutaa sá kamaa Kipunyɔkɔnyaaŋŋee nyɔkɔpu, ú nīn mèé bin jītí ki kɔ́ò Kunimbɔtidiinee animil.
44003003	Uninjee ká Piyeer nì Jaan cá kí kɔ́ee, ní u bíī mèé-bi animil.
44003004	Ní bi dū bi-nimikpeeŋu ki báaǹ u-pu, ní Piyeer bí yii: “Kpèè doo!”
44003005	Niinee ní u bíī kpèé-bi címmm, ki bàà cí kí fɔ̃ɔ̃ tiba bi-cee.
44003006	Ní Piyeer bí-u yii: “Maa cáá animil kaa cáá sindaariya ama tin m cááyee, m dàá tīī-si kudɔŋu. Nì Yeesu Kriisitoo Naasaareeti yɔu yindi puee, yīkìí còom̀!”
44003007	Ní Piyeer cúú u-ŋaŋgiil ki dúkutì-u yilpu. Dicilpu niinee, u-taaŋi ŋin fàl̄ee tāntì ki ŋáŋkì,
44003008	ní u yùkū ki yúl̀, ní ki kíǹ ki bíī còom̄. U nì bi kɔkɔ táá ki kɔ́ Kunimbɔtidiin, ní u còom̄ ki yùkufī ki tìintí ki nyɔ́ŋkí Unimbɔti.
44003009	Kunipaau kɔkɔ nín ká u còom̄iń ki nyɔ́ŋkí Unimbɔtee,
44003010	bi béè-u yii úǹ di nìn kàal̀ Kunimbɔtidii punyɔkɔnyaaŋkee nyɔkɔpu ki mèé animilee. Ní an ŋá-bi maamaaci, bi bākatì kijapaayee nín ká dicaandi puee.
44003011	Uninjee gbíntìi ŋúb́ Piyeer nì Jaan ki nɔ́ɔ́-bee, binib kɔkɔ bākatì ki sáǹní ki dɔ́miń bi-cee kadantiku un bi yíì Saloomɔn kadantikuuee taapu.
44003012	Piyeer ká mimmee, ní ki bí samaayee yii: “Nimbi Israyeel yab, ba ŋá ní tin bí nee ŋá-ni maamaaci? Ba ŋá ní ni dū ni-nimikpeeŋu ki báaǹ ti-pu míǹ, ali kii timbi ti-ba pɔŋŋu àá ti-deedeeu Unimbɔti nimiin di yāntì uninja nee ká dicaandee?
44003013	Di sá Abraam, nì Isaaki nì Jaakɔb Nimbɔtiu, ti-naanjab Nimbɔtiuee, di ŋá míǹ kí tīī u-tɔntɔnliu Yeesu tinyool. Úǹ ní ni cúú ki tīī Piilati, yii naa là-u, bí kpò-u, ŋyunti ŋun Piilati u-ba bàà nìn là kí gíiǹ-u kí lííyee.
44003014	Ni yíì, yii naa là Yeesu un sá circir ki bí deedeeyee, ama ní ki gbāam̀ yii ú gíiǹ unikpɔl kí tīī-ni,
44003015	ní ki kūū mmaŋfafɔkɔn Dindaan. Ama Unimbɔti fīkitì-u ditaŋkpiilin, timbi kɔkɔwoooo nìn ká ki sá biseeradambi.
44003016	Uninja un ni wāĺ ki nyí nee, Yeesu un ti fɔ̃ɔ̃ ki kííyee yindi pu ní kijapaai nee ká dicaandi. Ti nín fɔ̃ɔ̃-u ki kííyee di yì-tì ní uninja nee pɔ́ɔkì tiŋan ni-kɔkɔ nimiin nee.
44003017	“Kɔŋkɔnnee, m-nabiyaamu, m nyí yii naa nìn nyí ní ki ŋáaǹ tin bí nee, ki kpáaǹ ni-yidambi mun.
44003018	Ama Unimbɔti nín nìn dī u-bɔnaatiliibi kɔkɔ nyɔmmu pu ki sòon̄ puee, yii Kriisitoo dàá dāá jī falaayee, an lafun ŋá míǹ.
44003019	Míǹ puee, fámaan ni-kpitii kí gítímaan Unimbɔti cee kí wàatī ní ú kpìtī ni-kpitii kɔkɔ.
44003020	Boonee, ti-Dindaan ń tīiń-ni nsɔŋfi yuntiŋu, kí tɔ̄ń Yeesu un u lēēyii ú nīn sá Kriisitoo ki tīī-nee.
44003021	Kun puee u dáá kā Unimbɔti cee kí nīn cí ŋyunti ŋun Unimbɔti dàá dāá kpántí tikɔkɔ mpɔm, kii u nín nìn yāntì u-circir bɔnaatiliibi sòon̄ dooooyee puee.
44003022	Mooisi nìn lī yii: <Ti-Dindaan ni-Nimbɔtiu dàá dāá lēēni-nabiyaamu kansikin ubɔ, ú nīn sá Unimbɔti bɔnaatiliu kii mamee. Ní dāá pīlfiǹ-u tin kɔkɔwoooo u dàá sòoǹ nì nee.
44003023	Un sá kamaa yaa kaa dāa pílfiǹ Unimbɔti bɔnaatiliu gbantee, bi dàá dāá nyāntí-u Unimbɔti samaau kansikin kí kpò-u.> ”
44003024	Ní Piyeer nìkī ki bí yii: “Unimbɔti bɔnaatiliibi kɔkɔ, bin nìn sòon̄ doooo Samueel yuntiŋu ki kpáaǹ bin dāa páaǹní u-boonee mun, nìn nāatì tibɔti gbanti wiini pu.
44003025	Nimbi di sá bin jíń tin Unimbɔti nìn pɔ̃oǹ ki tīī u-bɔnaatiliibee, ki fɔ̃ɔ̃ u nín nìn pūtì ki pɔ̃oǹ tin kí ŋá kí tīī ti-naanjabee mun. Dipoondi gbanti poon ní u lī Abraam yii: <A-dicaŋku pu ní m dàá dāá dī kí bìin̄ duulnya timbuliŋ kɔkɔ pu.>
44003026	Nimbi pu ní Unimbɔti nìn fīkitì u-tɔntɔnliu Yeesu. U dū-u ki túnní ni-cee mpeepeekaam, ú dāan̄ kí ŋá-ni tiŋan kí nyāntí báà ŋma u-kpitii poon.”
44004001	Ŋyunti ŋun Piyeer nì Jaan nìn dáá bíī sòoǹ nì kunipaauee, ní bisaraaŋaliibi nì Saadusab nì bin cí Kunimbɔtidiiyee kpiliu bāań.
44004002	An kaa nìn mɔ́ɔkiǹ-bi, kun puee bi bíī sòoǹ nì samaa Yeesu bɔti ki dàkà yii bitaŋkpiibi dàá dāá fìkitī.
44004003	Ní bi cúú Piyeer nì Jaan ki cáā tɔ́ sarkan ali kutaa nì ku-wuntil, kun puee an nìn sá kujoou ní.
44004004	Nì míǹ kɔkɔee, bin nìn gbìl̄ bi-nyɔɔbuŋŋi gbantee tikpil nìn fɔ̃ɔ̃ ki kíí. Ní bininjab wíiŋŋu nìn bàn̄ kii kutukub biŋmoo nyɔkɔm.
44004005	Kutaa wúntèe, Juuda yab yidambi nì bikpilib nì bimaradakaliibi kpáfì Jeerusaleem,
44004006	nì usaraaŋakpil Ana, nì Kaayifi nì Jaan nì Aleeksandi nì bin kɔkɔwoooo nìn sá usaraaŋakpil dicaŋkunee.
44004007	Ní bi nyántì Piyeer nì Jaan ki yɔ́oǹ bi-kansikin ní ki bālfì-bi yii: “Ŋma pɔŋŋu pu nì ŋma yindi pu ní ni ŋá míǹ ní?”
44004008	Niinee Unimbɔti Fām kpákatìń Piyeer pu, ní u kíí-bi yii: “Biyidambi nì bikpilib, m ŋá-ni gaafalaa.
44004009	Ni bàlfī kí béé díǹ tiŋan tin ní ti ŋá uninjabunli neeyee taapu, nì an nín ŋá pu ní u ká dicaandeeee?
44004010	Míǹ puee, ni-kɔkɔ ń béé tiŋan, ki kpáaǹ Israyeel yab kɔkɔ, yii an sá Yeesu Kriisitoo Naasaareeti yɔu yindi pu ní u pɔ́ɔkì. An sá u-pɔŋŋu pu ní uninja nee yú ni-nimiin nì u-gbampɔŋŋu nee. Nimbi di kpáá Yeesu ndɔpuntikaa pu, ama Unimbɔti fīkitì-u ditaŋkpiilin.
44004011	Úǹ pu ní an ŋmàn̄ Unimbɔti takaldaun yii: <Ditaŋkpal din nimbi bidimaliibi dūu fée, di kpántì ditaŋkpal din ŋúb́ kudii pɔŋŋuee.>
44004012	Baa ŋūǹ kí dī ubɔ pu kí ká difiil see Yeesu baba pu, kun puee taapu doo Unimbɔti kaa ti tīī ufiil ubɔ un pu timbi binib máaǹ kí dī kí ká difiilee, see Yeesu pu.”
44004013	Biyidambee nín ká Piyeer nì Jaan sòoǹ nì tininjatee, an ŋá-bi maamaaci, kun puee bi ká yii bi sá binifantantiibi, kaa nyí takalda tikpil. Ama bi béè yii bi nì Yeesu di nìn tāatí.
44004014	Bi nín ká uninja un pɔ́ɔkèe yú bi-ceeyee, baa ti ŋūǹ kí lì tiba.
44004015	Ní bi bí Piyeer nì Jaan ń nyā kubɔsoondiin kí wàatī-bi, ní ki kíǹ ki bàlfī tɔb yii:
44004016	“Ti dàá nín ŋá binib nee mana dee? Kun puee Jeerusaleem yab kɔkɔ ká yii bi ŋá maamaacikpaan ubɔ, timbi ti-ba kaa ti ŋūǹ kí néé.
44004017	Ama, tibɔti gbanti ń taa gbìtī kí cù ndan samaa kɔkɔ ceeyee, tí dū mpɔmpiin kí pìim̄maan-bi nsan bí taa ti péēsòon̄ Yeesu yindi gbanti pu báà ubɔ cee.”
44004018	Niinee ní bi yíiń-bi ki pīiǹ-bi nsan bí taa ti sòoǹ kí dàkà binib Yeesu gbanti yindi pu báà fiii.
44004019	Ní Piyeer nì Jaan fātìi kíí-bi yii: “An ŋān̄ Unimbɔti nimiin tí pīlfiǹ nimbi kí yàntī Unimbɔtaaa? Kíímaan-ti!
44004020	Kun puee timbi kaa ŋūǹ kí nīn ŋmí kí taa sòoǹ tin tin ti kée nì tin ti gbìl̄ee.”
44004021	Niinee ní bi fātìi tí kpīiǹ-bi ki gíiǹ-bi ki líì, kaa nyí bi nín dàá ŋá pu kí dáaĺ bi-tafaliŋee, kun puee samaa kɔkɔ nìn pàkà Unimbɔti tin bi nìn ŋée pu.
44004022	Uninja un nìn ká maamaaci cáaǹtam gbantee nìn jítì abin imuŋku ili pu.
44004023	Bi gíiǹ Piyeer nì Jaan ki líìyee, ní bi búntì bi-yab cee ní ki bàn̄ ki máafì-bi tin kɔkɔ bisaraaŋakpilib nì bikpilib līń-bee.
44004024	Bi gbìl̄ mimmee, bi-kɔkɔ kpáfì dicilpu kinyɔɔbaantiii ki mēēUnimbɔti yii: “Ti-Dindaan, sii di náań yilpu nì taapu, kitiŋ nì tiŋku nì tin kɔkɔwoooo péēbée.
44004025	Sii di yāntì a-Circir Fām dī ti-naanja a-tɔntɔnliu Dafiidi pu ki sòon̄ yii: <Ba ŋá ní atimbun yòontí ŋi-ba yilpu ki sòoǹ tibɔfan míǹ? Ba ŋá ní samaa cáá ilandɔkɔkpiti in kaa làá ŋá ditundee míǹ?
44004026	Duulnya bɔtiibi nì biyidambi kpáfì ki bɔ́ob́ dikòndi kí jáǹ ti-Dindaan Unimbɔti nì u-Kriisitoou.>
44004027	An lafun ŋá míǹ, yii kitiŋ nee poon Eeroodi nì Pɔnsi Piilati nì binicambi nì Israyeel yab kpáfì kí jáǹ a-circirtɔntɔnliu Yeesu, un a lēēu sá Kriisitooyee.
44004028	Kujaau kun bi jáaǹ Yeesuee yāntì bi ŋáaǹ tin kɔkɔwoooo a nìn lī ki yɔ́oǹ a-pɔŋŋu nì a-ciini pu dooooyee.
44004029	Kɔŋkɔnnee, ti-Dindaan, kpèè bi nín lī yii bi dàá ŋá-ti ntoomee puee, kí tūtuǹ timbi a-tɔntɔnliibi tí nīn sòoǹ a-bɔti nì tininjati.
44004030	Á tàntī a-ŋal kí dàkà a-pɔŋŋu, bibunliibi ń ká dicaandi, maamaacib nì tidaandi ń ŋá a-deedeetɔntɔnliu Yeesu yindi pu.”
44004031	Bi mēēki dɔ́òyee, dibɔbilin niinee kitiŋ cīŋkì, ní Unimbɔti Fām gbí bi-kɔkɔ mmɔntiim, ní bi kíĺ ki bíī sòoǹ Unimbɔti bɔti, kaa fàŋkí.
44004032	Bin kɔkɔwoooo nìn fɔ̃ɔ̃ Yeesu ki kííyee nìn pēēkinyɔkɔ ní bi-pɔbiliŋ nìn sá diba. Ubɔ kaa nìn lì yii tin u cááyee sá u-baba yati, ama báà ŋma wanti nìn sá ki tīī bi-kɔkɔ ní.
44004033	Nì mpɔŋkpaan ní Yeesu kpambaliŋ nìn sòoǹ ki lèekī ti-Dindaan Yeesu fìkititam seerau, ní Unimbɔti biindi nìn bí bi-pu tikpil.
44004034	Bi-kansikinee ubɔ kaa nìn bí ki sá usoodaan, kun puee bin nìn cáá tisati àá adiinee nìn nyáfí ní ki cāabìń tin bi nyáfèe nimiliŋ ki bīil̀ Yeesu kpambaliŋ nimiin,
44004035	ní bi yàkatī bi-kansikin báà ŋma nín máaǹ miŋyee.
44004036	Míǹ ní Jooseefi un Yeesu kpambaliŋ nìn páaǹ diyindi yii Baarnaabasee (an taapu sá yii, un ŋmēentí binib ki tìì kunyannyaauee), u nìn sá Leefii naakookun, ní bi nìn màl̄-u Siipil tiŋkin,
44004037	u nìn cáá kusaau kubɔ ki dūu nyáfì, ní ki cáań animil ki bíl̀ Yeesu kpambaliŋ nimiin.
44005001	Ama, uninja ubɔ nìn bí, bi yíì-u Ananiyasi. U nì u-nimpuu Safiira nìn kpáfì ki nyáfì kusaau kubɔ,
44005002	ní ki bātì animil, ki kíǹ ŋin kíǹee ki cáā bíl̀ Yeesu kpambaliŋ nimiin; u-nimpuu mun nìn nyí min u-cal ŋée.
44005003	Ní Piyeer bí yii: “Ananiyasi, ba ŋá ní a yāntì Sitaan jíń a-pɔbil poon mpaan míǹ, ki mɔ́ntì Unimbɔti Fām ki bātì kusaau nimiliŋ?
44005004	Sii di yì a-saaku, a ŋūǹ kí dū-ku kí yɔ́oń. A nín tí nyáfì-kuee, sii di yì an nimiliŋ. Kin an ŋá mana ní a yāntì nlandɔkɔkpiti fɔ̃ɔ̃ mpaan a-pɔbil poon míǹ? An kaa sá binib ní a mɔ́ntì, an sá Unimbɔti.”
44005005	Ŋyunti ŋun Ananiyasi gbìl̄ mimmee, ní u lítì ki kpíì. Ní tifaandi nìn kɔ́ bin kɔkɔwoooo gbìl̄ an bɔtee.
44005006	Ní binaacimpɔmbi yíkì ki dū sata ki bīiǹ-u, ní ki yɔ̃oǹ-u ki cáā síb́.
44005007	An yúntì ki bàn̄ kii tikúti titee, ní u-nimpuu kɔ́oń, kaa kpáàā béè tin jítèe.
44005008	Ní Piyeer bālfì-u dinyɔɔbundi yii: “Tùkù-mi, ni nín nyáfì kusaau puee nimiliŋ sòɔɔ?” Ní u kíí yii: “Iiin, ti nín nyáfì puee dee.”
44005009	Niinee Piyeer bí-u yii: “Ba ŋá ní sii nì a-cal kpáfì ki cɔ́ŋkì ti-Dindaan Fām míǹ? Kpèè, bin síb́ a-calee di dòoń kupunyɔkɔpuee! Bi dàá dāá yòon̄ si mun.”
44005010	Kpalaa niinee, ní ú mun lítì Piyeer taaŋi taapu ki kpíì. Binaacimpɔmbi kɔ́ońee, ki ká u kpíì, ní bi yɔ̃oǹ ú mun ki cáā síb́ ki kɔ́ĺ u-cal.
44005011	Ní tifaandi nìn kɔ́ Kriisitoo nikitil kɔkɔ nì bin kɔkɔ nìn péēgbìl̄ an bɔtee.
44005012	Yeesu kpambaliŋ nìn ŋáań tidaandi nì maamaacib tikpil samaa kansikin. Bin fɔ̃ɔ̃ ki kííyee nìn kpáfí dicilpu dibɔɔbaantiil Saloomɔn kadantikuu taapu.
44005013	Tifaandi nìn kɔ́ bin kaa fɔ̃ɔ̃ ki kííyee, ní bi-kansikin báà ubɔ kaa ti là kí sútíí pìl̄-bi, ama nì míǹ kɔkɔee bi nìn pàkà-bi.
44005014	Bininjab nì binimpoobi bin nìn fòol̄ ti-Dindaan ki kíikée nìn wīikí tikpil, ki gbēentí iyunti kamaa, ní ki dūu ŋá dinikitikpaandi.
44005015	An yāntì ali gba binib cāabìń bibunliibi ki bīil̀ nlambamu nì tikampati pu adan pu, an nín dàá ŋá pu Piyeer yaa jītée, u-jiliŋku kpaŋkpan ń lítí biba puee.
44005016	Binib tikpil mun nìn nyēeń ntimu mun kaa dátiǹ Jeerusaleemee, ki cāabìń bibunliibi nì bin pu arasiniibi nìn kā bi wáatèe, ní bi-kɔkɔ kāntí dicaandi.
44005017	Niinee usaraaŋakpil nì u-yab kɔkɔ, an dàkà yii Sadusab jandi, kíǹ ki ná Yeesu kpambaliŋ,
44005018	ní bi yíkìi cúú Yeesu kpambaliŋ ki pīiǹ-bi kudii.
44005019	Ama ní kunyeeuee ti-Dindaan tūuŋŋu ŋubɔ dɔ́miń ki pīitì kusarkadii punyɔmmu ki nyántì-bi, ní ki bí-bi yii:
44005020	“Cù kí yūĺmaan Kunimbɔtidii poon kí dū mmaŋfafɔkɔn bɔti kɔkɔ kí sòom̀maan, samaa ń gbìl̄.”
44005021	Bi gbìl̄ mimmee, ní ki péé kutaafaau ki kɔ́ Kunimbɔtidiin ní ki kíĺ ki bíī dàkà Unimbɔti bɔti. Niinee, usaraaŋakpil nì u-yab bāań ki yíiń bibɔsooŋkpaambi. Bi kpáfì ki tú bí yíiń Yeesu kpambaliŋee kusarkadiin.
44005022	Plisib bàn̄ee, kaa ká-bi kusarkadiin, ní ki fātìi gítìń ki tùkū-bi yii:
44005023	“Ti bàn̄ee, kusarkadii pīī kpálkpal, ní soojab yú mpunyɔmu nyɔkɔpui, ní ti cúū pīitèe, báà ubɔ nì ubɔ kpá poon!”
44005024	Bi gbìl̄ mimmee, ní bin kpèé Kunimbɔtidiiyee kpiliu nì bisaraaŋakpilib bākatì nì Yeesu kpambaliŋ nín wáŋkì puee, kun puee tiba yaa làá gítì bàń-bi tibɔti nee poon sò, baa nyí.
44005025	Ní ubɔ bāań ki bí-bi yii: “Binib bin ni cúú ki tɔ́ sarkanee di yú Kunimbɔtidiin ki dàkà samaayee.”
44005026	Ní bin kpèé Kunimbɔtidiiyee kpiliu nì u-plisib cūtì ki cáań-bi soooo, kaa ŋá-bi mpɔn, kun puee bi fàŋkí samaa ń taa tɔ̄-bi ataŋkpee.
44005027	Bi cáań-bee, ní ki cáá-bi ki cūnnì bibɔsooŋkpaambi nimiin. Ní usaraaŋakpil bālfì-bi tibɔti yii:
44005028	“Taa yíì yii ní taa ti sòoǹ diyindi din pu ni sòoǹ nee pu kpataaa? Kpèèmaan, díǹ pu nee ni yāntì ni-bɔti gbanti gbītì Jeerusaleem kɔkɔ! Mimmee, ni là timbi ń jī kijapaai nee kpuulool deeyaa!”
44005029	Ní Piyeer nì Yeesu kpambaliŋ ŋin kíǹee, kíí-u yii: “An máaǹ tí gbìl̄ Unimbɔti nyɔkɔ kí yàntī binib.
44005030	Nimbi di kpáá Yeesu ndɔpuntikaa pu ki kūū-u, ní ti-naanjab Nimbɔtiu fīkitì-u
44005031	ki kāaǹ u-ŋaŋgiil pú, ú nīn sá Ubɔti nì Ufiil ki tīī Israyeel yab ń ŋmā kí fá bi-kpitii, Unimbɔti ń dūú pɔ̄-bi.
44005032	Timbi nìn ká ki sá biseeradambi an bɔti pu, ki kpáaǹ Unimbɔti Fām min Unimbɔti tìì bin tɔ́-uee.”
44005033	Bi gbìl̄ an bɔtee, ní ki fɔ̃ɔ̃ diŋuul ki là kí kpò akpambal.
44005034	Ama Fariisab kansikin ubɔ nìn bí niin, bi yíì-u yii Gamaliyeel, u sá umaradakal un samaa kɔkɔwoooo nìn tɔ́ee. Kijapaayee yáatìi yúl̀ bibɔsooŋkpaambi kansikin ki pú kinyɔkɔ yii bí dá láá nyāntí akpambalee.
44005035	Ní u bí-bi yii: “Israyeel yab, ní kpèèman tiŋan nì tin ní ni là kí ŋá nì njapaamu nee!
44005036	An kaa yúntì ní un bi nìn yíì Teedasee yíkì ki yíì u-ba yii u sá unikpaan, ní binib bàn̄ kii tilaafati tili ki nɔ́ɔ́-u. Ní bi kūū-u ní bin kɔkɔwoooo nìn nɔ́ɔ́-uee yàl̄, báà ubɔ kaa ti kíǹ.
44005037	Úǹ boonee, ní Juudasi ugaaliileeja mun yíkì ŋyunti ŋun bi kàan̄ binibee, ní ki dáaliń kunipaau ki gíiǹ u-jandi pu. Ní bi kūū ú mun ní bin kɔkɔwoooo nìn nɔ́ɔ́-uee yàl̄.
44005038	Míǹ puee, tin m cáá ki dàá tùkù-nee di sá yii, ní càntīmaan binib nee kí taa ŋá-bi tiba, kun puee atuun ŋin bi ŋáań nee yaa nyánní binib cee, ŋi bí kí dāá kúntí.
44005039	Ama an yaa nyánní Unimbɔti cee, naa ŋūǹ kí pìin̄-bi nsan. Ní kpèèmaan tiŋan kí taa jáǹ Unimbɔti kujaau!”
44005040	Niinee, bi-kɔkɔ kpáfì ki gbìlīǹ-u ní ki yíiń Yeesu kpambaliŋ, ní ki gbáń-bi anaalab, ní ki bí yii bí taa ti sòoǹ Yeesu yindi pu, ní ki gíiǹ-bi ki líì.
44005041	Nì dipɔɔpindi ní Yeesu kpambaliŋ nìn nyáń bibɔsooŋkpaambi nimiin, kun puee Unimbɔti ŋá-bi tinyool ki yāntì bi jíń falaa Yeesu yindi pu.
44005042	Ní baabadal bi bí Kunimbɔtidiin, nì binib dumpui ki sòoǹ ki dàkà tibɔmɔntiil tin sòoǹ Yeesu Kriisitoo puee, kaa gbèentí.
44006001	Iwiin gbanti poonee Yeesu boonnooliibi wíiŋŋu nìn gbéeǹ, ní Juuda yab bin gbìl̀ greeki sooniee bíī gbùkum̄ nì Juuda yab bin péēbí bi-dumpu dooooyee, yii baa tìì bíǹ kpiipoobi tiwan tin bi yàkatī kutaa sá kamaayee kii bi nín tìì bin béeyee puee.
44006002	Ní Yeesu kpambaliŋ saalaa nì alee yíiń biboonnooliibi kɔkɔ, ní ki bí-bi yii: “An kaa máaǹ tí yàntī Unimbɔti bɔti disoondi kí nīn kpèé tijin laŋki.
44006003	Míǹ puee, nnabiyaamu, lēēmaan ni-kansikin bininjab biluli bin pu báà ŋma nyí yii bi sá binimɔntiibee nì bin ni Unimbɔti Fām gbí tiŋanee, binib bin cáá iciinee, tí dū ditundi gbanti kí ŋúbiǹ-bi.
44006004	Mimmee, timbi kāntí mpaan kí dū ti-yuntiŋu kɔkɔ kí mèè ŋwimmeem kí sòoǹ Unimbɔti bɔti tin sá ti-tundee.”
44006005	Tibɔti gbanti mɔ́ɔkiǹ samaa kɔkɔ, ní bi lēē Eetiyeen, un nìn fɔ̃ɔ̃ ki kíí tikpil Unimbɔti Fām bí u-ni tiŋan puee, nì Fiiliipi nì Prookɔɔr nì Niikanɔɔr nì Tiimɔn nì Paameenasi nì Niikoolaa un sá Antiyɔsi ki fɔ̃ɔ̃ Juuda yab marabee.
44006006	Bi cáań-bi ki dàkā Yeesu kpambaliŋ, ní akpambalee mēēUnimbɔti ki tīī-bi, ní ki dū bi-ŋalii ki páaǹ bi-pu.
44006007	Unimbɔti nyɔɔbundi mòtīi gbìtī ajan kɔkɔ, ní Yeesu boonnooliibi mòtīi wīintí tikpil Jeerusaleem tiŋkin, ki kpáaǹ bisaraaŋaliibi tikpil nìn fòol̄ Yeesu bɔti ki kíikí.
44006008	Unimbɔti nìn pūǹ Eetiyeen diyimɔɔl nì mpɔn tikpil, ní u nìn ŋáań maamaacikpaambi nì tidaandi samaa kansikin.
44006009	Dikitil din bi nìn yíì iyumbu in bi líìyee kitilee nib nìn yíkì ki bíī kpākantí Eetiyeen. Bi nìn sá Juuda yab bin nyánní Siireen nì Aleeksandrii nì Siiliisii nì Asiiyee ní.
44006010	Ama baa nìn ŋūǹ kí sòoǹ kí líí-u, iciin in Unimbɔti Fām nìn yàntī u sòoǹee pu.
44006011	Míǹ puee bi tīī njapaamu mubɔ tiba dibalin bi lī yii: “Ti gbìl̄ u sòoǹ tibɔti ki bíiĺ Mooisi nì Unimbɔti yindi.”
44006012	Ní an cúú kunipaauee poon ki kūtì ki kpáaǹ bikpilib nì bimaradakaliibi, ní bi cūtìi cúuń-u mpɔn ki cáań bibɔsooŋkpaambi nimiin.
44006013	Ní bi yāntì binib biba mɔ́ntì nnyimɔn u-pu yii: “Uninja nee péēsòoǹ kaa gbèentí ki bíiĺ Kunimbɔtidii nee nì Mooisi marab,
44006014	kun puee timbi gbìl̄ u bí yii Yeesu Naasaareeti yɔu nee dàá kpìtī Kunimbɔtidii nee kí kpántí akoobil ŋin Mooisi nìn tīī ti-naanjabee.”
44006015	Bibɔsooŋkpaambi bin nìn kēe kɔkɔ dū bi-nimikpeeŋu ki báaǹ Eetiyeen pu, ní ki ká yii u-nimiin kpántì kii Unimbɔti tūuŋŋu nimiinee.
44007001	Ní usaraaŋakpil bālfì-u yii: “An sá míǹ tiŋmanaaan?”
44007002	Ní Eetiyeen kíí-u yii: “Nimbi m-baabi nì m-nabiyaamu, m ŋá-ni gaafalaa. Pīlfìmaan! Unimbɔti tinyooldaan dɔ́miń ti-naanja Abraam cee ŋyunti ŋun u dáá bí Meesoopootamiiyee, ki wāatì ní u nín kɔ́ Kaaran,
44007003	ní ki bí-u yii: <Nyā a-tiŋkin nì a-dicaŋkun kí cù kitiŋ kin m dàá dàkà-see ni.>
44007004	Ní u nyáń Saldee tiŋkin ní ki cūtì ki kɔ́ò Kaaran tiŋkin. U-baa kúm boonee ní Unimbɔti cáań-u kitiŋ kin poon ni bí nee.
44007005	Waa nìn tīī-u kitiŋ nee poon dijandi báà diba, ali gba waa nìn cáá tikpaatan wāā ki bàn̄ u-tabɔbil. Unimbɔti pɔ̃oǹ-u yii u dàá dū kitiŋ gbanti kí tīī-u, án kpántí úǹ nì u-maaliŋu ŋun bí u-boonee kɔkɔ wanti. Míǹ gbee, Abraam kaa nìn dáá cáá kibiki.
44007006	Unimbɔti bí-u yii: <A-naantiibi dàá nīn sá binicambi kitiŋ kiban, kí kpántí iyumbu, bí sàaǹ-bi ali abin tilaafati tili.>
44007007	Unimbɔti gítī lī-u yii: <Ama kitiŋ kin yab dàá dāá sàaǹ-bi mimmee, mama m-ba di dàá dáaĺ bi-tafaliŋ. Boonee, a-naantiibee dàá dāá nyā kitiŋ gbantin kí dāan̄ doo kí nīn nyɔ́ŋkí-mi.>
44007008	Niinee Unimbɔti tīī-u digiil marau din sá u-poondi daaŋkuee. Míǹ puee Abraam màl̄ Isaakee, ní ki gíí-u iwiin inii dal, ní Isaaki mun gíí Jaakɔb, ní Jaakɔb gíí ti-naanjab bin sá tinaakɔti saalaa nì tilee.
44007009	“Ti-naanjabee nìn ná Jooseefi, ki dū-u ki nyáfì bí cáá-u kí cùnnì Eejipiti. Ama Unimbɔti nìn bí u-cee
44007010	ki nyántì-u u-falaau kɔkɔ poon, ní ki tīī-u iciin ki yāntì u-bɔti fáatì Faraaɔn Eejipiti bɔtiu, ní Faraaɔn dū-u ki kāaǹ ú nin sá gɔmina Eejipiti tiŋki kɔkɔ pu, ki kpáaǹ úǹ ubɔti cindi.
44007011	Niinee ní ŋkùm miba nyáń Eejipiti nì Kanaan timmu kɔkɔn. An nìn sá falaakpaan ní. Ti-naanjab kaa nìn kāntí tiba kí jī.
44007012	Jaakɔb nìn gbìl̄ yii tijikaal bí Eejipitee, ní u tú ti-naanjab mpeepeekaam niin.
44007013	Nliliitiimee ní Jooseefi yāntì u-nabiyaamu béè-u, ní Faraaɔn béè kudicaŋu kun poon ní Jooseefi sée.
44007014	Niinee ní Jooseefi tú bí cáań u-baa Jaakɔb nì u-samaau kɔkɔ: bi nìn sá binib imuŋku ita nì saalaa nì biŋmoo.
44007015	Ní Jaakɔb cūtì Eejipitee, ní ki tin kpíì niin, míǹ ní ti-naanjab mun kpíì niin.
44007016	Ní bi yɔ̃oǹ bi-wunti ki cáā cūnnì Siiseem, ki tin síb́ dikaakul din Abraam nìn dá nì animil Eemɔɔr biyaamu cee Siiseemee.
44007017	“Ŋyunti ŋun an tɔ́ob́ Unimbɔti ń ŋá kii u nín nìn pɔ̃oǹ pu ki tīī Abraamee, ní Israyeel yab būtì ki wíiǹ Eejipiti tiŋkin.
44007018	Ní ubɔtipɔɔn kāl̀, kaa nyí Jooseefi.
44007019	U dū iciin ki ŋúń ti-naanjab, ní ki cáá-bi ki sàantí, ali ki yāntì bi nyāntí bi-biyaamu ki féeń mu kúù.
44007020	An yuntiŋu ní bi nìn màl̄ Mooisi un nìn ŋān̄ Unimbɔti ceeyee, ní bi kpíiǹ-u iŋmal ita u-baa diiku poon.
44007021	Bi dāa nyántì-u ki ŋman dūu fée, ní Faraaɔn bisal píí-u ki ŋúb́-u kii úǹ u-ba bikee.
44007022	An di yì-tì ní Mooisi bífì Eejipiti yab ciini kɔkɔ, ki nìn pɔ̄ɔ̄ dibɔsoondin ki kpáaǹ atuun ni.
44007023	“U bàn̄ abin imuŋku ilee, ní an dɔ́miń u-pɔbil poon yii ú cù kí màntì u-nabiyaamu Israyeel yab pu.
44007024	Niin ní u ká Ueejipitija ubɔ bí ki sàantí u-nabiki kiba, ní u mɔ́tì ki kútì u-nabiki unandaan un bi bíī sàantée pu, ní ki kūū Ueejipitijee ki tòn̄ ipɔntoon.
44007025	U baa nyí yii u-nabiyaamu dàá béé yii úǹ pu ní Unimbɔti dàá dī kí fīī-bi, ama baa ŋúń ki béè.
44007026	Kutaa wúntèe, u ká bi-ŋmaniŋma kansikin bili bíī jáà, ní u bíī sòŋkī bi-pɔbiliŋ,
44007027	ní ki sáŋkì-bi yii: <M-bɔɔbi, ni sá nnabiyaamu ní. Ba ŋá ní ni sàantí tɔb míǹ?>
44007028	Ní un bíī sàantí u-jutee téé Mooisi ní ki fātìi bālfì-u yii: <Ŋma di kāaǹ-si dibeel á nīn sòoǹ ti-bɔti? A là kí kpò-mi kii a nín fu kūū Ueejipitija puee níiin?>
44007029	An bɔti puee, Mooisi sáǹ ki cūtìi kíǹ ki kɔ́ò Madiyan tiŋkin. Niin ní u màl̄ mbininjabiyaamu muli.
44007030	“Abin imuŋku ili boonee, ní Unimbɔti tūuŋŋu dɔ́miń u-cee ŋŋminaapoolin kisugbooin kupɔɔun, dijool din bi yíì Siinaayee caŋin.
44007031	Mooisi ká mimmee, ní an ŋá-u maamaaci. U sútì ki pìl̄ kí mòtīí kpèèyee, ní u gbìl̄ Unimbɔti neen lī yii:
44007032	<Man di sá a-naanjab Nimbɔtiu, Abraam nì Isaaki nì Jaakɔb Nimbɔtiu!> Ní Mooisi wunti kíǹ ki bíī jìkì, ní waa ti là kí kpèè niin.
44007033	Ní ti-Dindaan bí-u yii: <Tákatí a-naatakaŋ, kun puee kitiŋ kin pu a yú nee sá circir tiŋki ní.
44007034	M ká ki gítī ká falaa un poon ní m-samaau bí Eejipitee, ki gbìl̄ bi-yaliŋkii mun, ní m kpákatìń kí fīī-bi. Kɔŋkɔnnee, nín̄ cá, m dàá tɔ̄-si Eejipiti.>
44007035	“Mooisi un Israyeel yab nìn yíì ki bí yii: <Ŋma kāaǹ-si á nīn sá ubɔti nì ubɔsoonlee?> úǹ ní Unimbɔti túnní bi-cee ú nīn sá bi-bɔtiu kí nīn sá bi-fiiliu, ní ntūun ŋun u nìn ká kisugbooinee nìn bí ki tútuǹ-u.
44007036	Úǹ di ŋáaǹ maamaacib nì tidaandi Eejipiti tiŋkin ki nyántì-bi niin, ki gítī ŋáaǹ maamaacib nì tidaandi dimɔɔmandi poon, ki kpáaǹ kupɔɔun, laakin bi ŋá abin imuŋku ilee.
44007037	Mooisi gbanti ubaanti tùkū Israyeel yab yii: <Unimbɔti dàá dāá lēēni-nabiyaamu kansikin ubɔ, ú nīn sá Unimbɔti bɔnaatiliu kii mamee.>
44007038	Mooisibaanti gbanti di nìn bí Israyeel biyaamu mun nìn bí kupɔɔunee cee. U nìn cá Unimbɔti tūuŋŋu ŋun sòoǹ Siinaayi jool puee cee ki fòol̄ tibɔti ki cáǹ ki nàatī ti-naanjab. Úǹ di cáań tibɔti tin cáá dimaŋfalee ki tīī-ti.
44007039	“Ama ti-naanjab nìn yíì, kaa là kí pīlfiǹ-u, bi-landɔkɔi gítì Eejipiti watil,
44007040	ní bi bí Aarɔn yii: <Mā-ti awaa ŋin dàá nīn līī ti-nyɔkɔpuee, kun puee Mooisi un nyántìń-ti Eejipiti tiŋkinee, taa nyí kun di bāań-uee.>
44007041	Ŋyunti gbantee ní bi mɔ́ɔ́ dinabil, ní ki tɔ̃otì-dì ní ki bí ki jīǹ jiŋaal kun bíǹ bi-ba mɔ́ɔ́ nì bi-ŋaliiyee pu.
44007042	Niinee, Unimbɔti fātì u-boon ki tīī-bi, ki dū-bi ki líiǹ iŋmalbijaa, bí nīn tòotī-i, kii Unimbɔti bɔnaatiliibi nín nìn ŋmàn̄ bi-takaldau poon puee yii: <Unimbɔti bí yii, Israyeel yab, man ní ni nìn ŋá saraabi ki tīī abin imuŋku ili ŋin ni nìn ŋá kupɔɔuneeee?
44007043	Aayee, kun puee ni nìn tūntí diwaal Mɔlɔki waadiiku kun ni gāā nì satee, nì diwaal din bi yíì Rafanee ŋmalbijau, an waaŋi ŋin ni nìn máń ki jáaḿee puee, m dàá cáá-ni Babilɔn pú kuyuŋu.>
44007044	Kupɔɔunee, ti-naanjab nìn cáá tanti un poon ataŋkpee ali ŋin pu marab nìn ŋmàn̄ ki kēe bée. Di sá yii Unimbɔti nìn tùkū Mooisi yii ú gāā tanti kii un u dàkā-uee nín bí puee ní Mooisi lafun ŋá míǹ.
44007045	Boonee, ti-naanjab fɔ̃ɔ̃ tantee bi-baabi cee ki kpáàā nɔ́ɔ́ Joosuee ki kɔ́ ntimu mun nibuliŋ Unimbɔti nìn jìn̄ bi-nyɔkɔpuee poon. Niin ní tanti gbanti yúl̀ ki dāa sāā Dafiidi yuntiŋu.
44007046	Dafiidi gbanti bɔti nìn fáatì Unimbɔti pɔbil, ní u mēēUnimbɔti yii ú càntī ú mā ŋkɔŋkoon kí tīī úǹ, bi-naanja Jaakɔb Nimbɔtiu.
44007047	Asee Saloomɔn di dāa máń Kunimbɔtidii gbanti.
44007048	“Ama yilpu Nimbɔtiu kaa kɔ́ò adiin ŋin binib cáá bi-ŋalii ki māāyee. Ali kii Unimbɔti bɔnaatiliu nín nìn lī puee, yii:
44007049	<Ti-Dindaan bí yii: Yilpu sá m-beejal, ní kitiŋ sá m-taaŋi siinlaŋki, kudii kulɔkɔ ní ni dàá gítī mā-mi, àá mpaan ŋulɔŋu ní m dàá dāá kàl̄ kí ŋùŋfì?
44007050	An kaa sá mama m-ba di náań tin bí nee kɔkɔɔɔ?> ”
44007051	Eetiyeen nìkī ki lī yii: “Nimbi binib nee yiliŋ pɔ̄ɔ̄, ni-pɔbiliŋ dátiǹ Unimbɔti, naa là kí pīlfiǹ-u mun. Baabadal ni jáà nì Unimbɔti Fām, kii ni-naanjab nín nìn ŋáań puee.
44007052	Bíǹ di nìn sāaǹ Unimbɔti bɔnaatiliibi kɔkɔ, ki kūū bin nìn sòon̄ ki yɔ́oǹ yii Deedeedaan dàá dāá dāan̄ee, ní kɔŋkɔnnee ni nyáfì Yeesu Deedeedaanee ki kūū-u.
44007053	Nimbi di fɔ̃ɔ̃ Unimbɔti tūuŋŋu cee marab ki mun di kaa là kí ŋúb́-bi.”
44007054	Bibɔsooŋkpaambee gbìl̄ mimmee, an wùn̄-bi, ní bi fɔ̃ɔ̃ Eetiyeen pu diŋuul tikpil ní bi-nyiŋŋi gà tɔb kàkaka.
44007055	Ama Circir Fām gbí Eetiyeen, ní u dū u-nimikpeeŋu ki báaǹ yilpu, ki ká Unimbɔti nyooti ní Yeesu yú Unimbɔti ŋaŋgiil pú.
44007056	Ní u bí yii: “Kpèèmaan, m ká yilpu cúū pīitì, ní Yeesu Kinibiki yú Unimbɔti ŋaŋgiil pú!”
44007057	Ní bi yíkìi tátí mpɔn ki kpáà bi-tafaliŋ, ní bi-kɔkɔ yíkìń u-pu kìlkil,
44007058	ki cúú-u ki dáaĺ-u ki nyántì kitiŋ kpaanceetiŋu, ní ki yáŋkì-u ataŋkpee ki kūū. Bin nìn lēēu-pu seerakpitee nìn cáań bi-bɔkutiŋ ki bíl̀ unaacimpɔɔn un bi nìn yíì Sɔɔlee cee.
44007059	Ŋyunti ŋun bi bíī yāŋkí Eetiyeen ataŋkpeeyee, ní u bíī mèé yii: “Ti-Dindaan Yeesu, fɔ̃ɔ̃ m-naŋki!”
44007060	Niinee ní Eetiyeen gbāaǹ ki téeń mpɔn yii: “Ti-Dindaan, taa dū bi-kpitii nee kí dáaĺ bi-tafal!” U lī míǹ ki dɔ́òyee, ní ki sīntì.
44008001	Sɔɔl úǹ nìn ká yii Eetiyeen lafun máaǹ ŋkúm gbanti. Ŋwiin gbantee, diniminaamaŋkpaandi nìn jéetì Kriisitoo nikitil din bí Jeerusaleemee pu. Bi-kɔkɔ yàl̄ ki búntì Juudee nì Samarii tiŋgbammun, see Yeesu kpambaliŋ baba di nìn kíǹ.
44008002	Bininjab bin nìn fàŋkí Unimbɔtee di nìn síb́ Eetiyeen ní ki súń u-pu tikpil.
44008003	Sɔɔl úǹ là kí kúntí Kriisitoo nikitilee, ní ki kɔ́ò adiinni ki cútí bininjab nì binimpoobi kɔkɔ ki cáǹ ki tòɔ́ sarkan.
44008004	Bin nìn yàl̄ee nìn cá ajan sá kamaa ki sòoǹ Kriisitoo bɔmɔntiiti.
44008005	Fiiliipi nìn sīntì Samarii tiŋkin ki bíī sòoǹ Kriisitoo bɔti.
44008006	Ŋyunti ŋun bi gbìl̄ Fiiliipi nyɔɔbundi, ki wāĺ maamaacib bin u nìn ŋáańee, samaa kɔkɔ nìn pílfí tin u sòoǹee tiŋan.
44008007	Kun puee arasiniibi nìn gbáà ibiil ki nyēē biwaatiibi tikpil pu, ní bifaliŋfaambi nì bideembi tikpil kántì dicaandi.
44008008	Ní dipɔɔpiŋkpaandi nìn jéetì kitiŋ gbanti poon.
44008009	Uninja ubɔ nìn bí kitiŋ gbantin, bi yíì-u Siimɔn. Kijapaayee nìn sá ukpaŋkpanti ki yāntì an ŋáań Samarii yab maamaaci u-kpaŋkpantiiku pu, ki yíì u-ba yii unikpaan.
44008010	Binikpaambi nì mbiyaamu kɔkɔ nìn pílfíǹ-u tiŋan, ní ki lì yii: “Unil nee di sá Unimbɔti pɔŋŋu ŋun bi yíì mpɔŋkpaanee.”
44008011	Bi nìn pílfíǹ-u tiŋan kun puee u nìn cáá u-kpaŋkpantiiku ki ŋáań maamaacib an yúntì.
44008012	Fiiliipi nìn sòon̄ dinyɔɔbummɔɔndi din sá Unimbɔti beel nì Yeesu Kriisitoo bɔtee, ní bi fɔ̃ɔ̃ u-bɔti ki kíí, ní bininjab nì binimpoobi yāntì bi fùl̄-bi Unimbɔti nyim.
44008013	Siimɔn u-ba fɔ̃ɔ̃ ki kíí. Bi fùl̄-u ki dɔ́òyee, waa ti là kí sútí kí wàatī Fiiliipi. U nín ká Fiiliipi ŋáań tidaandi nì maamaacikpaŋkpaambee, ní u bākatì tikpil.
44008014	Yeesu kpambaliŋ bí Jeerusaleem ki gbìl̄ yii Samarii yab fɔ̃ɔ̃ Unimbɔti bɔti ki kííyee, ní bi lēēPiyeer nì Jaan ki túnní bi-cee.
44008015	Bi bāań Samarii yab ceeyee, ní ki mēēki tīī-bi bí ŋmā kí fɔ̃ɔ̃ Unimbɔti Fām,
44008016	kun puee Unimbɔti Fām kaa nìn dáá kpákatìń Samarii yab báà ubɔ pu, bi nìn péēfùl̄-bi nyim ti-Dindaan Yeesu yindi ŋmaniŋma pu ní.
44008017	Ní Piyeer nì Jaan dū bi-ŋalii ki páaǹ Samarii yab pu, ní bi fɔ̃ɔ̃ Unimbɔti Fām.
44008018	Siimɔn nín ká yii akpambal dū bi-ŋalii ki páaǹ bi-pu bi fɔ̃ɔ̃ Unimbɔti Fāmee, ní u tīī Piyeer nì Jaan animil,
44008019	ní ki bí-bi yii: “Tīīmaan man mun an pɔŋŋu, un pu ní m yaa dū m-ŋalii ki páaǹee ú fɔ̃ɔ̃ Circir Fām.”
44008020	Ní Piyeer fātìi kíí-u yii: “A nín dākafì yii bi dù animil kí dā Unimbɔti pɔl puee, si nì a-nimiliŋee kɔkɔ ń ŋá fam!
44008021	Aa péēcáá tiba nì tiba tin bíī jītí nee poon. Kun puee a-pɔbil kaa bí deedee Unimbɔti nimiin.
44008022	Fá a-landɔkɔkpitiiyee kí mèè ti-Dindaan, an yaa yíì min min a dākafì a-pɔbilinee u dàá dūú pɔ̄-si,
44008023	kun puee m wāĺ a-poon tū kii tiloolee ní ikpiti kusakai bá-si.”
44008024	Ní Siimɔn kíí-bi yii: “Gbàam̀maan ti-Dindaan ni-ba kí tīī-mi, an nín dàá ŋá pu tin kɔkɔwoooo ni sòon̄ nee tiba ń taa bàń-mee!”
44008025	Piyeer nì Jaan lēekì seerab ki sòon̄ Unimbɔti bɔti ki dɔ́ò Samariiyee, ní ki fātìi nín gítí Jeerusaleem ki sòoǹ dinyɔɔbummɔɔndi nsan nì nsan Samarii timbilimmun.
44008026	Ní ti-Dindaan tūuŋŋu ŋubɔ tùkū Fiiliipi yii: “Yīkì kí túĺ ŋgan pú kí dī nsan ŋun sìntī Jeerusaleem ki cá Gasaayee, nsan ŋun baa ti dèe.”
44008027	Ní u yíkìi búntì. Niinee, Ueetiyoopiija ubɔ un bí Eetiyoopii nimpubɔtiu Kandaasi cee ki sá ukalinjakpaan ki kpèé unimpubɔtee pijawanti kɔkɔee,
44008028	nìn dɔ́miń Jeerusaleem ki jáam̀ Unimbɔti ki dɔ́òyee ki fàtīi kùǹ. U nìn kā u-tɔrkuu pu itaamu dátí-u ní ki kàaǹ Unimbɔti bɔnaatiliu Eesayi takaldau poon.
44008029	Ní Unimbɔti Fām tùkū Fiiliipi yii: “Còom̀ kí kíntí tɔrku nee!”
44008030	Ní Fiiliipi sáǹ ki bàn̄ee, ki gbìl̄ kijapaayee bíī kàaǹ Eesayi Unimbɔti bɔnaatiliu takaldau poon. Ní u bālfì-u yii: “A gbìl̀ a nín kàaǹ puee taapuɔɔɔ?”
44008031	Ní u kíí-u yii: “M yaa kaa ká ubɔ ń tùkù-mi taapu, m dàá ŋá mana kí gbìl̄?” Ní u mēēFiiliipi ń jɔ̄mìń kí kàl̄ u-cee tɔrkun.
44008032	Unimbɔti takaldau jandi din u nìn bíī kàaǹee nín tùkù-ti puee sèé: “Bi cáá-u ki cūnnì kii bi nín cáǹ upii kí kpò puee, kii bi nín cēēdipibil kuti di ŋmí kaa sūǹ puee, míǹ ní waa nìn wāaǹ tiba.
44008033	U sīntì u-ba taapu, baa pòn̄-u. Ŋma di dàá dāá ŋmā kí tùkù u-maaliŋu yab tin jítèe, kun puee bi lēēu-maŋfal duulnyan.”
44008034	Ní ukalinjee bí Fiiliipi yii: “M gbàam̄-si, ŋma pu ní Unimbɔti bɔnaatiliu sòon̄ míǹ ní? Úǹ u-ba pu ní u sòon̄ mimmaaan ubɔ pu ní?”
44008035	Niinee ní Fiiliipi yɔ̃oǹ dinyɔɔbundi ki kíĺ ki bíī sòoǹ ki tɔ́kɔǹ dijandi din u kàan̄ee pu ki bíī tùkù-u Yeesu bɔmɔntiiti.
44008036	Bi còom̄ ki cée, ki bàn̄ laaaba ki ká nnyim, ní ukalinjee bí yii: “Kpèè, nnyim sèé nee. Ba di gítī lìkintí-mi bí taa fàl̀-mi Unimbɔti nyim?” [
44008037	Ní Fiiliipi kíí-u yii: “An cáá nsan bí fàl̀-si Unimbɔti nyim a yaa fɔ̃ɔ̃ ki kíí nì a-pɔbil kɔkɔ”. Ní ukalinjee kíí-u yii: “M fɔ̃ɔ̃ ki kíí yii Yeesu Kriisitoo sá Unimbɔti Jipɔɔn.”]
44008038	Ní u bí yii bí yɔ́oń tɔrku, ní u nì Fiiliipi liitil nín sìntī ŋkpin ni, ní Fiiliipi tin fùl̄-u Unimbɔti nyim.
44008039	Bi nyánní nnyiminee, Unimbɔti Fām yɔ̃oǹ Fiiliipi. Ní ukalinjee kaa ti ká-u, ama ní ki nìkī u-saŋŋu nì dipɔɔpindin.
44008040	Fiiliipi, úǹ tin nyáń Asooti. Niinee u sòon̄ tibɔmɔntiil ki kpáaǹ ntimbilimu mun poon u jītée ki tin bàn̄ Seesaaree.
44009001	Ŋyunti gbantee, Sɔɔl kaa cāntì ti-Dindaan boonnooliibi nnikpaakoon, ní ki cūtì usaraaŋakpil cee
44009002	ki mēē-u yii ú tīī-u takaldab ú cáá cùnnì Damaasi kpafidiiŋŋi kpilib cee, an nín dàá ŋá pu u yaa ká biba niin bin nɔ́ɔ́ nsan gbantee, uninjeeee, unimpueeee, ú cúú-u kí bɔ́ob́ kí cáań Jeerusaleemee.
44009003	U yíkì u-saŋkindi pu ki tɔ́ob́ Damaasee, kpalaayee, ŋwalfi ŋubɔ nyánní yilpu ki māntìi tú-u ki jìliŋkī,
44009004	ní u lítì kitiŋ. Niinee ní u gbìl̄ nneen ŋubɔ bí-u yii: “Sɔɔl, Sɔɔl, ba ŋá ní a páb́-mi míǹ?”
44009005	Ní u bālfì yii: “An sá sii ŋma ní, m-Dindaan?” Ní ti-Dindaan kíí-u yii: “An sá man Yeesu un a páb̀ee.
44009006	Yīkìí kɔ́ kitiŋin. Niin ní bi dàá tùkù-si min sá á ŋée.”
44009007	Tifaandi kɔ́ bininjab u nì bin nìn nɔ́ɔ́yee. Bi yúl̀, kaa ti ŋūǹ kí wàan̄ tiba, kun puee bi gbìl̄ nneen pu ki mun kaa wāĺ báà ubɔ.
44009008	Ní Sɔɔl yáatìi yúl̀ ki ŋúbitì u-nimiliŋee kaa ti wāĺ. Ní bi cúú u-ŋal ki dātì-u ki cáā cūnnì Damaasi.
44009009	Ní u kāl̀ iwiin ita, kaa wál̀, kaa jíń, kaa nyùn̄ mun.
44009010	Ama Yeesu boonnooliu ubɔ nìn bí Damaasi, bi yíì-u yii Ananiyasi. Ti-Dindaan nyántì u-ba ki dàkā-u, ní ki yíiń-u yii: “Ananiyasi!” Ní u kíí yii: “M sèé, M-Dindaan.”
44009011	Ní ti-Dindaan bí-u yii: “Yīkìí dī didandi din bi yíì didancancaalee kí nyàab̀ Juuda dumpu un bi yíì Sɔɔl u sá Taarsee. Sɔɔl gbanti bíī mèé ŋwimmeemee
44009012	m yāntì u ká sii Ananiyasi kɔ́oń ki dū a-ŋalii ki páaǹ u-pu ú ŋmā kí wāl̀.”
44009013	Ní Ananiyasi kíí-u yii: “M-Dindaan, m gbìl̄ binib tikpil cee tikpitil tin uninja nee ŋá a-yab bin bí Jeerusaleemee pu.
44009014	U dɔ́miń doo ki cáá mpɔn ŋun bisaraaŋaliibi tīiń-u ú nīn cáā bɔ̃ob̀ bin kɔkɔwoooo nɔ́ɔ́-see.”
44009015	Ní ti-Dindaan bí-u yii: “Nín̄ cá, kun puee uninja gbanti di sá un m lēēú lēēseera m-pu bin kaa sá Juuda yabee nì bi-bɔtiibi, nì Israyeel yab kɔkɔ nimiinee.
44009016	Ní man m-ba ń dāá dàkà-u falaa un u dàá jī m-yindi puee.”
44009017	Niinee, Ananiyasi búntì ki bàn̄ ki kɔ́ kudicaŋuee ni, ki dū u-ŋalii ki páaǹ Sɔɔl pu, ní ki bí yii: “M-nabiki Sɔɔl, ti-Dindaan di túnní-mi. Úǹ di sá Yeesu un a nìn ká nsanni a nín nìn dòoń puee. U là á wāl̀, kí gbí Unimbɔti Fām.”
44009018	Dicilpu niin ní tiba nyánní u-nimiliŋin ki lítì kii ajɔmpɔkɔee, ní u wál̀. Ní u yíkì bi fùl̄-u Unimbɔti nyim.
44009019	Ní u jíń tijin ki fātìi ká mpɔn. Ní Sɔɔl kāl̀ Damaasi iwiŋkaaŋkaa Yeesu boonnooliibi cee,
44009020	ní ki kpáàā kíĺ ki sòoǹ Yeesu pu akpafidiin ni, yii u sá Unimbɔti Jipɔɔn.
44009021	An nìn ŋá bin kɔkɔwoooo nìn bíī pílfíǹ-uee bitii, ní bi lì yii: “Kaa sá un nìn bí Jeerusaleem ki páb̀ bin nɔ́ɔ́ Yeesuee deeee? Waa tí dɔ́miń doo kí cūtì-bi kí bɔ́ob́-bi kí cáá bisaraaŋakpilib nimiin deeee?”
44009022	Ŋyunti gbantee, Sɔɔl mòtīi kāntí mpɔn, ki sòoǹ ki pɔ́ɔkíǹ Juuda yab bin bí Damaasee, ki dàkà-bi yii Yeesu lafun sá Kriisitoo.
44009023	Iyunti tikpil jítèe, ní Juuda yab kpáfì kinyɔkɔ ki là kí kpò-u.
44009024	Ama Sɔɔl béè tin bi là kí ŋée. Ní bi dòoń ki nākantí ki cīití-u Damaasi tiŋki gundi punyɔmmu nyɔkɔpui ŋwìiń pu nì kunyeeu kí ŋmā kí kpò-u,
44009025	ní kunyeeuee, bin dī Sɔɔlee dū ŋŋmii ki kúĺ kukabiku ki dū Sɔɔl ki tākaǹ, ki dū-u ki nāatì digundi, ní u tin tīiǹ kitiŋ ki nyáń ki búntì.
44009026	Niinee, Sɔɔl cūtì Jeerusaleem ki bàà là kí dū u-ba kí kɔ́ǹ Yeesu boonnooliibin. Ama bi-kɔkɔ nìn fàŋkí-u, kaa nyí yii u kpántì Yeesu boonnooliu.
44009027	Ní Baarnaabasi cáá-u ki cūnnì Yeesu kpambaliŋ cee ki máafì-bi Sɔɔl nín nìn ká ti-Dindaan nsanni, u sòon̄ nì u puee, nì min Sɔɔl nìn sòon̄ Damaasi ki cántì ki pòn̄ Yeesuee.
44009028	Ní u nì bi nìn kíǹ ki yìiǹ Jeerusaleem, ní u sòoǹ ti-Dindaan pu, kaa fàŋkí.
44009029	Ní u nì Juuda yab bin gbìl̀ greeki sooniee sòoǹ ki kpākantí tɔb, ní bíǹ nìn kíǹ ki nyàab̀ kí kpò-u.
44009030	Nnabiyaamu mun kíǹee gbìl̄ mimmee, ní ki yɔ̃oǹ-u ki cūnnì Seesaaree, ní ki yāntì u búntì Taarsi.
44009031	Kriisitoo nikitil din nìn bí Juudee nì Gaaliilee nì Samariiyee nìn kíǹ ki bí nsɔŋfin ki báaǹ inyaan ki fàŋkí ti-Dindaan, kaa là kí yìntīǹ-u. Ní bi-wíiŋŋu nìn gbēentí mun, kun puee Unimbɔti Fām nìn bí bi-cee.
44009032	Piyeer nìn yìiǹ niin timmu kɔkɔn ki màntī Kriisitoo yab pu, ní ki kpáàā sīntì bin nìn kɔ́ò Lida tiŋkinee cee,
44009033	ní ki tin ká uninja ubɔ, bi yíì-u Eenee, u nìn sá ufaliŋfaan ki dɔ̄ u-lambaŋki pu abin anii.
44009034	Ní Piyeer bí-u yii: “Eenee, Yeesu Kriisitoo cáaǹ-si! Yīkìí kpáb́ a-lambaŋki.” Ní u yáatìi yúl̀ dicilpu niin.
44009035	Bin kɔkɔwoooo nìn kɔ́ò Lida nì Saarɔnee nìn ká-u, ní ki kpántì bi-bimbim ki fɔ̃ɔ̃ ti-Dindaan ki kíí.
44009036	Unimpu ubɔ nìn bí Jɔpa ki nɔ́ɔ́ Yeesu, bi yíì-u Tabita, (Greeki sooni poonee bi yíì-u Dɔɔrkasi). U nìn ŋáań binib tiŋan tikpil, ní ki pūǹ biwɔfib animil mun.
44009037	Ŋyunti gbantee, u búŋkì ní ki kpíì. Bi fùl̄-u ki dɔ́òyee, ki cáá-u ki jɔ́m̀ diditɔntɔkɔl pu ki bíl̀.
44009038	Jɔpa nì Lida kaa nìn dátiǹ tɔb. Ní Yeesu boonnooliibi gbìl̄ yii Piyeer bí Lidee, ní bi tú bininjab bili u-cee bí cùú gbàam̀iń-u yii ú dāan̄ bi-cee malaa malaa.
44009039	Ní Piyeer yíkì dicilpu, u nì bininjabee kɔkɔ búntì. Bi bàn̄ee, ní bi cáá-u ki jɔ́m̀ diditɔntɔkɔl pu. Ní bikpiipusoodambi kɔkɔ dɔ́miń ki māntì ki gɔ́ń Piyeer ki sūǹ ki dàkà Piyeer Dɔɔrkasi nín nìn dáá bí ki lù abɔkuti nì satab biŋyee.
44009040	Ní Piyeer nyántì binib kɔkɔ ní ki gbāaǹ ki bíī mèé, ní ki fātì utaŋkpiil pu ki bí yii: “Tabita, yīkìm̄!” Ní u ŋúbitì u-nimiliŋ ki kpēēPiyeer, ní ki yáatìi kāl̀.
44009041	Ní Piyeer tāntì u-ŋal ki cúú-u ki yáatì-u ki yɔ́oǹ, ní ki yíiń Kriisitoo yab nì bikpiipusoodambee, ki dū un fīkitèe ki dūu dàkā-bi.
44009042	Jɔpa yab kɔkɔ gbìl̄ an bɔtee, ní binib tikpil fɔ̃ɔ̃ ti-Dindaan ki kíí.
44009043	Piyeer nìn kāl̀ Jɔpa ki yúntì ugbanjɔb un bi nìn yíì Siimɔŋyee cee.
44010001	Uninja ubɔ nìn bí Seesaaree, bi yíì-u Kɔɔrneel. U nìn sá usoojakpil disoojakitil din bi yíì Italii yalee kansikin.
44010002	Uninja gbanti nìn nɔ́ɔ́ Unimbɔti ki sá unimɔnti, u nì u-dicaŋku kɔkɔ nìn fàŋkí Unimbɔti. U nìn pūǹ Juuda yab wɔfibi tiwan ní ki mèé Unimbɔti baabadal.
44010003	Dalbee, an cá kii tikúti titee, u ká Unimbɔti tūuŋŋu kpìrrr, ŋu kɔ́oń u-cee ní ki bí-u yii: “Kɔɔrneel!”
44010004	Tifaandi nìn kɔ́-u, ní u kíǹ ki bíī kpèé Unimbɔti tūuŋŋu, ní ki bí yii: “Ba ŋá ní, m-Dindaan?” Ní ntūun bí-u yii: “A-wimmeem nì a nín pūǹ tiŋyee bàn̄ Unimbɔti, ní u téetì a-pu.
44010005	Tɔ̄ bininjab kɔŋkɔnnee Jɔpa bí yíiń un bi yíì Siimɔn ki páaǹ-u Piyeeree.
44010006	U bí ugbanjɔb un bi yíì Siimɔŋyee cee, un diiku bí tiŋku caŋinee.”
44010007	Ŋyunti ŋun ntūun ŋun nìn dɔ́miń ki sòon̄ nì uee búntèe, Kɔɔrneel yíiń u-tɔntɔnliibi bili nì sooja ubɔ un nìn bí u-cee ki fàŋkí Unimbɔtee,
44010008	ní ki máafì-bi tibɔtee ki dɔ́òyee, ki dū-bi ki tú Jɔpa.
44010009	Kutaa wúntèe, bi bí nsanni ki tɔ́ob́ kitiŋ gbantee Piyeer jɔ́m̀ kudii yilpu kuwiŋkuluu yuntiŋu kí mèè.
44010010	Ŋkùm cúú-u, u bàà là kí jī. Ŋyunti ŋun bi bíī ŋáań-u tijinee, ní an ŋá-u kii ŋgeemee.
44010011	Ní kutagbɔŋu pīitì, ní u ká tiwan tiba bí kii satakpaanee bi bɔ́ob́ ajannaatil pu ki sīntìń kitiŋ Piyeer nimiin.
44010012	Tiwan tin còom̄ ataa anaayee nì tin fùee nì nnɔmbiyaamu kɔkɔ nìn kā satee poon,
44010013	ní nneen ŋubɔ bí-u yii: “Piyeer, yīkìm̄ kí kpò kí ŋmɔ́!”
44010014	Ní Piyeer bí yii: “Aayee, m-Dindaan! Maa láá péē jíń tin kaa ŋān̄ee nì tin kaa bí circiree.”
44010015	Ní an gítī sòon̄nì-u nliliitiim yii: “Tin tin Unimbɔti ŋáŋkèe, sii ń taa lī yii taa ŋān̄!”
44010016	Ali míǹ diba diba mita pu, ní tiwanee fātìi nín jɔ́ḿ yilpu.
44010017	Piyeer bākatì ki kíǹ ki bíī dàkafī tin tin u bàà wál̀ee taapuee, niinee, bininjab bin Kɔɔrneel túnnée bālfì ki béè Siimɔn dumpu ki dɔ́miń ki yú kipunyɔkɔpu
44010018	ki yíiń ki bālfì yii: “Doo ní Siimɔn un bi yíì Piyeeree kɔ́òoo?”
44010019	Piyeer gbíntìi bíī dàkafī tin u bàà wál̀ee taapuee, ní Unimbɔti Fām bí-u yii: “Bininjab bita biba di nyàab̀-see.
44010020	Yīkìí kpákatí, taa gùgufì, si nì bi kɔkɔ ń nīn cá, kun puee man di túnní-bi.”
44010021	Niinee ní Piyeer kpákatìń, ní ki bí bininjabee yii: “Man un ni nyàab̀ee sèé. Ba di ŋá ní ni dɔ́miń doo?”
44010022	Ní bi kíí-u yii: “Kɔɔrneel un sá usoojakpil ki bí deedee ki fàŋkí Unimbɔti, Juuda yab kɔkɔ sòoǹ u-pu yii u sá unimɔntee, Unimbɔti tūuŋŋu ŋubɔ tùkū-u yii ú yíiń-si, á dāan̄ u-dumpu ú pīlfì tin tin a cáá kí tùkù-uee.”
44010023	Ní Piyeer fɔ̃ɔ̃-bi ki bíl̀. Kutaa wúntèe, u nì bi yíkìi búntì. Nnabiyaamu mun nìn bí Jɔpee biba mun nìn céeǹ-u.
44010024	Ku wúntèe ní u bàn̄ Seesaaree. Kɔɔrneel nìn yíiń u-yab nì u-bɔɔtimɔntiibi ki kíǹ ki kā ki cí-bi.
44010025	Ŋyunti ŋun Piyeer kɔ́òńee, ní Kɔɔrneel túŋkì-u ki gbāaǹ ki pɔ́ofì-u kunɔpoou.
44010026	Ama Piyeer yáatì-u, ní ki bí yii: “Yīkìm̄! Ma mun sá unil ní.”
44010027	Bi bíī sòoǹee ní ki nín kɔ́ò, ní Piyeer bàn̄ ki ká kunipaau kpáfì ki kā.
44010028	Ní u bí-bi yii: “Kee, ni nyí yii an sá timbi Juuda yab dikoobil ti nì binicambi ń kpāfì àá tí kɔ́ bi-dumpuiaa! Ama Unimbɔti dàkā-mi yii ḿ taa kpèè yii ubɔ sá ukpiti àá waa ŋān̄.
44010029	Míǹ pu ní ni tú ki yíiń-mi, m dɔ́miń kaa kpákaǹ. Too, m bàlfī-ni yii ba pu ní ni tú bi yíiń-mi?”
44010030	Ní Kɔɔrneel kíí-u yii: “Iwiin inaa sèé, tikúti tita, ŋyunti ŋun bí nee deedee, m bíī mèé m-dumpu. M kpēēyee, uninja ubɔ dee ki pēēdibɔkutil diba di jìl̀, ki yú m-nimiin,
44010031	ní ki bí yii: <Kɔɔrneel, Unimbɔti fɔ̃ɔ̃ a-wimmeem ki téetì a nín ŋáań biwɔfib tiŋan puee.
44010032	Tɔ̄ Jɔpa bí yíiń Siimɔn un bi yíì Piyeeree, u kɔ́ò Siimɔn ugbanjɔb dumpu ki nákaǹ tiŋkuee.>
44010033	Dicilpu ní m tú binib a-cee, ní a ŋá tiniti ki dɔ́miń. Kɔŋkɔnnee, ti-kɔkɔ bí Unimbɔti nimiin kí pīlfì tin ti-Dindaan tīī-si á tùkù-tee.”
44010034	Niinee, Piyeer kíĺ ki bíī sòoǹ nì bi yii: “Ibaamɔn, m béè yii Unimbɔti kaa gàntī ubɔ.
44010035	Ntimu kɔkɔn, un yaa fàŋkí-u ki ŋáań min kítèe ŋān̄ u-nimiin.
44010036	“Ni nyí yii Unimbɔti túnní dinyɔɔbummɔɔndi Israyeel yab cee, kí tùkù-bi yii nì Yeesu Kriisitoo puee bi dàá ká ŋsɔŋfi: Yeesuee di sá ti-kɔkɔ Dindaan.
44010037	Jaan nín sòon̄ Unimbɔti nyim difaldi bɔti ki dɔ́ò boonee, ni nyí tin jítì Juudee tiŋki kɔkɔn ki kíliń Gaaliileeyee.
44010038	Ni nyí yii Unimbɔti nìn tīiń Yeesu Naasaareeti yɔu u-Fām ki yāntì u cáá mpɔŋkpaan. U nìn cá ajan kɔkɔ ki ŋáań tiŋan ki cāantí bin kɔkɔ Sitaan pɔŋŋu nìn ŋúb́ee, kun puee Unimbɔti nìn bí u-cee.
44010039	Timbi kántì tin kɔkɔ u ŋáaǹ Juuda yab tiŋkin ki kpáaǹ Jeerusaleemee mun. Úǹ ní bi kpáá ndɔ pu, ki kūū-u.
44010040	Ama Unimbɔti fīkitì-u winta dal, ki yāntì bi ká-u.
44010041	An kaa sá samaa kɔkɔ di ká-u, asee Unimbɔti nín nìn péēlēētimbi bin bin ń ká-uee. Di sá u nín nìn fīkitì ditaŋkpiilinee, boonee, ti nì u di jíń ki nyùn̄.
44010042	Ní u bí-ti yii tí nīn sòoǹ u-pu samaa cee, kí dàkà-bi yii úǹ Yeesu baba ní Unimbɔti lēē u-bɔsoonliu, ú sòoǹ bin wāĺee nì bin kpíìyee bɔti.
44010043	Úǹ pu ní Unimbɔti bɔnaatiliibi kɔkɔ lēekì seera yii un sá kamaa yaa fɔ̃ɔ̃-u ki kííyee kāntí u-kpitii pɔ̄tam Yeesu yindi pu.”
44010044	Piyeer bíī sòoǹ mimmee, ní Unimbɔti Fām kpákatìń bin kɔkɔ nìn bíī pílfí u-nyɔɔbundee pu.
44010045	-
44010046	Kriisitoo yab bin sá Juuda yab ki céeǹní Piyeeree nín gbìl̄ binicambi bíī sòoǹ isooncaan ki nyɔ́ŋkí Unimbɔtee, ní bi bākatì, kun puee Unimbɔti tīiń bin kaa sá Juuda yabee mun u-Fām. Niinee ní Piyeer bí yii:
44010047	“Binib nee fɔ̃ɔ̃ Unimbɔti Fām kii timbee dee. Mimmee, ti ŋūǹ kí yíí yii taa làá fàl̀-baaa?”
44010048	Ní u pú nsan yii bí fàl̀ Unimbɔti nyim Yeesu Kriisitoo yindi pu. Bi fùl̄-bi ki dɔ́òyee, ní bi mēē-u yii ú kàl̄ bi-cee iwiŋkaaŋkaa.
44011001	Akpambal nì nnabiyaamu mun nìn bí Juudeeyee gbìl̄ yii bin kaa sá Juuda yabee mun fɔ̃ɔ̃ Unimbɔti nyɔɔbundi.
44011002	Piyeer nìn fātìi bāań Jeerusaleemee, bin gífée nìn bíī wòon̄-u,
44011003	yii u kɔ́ bin kaa gífée cee, u nì bi jíń tijin.
44011004	Ní Piyeer bíī máafí-bi tin jítèe, an nín kíliń pu ki tin kúntì puee, yii:
44011005	“M nìn bí Jɔpa tiŋki poon ki bíī mèéyee, Unimbɔti ŋúbitì m-nimiliŋ m wál̀ tiwan tiba, ti bí kii satakpaanee ki bɔ́ob́ ajannaatil pu ki nyánní yilpu ki sīntìń m-cee.
44011006	Ní m bíī kpèé sata poon dímmmee, ní ki ká tiwaŋkuti tin còom̄ ataa anaayee nì ipeel, nì tin fùee nì nnɔmbiyaamu,
44011007	ní m gbìl̄ nneen ŋubɔ bí-mi yii: <Piyeer, yīkìí kpò kí ŋmɔ́!>
44011008	Ní m bí yii: <Aayee, m-Dindaan! Doooo nee tiwan tin ti kòɔ́yee kaa láá péēkɔ́ m-nyɔkɔn.>
44011009	Nliliitiimin ní nneenee gítī lī yii: <Tin Unimbɔti ŋáŋkèe, sii taa lì yii taa ŋān̄!>
44011010	Ali míǹ diba dibee mita, ní an wanti kɔkɔ fātìi nín jɔ́ḿ yilpu.
44011011	Dicilpu niinee, bininjab bita bin bi nìn túnní Seesaaree m-ceeyee bāań kudii kun ni m nìn kɔ́òyee nyɔkɔpu.
44011012	Ní Unimbɔti Fām bí yii man nì bi ń nīn cá, ḿ taa gùgufì. Man nì nnabiyaamu muluu nee di nìn nɔ́ɔ́ ki cūtì Kɔɔrneel dumpu.
44011013	Ní ú mun máafì-ti u nín nìn kā u-dumpu Unimbɔti tūuŋŋu ŋubɔ bāań ki tùkū-u yii: <Tɔ̄ Jɔpa, bí yíiń-si Siimɔn un bi páaǹ diyindi yii Piyeeree.
44011014	U dàá tùkù-si tibɔti tin pu sii nì a-samaau kɔkɔ dàá dī kí ká difiilee.>
44011015	M kíĺ ki bíī sòoǹ nì bee, ní Circir Fām kpákatìń bi-pu kii mi nín nìn kpákatìń ti mun pu mpeepeekaam puee.
44011016	Niinee, m téetì ti-Dindaan nyɔɔbundi nee pu, yii: <Jaan nìn fùul̀ binib Unimbɔti nyim, ama Unimbɔti dàá dāá fàl̀ nimbi nì Circir Fām ní.>
44011017	Unimbɔti pú bí mun u-Fām mbaantiim kii u nín nìn pú ti mun puee ní, kun puee ti-kɔkɔ fɔ̃ɔ̃ ti-Dindaan Yeesu Kriisitoo ki kíí. Kin man mun ŋma ní ḿ kpákaǹ Unimbɔti?”
44011018	Bi gbìl̄ mimmee, kaa ti bíī kpākantí-u, ki kíǹ ki bíī nyɔ́ŋkí Unimbɔti ki bí yii: “Mimmee, Unimbɔti yāntì bin kaa sá Juuda yabee mun fá bi-kpitii kí ŋmā kí ká dimaŋfal dee.”
44011019	Bin bin bi nìn páb́ bi yàl̄ Eetiyeen kúm boonee bàn̄ ali Feenisii nì Siipil nì Antiyɔsi, ki sòoǹ Unimbɔti bɔti Juuda yab ŋmaniŋma cee.
44011020	Ama bi-kansikin biba bin nyánní Siipil nì Siireenee bāań Antiyɔsi ki mun bíī tùkù bin kaa sá Juuda yabee dinyɔɔbummɔɔndi din sòoǹ ti-Dindaan Yeesu puee.
44011021	Ti-Dindaan pɔŋŋu nìn bí bi-cee, ní kunipaau nìn fɔ̃ɔ̃ ki kíí ki nɔ́ɔ́ ti-Dindaan.
44011022	Kriisitoo nikitil din bí Jeerusaleemee nín gbìl̄ an bɔtee ní bi dū Baarnaabasi ki tú Antiyɔsi.
44011023	U bàn̄ee ní ki ká Unimbɔti nín bīiǹ bi-pu miŋyee ní an mɔ́ɔkiǹ-u, ní u bíī tìì-bi kunyannyaau, yii bi-kɔkɔ ń nīn yú nì dipɔbil diba kí nīn nákaǹ ti-Dindaan.
44011024	Di sá yii u nìn sá unimɔnti, ki gbí Circir Fām nì fookii. Míǹ pu ní binib tikpil dɔ́miń ki nɔ́ɔ́ ti-Dindaan.
44011025	Míǹ boonee ní Baarnaabasi búntì Taarsi kí nyàab̀ Sɔɔl.
44011026	U bàn̄ ki ká-uee, ní ki cáań-u Antiyɔsi. Dibimmɔndi kɔkɔee, bi nìn dūu kāl̀ Kriisitoo nikitil kansikin ki dàkà binib tikpil Unimbɔti bɔti. Antiyɔsi tiŋkin ní bi péé péé ki yíiń Yeesu boonnooliibi yii Kriisitoo yab.
44011027	Ŋyunti gbantee, Unimbɔti bɔnaatiliibi biba nyánní Jeerusaleem ki sīntì Antiyɔsi.
44011028	Bi-kansikin ubɔ ní bi nìn yíì Agaabusi. Unimbɔti Fām yāntì kijapaayee yíkìi lī yii, ŋkùm miba dàá nyā kitiŋ kɔkɔ pu kí nīn pɔ̄ɔ̄. (Ní mi lafun bāań Kloodi beel yuntiŋu).
44011029	Ní Yeesu boonnooliibi bíī màkà báà ŋma ń tīī u nín ŋūǹ puee bí dūú tūtuǹ bi-nabiyaamu mun kɔ́ò Juudeeyee.
44011030	Bi tīīyee, ní ki yāntì Baarnaabasi nì Sɔɔl yɔ̃oǹ ki cáā cūnnì Jeerusaleem Kriisitoo nikitil kpilib cee.
44012001	Ŋyunti gbantee, ubɔti Eeroodi kíĺ ki bíī sàantí Kriisitoo yab biba,
44012002	ní ki yāntì bi lāntì Jaaki un sá Jaan maanee.
44012003	U ká yii an ŋān̄ Juuda yab ceeyee, ní u yāntì bi cúú Piyeer mun. An nìn sá iwiin in poon bi ŋmɔ́ò kpɔnɔb bin baa ŋá ŋkpɔnɔnyɔkɔee ní.
44012004	Bi cúú-u ki tɔ́ sarkanee, ní ubɔti lēēsoojab saalku nì ubɔ ń nīn cí-u tiŋan. U là yii, bi yaa jíń apibil jiŋaaliu ki dɔ́òyee, ú cáań-u samaa nimiin kí sòoǹ u-bɔti.
44012005	Ŋyunti ŋun Piyeer nìn bí kusarkadiinee, Kriisitoo nikitil nìn bí ki mèé Unimbɔti u-pu, kaa gbèentí.
44012006	Kutaa ń wúntí Eeroodi ń cáá-u ibɔsoon samaa nimiinee, kunyeeuee, Piyeer nìn sáká soojab bili kansikin ki dɔ̄ ki gèeǹ bi bɔ́ob́-u ikusaka ili, ní soojab bili yú kipunyɔkɔpu ki cí kusarkadii.
44012007	Kpalaayee, Unimbɔti tūuŋŋu ŋubɔ dɔ́miń, ní kusarkadiin wál̀ nyákányaka. Ní ntūun fáá Piyeer takakal ki fīntì-u, ní ki bí yii: “Yīkì malaa!” Ní ikusakee cúū fɔ́fì u-ŋaliiyin ki lítì.
44012008	Ní ntūun bí yii: “Gbìn̄ a-dambalau kí táká a-naatakaŋ.” Ní u ŋá míǹ. Ní ŋu gítī bí yii: “Dū a-satau kí pèen̄, kí nīn nɔ́ɔ́-mi.”
44012009	Ní Piyeer nɔ́ɔ́-u ki nyánní kusarkadiin, kaa nyí min ntūun bíī ŋáańee sá ibaamɔn, an ŋá-u kii kudamintiiuee ní.
44012010	Bi jítì soojapeekaabi pu ki tin jítì bililiitiibi mun puee, ní ki bàn̄ tikúti punyɔkɔki kin túĺ kitiŋinee. Kipunyɔkɔee cúū pīitì ki-ba bi-nimiin, ní bi nyáń ki tākaǹ didandi diba pu. Kpalaayee, ntūunee yíkì Piyeer cee.
44012011	Niinee ní Piyeer béè ní ki bí yii: “Kɔŋkɔnnee, tiŋman, m nyí yii ti-Dindaan di túnní u-tūuŋŋu ŋú dāá nyāntí-mi Eeroodi ŋaan nì tin kɔkɔwoooo Juuda yab bàà cí kí ŋá-mee.”
44012012	U yúl̀ ki dākafèe, ní ki nín̄ dòoń Maarii Jaan un bi páaǹ diyindi yii Maarkee na dumpu. Niin ní binib tikpil nìn kpáfì ki bíī mèé.
44012013	Ní u bàn̄ ki fáá kunaakoou punyɔkɔ, ní usapɔɔn ubɔ un bi nìn yíì Roodee sútìń kí pīlfì.
44012014	U béè Piyeer neenee, ní an mɔ́ɔkiǹ-u, ú bàà pìitī-uee, ní u sáǹ ki cūtìi tùkū yii Piyeer yú kipunyɔkɔpu.
44012015	Ní bi bí-u yii: “A wáatì níiin?” Ní u bí yii: “An baasii sá ibaamɔn ní!” Niinee ní bi bí yii: “An dàá nīn sá Unimbɔti tūuŋŋu ŋun cí-uee ní!”
44012016	Ŋyunti gbantee, Piyeer péēgbíntìi fátí, ní bi cúū pīitì ki ká-uee, ní ki bākatì sèeee.
44012017	Ní Piyeer dū u-ŋal ki téefì-bi yii bí ŋmīĺee, ní u bíī máafí-bi Unimbɔti nín nyántì-u kusarkadiin puee. Ní u bí-bi yii: “Cùú tùkùmaan Jaaki nì nnabiyaamu mun kíǹee.” Ní u nyáń ki búntì laaaba mun.
44012018	Kutaa wúntèe, soojab pɔbiliŋ bíil̀ tikpil, ní bi bíī bàlfī tɔb yii: “Ba di nín ŋá Piyeer dee?”
44012019	Eeroodi tú bí nyàab̀-u, ní baa kpáàā ká-u. Ní u bí yii bí bàlfì soojab tibɔti, ní ki pú nsan bí kpò-bi. Niinee ní Eeroodi yíkì Juudee ki cūtìi kɔ́ò Seesaaree.
44012020	Eeroodi nìn fɔ̃ɔ̃ Tiir nì Siidɔn yab pu diŋuul, ní bíǹ kpáfì dicilpu kí cùú ká-u. U-tiŋkin ní bi nìn tūntí tijin ki cāabìń bíǹ cee, míǹ puee, bi píí ubɔti Eeroodi cindin kpiliu Blasitusi kubɔɔtiiu ki wāatì, ní ki cūtìi gbāam̀ ubɔti Eeroodi.
44012021	Ŋwiin ŋun bi nìn síiǹee bāańee, Eeroodi pēeǹ u-beebɔkutiŋ ki kā u-beejal pu ki bíī sòoǹ nì bi tibɔti.
44012022	Ní samaa bíī kūuntí yii: “An sá unimbɔti ubɔ di sòoǹ, an kaa sá unil!”
44012023	Dicilpu niin ní Unimbɔti tūuŋŋu ŋubɔ cáań iween ki tɔ́ u-pu, kun puee waa tīī Unimbɔti tinyool. Ní akoosibil aba kɔ́ u-ni ki ŋmɔ́ ki kūū-u.
44012024	Ŋyunti gbantee, Unimbɔti nyɔɔbundi mòtīi gbìtī, ní bin fòol̄ ki kíikée wíiŋŋu gbēentí.
44012025	Baarnaabasi nì Sɔɔl dɔ́ò bi-tuuŋŋi Jeerusaleemee, ní ki fātìi gítìń, ki kpáaǹní Jaan un bi páaǹ diyindi yii Maarkee.
44013001	Unimbɔti bɔnaatiliibi nì bidakaliibi biba nìn bí Kriisitoo nikitil din bí Antiyɔsee kansikin, bíǹ di sá: Baarnaabasi, Siimeeyɔn un bi nìn páaǹ diyindi yii Niijeeree, nì Lusiyusi un sá Siireenee, nì Sɔɔl nì Manayeen (un Eeroodi baa nìn kpíiǹee).
44013002	Ŋyunti ŋun bi bɔ́ob́ kinyɔkɔ ki bíī nyɔ́ŋkí ti-Dindaanee, ní Unimbɔti Fām bí yii: “Gàntīmaan Baarnaabasi nì Sɔɔl kí yɔ́oń-mi ditundi din pu m yíiń-bee pu.”
44013003	Bi bɔ́ob́ kinyɔkɔ ki mēēki dɔ́òyee, ní bi dū bi-ŋalii ki páaǹ Baarnaabasi nì Sɔɔl pu, ní ki yāntì bi búntì.
44013004	Baarnaabasi nì Sɔɔl bin Unimbɔti Fām nìn túee nín sìntī Seelusii ki bàn̄ee, ki kɔ́ meela ki nín cá Siipil.
44013005	Bi bàn̄ Salamiinee, ki bíī sòoǹ Unimbɔti bɔti Juuda yab kpafidiiŋŋin. Jaan-Maarki nìn bí bi-cee kí nīn tútuǹ-bi.
44013006	Ní bi cɔ̃om̀ Siipil timmu kɔkɔn, ali ki tin bàn̄ Pafɔsi. Niin ní bi tin ká ujuudaja ubɔ, u sá ukpaŋkpanti bi yíì-u Baar-Yeesu, u mɔ́ntí yii u sá Unimbɔti bɔnaatiliu.
44013007	Gɔmina Seegusi Poolusi uciŋfiti cee ní u nìn bí. Gɔminee là kí pīlfì Unimbɔti nyɔɔbundee ní ki yíiń Baarnaabasi nì Sɔɔl.
44013008	Ama Eelimasi ukpaŋkpantee (u-yindi dee greeki sooni poon) nìn mɔ́tí, ki là kí pìkiliǹ gɔmina ń taa fɔ̃ɔ̃ Unimbɔti bɔti kí kíí.
44013009	Niinee, Unimbɔti Fām bāań Sɔɔl un bi yíì Pɔɔl muee, ní u kpēē-u soooo,
44013010	ní ki bí-u yii: “Sitaan biki, sii di gbí iciiŋŋmatiŋkaa nì digaŋgam ki jáà nì ibaamɔn kɔkɔ. Aa làá gbèen̄ ki gbíntìi bíiĺ Unimbɔti sambiyaamu mun tèen̄eeee?
44013011	Too, kɔŋkɔnnee, Unimbɔti dàá yàntī á kpántí ujɔfu. Aa làá ti wāl̀ ŋwìiń iyunti iba poon.” Dicilpu niinee, u kpántì ujɔfu, ní u kíǹ ki bíī táfí ki nyàab̀ un dàá dàtì-uee.
44013012	Ní gɔminee ká tin jítèe ní ki fɔ̃ɔ̃ dinyɔɔbummɔɔndee ki kíí. Kun puee ti-Dindaan bɔti tin bi dàkèe kɔ́-u tiŋan.
44013013	Ní Pɔɔl nì bin nìn cēentí-uee kɔ́ meela ki yíkì Pafɔsi ki bàn̄ Peeji Paŋfilii watil. Ní Jaan un bi yíì Maarkee gbēeǹ niin ki nín gítiń Jeerusaleem.
44013014	Bi yíkì Peeji, ki nín nìkì bi-saŋŋu ki tin bàn̄ Antiyɔsi tiŋki, Pisidii watil. Ní ŋwiŋŋuŋfikaa dalee, bi kɔ́ Juuda yab kpafidiikun ki kāl̀.
44013015	Bin béeyee kàan̄ mara nì Unimbɔti bɔnaatiliibi takaldab poon ki dɔ́òyee, ní kukpafidii kpilib túnní bi-cee yii: “Nnabiyaamu, ni yaa cáá isaŋki iba kí tīī samaa, ní sòoǹ.”
44013016	Ní Pɔɔl yíkì ki yɔ̃oǹ u-ŋal yilpu ki jáam̀-bi, ní ki bí-bi yii: “Nimbi Israyeel yab, nì nimbi bin fàŋkí Unimbɔtee, pīlfìmaan!
44013017	Israyeel yab Nimbɔtiu nìn lēēti-naanjab ki yāntì bi būtì ŋyunti ŋun bi nìn bí kunicaŋu Eejipiti tiŋkinee. Ní Unimbɔti nìn dū u-pɔŋŋu ki nyántì-bi,
44013018	ki jíń bi-pu kimɔtii bi-bimbim pu ki ŋúb́-bi abin imuŋku ili nyɔkɔm kupɔɔun,
44013019	ní ki jáń ki kúntì atimbun aluli Kanaan tiŋkin, ní ki dū Israyeel yab ki kāaǹ bi kpántì bitindambi.
44013020	Bi kāl̀ niin kii abin tilaafati tili nì imuŋku ili nì saalaa. “Boonee ní u tīī-bi bikpilib bin dàá nīn kpòotī-bee ki tin sāā Unimbɔti bɔnaatiliu Samueel yuntiŋu.
44013021	Ŋyunti gbanti ní bi bí yii bi là ubɔti. Niinee, Unimbɔti tīī-bi Sayuul Kiisi jipɔɔn un nyánní Banjamin naakookunee, u kāl̀ abin imuŋku ili.
44013022	Boonee, Unimbɔti dū-u ki fá, ní ki dū Dafiidi ki kāaǹ. Úǹ pu ní u sòon̄ yii: <M ká Dafiidi Jeesee jipɔɔn. Úǹ di fáatì m-pɔbil. U dàá dāá ŋá min kɔkɔ m lèe.> ”
44013023	Ní Pɔɔl nìkī ki lī yii: “U-maaliŋu poon ní Unimbɔti yāntì bi màl̄ Ufiil ubɔ ki tīī Israyeel yab, kii u nín nìn pɔ̃oǹ puee: úǹ di sá Yeesu.
44013024	Kí wàatī ú bàńee, Jaan nìn sòon̄ nì Israyeel yab kɔkɔ bí fá bi-kpitii kí yàntī bí fàl̀-bi Unimbɔti nyim.
44013025	Ŋyunti ŋun Jaan nìn dàá dɔ́ɔ́ u-tundee, ní u bí-bi yii: <Ŋma ní ni dàkafī yii m sá ní? Maa sá un ní ni dàkafī yii m sée! Ama ubɔ dòoń man boon, maa kpántì kí bútí u-naataaŋmiii gba.>
44013026	“Nnabiyaamu, nimbi Abraam maaliŋu biyaamu, nì nimbi binicambi bin fàŋkí Unimbɔtee, timbi ní Unimbɔti dū dinyɔɔbundi nee ki tīiń, tí ká difiil.
44013027	Binib bin kɔ́ò Jeerusaleemee nì bi-bɔtiibi kaa nìn béè un ní Yeesu sée, kaa béè Unimbɔti bɔnaatiliibi bɔti tin bi kàaǹ ŋwiŋŋuŋfikaa sá kamaa dalee taapu mun. Bi nín yāntì bi kūū Yeesu puee, bi ŋá min Unimbɔti bɔnaatiliibi nìn sòon̄ ki yɔ́oǹee dee.
44013028	Nì min sá kamaa ní baa ká tin u ŋá ki máaǹ ŋkúmee, bi mēēPiilati yii ú kpò-u.
44013029	Bi ŋá tin kɔkɔwoooo bi nìn ŋmàn̄ ki síiǹ u-puee, ní bi kpákatìń-u ndɔpuntikaa pu, ki dū-u ki ŋá dikaakulin.
44013030	Ama Unimbɔti fīkitì-u ditaŋkpiilin.
44013031	Boonee, bin nìn nyánní Gaaliilee ki céeǹní-u Jeerusaleemee nìn ká-u iwiin tikpil poon. Kɔŋkɔnnee, binibee gbanti di kíǹ ki sá seeradambi ki lèekī seera u-pu ki tìì samaa.
44013032	-
44013033	“Míǹ pu ní timbi bíī tùkù-ni dinyɔɔbummɔɔndi yii, dipoondi din Unimbɔti pɔ̃oǹ ti-naanjabee, u nín fīkitì Yeesuee, u ŋá-dì ki tīī timbi bi-naantiibi dee. Ali kii an nín ŋmàn̄ Soom takaldaliliiti poon puee, yii: Unimbɔti bí yii: <A sá m-Jipɔɔn, m dàkā díǹ yii man di màl̄-si.>
44013034	ní ki gítì sòon̄ u-pu yii: <M dàá dāá ŋá-ni tiŋan tin m nìn pɔ̃oǹ Dafiidi nì ibaamɔnee.> An taapu sá yii, u dàá fìkitī Yeesu ditaŋkpiilin, u-wunti ń taa sūū.
44013035	Míǹ puee ní Dafiidi lī u-takaldau poon laaaba Yeesu pu yii: <Aa làá yàntī a-circir tɔntɔnliu wunti ń sūū.>
44013036	Dafiidi yuntiŋuee u nìn sá Unimbɔti tɔntɔnliu ní ki ŋáań min ní Unimbɔti lēēki síiǹee. U dāa kpíì, ní bi síb́-u ki kɔ́ĺ u-naanjab, ní u-wunti sūū.
44013037	Ama Yeesu un Unimbɔti fīkitèe, úǹ wunti kaa sūū.
44013038	Nnabiyaamu, béémaan yii tin tin ní ti sòoǹ ki tùkù-ni nee di sá, úǹ pu ní ni kpántí deedeedambi Unimbɔti nimiin. Ni nìn nɔ́ɔ́ Mooisi marabee, naa nìn ŋūǹ kí kpántí deedeedambi Unimbɔti nimiin;
44013039	ama un yaa fɔ̃ɔ̃ Yeesu ki kííyee, Unimbɔti dù u-kpitii kɔkɔ ní kí pɔ̄-u.
44013040	Ní kpèèmaan tiŋan, tibɔti tin Unimbɔti bɔnaatiliibi nìn sòon̄ee ń taa bàń-ni, yii:
44013041	Unimbɔti bí yii: <Kpèefandambi kpèèmaan, bàkatīmaan kí wɔ̄ŋkìmaan! Di sá yii ni-yuntii nee poon m dàá ŋá ditundi diba din bi yaa láā bíī máafí-ni gba, naa làá fɔ̃ɔ̃ kí kííyee.> ”
44013042	Pɔɔl nì Baarnaabasi nyáń kukpafidiinee, ní bi mēē-bi yii ŋwiŋŋuŋfikaa ŋun dòońee bí dāá gítī sòoǹ tibɔti gbanti pu.
44013043	Binib kɔkɔ yāaǹ ki nín kùǹee, Juuda yab nì binicambi bin fɔ̃ɔ̃ Juuda yab marabee tikpil nìn nɔ́ɔ́ Pɔɔl nì Baarnaabasi, ní bíǹ bíī sòoǹ ki tìì-bi kunyannyaau, yii, bí nīn yú deedee ki ŋúb́ diyimɔɔl din Unimbɔti tīī-bee.
44013044	Ŋwiŋŋuŋfikaa dal fātìi bāańee, kitiŋ yab kɔkɔ ŋman nìn péēkɔ́oǹní ní, kí dāá pīlfì Unimbɔti bɔti.
44013045	Juuda yab ká kunipaauee, ní ki kíǹ ki bíī ŋáań Pɔɔl nì Baarnaabasi ipoompoon, ki bí yii Pɔɔl nín sòon̄ tiŋyee kaa sá míǹ, ní ki sìí-u.
44013046	Ní Pɔɔl nì Baarnaabasi tùkū-bi ibaamɔn, kaa fāŋkì, yii: “An sá nimbi cee ní ti máaǹ kí péé kí sòoǹ Unimbɔti bɔti. Ama, kii ni nín yíì tibɔti gbanti pu ki dàkafī yii naa máaǹ dimaŋfal din kaa cáá dikuntilee, an puee ti dàá nin kíǹ ki sòoǹ bin kaa sá Juuda yabee cee ní.
44013047	Kun puee ti-Dindaan nín bí tí ŋá miŋyee dee. Ti-Dindaan bí yii: <M lēē-si á nīn sá ŋwalfi kí cùnnì difiil ali kitiŋgbeennyɔkɔ.> ”
44013048	Bin kaa sá Juuda yabee gbìl̄ mimmee, ní ki bíī fàal̀ ki pàkà ti-Dindaan nyɔɔbundi. Ní bin kɔkɔ nìn sá bin dàá ká dimaŋfal din kaa cáá dikuntilee fɔ̃ɔ̃ ki kíí.
44013049	Ní ti-Dindaan nyɔɔbundi gbītì kitiŋ gbanti kɔkɔn.
44013050	Ama Juuda yab téé binimpukpaambi bin fɔ̃ɔ̃ Juuda yab marabee nì kitiŋ poon yidambi, ní bi yíkì ki páb́ Pɔɔl nì Baarnaabasi ali ki jìn̄-bi bi-tiŋki pu.
44013051	Ní Pɔɔl nì Baarnaabasi gbáfì bi-naatakaŋ kpɔŋkpɔm ki yàl̄ bi-tiŋki pu, án nīn sá-bi kudaaŋŋu yii ibɔsoon dɔ̄ ki cí-bi, ní ki búntì Ikoonium.
44013052	Ama bin nìn fɔ̃ɔ̃ Yeesu ki kíí Antiyɔsi tiŋkinee nìn gbí dipɔɔpiŋkpaandi nì Circir Fām.
44014001	Ikoonium tiŋkinee, Pɔɔl nì Baarnaabasi tí kɔ́ Juuda yab kpafidiikun mbaantiim, ki sòon̄ tiŋan, ali binib tikpil, Juuda yab nì Greeki yab kɔkɔ, fɔ̃ɔ̃ ki kíí.
44014002	Ama Juuda yab bin kaa fɔ̃ɔ̃ kí kííyee téé bin kaa sá Juuda yabee bí cùú ŋá Pɔɔl nì Baarnaabasi tin kaa ŋān̄ee.
44014003	Nì míǹ kɔkɔee, Pɔɔl nì Baarnaabasi kāl̀ ki yúntì Ikoonium ki sòon̄ ti-Dindaan bɔti, kaa fàŋkí, ní ti-Dindaan yāntì bi ŋáań tidaandi nì maamaacib kí dàkà yii bi nín sòoǹ u-ŋanti puee, an sá ibaamɔn.
44014004	Ní kitiŋin yab cúū yākatì mili: biba bí Juuda yab jandi pú, ní bin kíǹee mun bí Yeesu kpambaliŋ jandi pú.
44014005	Ní Juuda yab nì bin kaa sá Juuda yabee, ki kpáaǹ bi-bɔtiibi, kpáfì ki bíī bɔ́ntí ki là kí sàaǹ-bi, kí yāŋkì-bi ataŋkpee kí kpò.
44014006	Pɔɔl nì Baarnaabasi béè mimmee, ní ki sáǹ ki búntì ki tin bàn̄ Liista nì Deebi, ntimu mun bí Liikayoonii tiŋkinee, nì mu-kpaanceetii,
44014007	ki bí niin ki sòoǹ Yeesu bɔmɔntiiti.
44014008	Ufaliŋfaan ubɔ nìn bí Liista, bi péēmàl̄-uee, u-taaŋi fáká ní waa cɔ̃om̀ ki ká.
44014009	Dalba uninjee bíī pílfí Pɔɔl nyɔɔbundee, ní Pɔɔl dū u-nimikpeeŋu ki báaǹ u-pu, ki béè yii u cáá fookii Unimbɔti pu ki ŋūǹ kí ká dicaandee,
44014010	ní u téeń mpɔn yii: “Yīkìí yūĺ mɔ́lmɔl a-taaŋi pu!” Ní u nyīī ki yíkì krùb ki bíī còom̄.
44014011	Samaa nìn ká min Pɔɔl ŋée, ní bi bíī tátí nì Liikayoonii soonin yii: “Awaa aba kpántì binib ki kpákatìń ti-cee!”
44014012	Ní bi pú Baarnaabasi diyindi yii Suusi, ní ki pú Pɔɔl mun yii Eemasi, kun puee úǹ di nìn sòoǹ nì samaa.
44014013	Ní utandaan un nìn tòotī diwaal din bi yíì Suusi, di-diiku yú kitiŋ kpaanceetiŋuee, dūń nsupumpukum^fc^ ki léeǹ inajaa ki cáań kitiŋ punyɔkɔpu, u nì samaa là kí dūú tòotī-bi.
44014014	Yeesu kpambaliŋ Pɔɔl nì Baarnaabasi gbìl̄ mimmee, an wùn̄-bi, ní bi cátì bi-bɔkutiŋ ki sáǹ ki nín cá samaayee kansikin ki tátí yii:
44014015	“Ti-yab, ba ŋá ní ni ŋáań míǹ? Ti mun péē sá binib kii nimbee ní, tiwumbaantiil. Ní ti bíī tùkù-ni dinyɔɔbummɔɔndi, yii ní fá ni-waaŋi gbanti ŋin sá famee kí nɔ́ɔ́ Unimbɔti un bée. Úǹ di náań yilpu nì taapu nì tiŋku, nì tin kɔkɔwoooo péēbée.
44014016	Ŋyunti ŋun jítèe, u nìn yāntì atimbun kamaa ŋáaǹ ŋi nín là puee.
44014017	Nì míǹ kɔkɔee, u dàkā-ŋi kun ní u sée, nì u-ŋáaǹtamin: di sá yii u yāntì utaa nì, tiwan lòoǹ, tijikaal gbɔ́otí ki tìì-ni dipɔɔpindi.”
44014018	Mpɔn nì mpɔn ní Yeesu kpambaliŋ dū tibɔti gbanti ki dūu pīiǹ samaa nsan bí taa ŋmā kí tòotī-bi.
44014019	Boonee, Juuda yab biba nyánní Antiyɔsi nì Ikoonium ki ŋúń ki ŋmātiǹ samaa, ki yáŋkì Pɔɔl ataŋkpee ki fùn̄-u ki cáā bíl̀ kitiŋ boon ŋkpaanceeti, ki dàkafī yii u kpíì dee.
44014020	Kriisitoo yab dāa dɔ́miń ki māntìi tú-u, ní Pɔɔl yíkì ki nín cá kitiŋin. Kutaa wúntèe, ní u nì Baarnaabasi búntì Deebi.
44014021	Bi sòon̄ dinyɔɔbummɔɔndi kitiŋ gbantin ki yāntì binib tikpil kpántì Kriisitoo yab. Boonee ní bi nín gítiń Liista, Ikoonium nì Antiyɔsi.
44014022	Bi nìn tìì Kriisitoo yab kunyannyaau, ki sáŋkí-bi yii bí nīn pɔ̄ɔntí biba Yeesu bɔtin, ní ki bí-bi yii: “An sá nì falaakpaan ní tí nín ŋmā kí kɔ́ Unimbɔti beelin.”
44014023	Ní bi lēekì bikpilib Kriisitoo nikitil sá kamaa poon, ki bɔ́ob́ kinyɔkɔ ki mēēki dɔ́òyee, ki dū-bi ki dūu ŋá ti-Dindaan un bi fɔ̃ɔ̃ ki kííyee ŋaan.
44014024	Bi dīń Pisidii puee, ki bāań Paŋfilii.
44014025	Bi sòon̄ Unimbɔti bɔti Peeji ki dɔ́òyee, ní ki nín sìntī Atalii.
44014026	Niin ní bi kɔ́ meela ki búntì Antiyɔsi, laakin Kriisitoo yab nìn mēēUnimbɔti ń tūtuǹ-bi atuun ŋin bi ŋáaǹ nee puee.
44014027	Bi bàan̄ee, ki kpáfì Kriisitoo nikitil ní ki máafì tin kɔkɔwoooo Unimbɔti ŋá ki tīī-bee, nì min ní u pīitì nsan bin kaa sá Juuda yabee kɔkɔ ń fɔ̃ɔ̃ kí kííyee.
44014028	Ní bi nìn kāl̀ ki yúntì fiii Kriisitoo yab cee.
44015001	Bininjab biba nìn nyánní Juudee ki dɔ́miń Antiyɔsi, ki kíĺ ki bíī dàkà nnabiyaamu yii: “Ni yaa kaa gífì kii Mooisi marau nín lī puee, naa ŋūǹ kí ká difiil.”
44015002	Niinee, Pɔɔl nì Baarnaabasi kaa kíí, ní kunikpɔŋkpɔkɔkpaaŋŋu kɔ́ bi-kansikin. Ní bi bí yii Pɔɔl nì Baarnaabasi nì Kriisitoo yab biba mun ń jɔ̄m̀ Jeerusaleem Yeesu kpambaliŋ nì bikpilib cee, bí kpèè an bɔti.
44015003	Ní Kriisitoo nikitil nyántì-bi nsanni, ní bi dīń Feenisii nì Samarii ki máafí bin kaa sá Juuda yabee nín kpántì bi-bimbim ki fɔ̃ɔ̃ Yeesu ki kíí puee. Niinee ní an mɔ́ɔkiǹ Kriisitoo nikitil kɔkɔ.
44015004	Bi bàn̄ Jeerusaleemee, ní Yeesu kpambaliŋ nì bikpilib nì Kriisitoo nikitil kɔkɔ fɔ̃ɔ̃-bi. Ní bi máafì Unimbɔti nín dū-bi ki ŋáaǹ atuun puee.
44015005	Niinee ní Fariisab jandi din nìn fɔ̃ɔ̃ ki kííyee yíkì, kaa kíí, yii, bi máaǹ kí gīfì bin kaa sá Juuda yabee kí yàntī bí nīn ŋúb́ Mooisi marab kí wàatī ní bí nīn nín sá Kriisitoo yab.
44015006	Ní Yeesu kpambaliŋ nì bikpilib kpáfì kí kpèè an bɔti.
44015007	Bi nìn kpáká ki yúntì, ní Piyeer dāa nín yíkì ki bí yii: “M-nabiyaamu, ni nyí yii, doooo ŋkilkaam ní Unimbɔti lēē-mi ni-kansikin ḿ sòoǹ tibɔmɔntiil kí tīī bin kaa sá Juuda yabee, bí gbìl̄ kí fɔ̃ɔ̃ kí kíí.
44015008	Ní Unimbɔti un nyí binib pɔbiliŋinee tīī-bi Circir Fām kii timbee, kí dàkà yii u fɔ̃ɔ̃-bi.
44015009	Waa gāntì bíǹ nì timbi, bi nín fɔ̃ɔ̃-u ki kííyee ní u fíntì bi-pɔbiliŋ circir.
44015010	Ba pu ní ni cɔ́ŋkí Unimbɔti ki cáá diwaŋgul din ti-naanjab nì timbi ti-ba kaa ŋúń ki túǹee, ki cáā tūntí Kriisitoo yab?
44015011	An sá nì ti-Dindaan Yeesu ŋanti pu ní ti máká yii ti ká difiil kii bí muee.”
44015012	Niinee ní samaa kɔkɔ ŋmíl̀, ní ki kíǹ ki bíī pílfí Baarnaabasi nì Pɔɔl nín bíī máafí Unimbɔti nín nìn dī bi-pu ki ŋáaǹ tidaandi nì maamaacib bin kaa sá Juuda yabee kansikinee.
44015013	Bi sòon̄ ki dɔ́òyee, ní Jaaki fɔ̃ɔ̃ dinyɔɔbundi ki bí yii: “M-nabiyaamu, pīlfìmaan-mi!
44015014	Siimɔn bàà máafì-ni min ní Unimbɔti nìn kpēē ki lútì doooo ŋkilkaamin bin kaa sá Juuda yabee kansikin bin ń nīn sá u-yabee.
44015015	An nɔ́ɔ́ nì Unimbɔti bɔnaatiliibi nín nìn sòoǹ puee, kun puee an nìn ŋmàn̄ Unimbɔti takaldaun yii:
44015016	<Míǹ boonee, m dàá dāá gítiń kí fàtīí mā Dafiidi diiku kun nìn lítèe. M dàá dāá fàtīí mā u-guŋŋi mɔ́lmɔl,
44015017	kí ŋmā kí yàntī binib bin kɔkɔ kíǹee ń nyàab̀ man bi-Dindaan, ki kpáaǹ atimbun ŋin kɔkɔ m yíiń ŋí nīn sá m-yabee.
44015018	Man ni-Dindaan un nìn yāntì bi béè dooooyee tin tin m dàá dāá ŋée di lī míǹ.>
44015019	“Míǹ puee ní man Jaaki ká yii, an kaa máaǹ tí nīn páb́ bin kaa sá Juuda yab ki kpántì bi-bimbim ki fɔ̃ɔ̃ Unimbɔti ki kííyee.
44015020	Ama tí ŋmà kí tùkùmaan-bi bí yàntī kí taa ti nín̄ jīǹ tiwan tin bi dū ki tɔ̃otì awaayee, kí taa ŋá tilaakpaal, kí taa ŋmɔ́ fatiku, kí taa jī tiwan tin baa lāntì fatiku nyáńee.
44015021	Di sá yii, doooo jaanjaan ki dāa dūu sāā díǹ, binib gbíntìi bí ki sòoǹ Mooisi marab pu ntimu sá kamaa poon, ki kàaǹ u-takaldab akpafidiin ni ŋwiŋŋuŋfikaa sá kamaa dal.”
44015022	Niinee ní Yeesu kpambaliŋ, nì bikpilib, nì Kriisitoo yab kɔkɔ bí yii bi dàá lēēbi-kansikin biba kí tɔ̄ Antiyɔsi, bi nì Pɔɔl nì Baarnaabasi. Bin bi lēēyee di sá Juudi un bi nìn yíì Baasaabasee, nì Siilasi. Bininjab bili gbanti ní nnabiyaamu kɔkɔ nìn tɔ́.
44015023	Ní bi tīī-bi takalda un poon bi ŋmàn̄ yii: “Timbi ni-nabiyaamu Yeesu kpambaliŋ nì bikpilib jáamiń nimbi nnabiyaamu mun kaa sá Juuda yab ki bí Antiyɔsi nì Siirii nì Siiliisiiyee.
44015024	Ti gbìl̄ yii ti-yab biba dɔ́miń ni-cee ki sòon̄ nì ni tibɔti, ki yāntì ni bākatì nì ni-ba, ki bíil̀ ni-pɔbiliŋ. Ti mun kaa túnní-bi ni-cee.
44015025	Míǹ pu ní ti mun sòon̄ ki kpáfì ki lēēbinib biba ki dū-bi ki túnní ni-cee, bi nì Baarnaabasi nì Pɔɔl ti-nabineeŋkaamu,
44015026	binib bin dū bi-ba ki tīī ŋkúm ti-Dindaan Yeesu Kriisitoo yindi puee.
44015027	Míǹ puee ní ti dū binib bili nee, Juudi nì Siilasi, ki túnní ni-cee, bí sòoǹ ni-nimiin tibɔbaantiil gbanti pu.
44015028	Min ŋān̄ Unimbɔti Fām cee ki kpáaǹ ti mun ceeyee di sá tí taa ti dū awaŋgul aba kí túń-ni, an yaa kaa tin sá tin máaǹ ní ŋée.
44015029	Tíǹ di sá yii ni máaǹ kí yíí kí taa ti ŋmɔ́ tinan tin bi tɔ̃otì awaayee, kí taa ŋmɔ́ fatiku, kí taa ŋmɔ́ tiwan tin kpíì baa lāntì fatiku nyáńee, kí taa ŋá tilaakpaal. Min ŋān̄ ki tīī-nee di sá ní kòò tiwan gbanti. Ní nīn bí tiŋan!”
44015030	Niinee ní binib bin bi túee búntì Antiyɔsi. Bi bàn̄ee ki kpáfì Kriisitoo yab ki dū takaldee ki tīī-bi.
44015031	Bi kàan̄ takaldee ki dɔ́òyee, ní an mɔ́ɔkiǹ báà ŋma, kun puee takaldee cáań-bi dipɔɔsɔŋkil.
44015032	Juudi nì Siilasi mun nìn sá Unimbɔti bɔnaatiliibi, ní ki sòon̄ tibɔti tikpil ki sɔ̄ŋkì nnabiyaamu pɔbiliŋ, ní an kútì-bi mpɔn.
44015033	An dāa ŋmāntì ŋyunti ŋubɔee, ní nnabiyaamu mun cee bi cūtèe kāaǹ-bi nì dipɔɔpindi, ki yāntì bi nín gítiń bin túnní-bee cee. [
44015034	Ní Siilasi úǹ là kí gbíntí niin.]
44015035	Pɔɔl nì Baarnaabasi gbíntì Antiyɔsi bi nì binib tikpil bí ki sòoǹ ki dàkà ti-Dindaan bɔmɔntiiti.
44015036	Iyunti iba jítì boonee, ní Pɔɔl bí Baarnaabasi yii: “Yàntī tí gítí ntimu mun poon ti nìn sòon̄ ti-Dindaan bɔtee kí màntì ti-nabiyaamu pu kí kpèè yii bi bí mana.”
44015037	Ní Baarnaabasi bàà là bí kpáaǹ Jaan un bi yíì Maarkee,
44015038	ní Pɔɔl kaa nìn kíí yii, baa ŋūǹ kí kpáaǹ unil un nìn dū-bi ki fá doooo Paŋfilii, bi nì u kaa ti nɔ́ɔ́ ki tūǹ ditundee.
44015039	Ní bi nìn kpáká ali an pɔ́ɔkì, ní ki dāa kpáàā dūu yāaǹ tɔbin. Ní Baarnaabasi yɔ̃oǹ Maarki, bi kɔ́ meela ki nín cá Siipil.
44015040	Ní Pɔɔl mun lēēSiilasi. Kí wàatī Pɔɔl ń nīn nín cée, nnabiyaamu mēēti-Dindaan ń bìin̄ u-boon.
44015041	Ní u dī Siirii nì Siiliisii, ki mòtīi kútí Kriisitoo nikitiŋ mpɔn.
44016001	Pɔɔl bàn̄ Deebi nì Liistee, Kriisitoo yɔu ubɔ nìn bí niin, bi yíì-u Tiimootee, u-na nìn sá Ujuudanimpu ní ki fɔ̃ɔ̃ ki kíí, ní u-baa sá Greeki.
44016002	Nnabiyaamu mun nìn bí Liista nì Ikooniumee nìn sòoǹ kijapaayee pu yii u sá unimɔnti.
44016003	Pɔɔl nìn là Tiimootee ń nīn bí u-ceeyee, ní u kpáaǹ-u. Juuda yab bin nìn kɔ́ò niinee puee ní u gíí-u, kun puee bi kɔkɔ nìn nyí yii Tiimootee baa sá Greeki.
44016004	Ntimu mun kɔkɔwoooo poon bi jītée, bi sòoǹ ki tùkù Kriisitoo yab yii Yeesu kpambaliŋ nì Jeerusaleem kpilib nín nìn kpáfì ki ká tiŋyee, bí nīn ŋúb́-tì tiŋan.
44016005	An nìn yāntì Kriisitoo nikitiŋ nìn mòtīi fòol̄ ki kíikí ní bi-wíiŋŋu gbēentí kutaa sá kamaa.
44016006	Circir Fām nìn yíì yii Pɔɔl ń taa sòoǹ Unimbɔti bɔti Asii tiŋkinee, ní bi dūu dī Frijii nì Gaalaati timmun watil.
44016007	Bi tɔ́ob́ Miisii tiŋkee ki bàà mākafì kí cù Bitinii, ama ní Yeesu Fām tí yíì, yii bí taa dī niin.
44016008	Niinee ní bi dūu dī Miisii ki nín sìntī Troowasi.
44016009	Kunyeeuee ní Unimbɔti ŋúbitì Pɔɔl nimiliŋ, u ká Umaseeduaanja ubɔ yú ki gbàam̄-u yii, “Dīń Maseeduaan kí dāá jòoń-ti!”
44016010	Pɔɔl ká mimmee, ní ti béè yii Unimbɔti di yíì-ti tí cùú sòoǹ u-nyɔɔbummɔɔndi Maseeduaan. Dicilpu niinee ní ti bɔ́ntì ki nín cá.
44016011	Ti kɔ́ meela ki yíkì Troowasi, ní ki túĺ dicancaal ki búntì Samootrasi. Kutaa wúntèe, ti nín cá Neeyapooliisi,
44016012	ní ki dāa yíkì niin ki búntì Fiiliipi, kitiŋkpaaŋŋi kin bí Maseeduaan tiŋkin, ki bí Room yab ŋaanee. Ti nìn kāl̀ kitiŋ gbantin iwiŋkaaŋkaa iba.
44016013	Ŋwiŋŋuŋfikaa dalee, ti nyáń kitiŋ kpaanceetiŋu ŋkpin ŋubɔ caŋin, ki nyàab̀ laakin bi kpáfí ki mèé Unimbɔtee. Ti kāl̀ee, ní ki sòon̄ nì binimpoobi bin nìn kpáfì niinee.
44016014	Unimpu ubɔ nìn bí bin nìn bíī pílfée kansikin, bi yíì-u Liidiya. U nìn nyánní Tiyatiir tiŋkin ki sá unyampu ki nyáfí bisatamambi. U nìn fàŋkí Unimbɔti, ní ti-Dindaan pīitì u-pɔbil ki yāntì u fɔ̃ɔ̃ Pɔɔl bɔti.
44016015	Unimpuee yāntì ti fùl̄ u nì u-samaau Unimbɔti nyim. Ní u mēē-ti yii: “Ni yaa lafun nyí yii tiŋman m fɔ̃ɔ̃ ti-Dindaan ki kíí, ní dāan̄ kí nīn kɔ́ò m-dumpu.” Ní u páb́-ti ali ti lafun cūtì u-dumpu.
44016016	Dalba ti nìn cá ŋwimmeem paaŋŋu puee, ti tú usapɔɔn ubɔ, u sá uyumbu ki nìn cáá arasinii ubɔ u-ni ki wāĺ. An di nìn yì-tì u kāntí animil tikpil ki cāabìń u-dindambi.
44016017	Ní usapɔɔnee kíǹ ki nɔ́ɔ́ ti nì Pɔɔl, ki tátí yii: “Bininjab nee sá yilpu Nimbɔtiu tɔntɔnliibi ní, bi bíī sòoǹ nì ni min ní ni dàá dī kí ká difiilee ní!”
44016018	U dū iwiin tikpil ki nɔ́ɔ́-ti ki sòoǹ an bɔti. Pɔɔl dāa gīīyee, ní ki fātìi bí arasiniiyee yii: “Nì Yeesu Kriisitoo yindi pu ní m bí yii á nyā usapɔɔn nee-ni.” Ní arasiniiyee kpáàā nyáń niin dicilpu.
44016019	Uyumbuee dindambi ká yii Pɔɔl bíil̀ nsan ŋun pu bi kāntí animilee, ní bi cúú u nì Siilasi ki dáaĺ-bi ki cáā cūnnì bikpilib nimiin laakin kunipaau nìn kpáfée,
44016020	ní ki dāa yɔ̃oǹ-bi ki cūnnì biyidambi cee ki bí yii: “Binib nee di bíiĺ kitiŋ. Bi sá Juuda yab ní.
44016021	Marab bin bi dàkèe, timbi Room yab kaa ŋūǹ kí fɔ̃ɔ̃yaaa kaa ŋūǹ kí dī-bi mun.”
44016022	Niinee ní kunipaauee kɔkɔ dɔ́miń ki kútì, ní bi kpáfì Pɔɔl nì Siilasi pu, ní biyidambi dáaĺ Pɔɔl nì Siilasi bɔkutiŋ ki pēetì, ní ki bí yii bí gbá-bi anaalab.
44016023	Bi yāntì bi tāfì-bi míǹ ki dɔ́òyee, ní bi cáá-bi ki tɔ́ sarkan, ní ki bí yii sooja un cí bisarkadambee ń nin kpèé-bi tiŋan.
44016024	Bi kpáafì soojee míǹ ki dɔ́òyee, ní u fɔ̃ɔ̃-bi ki cáā tɔ́ kusarkadii poon ki bá-bi abaa.
44016025	Kunyataasiiu nyɔkɔmee, Pɔɔl nì Siilasi bíī mèé ki gà ilan ki nyɔ́ŋkí Unimbɔti, ní bisarkadambi bin kíǹee bíī pílfí.
44016026	Kpalaa kpalaa niinee, kitiŋ cīŋkì ki kpáaǹ kusarkadii. Dicilpu niinee, mpunyɔmu kɔkɔ cúū pīitì, ní tin bi bɔ́ob́ bisarkadambee kɔkɔ cúū bútì.
44016027	Sooja un cí bisarkadambee nín fīntì, mpunyɔmu wāāyee, u dàkafī yii bisarkadambi kɔkɔ sáǹ ki kátì dee, ní u dáaĺ ki fɔ́fì u-jiki kí bàà kpò u-ba.
44016028	Niinee ní Pɔɔl téeń mpɔn yii: “Taa kpò a-ba! Ti-kɔkɔ sèé doo.”
44016029	Ní sooja bí yii bí pɔ̄ń-u ŋŋmi. Niinee ní u tɔ́otì malaa ki cūtìi gbāaǹ Pɔɔl nì Siilasi nimiin, tiwun jìkì.
44016030	Ní u cáá-bi ki nyántì mmɔŋki, ní ki bālfì-bi yii: “M-dindambi, m dàá ŋá mana ní kí nín ká difiil dee?”
44016031	Ní bi kíí-u yii: “Fɔ̃ɔ̃ ti-Dindaan Yeesu kí kíí, a dàá ká difiil, sii nì a-dicaŋku kɔkɔ.”
44016032	Niinee ní bi bíī sòoǹ nì u nì bin kɔkɔ nìn bí u-dumpuee ti-Dindaan nyɔɔbundi.
44016033	Ní soojee yɔ̃oǹ-bi kunyeeu kukuluu gbanti poon ki fíntì bi-buuni. Niin dicilpu ní bi fùl̄ u nì u-dicaŋku kɔkɔ Unimbɔti nyim.
44016034	Boonee ní u yɔ̃oǹ-bi ki cáā jɔ́m̀ u-dumpu yilpu, ní ki ŋá-bi tijin. Ní u nì u-dicaŋku kíǹ ki bí dipɔɔpindin bi nín fɔ̃ɔ̃ Unimbɔti ki kííyee pu.
44016035	Kutaa wúntèe ní biyidambee túnní plisib ń dāá tùkù sooja ń líí binibee.
44016036	Ní sooja cūtìi tùkū Pɔɔl yii: “Biyidambi túnní yii ḿ líí-ni. Míǹ puee, nyā kí nīn cámaan nì ŋgbansɔŋfi.”
44016037	Ní Pɔɔl bí plisibee yii: “Bi cúú timbi bin sá Room tindambiyaamuee, kaa sòon̄ ti-bɔti ki ká ti-bɔkpil ní ki gbáń-ti samaa kɔkɔ nimiin ki cáań-ti ki pīiǹ kudii. Ní kɔŋkɔnnee, bi là kí báĺ soooo kí nyāntí-taaa? Ti yíì kpataaa, see biyidambi bi-ba ń dāan̄ kí nyāntí-ti!”
44016038	Plisib cáá dinyɔɔbundee ki fātìi bàn̄ biyidambee cee, bi nín gbìl̄ yii njapaamu gbanti sá Room tindambiyaamuee, tifaandi kɔ́-bi.
44016039	Ní bi dɔ́miń ki sɔ̄ŋkì bi-pɔbiliŋ ki nín nyántì-bi, ní ki gbāam̀-bi yii bí yīkì kitiŋ gbanti poon.
44016040	Bi nyáń kusarkadiinee, ní ki cūtìi kɔ́ Liidiya cee ki ká nnabiyaamu ki kútì-bi tibɔti, ní ki nín yíkì niin.
44017001	Pɔɔl nì Siilasi dī Aŋfipɔliisi pú ki cūtìi jítì Apɔloonii, ní ki nín bàn̄ Teesaalooniiki. Juuda yab nìn tí cáá niin kukpafidii.
44017002	Ní Pɔɔl nìn kɔ́ ki bíī dàkà kii u nín péē ŋáań puee, ki ŋá nnyɔmu muta. Kinyɔŋ sá kamaa poonee, u nìn cá kukpafidiin ŋwiŋŋuŋfikaa dal ki sòoǹ nì bi,
44017003	ki kàaǹ ki dàkà-bi Unimbɔti takaldau, laakin an nìn ŋmàn̄ yii Kriisitoo dàá dāá kpú kí dāá fìkitī bitaŋkpiibi kansikinee. Ní u bí-bi yii: “Yeesu un bɔti m sòoǹ-ni nee, úǹ di sá Kriisitoo.”
44017004	Juuda yab kansikin biba béè mimmee, ki dū bi-ba ki nákaǹ Pɔɔl nì Siilasi; míǹ mun ní ki kpáaǹ Greeki yab bin nìn tɔ́ Unimbɔti marabee tikpil, nì binimpugaakaabee tikpil mun nìn dū bi-ba ki nákaǹ-bi.
44017005	Ama Juuda yab ŋá ipoompoon ki cūtì kitiŋin ki nyàabīń anileen ŋin còom̄ adan puee ní ki kpáfì kunipaau, ki cáań fìkìlfikil kitiŋ poon. Dinikitilee yíkìi cūtì Jasɔn dumpu kí nyàabìń Pɔɔl nì Siilasi kí cáań samaa nimiin bí bàlfì-bi tibɔti.
44017006	Bi bàn̄ Jasɔn dumpu, kaa ká-bee, ní ki cúuń Jasɔn nì nnabiyaamu mubɔ ki cáań bikpilib nimiin, ní ki tátí yii: “Binib bin bíiĺ duulnyee dɔ́miń kitiŋ nee ni, ní Jasɔn fɔ̃ɔ̃-bi bi kɔ́ò u-dumpu.
44017007	Binib gbanti kaa fàŋkí gɔminakpaan Seesaar marab, kun puee bi cáá yii ubɔti ubɔ gítī bí, bi yíì-u Yeesu.”
44017008	An bɔtee bíil̀ samaa kɔkɔ pɔbiliŋ ki kpáaǹ bikpilib,
44017009	ní bikpilibee gíí Jasɔmbi dipɔŋkpaandi bí pà kí wàatī bí nín líí-bi.
44017010	Kunyeeu mɔ́ kpalaayee, nnabiyaamu yāntì Pɔɔl nì Siilasi búntì Beeree. Bi bàn̄ niinee, ní ki nín cá Juuda yab kpafidiikun.
44017011	Binib gbanti nìn cáá lakasimɔnti ki jítiǹ Teesaalooniiki yab, kun puee bíǹ fɔ̃ɔ̃ Unimbɔti bɔti mmɔntiimin. Bi nìn kpátí Unimbɔti takaldau iwintil kɔkɔ ki kpèé yii tin Pɔɔl sòoǹ nì bee yaa sá ibaamɔn;
44017012	an pu ní bi-kansikin kunipaau, ki kpáaǹ Greeki pijabi nì bininjab tikpil, nìn fɔ̃ɔ̃ ki kíí.
44017013	Ama Juuda yab bin bí Teesaalooniikee nín béè yii Pɔɔl tí bíī sòoǹ Unimbɔti bɔti Beereeyee, ní bi dɔ́miń niin ki cáań fìkìlfikil kitiŋin, ki yāntì samaa pɔbiliŋ bíil̀.
44017014	Niinee ní nnabiyaamu yāntì Pɔɔl búntì tiŋku caŋin, ní Siilasi nì Tiimootee, bíǹ nìn gbíntìi bí Beeree niin.
44017015	Bin nìn céeǹ Pɔɔlee nìn cáá-u ki cūnnì ali Ateen ki fàtīi gítińee, ní Pɔɔl bí yii bi yaa bàn̄ee bí tùkù Siilasi nì Tiimootee yii bí kíntiń-u malaa.
44017016	Ŋyunti ŋun Pɔɔl nìn kā Ateen ki cí-bee, an nìn páb́-u tikpil, kun puee kitiŋ gbanti sá awaa ŋmaniŋma ní.
44017017	Ní u kíĺ ki bíī sòoǹ nì Juuda yab nì bin fɔ̃ɔ̃ Juuda yab marabee kukpafidiin, ní ki sòoǹ iwintil kamaa kinyɔŋin, laakin binib kpáfée.
44017018	Anikiti ali aba nì Pɔɔl nìn bíī sòoǹ. Binib gbantee nìn nyí takalda tiŋan. Dinikitil diba sá Eepikuul yab, din kíǹee sá Stoowiiki yab. Ní biba bí yii: “Unifan nee kalin sòoǹ ba yati ní?” Ní bin kíǹee bí yii: “U máaǹ ki dàá nīn sá un sòoǹ inimbɔticaan bɔtee ní.” Kun pu bi lì mimmee di sá yii Pɔɔl nìn bíī sòoǹ Yeesu nì difìkitil bɔti pu.
44017019	Ní bi yɔ̃oǹ Pɔɔl ki cūnnì biyidambi cee, ní ki bí-u yii: “A-dàkatam nee sá tibɔcan, mimmee, a ŋūǹ kí tùkù-ti tibɔcan tin a dàkà nee taapuɔɔɔ?
44017020	Kun puee tin ti péēgbìl̀ a sòoǹee, taa láá gbìl̄-tì ki ká dalba dalba. Míǹ puee, ti bàà là kí béé tibɔti gbanti nín sá puee.” (
44017021	Di sá yii Ateen yab nì binicambi bin bí bi-kansikinee yati di nìn péēsá bí nīn kā ki pílfí tibɔcan ŋma.)
44017022	Ní Pɔɔl yáatìi yúl̀ biyidambi nimiin ki bí yii: “Ateen yab, m wāĺ yii, binib kansikinee, nimbi di sá bin nɔ́ɔ́ inimbɔti tiŋanee;
44017023	kun puee, m nín jītí ni-tiŋki nee poonee, m ká tiwan tin ní ni jáaḿee. Ali gba, m kpáàā ká nsaraafan ŋun pu bi ŋmàn̄ yii: <Unimbɔti un baa nyée.> Un ni jáaḿ, kaa nyée, úǹ pu ní m dɔ́miń kí sòoǹ-ni.
44017024	Úǹ di sá Unimbɔti un náań duulnya nì tin kɔkɔwoooo péēbée, ki sá yilpu nì taapu Dindaan. Waa kɔ́ò adiin ŋin binib cáá bi-ŋalii ki māāyee ni,
44017025	kaa nyàab̀ binib tūtuntam báà an yaa péēsá tintee. An kaa sá úǹ di tìì báà ŋma dimaŋfal nì ŋfām nì tikɔkɔɔɔ?
44017026	Úǹ di dī unibaanti pu ki nyántì anibul ki gbéeǹ kitiŋ kɔkɔ pu, ki síiǹ atimbun kɔkɔ nì ŋi-kɔŋkooni nyɔkɔm.
44017027	U ŋá míǹ ki là yii bin yaa táfí ki nyàab̀ úǹ Unimbɔtee yaa táá ŋmā kí ká-u. Ama Unimbɔti gbanti kaa dátiǹ-ti,
44017028	kun puee <Úǹ pu ní ti fòotī ki pɔ̄ɔ̄ ní ki bí.> Kii ni-laŋgaaliibi biba nín gāā puee, yii: <Ti mun péēsá u-biyaamu ní.>
44017029	Kii ti nín sá u-biyaamu puee, taa máaǹ kí dàkafì yii Unimbɔti sá kii awaa ŋin binib dākafì ki dū bi-ciini ki dū sindaariyab nì animil ki mɔ́ɔ́yee, àá kii tiwaŋkpítikaalee.
44017030	Ama Unimbɔti kaa dū ŋyunti ŋun binib kaa nìn nyí tibee ki dūu ŋá tibɔti. Míǹ puee ní kɔŋkɔnnee u bíī tùkù ajan kɔkɔ nib yii bi-kɔkɔ máaǹ kí fá bi-kpitii.
44017031	Di sá yii u yɔ́oǹ ŋwiin ŋubɔ ŋun ní u dàá yàntī Yeesu ń sòoǹ duulnya kɔkɔ bɔti nì ibaamɔnee, kun puee uninja gbanti ní u fīkitì bitaŋkpiibi kansikin ki dàkā-ti kudaaŋŋu páaa yii úǹ ní u lēē.”
44017032	Bi nín gbìl̄ u sòon̄ bitaŋkpiibi fìkititam puee, ní biba bíī bèel̄-u, ní bin kíǹee bí yii: “Dalba á dāá gítī sòoǹ tibɔti gbanti pu.”
44017033	Niinee ní Pɔɔl yíkì bi-kansikin ki nyáń.
44017034	Nì míǹ kɔkɔee, binib biba nìn fɔ̃ɔ̃ ki kíí, ki dū bi-ba ki nákaǹ Pɔɔl. Uyidaan un bi yíì Deeniiyee nì unimpu ubɔ bi yíì-u Damariisi nìn bí bi-kansikin. Biba mun nìn kútì.
44018001	Míǹ boonee, Pɔɔl dāa yíkì Ateen ki búntì Kɔranti.
44018002	Niin ní u ká uninja ubɔ, bi nìn yíì-u Akilaasi, u sá Ujuudaja ní bi màl̄-u Pɔnti. U nìn nyánní Italii ki bāań kpalaa u nì u-nimpuu Prisiil, kun puee gɔminakpaan Kloodi nìn bí yii Juuda yab kɔkɔ ń nyā Room tiŋkin. Niinee bíǹ nì Pɔɔl dūu píí tɔb kubɔɔtiiu.
44018003	Kii bi-kɔkɔ nín nìn ŋáań ditumbaantiil puee, ní u kɔ́ bi-cee, ní bi kpáfì ki tūǹ ditundi dicilpu. Bi-kɔkɔ nìn sá bitantiluliibi ní.
44018004	Ŋwiŋŋuŋfikaa dal sá kamaayee, Pɔɔl nìn pɔ̄ɔntí ní ki sòoǹ kukpafidiin kí ŋmā Juuda yab nì Greeki yab.
44018005	Ŋyunti ŋun Siilasi nì Tiimootee dāa nyánní Maseeduaan ki bàn̄ee, ní Pɔɔl dū u-yuntiŋu kɔkɔ ki kíǹ ki cáā sòoǹ Unimbɔti bɔti, ki tùkù Juuda yab yii Yeesu di sá Kriisitoo.
44018006	Ama Juuda yab kaa nìn là min u sòoǹee, ní ki bíī sìí-u. Ní u gbáfì u-bɔkutiŋ, ki bí-bi yii: “Ni-busuu ń gítí ni-pu! Man nyáń ni-bɔtin. Kɔŋkɔnnee m dàá nīn cá bin kaa sá Juuda yabee cee.”
44018007	U nìn yíkì niin, ki cūtìi kɔ́ uninja un nìn fɔ̃ɔ̃ Juuda yab marabee dumpu, bi yíì-u Titiyusi Justusi, u-dumpu nìn nákaǹ kukpafidii.
44018008	Ní Kripusi kukpafidii kpiliu nì u-dicaŋku kɔkɔ fɔ̃ɔ̃ ti-Dindaan ki kíí, ní Kɔranti yab bin nìn gbìl̄ Pɔɔl nyɔɔbundee tikpil nìn fòol̄ ki kíikí ki yàntī bi fùul̀-bi Unimbɔti nyim.
44018009	Kunyeeu kubɔee ti-Dindaan nyántì u-ba ki dàkā Pɔɔl ní ki bí-u yii: “Á taa fàŋkì, ama nín̄ sòoǹ kí taa gbèen̄,
44018010	di sá yii m bí a-cee, ubɔ kaa làá sútiń kí pìlīń-si ní kaa nín ŋá-si tikpitil. Kun puee, m cáá binib tikpil kitiŋ nee poon.”
44018011	Ní Pɔɔl nìn kāl̀ bi-kansikin dibindi diba nì dijandi, ki dàkà-bi Unimbɔti bɔti.
44018012	Bi kāaǹ Galiyɔn gɔmina Akaayi tiŋkinee, ní Juuda yab kpáfì ki yíkìi cúú Pɔɔl, ki cáā cūnnì Galiyɔn nimiin,
44018013	ní ki bí yii: “Unil nee yàntī bi nɔ̃otí Unimbɔti mbamin, min ní marab kaa lēe.”
44018014	Ŋyunti ŋun Pɔɔl bàà làá wàan̄ u-nyɔkɔ kí sòoǹee, ní gɔmina Galiyɔn bí Juuda yab yii: “Juuda yab, u yaa bàà ŋá tibɔkpitil tiba àá digaŋgam ubɔ, m bàà ŋūǹ kí pīlfiǹ-ni.
44018015	Ama an yaa sá yii ni yaa bíī kpákà nimbi ni-ba marab pu tibɔti tiba nì ayin aba puee, m yíì, maa làá sòoǹ an bɔti. Nimbi ni-ba ń kpèè-tì!”
44018016	Ní u jìn̄-bi ki nyántì.
44018017	Ní bi-kɔkɔ cúú Sɔsteen kukpafidii kpiliu, ki bíī gbáà gɔmina nimiin. Ní gɔmina kaa kpáàā fātìi tɔ́.
44018018	Pɔɔl gítī kāl̀ Kɔranti ki yúntì fiii. Boonee, u dāa yíkì nnabiyaamu cee ki kɔ́ meelan ki búntì Siirii, u nì Prisiil nì Akilaasi. Kí wàatī ú nín yīkì Saŋkreeyee Pɔɔl kɔ̃ol̀ diyibaakpal kí dàkà yii u pɔ̃oǹ kí ŋá tiba kí tīī Unimbɔti.
44018019	Bi bàn̄ Eefeesee, ní bin nì Pɔɔl nìn nɔ́ɔ́yee gbíntì niin. Ní Pɔɔl nìn kɔ́ kukpafidiin ki tí bíī sòoǹ nì Juuda yab.
44018020	Ní binib gbanti nìn bíī mèé-u yii ú gítī kàl̄ iwiŋkaaŋkaa bi-cee. Ní waa kíí.
44018021	U dàá yīkì bi-kansikinee, ní ki bí-bi yii: “Unimbɔti yaa là, m dāa gítiń ni-cee dalba.”
44018022	U yíkì Eefeesee, ki kɔ́ meelan ki kpákatì Seesaaree, ní ki jɔ́m̀ Jeerusaleem ki jáam̀ Kriisitoo yab, ní ki fātìi sīntìń Antiyɔsi.
44018023	U kāl̀ ŋyunti ŋubɔee, ní ki yíkìi cūtì Gaalaati nì Frijii timmu kɔkɔn, ki tìì Kriisitoo yab kɔkɔ kunyannyaau.
44018024	Ujuudaja ubɔ nìn bí, bi yíì-u Apooloosi, bi nìn màl̄-u Aleeksandrii, ní u dɔ́miń Eefeesi. Uninja gbantee nìn sá un nyí ki sòoǹ tiŋanee, ki nyí Unimbɔti takaldau mun tikpil.
44018025	Bi nìn dàkā-u ti-Dindaan bɔti, ní ú mun cáā sòoǹ deedee ki dàkà Yeesu bɔti nì kunyannyaau. Nì míǹ kɔkɔee, Jaan nyiŋfaltam baba ní u nìn péēnyí.
44018026	Ní u mɔ̄tìi bíī sòoǹ ki cántí-bi kukpafidiin. Prisiil nì Akilaasi gbìl̄ mimmee ní ki yɔ̃oǹ-u ki cáā cūnnì bi-cee, ki mɔ̄tìi dàkā-u Unimbɔti saŋŋu páaa.
44018027	Ní Apooloosi lēēyii u dàá cù Akaayi. Niinee, nnabiyaamu tīī-u kunyannyaau ki ŋmàn̄ takalda ki tīī Kriisitoo yab bin bí lapúee, yii bí fɔ̃ɔ̃-u tiŋan. U nín bàn̄ niinee, nì Unimbɔti pɔŋŋu puee u tútuǹ bin fɔ̃ɔ̃ Yeesu ki kííyee tikpil.
44018028	Di sá yii, u nì Juuda yab nìn kpákà samaa nimiin, ní u nìn sòoǹ ki líikí-bi, ki dàkà-bi Unimbɔti takaldau poon yii Yeesu di sá Kriisitoo.
44019001	Ŋyunti ŋun Apooloosi nìn bí Kɔrantee, ní Pɔɔl dīń kitiŋ kin bí ajoon puee ki bāań Eefeesi. Niin ní u ká Kriisitoo yab biba,
44019002	ki bālfì-bi yii: “Ni nín fɔ̃ɔ̃ ki kííyee, ni fɔ̃ɔ̃ Unimbɔti Fāmaaan?” Ní bi kíí-u yii: “Timbi kaa kpáàā gbìl̄ bi sòon̄ Unimbɔti Fām pu gba ní kaa nín fɔ̃ɔ̃-mi.”
44019003	Ní Pɔɔl bālfì-bi yii: “Mimmee, dinyiŋfaldi dilal ní bi fùl̄-ni ní?” Ní bi kíí-u yii: “Jaan yal ní ti fùl̄.”
44019004	Niinee ní Pɔɔl kíí-bi yii: “Jaan nyiŋfaltam sá ki tīī bin fá bi-kpitiiyee ní, u nìn tùkù samaa yii bí dāá fɔ̃ɔ̃ un dàá dāá dāan̄ úǹ boonee kí kíí: an dàkà yii Yeesu.”
44019005	Bi gbìl̄ an bɔtee, ní ki yāntì bi fùl̄-bi nnyim ti-Dindaan Yeesu yindi pu.
44019006	Ní Pɔɔl dū u-ŋalii ki páaǹ bi-pu. Niinee, Unimbɔti Fām kpákatìń bi-pu, ní bi kíǹ ki bíī sòoǹ isooncaan ki nàatī Unimbɔti bɔti.
44019007	Bininjab gbanti nìn bàn̄ binib saalaa nì bili nyɔkɔm.
44019008	Niinee ní Pɔɔl ŋá iŋmal ita ki kíǹ ki bí kukpafidiin ki mòtīi sòoǹ ki cántí-bi Unimbɔti beel bɔti, an nín dàá ŋá pu ní ú ŋmā-bee.
44019009	Ama biba nìn pɔ́ɔkì bi-pɔbiliŋ, kaa là kí fɔ̃ɔ̃ kí kíí, ní ki bí ki sòoǹ ki bíiĺ ti-Dindaan bɔti samaa nimiin. Niinee ní Pɔɔl yíkì bi-cee, ki yɔ̃oǹ Kriisitoo yab ní ki kíǹ ki dàkà Unimbɔti bɔti iwintil kɔkɔ Tiranusi sukuluun.
44019010	U nìn dàkā-bi míǹ ali abin ali. An di yāntì Juuda yab nì Greeki yab kɔkɔ bin nìn kɔ́ò Asii tiŋkinee ŋúń ki gbìl̄ ti-Dindaan bɔti.
44019011	Unimbɔti nìn dì Pɔɔl pu ki ŋáań maamaacikpaambi.
44019012	Di sá yii Pɔɔl ŋaabikaaa, u-wampeeŋkaati tiba ní bi yaa nìn cáań ki gbēēbibunliibee, iween nìn càntī-bi, ní arasiniibi mun nìn nyēēbi-pu.
44019013	Binyɔɔdambi biba nìn bí ki sá Juuda yab, ki yìiǹ ki cāantí bin cáá arasiniibee. Bí mun nìn mākaǹ kí yíiń ti-Dindaan Yeesu yindi kí jà arasiniibi. Bi nìn lī yii: “Nì Yeesu un pu Pɔɔl sòoǹee yindi pu ní m bí yii ní nyā.”
44019014	(Sikeefa Juuda yab saraaŋakpiliu ubɔ jipɔmbi biluli di nìn ŋáań mimmee.)
44019015	Ní arasiniiyee fātìi kíí-bi yii: “Man nyí Yeesu ki nyí Pɔɔl mun. Kin ni mun faa, ni sá bilab?”
44019016	Niinee, uninja un pu arasinii kēe ŋàan̄ ki cìb̄-bi, ní ki pɔ́ɔkiǹ bi-kɔkɔ, ki yāntì bi sáǹ mpɔn ki nyáń dicindi gbantin nì dicancaŋgbeel nì tiweendi.
44019017	Juuda yab nì Greeki yab kɔkɔ bin nìn kɔ́ò Eefeesee gbìl̄ mimmee, ní tifaandi kɔ́-bi ní bi mòtīi tìì ti-Dindaan Yeesu yindi tinyool.
44019018	Bin nìn fɔ̃ɔ̃ ki kííyee tikpil nìn dòoń samaa nimiin ki bìitī tin bi nìn ŋáaǹee pu.
44019019	Bi-kansikin tikpil bin nìn ŋáań tikpaŋkpantiilee nìn cáań bi-takaldab bin bi nìn cáā ŋáań tikpaŋkpantiilee ki wùn̄ ŋŋmi samaa kɔkɔ nimiin. Bi dāa kàan̄ ki kpēēyee, an sá animikpaan ní bi nìn dūu dá takaldab gbanti.
44019020	Míǹ ní ti-Dindaan bɔti gbītì an kɔkɔ ki báaǹ inyaan mpɔn.
44019021	Tíǹ jítèe, ní Pɔɔl bíī màkà yii u dàá dī Maseeduaan nì Akaayi pu kí cù Jeerusaleem. U lī mimmee, ní ki bí yii, u yaa bàn̄ niinee, see ú cù Room mun.
44019022	Ní u dū binib bili bin nìn bí u-cee ki tútuǹ-uee, Tiimootee nì Eerasti, ki dūu tú Maseeduaan. Ní úǹ u-ba nìn gbíntìi kāl̀ Asii tiŋkin fiii.
44019023	Ti-Dindaan bɔti puee ní ŋyunti gbanti bi yāntì dipɔɔmaldi kɔ́ Eefeesi tiŋkin.
44019024	Di sá yii uninja ubɔ nìn bí, bi yíì-u Deemeetriyusi. Kijapaayee nìn cáá tikúti ki mɔ́ò ŋwaadibiyaamu ki cáā nántíǹ diwaal Aateemiisi diiku, ki nìn tìì u-tɔntɔnliibi bí mun ń nīn ŋáań ki kāntí ipaati tiŋan.
44019025	Ní u kpáfì u-tɔntɔnliibi nì bin kɔkɔ péē tūǹ an tundee, ní ki bí-bi yii: “Ti-yab, kee, ni-kɔkɔ nyí yii ti-tundi nee di yì ti-jimaa!
44019026	Kee, ni ká ki gbìl̄ Asii timmu kɔkɔn, an kaa sá Eefeesi ŋmaniŋma, Pɔɔl gbanti nín ŋúń ki dáaliń binib tikpil ki gíiǹní u-jandi pueeyaa! Ní ki cáá yii, inimbɔti in binib dū bi-ŋalii ki ŋée kaa sá inimbɔti.
44019027	An sá mbusu ní, kun puee an dàá yàntī baa làá nīn gítī tɔ́ ti-tundi nee. Ali gba, baa dāa gítī dù diwaakpaandi Aateemiisi diiku kí yíiń tiba, ní diwaakpaandi gbanti din Eefeesi tiŋki nì duulnya timmu kɔkɔ nɔ́ɔ́yee dàá dāá ŋá fam!”
44019028	Bi gbìl̄ an bɔtee, ní ki fɔ̃ɔ̃ aŋuu, ní ki kíǹ ki bíī tátí yii: “Eefeesi yab waal Aateemiisi di sá diwaakpaandi!”
44019029	Niinee ní dipɔɔbiildi kɔ́ kitiŋ kɔkɔn. Ní bi cúú Maseeduaan yab Gaayusi nì Aristaaki bin nì Pɔɔl nìn nɔ̃otée, ki yɔ̃oǹ-bi ki cáā cūnnì laakin samaa nìn kpáfée.
44019030	Pɔɔl bàà nìn là kí cù niin samaa cee, ní Kriisitoo yab yíì.
44019031	Ali u-bɔɔbi biba bin nìn sá Eefeesi kpilibee nìn túnní u-cee, bí gbàam̀-u ú taa dāan̄ samaayee kansikin.
44019032	Dikpafil gbanti poonee, biba nìn tátí ki sòoǹ tiba, ní biba mun ŋúb́ tiba. An ŋá fìkìlfikil, ní binib tikpil kaa kpáàā nyí kun pu ní bi baasii kpáfèe.
44019033	Kunipaauee kansikinee biba nìn cūtìi ká Aleeksandi, ní Juuda yab téé-u ki nyántìń ú sòoǹ. Ní Aleeksandi yɔ̃oǹ ŋŋal ki téefì-bi bí ŋmīĺ ú bàà sòoǹ nì samaa.
44019034	Ama bi nín dāa dūu béè yii u sá Ujuudajee, ní bi-kɔkɔ kpáfì ki tátí dicilpu ali tikúmɔn tili nyɔkɔm, ní ki cáá yii: “Eefeesi yab waal Aateemiisi di sá diwaakpaandi!”
44019035	Niinee ní ukpil ubɔ yāntì samaa ŋmíl̀, ní u bí yii: “Eefeesi yab, ŋma di kaa nyí yii Eefeesi tiŋki yab di kpèé diwaakpaandi Aateemiisi din nyánní yilpu ki lítèe nì di-diiku?
44019036	Ubɔ kaa ŋūǹ kí kpákaǹ an bɔti. Míǹ puee, kàl̄maan soooo, taa jìkìmaan tibɔti nee pu.
44019037	Binib bin ni cáań nee, baa ŋá digaŋgam ubɔ kuwaadiin, kaa ti sīī ti-waal mun.
44019038	Míǹ puee, Deemeetriyusi nì bitɔntɔnliibi bin bí u-ceeyee, ubɔ yaa ŋá-bi tibee, iwiin in bi sòoǹ tibɔtee bí, bibɔsoonliibi mun bí! Bí yíiń tɔb ibeeyiin kí sòoǹ.
44019039	An yaa tí sá bikpilib bɔtaaa, ní bí kpāfì kí kpèè, kii bi nín péēŋáań puee.
44019040	Ama tin bāań díǹ neeyee dàá yàntī bí lì yii ti là kí bīil̀ gɔmina. Di sá yii taa ŋūǹ kí lì kí dàkà kun pu ní ti kpáfì dooyee taapu.”
44019041	U lī mimmee, ní ki bí yii báà ŋma ń nīn kùǹ.
44020001	Fìkìlfikilee jítèe, ní Pɔɔl yíiń Kriisitoo yab, ki tīī-bi kunyannyaau, ní ki kāaǹ-bi, ní ki yíkì bi-kansikin ki búntì Maseeduaan.
44020002	U dī Maseeduaan tiŋgbammun, ki sòon̄ nì Kriisitoo yab ki sáŋkí-bi tikpil ki wāatì ní ki nín bàn̄ Greeki tiŋkin.
44020003	U nìn ŋá niin iŋmal ita ní. Ŋyunti ŋun u bɔ́ntì ki dàá kɔ́ meela kí nīn cá Siiriiyee, ní u béè yii Juuda yab sòon̄ ki bɔ́ntì nsambiyaamu mun pu bi dàá dī kí kpò-uee. Niinee ní u fātìi dūu dīń Maseeduaan pu.
44020004	Bin nìn nɔ́ɔ́-uee di sá: Sɔpatee Piirusi jipɔɔn un nìn sá Beereeyee, Aristaaki nì Seekundusi, bíǹ sá Teesaalooniiki yab, Gaayusi un sá Deebee, nì Tiimootee, Tiisiiki nì Troofiim, bíǹ nyánní Asii.
44020005	Bíǹ kɔkɔ nìn līntì ki cūtìi cíitì-ti Troowasi.
44020006	Iwiin in poon Juuda yab ŋmɔ́ò kpɔnɔb bin baa ŋá ŋkpɔnɔnyɔkɔee boonee, timbi kɔ́nní meela ki yíkìń Fiiliipi, ki ŋá iwiin iŋmoo ní ki nín bàn̄ bi-cee Troowasi, ní ki ŋá iwiin iluli niin.
44020007	Kinyɔŋ wimpeepeekaaŋu dalee, ti nìn kpáfì kí jī ti-Dindaan jikaati, ní Pɔɔl kíĺ ki bíī sòoǹ nì bin kpáfì niinee. U nìn sòon̄ ki yúntì tikpil, ali kunyataasiiu tikúti saalaa nì tili, kun puee an nìn sá kutaa ń wúntí ú yīkì dal ní.
44020008	Fitilab nìn wīikí diditɔntɔkɔl din poon ti nìn kpáfèe ni tikpil.
44020009	Ní unaacimpɔɔn ubɔ nìn bí niin, bi yíì-u Eetiiki, u nìn kā diditɔntɔkɔl tɔkɔlau nyɔɔgbandi pu. Ŋyunti ŋun Pɔɔl gbíntìi bíī sòoǹ nì bi ki cée, ní ŋgeem dɔ́miń ki cúú-u. U bíī gèeǹ tikpil tikpilee, ní ki dāa kpáàā nyánní diditɔntɔkɔl yilpu kuditataatiiu poon ki lítì kitiŋ. Bi péēyɔ̃oǹ-uee, u kpíì ní.
44020010	Niinee ní Pɔɔl kpákatìń ki bɔ̃oǹ ki yɔ̃oǹ-u ní ki bí yii: “Ni-pɔbiliŋ ń taa máĺ, kun puee u-Fām dáá bí!”
44020011	Ní u fātìi nín jɔ́ḿ ki cūtìi yākatì kpɔnɔb bi ŋmɔ́, ní u fātìi tí kíĺ ki bíī sòoǹ nì bi ali kutaa nì ku-wuntil, ní boonee u dāa nín yíkì.
44020012	Ní bi fātìi gíiǹ unaacimpɔɔnee u-dumpu nì alaafiya, ní an nìn mɔ́ɔkiǹ báà ŋma tikpil.
44020013	Ní timbi kɔ́ meela ki līntì kí cùú kíntí Pɔɔl Asɔsi tiŋkin, kii u nín nìn péēsòon̄ puee, kun puee úǹ dàá dāá còomìń ataa pu ní.
44020014	U bāań ki ká-ti Asɔsee, ní ti yɔ̃oǹ-u ki nín cáā cá Miitileen.
44020015	Niinee ní ti nín nìkì. Ali kutaa nì ku-wuntilee ní ti bàn̄ Kiyoo. Ní ku tí wúntèe ní ti bàn̄ Samɔsi, ní ku gítī tí wúntèe ní ti nín bàn̄ Miilee.
44020016	Pɔɔl nìn lēēyii u là kí gɔ́ntí Eefeesi kí taa bīil̀ ŋyunti kitiŋ gbantin, míǹ pu ní u nìn túĺ dicancaal, án ŋá-u malaa u yaa ŋūǹ ú ŋmā kí nīn bí Jeerusaleem Pantikooti wiiŋŋu dal.
44020017	Pɔɔl bí Miileeyee, ní ki tú bí cù Eefeesi kí yíiń niin Kriisitoo nikitil kpilib.
44020018	Bi bāań u-ceeyee, ní u bí-bi yii: “Kee, nimbi ni-ba nyí doooo ŋwimpeekaa ŋun m kɔ́oń Asii tiŋkinee m nín bí nì ni baabadal miŋyeeyaa!
44020019	Míǹ ní m nìn sìntīǹ m-ba ki tūǹ ti-Dindaan tundi nì nnyinnyim, ki bí falaabi kansikin kun puee Juuda yab nìn nyàab̀ isan kí kpò-mi.
44020020	Míǹ ní ni nyí yii maa nìn bál̀ tin ŋūǹ kí tūtuǹ-nee báà tiba, ki sòoǹ ki dàkà-ni Unimbɔti bɔti laakin binib kpáfée ki kpáaǹ ni-dumpui.
44020021	M nìn sáŋkí Juuda yab ki kpáaǹ Greeki yab tiŋan, yii bí fá ikpiti, kí fɔ̃ɔ̃ ti-Dindaan Yeesu kí kíí kí nɔ́ɔ́ Unimbɔti.
44020022	“Kɔŋkɔnnee, m dàá nīn cá Jeerusaleem dee kii Unimbɔti Fām nín bí ḿ ŋá puee, ama kaa nyí tin dàá ŋá-mi niinee,
44020023	asee ntimu mun kɔkɔ poon m jītée ní Unimbɔti Fām tùkù-mi yii sarka nì diniminaamandi dɔ̄ ki cí-mi.
44020024	Ama, man maŋfal bɔti kaa páb́-mi, ali kii an kaa sá-mi tiwammɔntiil tibee ní. Tin di páb́-mee di sá ḿ ŋá ditundi din m fɔ̃ɔ̃ ti-Dindaan ceeyee: díǹ di sá ḿ sòoǹ dinyɔɔbummɔɔndi kí tùkù binib dineendi din Unimbɔti cáá ti-puee.
44020025	“Míǹ puee, nimbi bin cee m jítì ki sòon̄ Unimbɔti beel pu bɔtee, kɔŋkɔnnee m nyí yii naa làá ti ká-mi.
44020026	An di yì-tì ní m tùkù-ni an bɔti díǹ kí síiń, boonee, ubɔ yaa láā gítī wáŋkèe, an kaa dāa gítī sá m-cee,
44020027	kun puee m tùkū-ni kaa bál̀-ni Unimbɔti nín là kí dāá ŋá min miŋyee kɔkɔ.
44020028	Míǹ puee, ní kpèèmaan ni-ba tiŋan, kí kpèèmaan dinikitil din pu Unimbɔti Fām lēē-ni yii ní nīn sá bikpilibee, kí kpòotī Unimbɔti nikitil din u dū u-ba fatikuu ki dée tiŋan.
44020029	M nyí yii, m-kpátam boonee, binib dàá dāá kɔ́oń ni-kansikin. Baa làá dāá tàan̄ dinikitil gbanti, ali kii agbiŋgbil nín cáá ntoom, kaa tàantí dipikitil puee.
44020030	Míǹ ní ni-kansikin bininjab biba mun dàá dāá yòon̄ tinyimɔmbɔti kí sòoǹ kí ŋmàtiǹ Kriisitoo yab biba ń nīn nɔ́ɔ́-bi.
44020031	Míǹ puee, ní nīn nyímaan nì ni-ba kí nīn téetí m nín nìn sáŋkí-ni pu nì nnyinnyim ŋwìiń pu nì kunyeeu ali abin atee.
44020032	“Kɔŋkɔnnee, m dū-ni ki ŋá Unimbɔti ŋaan, ní nīn ŋúb́ u-nyɔɔbummɔntiilee, díǹ di cáá mpɔn kí yàntī ní béé Unimbɔti bɔti tikpil kí dāá fɔ̃ɔ̃ ipaati in u síiǹ kí tīī bin kɔkɔ sá u-yabee.
44020033	Ni nyí yii man kaa nìn là ubɔ nimiliŋ, kaa nìn là ubɔ mun bɔkutil.
44020034	Nimbi ni-ba nìn nyí yii nì m-ŋalii in bí nee ní m nìn cáā tūǹ ditundi ní man nì bin nìn nɔ́ɔ́yee jīǹ.
44020035	M dàkā-ni ni-kɔkɔ ń béé yii ni máaǹ kí nīn tūǹ ditundi tikpil kí ŋmā kí tūtuǹ biwɔfib, kí nīn téetí ti-Dindaan Yeesu u-ba nín nìn lī dinyɔɔbundi diŋyee, yii: <Á pɔ̄ tiwanee mɔ̄ ki jítiǹ bí pɔ̄-si.> ”
44020036	Pɔɔl lī míǹ ki dɔ́òyee, ní ki gbāaǹ, ní u nì bi kɔkɔ bíī mèé.
44020037	Niinee ní bi-kɔkɔ bíī sūǹ, ní ki dū bi-ŋalii ki kpàl̄ Pɔɔl.
44020038	Tin nìn kɔ́ǹ-bi kunimbaauee di sá u nín lī yii dalba dalba baa làá ti ká-uee. Niinee ní bi céeǹ-u ali meela taapu.
44021001	Timbi nì bi dāa cúū yākatì tɔbinee, ní timbi kɔ́ meela ki túĺ dicancaal ki búntì Kɔɔsi, ní ku wúntèe ní ti bàn̄ Roodi. Niinee ní ti cāatì Patara.
44021002	Ní ki ká meela un cá Feenisiiyee, ní ti kɔ́ úǹ ki búntì.
44021003	Ti tin gbīitì Siipil tiŋki kin nnyim māntì ki túee ní ki dū-ki ki fá ŋŋaŋgan pú, ní ki dūu dī Siirii watil pú, ní ki tin bàn̄ Tiir, laakin meela dàá tàkatī u-wantee.
44021004	Niin ní ti ká Kriisitoo yab biba, ní ti kāl̀ iwiin iluli bi-cee. Unimbɔti Fām yāntì bi béè ki tùkū Pɔɔl yii ú taa jɔ̄m̀ Jeerusaleem.
44021005	Ti nín kāl̀ iwiin gbanti dɔ́ò ti dàá yīkìńee, bi nì bi-nimpoobi nì bi-biyaamu kɔkɔ céeǹní-ti ali ki nyántì kitiŋ kpaanceetiŋu. Niinee ní ti gbāaǹ dibuŋgbandi ki mēē.
44021006	Ti mēēki dɔ́òyee, ní ki kāaǹ tɔb, ní timbi búntì kí cùú kɔ́ meela, ní bí mun nín fàtī bi-dumpui.
44021007	Ní ti yíkì Tiir ki cūtì Tɔleemayisi, ki cūtìi jáam̀ nnabiyaamu, ki kāl̀ bi-cee ŋwiin ŋubɔ. Niin ní ti kúntì dimɔɔl pu saŋkindi.
44021008	Kutaa wúntèe ní ti yíkì niin ki bàn̄ Seesaaree, ní ki kɔ́ Fiiliipi dumpu. U sá un sòoǹ Yeesu nyɔɔbummɔɔndi ki sá binib biluli bin bi nìn lēēbí nīn yàkatī tijinee kansikin ubɔee.
44021009	U nìn cáá bisapɔmbi binaa bin kaa nyí bininjabee, bi nìn sá Unimbɔti bɔnaatiliibi.
44021010	Ti nìn kāl̀ u-cee ki yúntì fiii, ní Unimbɔti bɔnaatiliu ubɔ, bi yíì-u Agaabusi, nyánní Juudee ki dɔ́miń ti-cee.
44021011	Kijapaayee yɔ̃oǹ Pɔɔl dambalau ní ki dūu bɔ́ob́ u-taaŋi nì u-ŋalii, ní ki bí yii: “Pīlfìmaan Unimbɔti Fām nín lī puee! Uninja un di yaa yì dambala neeyee, Juuda yab dàá bɔ́ob́ udaan míǹ ní Jeerusaleem, ní kí dū-u kí tīī bin kaa sá Juuda yabee.”
44021012	Ti gbìl̄ mimmee, ní timbi nì laakin ti kɔ́òyee yab bíī gbàam̄ Pɔɔl yii ú taa cù Jeerusaleem.
44021013	Ní Pɔɔl bí-ti yii: “Ba ŋá ní ni sūǹ ki bíiĺ m-pɔbil míǹ? Báà bi yaa làá bɔ́ob́-mi kí kpò-mi gba Jeerusaleem niin ti-Dindaan Yeesu puɔɔɔ, maa mɔ́tí!”
44021014	Ti lī-u tikɔkɔ kaa ŋúń-uee, ní ti cāntì-u, ní ki bí-u yii: “Too, ti-Dindaan yaa là miŋyee, án ŋá míǹ!”
44021015	Iwiin gbanti boonee, ní ti bɔ́ntì ki nín jɔ́ḿ Jeerusaleem.
44021016	Kriisitoo yab bin bí Seesaareeyee biba céeǹní-ti ki cáā cūnnì kijapaai kin bi nìn yíì Minaasɔnee dumpu. U nìn sá Siipil, ki nìn fɔ̃ɔ̃ ki kíí dooooyee, úǹ cee ní bi nìn kɔ́ǹ-ti
44021017	Ti bàn̄ Jeerusaleemee, ní nnabiyaamu fɔ̃ɔ̃-ti nì dipɔɔpindi.
44021018	Kutaa wúntèe ní ti nì Pɔɔl búntì Jaaki cee. Niin ní bikpilib kɔkɔ nìn kpáfì.
44021019	U jáam̀-bi ki dɔ́òyee, ní ki bíī sòoǹ ki bɔ́bití-bi Unimbɔti nín dī u-pu ki túń ditundi din bin kaa sá Juuda yabee kansikinee.
44021020	Bi gbìl̄ mimmee, ní ki nyɔ́ŋkì Unimbɔti. Ní bi bí-u yii “Ti-nabiki, a ká Juuda yab kansikin binib kutukub tikpil nín kpántì Kriisitoo yab, bi-kɔkɔ ŋúb́ Mooisi marab tiŋan pueeyaa!
44021021	Di sá bi tùkū-bi yii a dàkà Juuda yab bin kɔ́ò binicambi kansikinee yii bí fá Mooisi marab kí taa ti nín̄ gífí bi-biyaamu, kí fá ti-naanjab koobiliŋ mun.
44021022	Báà an ŋá pu bi-kɔkɔ dàá béé yii a dɔ́miń. Mimmee, ti dàá ŋá mana kɔŋkɔnnee?
44021023	Míǹ puee, ti dàá tùkù-si a nín dàá ŋá puee. Bininjab binaa biba bí ti-kansikin doo bin pɔ̃oǹ, kii Mooisi marau nín lī puee bí taa kòol̄-bi bí nīn kíǹ ki kòɔ́ tiwan tiba ali kí nīn cí ŋyunti ŋubɔ kí dāá nín kòotī.
44021024	Yòon̄-bi kí cù si nì bi kɔkɔ ń ŋá saraabi kí kòotī-bi, kí pà animil bí kòol̀-bi. Niinee ní báà ŋma dàá béé yii tin ní bi sòoǹ a-puee kaa sá ibaamɔn, ní kí ká yii sisi aba bí kii bin dī marabee nín bí puee.
44021025	An yaa kíǹ bin kaa sá Juuda yab ki fɔ̃ɔ̃ Yeesu ki kííyee, ti nìn ŋmàn̄ takalda ki tùkū-bi yii timbi kpēēyii an ŋān̄ bí taa ti ŋmɔ́ tinan tin bi tɔ̃otì awaayee, kí taa ŋmɔ́ fatiku nì tiwan tin baa lāntì fatiku nyáńee, kí taa ŋá tilaakpaal mun.”
44021026	Kutaa wúntèe ní Pɔɔl yɔ̃oǹ bininjabee, ní u nì bi cūtì ki lēekì saraabi, ní ki kɔ́ Kunimbɔtidiin. Niin ní Pɔɔl yɔ́oǹ ŋwiin ŋun bi dàá kòotēe nì báà ŋma nín dàá dāá cáań saraabi bin biŋyee.
44021027	Ŋwinluluútee cá dikuntilee, ní Juuda yab biba bin nyánní Asiiyee ká Pɔɔl Kunimbɔtidiin. Niinee ní bi fíiǹ báà ŋma landɔkɔŋu ŋá mbaanti, ní bi cúú Pɔɔl.
44021028	Bi cúú-uee, ní ki kíǹ ki bíī tátí yii: “Israyeel yab, jòoḿmaan-ti! Kpèèmaan, uninjee dee un cá an kɔkɔ ki sòoǹ báà ŋma cee ki bíiĺ Israyeel yab yindi nì Mooisi marab nì Kunimbɔtidiiyee. Ali gba, u yāntì bin kaa sá Juuda yabee kɔ́ Kunimbɔtidiin, ki bíil̀ circir kɔŋkooŋŋu gbanti!”
44021029	(Kun yì-tèe di sá, bi nìn ká u nì Troofiim un sá Eefeesee kitiŋin, ní bi dākafì yii Pɔɔl nìn cáá-u ki kɔ́ǹ Kunimbɔtidiin.)
44021030	Niin ní kitimmɔŋee fɔ̃ɔ̃ ki píĺ dàiii, ní binib nyánní ajan kɔkɔ ki dɔ́miń ki cúú Pɔɔl ki dáaĺ-u ki nyántì Kunimbɔtidiin, ní ki dū mpunyɔmu ki pīiǹ dicilpu niin.
44021031	Bi nín nìn péēnyàab̀ kí kpò-uee puee, an pūtì kpáàā péēbàn̄ Room yab soojakpikpaanu, yii fìkìlfikil ubɔ kɔ́oń Jeerusaleem tiŋki kɔkɔn.
44021032	Dicilpu niinee, kijapaayee yɔ̃oǹ soojab ki kpáaǹ bi-kpilib biba ki sáń ki nín cá samaayee cee. Bi dāa ká usoojakpilee nì u-yab páaǹnée, ní bi gbēeǹ, kaa ti bíī gbáà Pɔɔl.
44021033	Niinee ní Room yab soojakpikpaanu dāatìi cúú Pɔɔl, ní ki bí yii bí dū ikusaka ili kí bɔ́ob́-u, ní u bālfì-bi un Pɔɔl sée nì tin u ŋée.
44021034	Kunipaau kansikinee, biba tátí ki lì tiba, ní bin kíǹee mun cáá tiba, an di nìn yì-tì waa nìn ŋúń ki béè mbaamɔn, ní u bí yii bí cáá-u kí cùnnì soojab dumpu.
44021035	Ŋyunti ŋun bi bāań akɔl puee, samaayee kɔkɔ nín páb́ Pɔɔl mpɔn puee ní soojab nìn yɔ̃oǹ-u ki túǹ, kí mɔ̄tì u-pu.
44021036	Kun puee binib nìn wīikí tikpil ki pá u-boon ki tátí yii bí kpò-u.
44021037	Bi tɔ́ob́ kí kɔ́ soojab dumpuee, ní Pɔɔl bālfì usoojakpikpaan yii: “A kíikí ḿ sòoǹ nì si tibaaa?” Ní ukpilee fātìi bālfì-u yii: “A gbìl̀ greeki sooniaaa?
44021038	Sii di kaa sá Ueejipitija un là kí bīil̀ kitiŋ yaadal nee, ki yíkìi yɔ̃oǹ digaŋgandambi kutukub binaa ki cūnnì kupɔɔuneeee?”
44021039	Ní Pɔɔl kíí-u yii: “Man sá Ujuudaja ní, ní bi màl̄-mi Taarsi, Siiliisii tiŋkpaaŋkin. M baasii sá kitiŋkpaaŋŋi tindambiki ní, m gbāam̀-si, pɔ̄-mi nsan ḿ sòoǹ nì samaa!”
44021040	Niinee ní usoojakpikpaanee pú-u mpaan. Ní Pɔɔl yúl̀ akɔl pu ki yɔ̃oǹ u-ŋal ki téefì samaa. Niinee ní báà ŋma ŋmíl̀ fɔ́ŋfɔŋ. Ní u yɔ̃oǹ dinyɔɔbundi ki bíī sòoǹ nì samaa nì Eebru soonin, yii:
44022001	“M-baabi nì m-nabiyaamu, pīlfìmaan kɔŋkɔnnee tibɔti tin m cáá kí tùkù-nee!”
44022002	Bi nín gbìl̄ u bíī sòoǹ nì bi Eebru sooniee, ní bi mɔ̄tìi ŋmíl̀ díkídiki. Ní Pɔɔl bí-bi yii:
44022003	“Man sá Ujuudaja ní, bi màl̄-mi Taarsi Siiliisii tiŋkin, ama kitiŋ nee poon ní m kāl̀ ki wíiǹ. Gamaliyeel cee ní m nìn bí ki bífì ti-naanjab marab kɔkɔ, ní ki nìn cáá dipɔɔndi Unimbɔti bɔtin tiŋan, kii díǹ wiiŋŋu ni mun nín cáá dipɔɔndi pu nan ní.
44022004	M nìn páb́ bin nìn nɔ́ɔ́ ti-Dindaan saŋŋuee, ali ki kūū biba, ki cútì bininjab nì binimpoobi ki tɔ́ sarkan.
44022005	Usaraaŋakpil nì bibɔsooŋkpilib kɔkɔ nìn kántì m nín nìn ŋáaǹ puee, bíǹ di ŋūǹ kí tùkù-ni mbaamɔn. Bíǹ gba di nìn tīī-mi takaldab ḿ cáá tīī Juuda yab kpilib bin kɔ́ò Damaasee kí ŋmā kí cúú Kriisitoo yab bin bí niinee, kí bɔ́obiń-bi ikusaka kí cáań Jeerusaleem bí dáaĺ bi-tafaliŋ.”
44022006	“Ki cá kuwiŋkuluuee, m nìn bí nsanni ki tɔ́ob́ Damaasi. Dicilpu niinee ní ŋwalfikpaŋkpaan ŋubɔ nyánní yilpu ki dɔ́miń ki māntìi tú-mi ki wāĺ nyákányaka,
44022007	ní m lítì kitiŋ. Niinee ní m gbìl̄ nneen ŋubɔ bíī lì-mi yii: <Sɔɔl, Sɔɔl, ba ŋá ní a páb́-mi míǹ?>
44022008	Ní m fātìi bālfì-u yii: <An sá sii ŋma, m-Dindaan?> Ní u kíí-mi yii: <An sá man Yeesu Naasaareeti yɔu un a páb̀ee.>
44022009	Bin nìn bí m-ceeyee nìn ká ŋwalfi, ama ní kaa nìn nín gbìl̄ nneen ŋun sòon̄ nì mee pu.
44022010	Niinee ní m bí yii: <Mimmee, m dàá ŋá mana, m-Dindaan?> Ní ti-Dindaan bí-mi yii: <Yīkìí nīn cá Damaasi. Niin ní bi dàá tin tùkù-si tin tin Unimbɔti bí yii á ŋée.>
44022011	Ŋwalfee nín nìn jīliŋkì m-nimiliŋ puee, maa nìn gítī wāĺ, ní man nì bin nìn nɔ́ɔ́yee cúú m-ŋal ki dātì-mi ki cūnnì Damaasi.
44022012	“Uninja ubɔ nìn bí niin, bi yíì-u Ananiyasi. U nìn néeń Unimbɔti ki nɔ́ɔ́ ti-marab deedee, ní Juuda yab bin nìn kɔ́ò Damaasee kɔkɔ nìn pàkà-u.
44022013	Kijapaayee dɔ́miń ki yúl̀ m-cee, ní ki bí yii: <M-nabiki Sɔɔl, ŋúbití a-nimiliŋ!> Kpalaa niinee, ní m cúū ŋúbitì, ní ki wál̀-u.
44022014	Ní u bí-mi yii: <Ti-naanjab Nimbɔtiuee di lēē-si dooooyee ki yɔ́oǹ yii á béé u nín là puee kí ká Deedeedaan un u lēēki túnnée kí gbìl̄ u-neen.
44022015	Sii di dàá nīn sá u-seeraleeliu, kí sòoǹ binib kɔkɔ nimiin tin tin a kée nì tin a gbìl̄ee.
44022016	Míǹ puee ba di gítī ŋúb́-si kɔŋkɔnnee? Yīkìm̄ kí kúuǹ kí yíiń ti-Dindaan bí fàl̀-si Unimbɔti nyim á ká a-kpitii pɔ̄tam.> ”
44022017	Pɔɔl nìkī ki lī yii: “M dāa fātìń Jeerusaleemee, ní ki kɔ́ Kunimbɔtidiin ki bíī mèé Unimbɔtee ní an fītì-mi ní m wál̀ ti-Dindaan.
44022018	Ní u tùkū-mi yii: <Nyā Jeerusaleem malaa, kun puee baa làá fɔ̃ɔ̃ tibɔti tin a bíī sòoǹ m-puee kí kíí.>
44022019	Ní m fātìi kíí-u yii: <Ti-Dindaan, kee, bíǹ bi-ba nyí-mi, m nín nìn yìiǹ Jeerusaleem akpafidiin ni ki cútí bin nɔ́ɔ́-see ki gbáà-bi ki cáā tòɔ́ sarkeeyaa!
44022020	Kee, bi nyí, daliŋkin bi bíī kù a-seeraleeliu Eetiyeenee, man di nìn bí niin ki bí yii u máaǹ ŋkúm, ní ki fɔ̃ɔ̃ bin bíī kù-uee bɔkutiŋ ki ŋúb́eeyaa!>
44022021	Ama ní u bí-mi yii: <Nín̄ cá. Bin bí ndan kaa sá Juuda yabee cee ní m tūǹ-si!> ”
44022022	Samaayee pílfiǹ Pɔɔl ki tin sāā laakin u bí yii ti-Dindaan tú-u bin kaa sá Juuda yabee ceeyee. Niinee ní bi yíkì ki bíī tátí yii: “Bí kpòmaan uninja nee, bí taa tàan̄-u, waa máaǹ kí nīn bí!”
44022023	Niinee ní bi bíī pùlfī ki pèetī bi-bɔkutiŋ ki fīintí, ní ki jáfí ntam ki tòɔ́ kutaa.
44022024	Ní usoojakpikpaanee bí yii bí cáá Pɔɔl kí kɔ́ǹ soojab dumpu kí gbá-u anaalab kí bàlfì-u kun di yì-tì ní samaa kɔkɔ tátí u-pu mimmee.
44022025	Bi bɔ́ob́-u ki dɔ́ò ki dàá gbá-uee, ní Pɔɔl bí usoojakpil un nìn bí niinee yii: “An máaǹ ní gbá Room tindambiki un bɔti gba baa láá sòon̄eeee?”
44022026	Ukpilee gbìl̄ an nyɔɔbundee, ní ki cūtìi tùkū usoojakpikpaanee yii: “Á nīn nyí nì a-ba! Kijapaayee sá Room tindambiki ní.”
44022027	Niinee ní usoojakpikpaanee dɔ́miń ki bālfì Pɔɔl yii: “A sá Room tindambiki níiin?” Ní Pɔɔl kíí-u yii: “Iiin.”
44022028	Niinee ní usoojakpikpaanee bí yii: “Man pàn̄ animil tikpil ní ki nín kpántì Room tindambiki.” Ní Pɔɔl fātìi bí-u yii: “Bi péēmàl̄-mee m sá Room tindambiki ní.”
44022029	Kpalaayee, bin bàà làá gbá-u kí yàntī ú sòoǹee kākatì ki wāatì-u. Usoojakpikpaanee nín dāa béè yii Pɔɔl sá Room tindambikee, ní tifaandi kɔ́ ú mun u-ba, kun puee u nìn dū ikusaka ní ki bɔ́ob́-u.
44022030	Usoojakpikpaanee là kí béé kun di yì-tì ní Juuda yab ŋúb́ Pɔɔlee. An pu ní kutaa wúntèe u bútì-u ikusaka ní ki bí yii bisaraaŋakpilib nì bibɔsoonliibi kɔkɔ ń kpāfì. Bi kpáfèe, ní u cáań Pɔɔl ki yɔ́oǹ bi-nimiin.
44023001	Ní Pɔɔl dū u-nimikpeeŋu ki báaǹ bikpilibee pu, ní ki bí-bi yii: “M-nabiyaamu, m nyí yii m ŋáaǹ tin kɔkɔwoooo m máaǹ kí ŋá kí tīī Unimbɔtee nì dipɔbil diba, ki dāa sāā díǹ wiiŋŋu nee.”
44023002	Niinee ní usaraaŋakpil, un bi yíì Ananiyasee, bí bin yú ki pìl̄-uee yii bí cùú fáá u-nyɔkɔ.
44023003	Ní Pɔɔl bí yii: “Unimbɔti dàá dāá fáá si mun, upoonnyɔŋfiti! Sii kā ki cáá marab ki sòoǹ man bɔti, ki yìntī marab gbanti a-ba ní ki cáá yii bí gbá mama!”
44023004	Ní bin nìn yú ki kɔ́ĺ Pɔɔlee bí-u yii: “Mimmee, a bíī sìí Unimbɔti saraaŋakpiliu deeyaa!”
44023005	Ní Pɔɔl fātìi kíí-bi yii: “M-nabiyaamu, maa nyí yii an sá usaraaŋakpil. An yaa sá fam, maa bàà sòoǹ míǹ, kun puee Unimbɔti takaldau poon tùkù-ti yii: <A taa sòoǹ ni-bɔtiu bɔfam.> ”
44023006	Pɔɔl nìn nyí yii bibɔsoonliibee jandi diba sá Sadusab ní dijandi diba mun sá Fariisab. Míǹ pu ní u nìn téeń samaayee nimiin yii: “M-nabiyaamu, man mun sá Fariisa ní, Ufariisaja di màl̄-mi. Dimákal din m cáá bitaŋkpiibi fìkititam puee di yì-tì ní bi cáań-mi doo kí sòoǹ m-bɔti!”
44023007	U lī míǹ ki dɔ́òyee, ní kunikpɔŋkpɔkɔu kɔ́ Sadusab nì Fariisab kansikin, ní samaa gbanti cúū yākatì tɔbin.
44023008	(Di sá yii Sadusab, bíǹ bí yii bitaŋkpiibi gítī kpá kí dāá fìkitī, Unimbɔti tūuni kpá, kinaŋ mun kpá, ama Fariisab, bíǹ bí yii tíǹ kɔkɔ bí.)
44023009	Niinee ní kujakpaaŋŋu jéetì bi-kansikin, ní bimaradakaliibi bin nìn sá Fariisab jandi puee biba yíkì, kaa kíí, ki bíī mɔ́tí yii: “Timbi kaa ká kijapaai nee ŋá tiba. An yaa yíì, Unimbɔti tūuŋŋu di dàá nīn máaǹ ki sòon̄ nì u.”
44023010	Kunikpɔŋkpɔkɔu mɔ̄tìi pɔ́ɔkèe, ní usoojakpikpaan fāŋkì yii bí taa ŋée kí cúú Pɔɔl kí tòntī. Ní u yāntì soojab kpákatìi cúú Pɔɔl ki nyántì bi-kansikin, ki cáā cūnnì soojab dumpu.
44023011	An nyeekuee, ti-Dindaan dɔ́miń Pɔɔl cee, ní ki bí-u yii: “Pɔ́ɔǹ a-ba! Kii a nín sòon̄ m-pu Jeerusaleem doo puee, án máaǹ á cù Room mun kí tin sòoǹ m-pu niin mbaantiim míǹ.”
44023012	Kutaa wúntèe ní Juuda yab kpáfì kinyɔkɔ ki pūtì Unimbɔti yii, bi yaa kaa kūū Pɔɔl, baa làá jāaa kaa làá nyò mun.
44023013	Bin nìn kpáfì kinyɔkɔ ki pūtì mimmee nìn jítì binib imuŋku ili pu.
44023014	Ní bi cūtìi ká bisaraaŋakpilib nì bikpilib, ní ki bí-bi yii: “Timbi baasii pūtì ki tíntì yii, ti yaa kaa kūū Pɔɔl, tí taa dáká tiba.
44023015	Míǹ puee, nimbi nì bibɔsoonliibi kɔkɔ, ní mèè usoojakpikpaan ú cáań-ni Pɔɔl, yii nimbi là kí mòtīí bàlfì-u tin páaa ní u baasii ŋée. Mimmee, timbi ń bɔ́ntí, bi yaa cáá-u ki tɔ́obińee, timbi ń kíntí kí kpò-u!”
44023016	Niinee, Pɔɔl niisal biki gbìl̄ bi nín kpáfì ki sòon̄ tiŋyee, ní u búntì soojab dumpu ki kɔ́ ki tùkū Pɔɔl tin jítèe.
44023017	Ní Pɔɔl yíiń bisoojakpilibee ubɔ ní ki bí-u yii: “Cáá kinaacimpɔmbiki nee kí cùnnì usoojakpikpaan cee, kun puee u cáá tiba ki là kí tùkù-u.”
44023018	Ukpilee yɔ̃oǹ-u ki cáá-u ki bàn̄ usoojakpikpaanee cee, ní ki bí yii: “Usarkadaan Pɔɔl di yíiń-mi ki gbāam̀ yii ḿ cáań-si kinaacimpɔmbiki nee, u cáá tiba ki dàá tùkù-si.”
44023019	Niinee ní usoojakpikpaanee cúú kinaacimpɔmbikee ŋal ki kpáàā kākatì ŋkpaanceeti, ní ki bí-u yii “Tilati ní a cáań ní?”
44023020	Ní u kíí-u yii: “Juuda yab kpáfì kí mèè-si yii á cáań-bi Pɔɔl bibɔsooŋkpilib nimiin, bi là kí ŋá kii bi dàá gítī mòtīí bàlfì-u tibɔti tiba yamee.
44023021	Á taa pīlfiǹ-bi! Di sá yii bi-kansikin binib imuŋku ili nì ipaa pūtì yii, bi yaa kaa kūū Pɔɔl, bíǹ kaa làá jāaa, kaa làá nyò mun. Bi bɔ́ntì kí báĺ kí cīití-u. Míǹ puee, bi kíǹ ki cí tin sii cááyee ní nee.”
44023022	Niinee, usoojakpikpaanee bí kinaacimpɔmbikee yii: “Nín̄ kùǹ. Á taa sòoǹ ubɔ cee yii a tùkū-mi tibɔti gbanti!”
44023023	Boonee ní usoojakpikpaanee yíiń bisoojakpilib bili, ní ki bí yii bí kpāfì soojab kulaafaau nì soojab bin cáá itaamuee imuŋku ita nì saalaa, nì soojab bin tòɔ́ ŋkpamuee mun kulaafaau, bí bɔ́ntí kí nīn cá Seesaaree tikúti tiwa kunyeeu nee,
44023024	kí nyàab̀ itaamu kí kàan̄ní Pɔɔl, kí cáá-u kí bànnì gɔmina Feeliikisi cee nì alaafiya.
44023025	Ní usoojakpikpaanee ŋmàn̄ takalda ki tīī gɔmina yii:
44023026	“Man Kloodi Liisiyasi di jáaḿ m-kpiliu gɔmina Feeliikisi.
44023027	Di sá yii Juuda yab di cúú uninja nee ki là kí kpò-u. M nín gbìl̄ yii u sá Room tindambikee, ní man nì m-soojab cūtìi fɔ̃oń-u.
44023028	M nìn là kí béé kun pu ní Juuda yab ŋúb́-u mimmee, ní m cáá-u ki cūnnì bi-bɔsooŋkpilib cee.
44023029	Niinee ní m ká yii bi bí yii u yīntì bi-marab, ama an kaa sá tibɔti tin pu u máaǹ ŋkúmeeyaaa kaa tí máaǹ sarka mun.
44023030	M nín dāa béè yii Juuda yab kpáfì ki nyàab̀ isan kí kpò-uee puee, ní m dū-u ki tīiń-si malaa, ní ki bí u-nannanliibi yii bí dāan̄ kí yíiń-u a-cee ibɔsoon.”
44023031	Soojabee lafun ŋá u nín lī puee, ki yɔ̃oǹ Pɔɔl ki cáá-u ki bānnì ali Antipatriisi kunyeeu gbanti.
44023032	Ku wúntèe ní soojab bin nìn còom̄ ataa puee nín gítiń, ní itaamu dambee kpáaǹ Pɔɔl ki cáā nín cá.
44023033	Bi bàn̄ Seesaareeyee, ní ki dū takalda ki tīī gɔmina, ní ki dū Pɔɔl ki dàkā-u.
44023034	Gɔmina kàan̄ takaldee ki dɔ́òyee, ní ki bālfì Pɔɔl yii u sá kitiŋ kilaka ní. Ní Pɔɔl bí-u yii u sá Siiliisii. U béè mimmee,
44023035	ní ki bí yii: “Si nì bin kpákèe yaa láā bāańee á dāá sòoǹ tin a cááyee ḿ pīlfì.” Ní u bí yii bí cáá-u kí cùnnì ubɔti Eeroodi dumpu.
44024001	Iwiin iŋmoo boonee ní usaraaŋakpil Ananiyasi bāań Seesaaree gɔmina cee, u nì bikpilib biba nì ubɔsooŋkpil ubɔ un bi yíì Teertulusee, ki yíiń Pɔɔl ibeeyiin.
44024002	Bi yíiń Pɔɔl, ní Teertulusi kíĺ ki bíī kàaǹ tibɔti yii: “Ukpimɔnti Feeliikisi, sii di yì ŋgbansɔŋfi ŋun poon ti bí, an kaa kúntí nee. A-ciiŋŋu pu ní a yāntì kitiŋ kpántì ní ki ŋáŋkì.
44024003	Ti kāntí a-ŋanti gbanti an kɔkɔ nì an kɔkɔ. Míǹ puee, ti jáaḿ-si tiŋan.
44024004	Maa là kí bīil̀ a-yuntiŋu tikpilee, an di yì-tì ní m mèé-si a-laŋaŋfitiiku puee á pīlfiǹ-ti fiii.
44024005	Di sá yii timbi ká yii kijapaai nee sá unil un sá asaluu daanee. Úǹ di yì-tì ní fìkìlfikil kɔ́ Juuda yab bin bí duulnya nee nee kɔkɔ kansikin. Úǹ di sá Naasaareeti yab kitil^fd^ kpiliu ubɔ.
44024006	U là gba yii ú bīil̀ Kunimbɔtidii, an pu ní timbi cúú-u. [Ti bàà mākafì yii tí dī ti-marab pu kí dáaĺ u-tafal.
44024007	Ama ní usoojakpikpaan Liisiyasi dɔ́miń ki cúú-u ki fɔ̃ɔ̃ ti-ŋaan nì mpɔn,
44024008	ní ki bí yii u nì bin kpákèe ń nīn dòoń sii-cee.] Míǹ puee, sii a-ba yaa bālfì-u, a béetí kun pu ní ti ŋúb́-uee.”
44024009	Ní Juuda yab bí yii Teertulusi nín lī puee, míǹ ní an sá.
44024010	Boonee ní gɔmina pú Pɔɔl nsan yii ú mun ń sòoǹ. Ní Pɔɔl yɔ̃oǹ dinyɔɔbundi ki bí yii: “M nyí yii doooo abin kupaau sèé ní a sá kitiŋ nee poon ubɔsoonli. An puee nì dimákal poon ní m dàá sòoǹ tin m cááyee a-nimiin.
44024011	Sii a-ba yaa bālfì gba, a dàá béé yii an kaa láá bàn̄ iwiin saalaa nì ili m nín jɔ́m̀ Jeerusaleem kí nyɔ̄ŋkì Unimbɔtee.
44024012	Dalba dalba baa láá ká-mi Kunimbɔtidiin man nì ubɔ bíī kpákà. Baa láá tí ká-mi m bí akpafidiinaaan kitiŋ poon laaaba ki sòoǹ ki yòontí binib pɔbiliŋ.
44024013	Binib nee kaa ŋūǹ kí dàkà-si yii kun pu bi ŋúb́-mee baasii sèé.
44024014	Nì ibaamɔn poon ní m sòoǹ nì si nee, m nɔ́ɔ́ Yeesu saŋŋu ŋun bíǹ yíì yii ŋuaa ŋān̄ee, ní ki jáaḿ ti-naanjab Nimbɔtiu. Ama man nyí yii Mooisi nì Unimbɔti bɔnaatiliibi nín ŋmàn̄ tin takalda poonee, an sá ibaamɔn,
44024015	ki cáá dimákal Unimbɔti pu, kii bí mun bi-ba nín cáá dimákal u-pu puee, yii binimɔntiibi nì binikpitib kɔkɔ bí kí dāá fìkitī ditaŋkpiilin.
44024016	Míǹ pu ní man bí ki pɔ̄ɔntí m-ba kí nīn sá unimɔnti Unimbɔti nimiin nì binib mun cee.
44024017	“Maa nìn gítī bí Jeerusaleem abiŋkaaŋkaa aba poon. Boonee ní m fātìi gítìń, ki cáań animil kí tūtuǹ m-tiŋki nib, kí kpáàā ŋá saraabi.
44024018	M ŋá akoobil ki dɔ́ò, boonee ní ki bíī ŋáań saraabi gbanti Kunimbɔtidiin, ní bi bāań ki ká-mi. Biba kaa nìn kpáfì m-cee, fìkìlfikil mun nìn kpá.
44024019	Juuda yab bin kɔ́ò Asii ki nìn ká-mee di yaa bàà bímaan bi-ba a-nimiin, kí bàà sòoǹ tin ní m ŋá-bee, an bàà ŋān̄,
44024020	àá, bin bí nee ń tùkù-si, bi nín nìn cáá-mi bibɔsoonliibi nimiinee, tikpitil tilati ní bi ká m ŋá
44024021	an yaa kaa sá m nín nìn yú bi-kansikin ki téeń mpɔn dinyɔɔbumbaantiil yii: <M nín fɔ̃ɔ̃ ki kíí yii bitaŋkpiibi dàá dāá fìkitēe puee ní m yú ni-nimiin díǹ, ni bíī sòoǹ m-bɔtaa!> ”
44024022	Pɔɔl sòon̄ míǹ ki dɔ́òyee, ní Feeliikisi, un di nìn nyí kun di sá Yeesu saŋŋu tiŋanee, dāa bí-bi yii bí nīn kùǹ. Ní ki bí yii: “Asee usoojakpikpaan Liisiyasi yaa láā dɔ́mińee, m dāa béetí ni-bɔti gbanti.”
44024023	U lī mimmee, ní ki bí yii usoojakpil ubɔ ń cáá Pɔɔl kí pìin̄, ama kí yàntī ú tɔ̄ u-ba ŋwaam pu, kí nīn pūǹ u-bɔɔbi nsan bí nīn dòoń u-cee ki cāabìń tin tin u yaa lèe.
44024024	Iwiin iba boonee ní Feeliikisi, nì u-nimpuu Drusii un sá ujuudanimpuee, dɔ́miń ní ki tú bi cūtì ki yíiń Pɔɔl. Ní Pɔɔl sòon̄ u pílfì min di sá yii bí fɔ̃ɔ̃ Yeesu Kriisitoo kí kííyee.
44024025	Ŋyunti ŋun Pɔɔl kíĺ ki bíī sòoǹ unil nín máaǹ kí nīn bí deedee kí fá u-wunti kɔdeeu puee nì ibɔsoon in bí ki dòońee puee, ní Feeliikisi fāŋkì, ní ki bí yii: “Nín̄ cá, daliŋkin m yaa ká mpaanee m dàá tí fàtīí yíiń-si.”
44024026	U nìn dàkafī yii Pɔɔl dàá tīī-u animil ní, míǹ pu ní u nìn yíì-u múlmul bi sòoǹ.
44024027	Abin ali boonee ní Pɔɔsiyusi Feestusi fɔ̃ɔ̃ Feeliikisi yil ki kíǹ ki sá gɔmina. Feeliikisi là an mɔ̄ɔkiǹ Juuda yabee, ní u yāntì Pɔɔl gbíntìi bí sarkan.
44025001	Feestusi nìn bàn̄ Juudee watil, iwiin ita boonee ní u yíkì Seesaaree ki nín jɔ́ḿ Jeerusaleem.
44025002	Ní bisaraaŋakpilib nì Juuda yab nikpaambi dɔ́miń ki kàan̄ Pɔɔl bɔti ki tùkū-u, ní ki gbāam̀ Feestusi
44025003	yii ú jī kimɔtii kí yàntī Pɔɔl ń dāan̄ Jeerusaleem. Di sá yii bi bɔ́ntì ki cí kí kpò-u nsanni.
44025004	Ní Feestusi kíí-bi yii: “Pɔɔl kā sarkan Seesaaree, man m-ba bíī bɔ́ntí kí fàtīí gítí niin ní nee.”
44025005	Ní u gítī bí-bi yii: “Mimmee, ni-kpilib ń nɔ́ɔ́-mi tí cù Seesaaree bí tin sòoǹ kí kpèè uninja gbanti yaa ŋá tikpitil tiba.”
44025006	Feestusi nìn ŋá iwiin inii kii saalaa pu bi-kansikin, ní ki fātìi gítìń Seesaaree. Kutaa wúntèe ní u kɔ́ ki kāl̀ kubɔsoondiin ní ki bí bí yíiń Pɔɔl.
44025007	Pɔɔl bāańee Juuda yab bin nyánní Jeerusaleemee yú ki kɔ́ĺ-u ki sòoǹ u-pu yii u ŋáaǹ tibɔkpaandi tikpil. Ama baa ŋūǹ kí cáań tiba bí béé yii tin pu bi sòoǹee sá ibaamɔn.
44025008	Ní Pɔɔl mun yɔ̃oǹní tin u cááyee, yii: “Maa yīntì nì Juuda yab marab ubɔ, kaa tí yīntì nì Kunimbɔtidii, kaa yīntì nì gɔminakpaan Seesaar mun.”
44025009	Feestusi nìn là án mɔ̄ɔkiǹ Juuda yabee, ní u bālfì Pɔɔl yii: “A là kí jɔ̄m̀ Jeerusaleem bí sòoǹ a-bɔti nee m-nimiinaaan?”
44025010	Ní Pɔɔl kíí-u yii: “Gɔminakpaan Seesaar bɔsoondiikun ní man sí ki bí nee, niin ní an máaǹ bí sòoǹ m-bɔti! Kun puee maa ŋá Juuda yab tikpitil tiba, sii a-ba gba nyí míǹ tiŋan.
44025011	M yaa sá unikpiti ní ki ŋá tin tin máaǹ ŋkúmee, mimmee maa mɔ́tí ŋkúm pu. Ama, an yaa tí sá yii tin bi sòoǹ m-puee yaa sá nnyimɔn, ubɔ kaa ŋūǹ kí dū-mi kí tīī-bi. See ḿ bà gɔminakpaan Seesaar nimiin!”
44025012	Niinee ní Feestusi nì u-kpilib kāl̀ ki sòon̄ ki kpɔ̃otì tɔbee, ní ki kíí-u yii: “Kee, a bí yii a là kí bà gɔminakpaanaa! Ti kíí á lafun cù u-nimiin.”
44025013	Iwiin ili boonee, ní ubɔti Agripa nì Beereeniisi bāań Seesaaree kí jāam̀ Feestusi.
44025014	Bi kāl̀ iwiŋkaaŋkaa iba poonee, ní Feestusi dū Pɔɔl bɔti ki kàan̄ ki tùkū ubɔti yii: “Feeliikisi yāntì uninja ubɔ sarkan doo.
44025015	M nín nìn cūtì Jeerusaleem puee, ní bisaraaŋakpilib nì Juuda yab kpilib tùkū-mi yii u nìn ŋá ikpiti ní, ní ki mēē-mi yii ḿ dáaĺ u-tafal.
44025016	Ní m kíí-bi yii Room yab, bíǹ kaa dù unil kí tīī bí dáaĺ u-tafal asee bí pɔ̄-u kinyɔkɔ ú mun ń sòoǹ u-nannanliibi nimiin kun pu ní bi bí ki jáàyee.
44025017	Bi dɔ́miń doo nee, kutaa wúntèe maa nìn gítī tāaǹ-bi, ní ki kɔ́ ki kāl̀ m-bɔsoondiikun ní ki bí bí cáań uninja gbanti.
44025018	Ní u-nannanliibi mun kàan̄. Ama maa ká tikpitil tin ní m bàà dàkafī yii u máaǹ ki ŋée.
44025019	An nìn sá bíǹ bi-ba marab nì un bi yíì Yeesu u kpíì kin Pɔɔl bí yii u bée ŋmaniŋma pu ní bi bíī kpákà.
44025020	Maa nìn nyí m nín dàá ŋá pu kí béé tibɔti gbanti yilee, an pu ní m bālfì Pɔɔl yii u yaa là kí cù Jeerusaleem ḿ sòoǹ u-bɔti gbanti niin.
44025021	Ní Pɔɔl yíì, yii bí yàntī ú nīn bí sarkan kí nīn cí ŋyunti ŋun ní gɔminakpaan Seesaar dàá dāá sòoǹ tibɔti gbantee. Ní m bí bí dū-u kí pìin̄ kí nīn cí ŋyunti ŋun m dàá dāá dū-u kí tīī gɔminakpaanee.”
44025022	Ní Agripa bí yii: “Man m-ba bàà là uninja gbanti ń sòoǹ ḿ pīlfì.” Ní Feestusi kíí-u yii: “Tin u yaa cááyee, fool a fu gbìl̀.”
44025023	Kutaa wúntèe ní binib tikpil nìn fɔ̃ɔ̃ Agripa nì Beereeniisi, ní bi nì bisoojakpilib nì kitiŋ poon nikpaambi táá ki kɔ́ kubɔsoondiin. Ní Feestusi yāntì bi cáań Pɔɔl,
44025024	ní ki bí yii: “Ubɔti Agripa nì nimbi bin kɔkɔwoooo kpáfì doo nee, Juuda yab kɔkɔ dɔ́miń m-cee Jeerusaleem nì doo ki yíiń uninja un ni wāĺ nee ibeeyiin, ní ki tátí yii bi máaǹ kí kpò-u.
44025025	Ama man nyí yii waa ŋá tin máaǹ ŋkúmee, ní úǹ u-ba dāa bí yii gɔminakpaan ń sòoǹ u-bɔti, ní m kpēēyii an lafun máaǹ mimmee, ní m là kí dū-u kí tīī-u.
44025026	Maa láá nyí u-bɔti pu tiba kí ŋmà kí tīī ti-yidaanu Seesaar kɔŋkɔnnee. Míǹ pu ní m cáań-u ni-cee, nì sii a-ba ubɔti Agripa nimiin, ní bi yaa bíī bàlfī-u anyɔɔbunee ḿ ŋmā kí ká tiba poon kí ŋmà,
44025027	kun puee an kaa kítì ḿ dū usarkadaan kí tīī míǹ, kaa lī tin pu ní bi ŋúb́-uee.”
44026001	Niinee ní Agripa bí Pɔɔl yii: “A ŋūǹ kí nīn sòoǹ tin a cááyee.” Ní Pɔɔl yɔ̃oǹ u-ŋal ki jáam̀ samaa, ní ki yɔ̃oǹní tin u cááyee, yii:
44026002	“Ubɔti Agripa, an mɔ̄ǹ-mi díǹ wiiŋŋu tikpil ḿ yūĺ a-nimiin kí sòoǹ kí nyāntí m-ba tibɔti tin kɔkɔ Juuda yab cáā tūntí m-puee ni.
44026003	Di sá yii a nyí Juuda yab bimbim nì bi-nikpɔŋkpɔkɔku kɔkɔ pu. Míǹ puee m gbāam̀-si á jī kimɔtii kí pīlfiǹ-mi.
44026004	“Juuda yab kɔkɔ nyí doooo m-naacimpɔntin m nín nìn bí miŋyee. Di sá yii doooo ŋkilkaamee m nìn bí Jeerusaleem ní, m-yab kansikin.
44026005	Bíǹ bi-ba nyí-mi dooooyee. Bi yaa là gba, bi ŋūǹ kí lì yii m nìn sá Fariisa yab bin ŋúb́ marab tiŋanee kansikin ubɔ.
44026006	Kun di yāntì bi bíī sòoǹ m-bɔti kɔŋkɔnnee di sá m nín máká Unimbɔti nín nìn pɔ̃oǹ ti-naanjab puee.
44026007	Ti-samaau tinaakɔti saalaa nì tilee máká yii bi dàá dāá ká an poondi gbanti. An pu ní bi pɔ̄ɔntí ki nɔ́ɔ́ Unimbɔti ŋwìiń pu nì kunyeeu. Too, ubɔti, m nín máká tin pu Juuda yab ŋúb́-mee dee.
44026008	Míǹ puee, ba pu ní nimbi nyí yii Unimbɔti kaa làá dāá fìkitī bitaŋkpiibi ní?
44026009	“Man m-ba nìn dākafì yii an máaǹ ḿ dū iciin kɔkɔ kí já nì Yeesu Naasaareeti yɔu yindi.
44026010	Min min m nìn ŋáań Jeerusaleemee dee. Bisaraaŋakpilib nìn tīī-mi mpɔn m cútí bin fɔ̃ɔ̃ Yeesu ki kííyee tikpil ki tòɔ́ sarkan, ní ŋyunti ŋun bi yaa là kí kpò-bee man di nìn lì yii bi lafun máaǹ ŋkúm.
44026011	Iyunti sá kamaayee, m nìn dátí bi-tafaliŋ akpafidiin ni, ki bàà là bí yíí Yeesu. M nìn fɔ̃ɔ̃ diŋuul bi-pu an tin lákatì, ali ki nìn cá ntimu mubɔn ki tin páb̀-bi.”
44026012	“Míǹ pu ní bisaraaŋakpilib nìn tú-mi ki tīī-mi mpɔn, ní m búntì Damaasi.
44026013	M bí nsanni kuwiŋkuluu ki cée, ní ki ká ŋwalfi ŋubɔ nyánní yilpu, ki wāĺ nyákányaka ki jítiǹ ŋwìiń, ki māntìi tú man nì bin nìn nɔ́ɔ́ ki cá nsanee.
44026014	Niinee ní ti-kɔkɔ lítì kitiŋ, ní m gbìl̄ nneen ŋubɔ sòon̄ nì mi Eebru soonin, yii: <Sɔɔl, Sɔɔl, ba ŋá ní a páb́-mi míǹ? An pɔ̄ɔ̄ ki tīī-si á dū a-taal kí yáká ikuŋkum.>
44026015	Niinee ní m bālfì yii: <An sá sii ŋma, m-Dindaan?> Ní ti-Dindaan bí-mi yii: <An sá man Yeesu un a páb̀ee!
44026016	Ama yīkìí yūĺ a-taaŋi pu. M dɔ́miń kí dū-si kí ŋá m-tɔntɔnliu ní. Sii di dàá tùkù bin kíǹee tin a ká m-cee díǹee, nì tin tin m dàá dāá tí yàntī á kée.
44026017	M dàá dāá tɔ̄-si Juuda yab nì bin kaa sá Juuda yabee cee, ki dàá dāá mɔ̄tì a-pu bí taa ŋá-si tiba.
44026018	A dàá cù kí ŋúbití bi-nimiliŋ, kí nyāntiń-bi dibɔmbɔndin kí cáań-bi ŋwalfin, kí fɔ̃ɔ̃-bi Sitaan pɔŋŋun kí cáań Unimbɔti cee. Bi yaa fɔ̃ɔ̃-mi ki kííyee ní bí ká bi-kpitii pɔ̄tam nì tipaal tin Unimbɔti dàá dāá tīī bin u gāntì bi sá u-yabee.> ”
44026019	“Míǹ pu ní, ubɔti Agripa, maa kpēētin nyánní yilpu m kée fam.
44026020	M nìn kíĺ ki tùkū Damaasi yab ki wāatì, ní boonee ní m tùkū Jeerusaleem yab, ní ki pɔ́otì Juudee tiŋki nib kɔkɔ, nì atimbun ŋin kɔkɔ kíǹee yab, yii bí fá bi-kpitii kí gítiń Unimbɔti cee, kí nīn cáá lakasi un dàkà yii bi lafun kpántì bi-bimbimee.
44026021	Kun di yì-tì ní m nìn bí Kunimbɔtidiin Juuda yab dɔ́miń ki cúú-mi ki baa là kí kpò-mee dee.
44026022	Ama Unimbɔti mɔ́tì m-pu ali ki dāa sāā díǹ, m gbíntìi bí ki lèekī m-seerau biwɔfib nì biyidambi nimiin. Maa ti cáá tiba ki kútì tin tin Unimbɔti bɔnaatiliibi nì Mooisi nìn lī ki yɔ́oǹee pu,
44026023	yii Kriisitoo dàá dāá jī falaa ali kí dāá kpú. Úǹ di dāa sá upeepeekaa un dàá fìkitī bitaŋkpiibi kansikin, kí cáań Juuda yab nì bin kaa sá Juuda yabee ŋwalfee.”
44026024	Pɔɔl bíī sòoǹ tin u cááyee, ní Feestusi téeń mpɔn yii: “A sá uwaati ní! A nín bífì takaldab tikpil puee di bíil̀ a-yil.”
44026025	Ní Pɔɔl kíí-u yii: “Ukpil Feestusi, maa wáatì. Tibɔti tin m sòoǹee sá ibaamɔn ní ki sá tibɔmɔntiil.
44026026	Ubɔti béè-tì, míǹ puee ní m ŋūǹ kí sòoǹ u-nimiin kaa fàŋkí. M nyí yii u nyí tikɔkɔ, kun puee an kaa nìn sá dibalin ní tibɔtee nìn jítì.
44026027	Too, ubɔti Agripa, a fɔ̃ɔ̃ ki kíí yii Unimbɔti bɔnaatiliibi nín nìn sòon̄ puee sá ibaamɔnaaan? Man nyí yii a fɔ̃ɔ̃ ki kíí yii an sá ibaamɔn.”
44026028	Ní Agripa bí Pɔɔl yii: “An kíǹ fiii, á bàà dū-mi kí kpántí Kriisitoo yɔu!”
44026029	Ní Pɔɔl kíí-u yii: “An yaa kíǹ fiiiyaa an yaa làá tí yúntáaa, m bàà là Unimbɔti ń ŋá míǹ. Án taa nín̄ sá gba sii baba, án nīn sá ki kpáaǹ bin kɔkɔ bíī pílfíǹ-mi díǹ nee, ama bí taa nín bɔ́ob́ nimbi nì ikusaka nee ní!”
44026030	Niinee ní ubɔti nì gɔmina nì Beereeniisi nì bin kɔkɔ nìn kā bi-ceeyee
44026031	yíkì ki nyáń, ní ki bíī lì yii: “Kijapaai nee kaa yīntì tiba tin máaǹ bí kpò-ueeyaaa kaa tí máaǹ bí ŋá-u sarka mun.”
44026032	Ní Agripa bí Feestusi yii: “Kijapaai nee yaa kaa nìn bí yii bí cáá-u gɔminakpaan cee, ti baa ŋūǹ kí gíiǹ-u kí líí.”
44027001	Ŋyunti ŋun bi bí yii tí dāá kɔ́ meela kí nīn cá Italiiyee, ní bi dū Pɔɔl nì bisarkadambi biba ki tīī kijapaai kin bi nìn yíì Juliyusee, u sá usoojakpil dikitil din bi nìn yíì “gɔminakpaan kitilee”.
44027002	Ní ti kɔ́ meela un nyánní Adramiiti ki dàá nīn cá Asii timmu mun kɔkɔ bí tiŋku caŋinee, ní ti yíkì. Aristaaki un sá Maseeduaan Teesaalooniiki tiŋkinee nìn bí ti-cee.
44027003	Kutaa wúntèe ní ti bàn̄ Siidɔn. Kii Juliyusi nín nìn ŋúb́ Pɔɔl tiŋan puee, u pú-u kinyɔkɔ ú cù u-bɔɔbi cee kí nyàabìń tin u yaa lèe.
44027004	Ti dāa yíkì niinee, ní ki dūu dī ki kpàkaǹ Siipil tiŋki kin dimɔɔl māntì ki túee, kun puee kubuŋu nìn pɔ̄ɔ̄ ní ki túŋkiń-ti.
44027005	Ní ti dūtì tiŋku un bí ki nákaǹ Siiliisii nì Paŋfiliiyee, ní ki dūu bàn̄ Miira, Liisii tiŋkin.
44027006	Niin ní usoojakpilee nìn ká meela ubɔ nyánní Aleeksandrii ki cá Italii ní u yāntì ti kɔ́ úǹ.
44027007	Meelee nìn dū iwiin tikpil ki còom̄ soooo soooo nì falaa, ki wāatì ní ki nín bàn̄ ki ŋmāntì nì Kiniidi tiŋki. Kubuŋu nín nìn páb́-ti, taa ŋūǹ kí dī niin kí nīn cá ndanee, ní ti dūu dīń Salmoonee watil pu ki dūu bāań Kreeti caŋin.
44027008	Ti bíī kpàkaǹ nì falaayee, ní ki dūu bàn̄ kitiŋ kin bi yíì Laaseeyee caŋin laakin bi yíì Dibuŋgbammɔntiilee
44027009	Ti nìn cɔ̃om̀ ki yúntì tikpil ali disaŋkindee dāa dūu kpántì mbusu, kun puee Juuda yab nyɔɔboobil wiiŋŋu jítì ní kitiŋ gbanti seeku mun nìn tɔ́obiń. Míǹ puee ní Pɔɔl nìn bí ki kpáafí-bi yii:
44027010	“Ti-yab man wāĺ yii ti-saŋŋu nee dàá cáań-ti diniminaamandi, kun puee meela nì u-nyɔmpuwanti dàá ká falaa tikpil, an yaa yíì gba, timbi ti-ba dàá kpú.”
44027011	Ama usoojakpilee kaa nìn fɔ̃ɔ̃ Pɔɔl nín sòon̄ puee ki kíí, ní ki nìn máká un nìn sá ukpil meelanee nì meeladaan pu.
44027012	Meela sillaŋki gbanti nín kaa ŋān̄ kuseeunee pu, ní binib tikpil nìn là kí yīkì niin, bi yaa ŋūǹ kí bà meela sillaŋki Feeniisi, Kreeti tiŋki kin nìn túliń ŋwìiń jeetilaŋkee, kí kàl̄ niin kuseeu ń jītí.
44027013	Kubuŋu kubɔ nyánní ŋŋaŋgan pú ki kíĺ ki bíī jītí fiii fiii. Niinee ní bi dākafì yii bi dàá ŋmā kí bà laakin bi bàà màkēe, ní ki dáaĺ dikújal din ŋúb́ meela nnyiminee ki cúū kútì, ní ki búntì ki kpākaǹ ki pìlīǹ Kreeti buŋgbandi.
44027014	An kaa yúntì, kpalaayee ní kubuŋkpaaŋŋu kun bi yíì Urakilɔneeyee nyánní Kreeti jooŋŋin ki sīntìń,
44027015	ki dɔ́miń ki yɔ̃oǹ meela. Taa nìn gítī ŋūǹ kí ŋá tiba kí pèefì meela, asee ti nín yāntì ku yɔ̃oǹ-ti ki kpáàā búntèe.
44027016	Ní ti cūtìi jítì kitimbilii kin bí tiŋku kansikinee bi yíì-kì yii Kooda. Nì falaakpaŋkpaan ní ti dāa nín ŋúń ki cúú buŋalimbu bun nìn nòb̄ meelee kitiŋ gbanti caŋin,
44027017	ki dáaliń-bu ki kɔ́ǹ meelan, ní ki dū iŋmii ki bɔ́ob́ ki māntìi tú meela taapu. Bi nín nìn fàŋkí yii tí taa cùú lítí Siirtii bul kpaanceetii puee, ní bi sīntì iŋaabu taapu, ní kubuŋkpaaŋŋuee cáá-ti ki cáā nín cá.
44027018	Ku nín gbíntìi mɔ̄tìi páb́-tee pu, ní kutaa wúntèe bi dū tinyɔmpuwan tiba ki tɔ́ tiŋkun.
44027019	Winta dalee, ní bíǹ bi-ba dū tin bi cáā kpòotī meelee ki tɔ́ nnyimin.
44027020	Iwiin tikpil poonee, taa ti ká ŋwìiń nì iŋmalbijaa, ní kubuŋkpaaŋŋuee gbíntìi jītí iwintil kɔkɔ ki pɔ̄ɔ̄, niinee taa ti dàkafī gba yii ti dàá ŋmátí.
44027021	Ali an yúntì bin nìn kā meelanee kaa jíń tiba. Niinee ní Pɔɔl yúl̀ bi-kansikin ki bí yii: “Ti-yab, ni yaa nìn pílfiǹ-mee, taa bàà yíkìń Kreeti, taa bàà kāntí falaa nì asaluu un bí nee.
44027022	Ama kɔŋkɔnnee m mèé-ni, ní pɔ́ɔǹ ni-ba, kun puee ni-kansikin báà ubɔ kaa làá wɔ̄ŋkì, asee meela baba di dàá bīil̀.
44027023	Kun puee kunyeeu nee, Unimbɔti un yì-mi m nɔ́ɔ́-uee túnní u-tūuŋŋu ŋubɔ m-cee,
44027024	ní ŋu bí-mi yii: <Pɔɔl, taa fàŋkì! Asee á bà gɔminakpaan nimiin bí sòoǹ a-bɔti. Míǹ puee, Unimbɔti dàá ŋá-si tiŋan kí yàntī bin kɔkɔwoooo kā meelanee ń ŋmátí!>
44027025	An puee, pɔ́ɔm̀maan ni-ba, ti-yab! Kun puee m cáá dimákal Unimbɔti pu, yii u nín lī puee, míǹ ní an dàá ŋá.
44027026	Ama an dàá cáá-ti kí kpàkan̄ kitimbilii kiba kin nnyim māntì ki túee kpaanceetiŋu laaaba ní.”
44027027	An nìn bàn̄ iwiin ŋubɔ kpá saalku nyeeku dalee, ní kubuŋu gbanti gbíntìi cáá-ti ki yìiǹ Meediteeranee tiŋkuu pu. Kunyataasiiuee ní bimeelaŋaalliibi bíī lì yii ti cīkiǹ kitiŋ kiba.
44027028	Ní bi dū tiŋmantikaal ki tɔ́ dimɔɔlin, ní ki ká yii nnyim nyooŋŋu nìn sá meetab mmuŋku nì sala nì biluli, ní ki gítī sútì fiiiyee, ki tí dūu tɔ́ mpɔm, ní ki tí ká yii nnyim nyooŋŋu sá meetab mmuŋku nì binii.
44027029	Niinee ní bi kíǹ ki fàŋkí yii ti-meelau nee ń taa ŋée kí cùú yā ataŋkpee, míǹ puee ní bi dū akújal anaa ki tɔ́ boon án nin ŋúb́ meela, ní ki kíǹ ki kā ki pòontí yii kutaa ń wúntí.
44027030	Bimeelaŋaalliibi nìn nyàab̀ kí nyā meelanee, ní bi gíiǹ buŋalimbu bun nìn nòb̄ meelee ki tɔ́ nnyimin, ní ki mɔ́ntí yii bíǹ bàà là kí cáá akújal aba kí cáá kúĺ nyɔkɔpu mun ní.
44027031	Ní Pɔɔl bí usoojakpilee nì u-soojab yii: “Binib nee yaa kaa kāl̀ meelan soooo, naa làá ŋmátí!”
44027032	Niinee ní soojab gíí iŋmii in nòb̄ buŋalimbuee ki tīl̀, ní bu gbíntì nnyimin.
44027033	An kíǹ fiii kutaa ń wúntée, ní Pɔɔl mēē bi-kɔkɔ bí dāá jī tijin, ní ki bí-bi yii: “Iwiin ŋubɔ kpá saalku sèé nee ni nín kā kaa jīǹ tibee.
44027034	Míǹ puee, m gbàam̄-ni, ní jīmaan tijin, kun puee tijin bɔti páb́ ki tīī ni-maŋfal. Di sá yii ni-kansikin báà ubɔ yikpiliku kaa làá wāŋkì.”
44027035	U lī míǹ ki dɔ́òyee, ní ki yɔ̃oǹ kpɔnɔ ki jáam̀ Unimbɔti tijin gbanti pu bi-kɔkɔ nimiin, ní ki gífì kpɔnɔ ki kíĺ ki bíī ŋmɔ́ò.
44027036	Niinee ní báà ŋma ká kunyannyaau, ki kíĺ ki bíī ŋmɔ́ò.
44027037	Timbi bin kɔkɔ nìn kā meelanee nìn sá binib kulaafaau nì imuŋku ita nì saalaa nì biluu.
44027038	Bi jíń ki bál̀ee, ki là yii meela ń taa nín̄ gítī nyìm̀ kí nīn bí fúkúfukuee, ní bi dū ŋkpɔnɔyim ki dūu tɔ́ nnyimin.
44027039	Kutaa wúntèe, bimeelaŋaalliibi kaa béè kitiŋ gbanti, ama ní ki ká dibunlɔkɔl diba, digbandi sá dibul ŋma, ní bi bí yii, bi yaa ŋūǹ kí bàà ŋàal̀ meela kí cùnnì niin.
44027040	Niinee ní bi cúú iŋmii ki cúū bútì, ní akújalee gbíntì nnyimin, ní bi cúú ŋŋmii ki cúū kútì tiwan tin kpòotī meelee, ní ki dū ŋŋaabu ŋun yíì kubuŋuee ki dūu ŋá meela nyɔkɔpu kubuŋu ń nīn téekí meela. Kubuŋu bíī téekí meelee, ní bi dūu dī tiŋku gbandi watil pú.
44027041	Niinee ní meela cūtìi sàl̄ dibukpaandi diba kansikin ki gbíntì niin, ní u-nyɔkɔpu múĺ dibulin, kaa ti lèekī, ní tinyiŋgban dɔ́miń ki fáá ki wīī boon.
44027042	Niinee ní soojab bàà là kí kpò bisarkadambi, yii bí taa ŋée kí wɔ̄ŋkì nnyim kí nyā kí sāǹ kí kátí.
44027043	Ama usoojakpilee là kí fīī Pɔɔlee, ní ki yíì, yii bí taa ŋá míǹ, ní ki bí yii bin ŋūǹ nnyimee ń péé kí yùkū kí tìin̄ kí wɔ̄ŋkì kí nīn cá dibuŋgbandi,
44027044	ní bin kíǹee ń nīn cáá idɔ àá ameelakati kí nīn wɔ́ŋkí ki pá bi-boon. Míǹ ní ti ŋá, ní ti-kɔkɔ nyáń dibuŋgbandi nì alaafiya.
44028001	Ti ŋmátì ki dɔ́òyee, ní ki nín béè yii bi yíì kitiŋ gbanti Malti.
44028002	Binib bin nìn kɔ́ò niinee baasii ŋúb́-ti mmɔntiimin. Utaa nìn kíĺ ki kíǹ ki nì, ní tiwool bí. Míǹ puee bi nìn kpāā ŋŋmi ní ki yíiń-ti ní ti-kɔkɔ dɔ́miń ki kāl̀ ki māntìi tú ŋŋmee ki wùl̀.
44028003	Ní Pɔɔl cūtìi báań tikpaŋkpaal dibɔndi diba, ukoobu kā niin, ki cáań ki tɔ́ ŋŋmin. Niinee ní ŋŋmifaan píĺ ukoobuee, ní u nyáń ki jú u-ŋal ki báaǹ.
44028004	Binibee nín ká yii ukoobu lúń Pɔɔl ŋal puee, ní bi bíī lì tɔb cee yii: “Uninja nee máaǹ ki dàá nīn sá unikpɔl ní. Di sá yii, min kɔkɔwoooo u ŋmátì ki nyáń tiŋkunee, ti-waal deedeedaan kaa pú-u mpaan ú tɔ̄ u-ba.”
44028005	Niinee ní Pɔɔl gbéeǹ ukoobuee ki fíiǹ ki tɔ́ ŋŋmin, kaa gbìl̄ tiba.
44028006	Ní bi kíǹ ki kā ki kpèé yii an dàá díkáaa u dàá lítí kí kpú niin niin. Ama bi kāl̀ ki cíitìi kpēēki gīī, tiba kaa ŋá-uee, ní bi kpántì bi-landɔkɔi, ki kíǹ ki bíī cáá yii an sá diwaal diba ní.
44028007	Niin caŋin ní kitiŋ gbanti bɔtiu un bi yíì Publiiyusee saaku nìn bí. Kijapaayee nìn fɔ̃ɔ̃-ti mmɔntiimin, ti dɔ̃oǹ u-dumpu iwiin ita.
44028008	Publiiyusi baa nìn dɔ̄ ki būǹ mmaŋfanyim nì ticɔtindi. Ní Pɔɔl cūtìi māntì u-pu, ní ki mēēki tīī-u, ní ki dū u-ŋalii ki páaǹ u-pu, ní u pɔ́ɔkì.
44028009	Niinee ní bibunliibi bin bí niinee kɔkɔ dɔ́miń ki ká dicaandi.
44028010	Binibee nìn ŋá-ti tiŋan tikpil, ní daliŋkin ti dàá yīkèe, bi nìn tīī-ti tin kɔkɔ ti lèe.
44028011	Iŋmal ita boonee ní ti kɔ́ meela un nìn yúl̀ kitiŋ gbantin kuseeu jítèe, ki nìn nyánní Aleeksandrii, bi kpítì awaa ali ki nántiǹ atab ki nákaǹ u-puee.
44028012	Ti bàn̄ Sirakuusi tiŋkinee, ní ki kāl̀ niin iwiin ita.
44028013	Niinee ní ti yíkìi kpàkaǹee, ní ki dūu bàn̄ Reejiyoo. Kutaa wúntèe, ní kubuŋu nyánní ti-boon pú ki kíĺ ki bíī jītí, ní ti dū iwiin ili ki dūu bàn̄ Pusɔl.
44028014	Kitiŋ gbantin ní ti nìn ká nnabiyaamu mubɔ, ní bi bí yii tí kàl̄ bi-cee kinyɔŋ kiba. Ti dāa yíkì niinee, ní ki bàn̄ Room.
44028015	Nnabiyaamu mun bí Roomee nín gbìl̄ ti-puee, ní bi yíkìi dɔ́miń ali Apiyusi nyɔŋkin nì kitimbilii kin bi yíì Inicaŋkooŋkoon itee,^fe^ ki túŋkì-ti. Pɔɔl nín péēká-bi puee, ní u bíī nyɔ́ŋkí Unimbɔti ní ki ká kunyannyaau.
44028016	Ti nín bàn̄ Roomee, ní bi pú Pɔɔl nsan ú nīn kɔ́ò u-baba sooja ń nīn cí-u.
44028017	Iwiin ita boonee, ní Pɔɔl yíiń Juuda yab kpilib bin nìn kɔ́ò Roomee bí kpāfì u-cee. Bi dɔ́miń ki kpáfèe, ní u bí-bi yii: “M-nabiyaamu, maa kpáàā ŋá ti-samaau tiba, kaa yīntiǹ ti-naanjab koobiliŋ mun. Ama bi cúú-mi Jeerusaleem, ki dū-mi ki tīī Room yab.
44028018	Ní bíǹ bālfì-mi anyɔɔbun, ní ki bàà là kí gíiǹ-mi kí líí, kun puee baa ká kun di yì-tì ní bi máaǹ kí kpò-mee.
44028019	Ama Juuda yab kaa nìn kíí, yii bí taa líí-mi. An di yì-tì ní m nìn bí yii gɔminakpaan ń sòoǹ m-bɔti. Nì míǹ kɔkɔee, maa làá bīil̀ m-yab.
44028020	Kun pu ní m là kí ká-ni kí sòoǹ nì nee dee. Di sá yii dipoondi din pu Israyeel yab kā ki mákée pu ní ikusaka kā m-ŋaan nee.”
44028021	Ní bi kíí Pɔɔl yii: “Juudee yab kaa ŋánní-ti takalda ubɔ ki sòon̄ a-bɔti pu tiba, ti-nabiki kiba mun kaa tí nyánní niin ki dɔ́miń ki tùkū-ti a-faawiiu ubɔ, ubɔ mun kaa tí tùkū-ti yii a ŋá tikpitil tiba.
44028022	Míǹ puee, ti bàà là kí béé tin tin a cááyee, kun puee ti nyí yii báà laakin, binib tikpil kaa là nnimbɔtisan ŋun a nɔ́ɔ́ nee.”
44028023	Ní bi fātìi yɔ́oǹ-u ŋwiin, ní binib tikpil dāa dɔ́miń ŋwiin gbanti. Pɔɔl nìn kíĺ kutaafaau ki cáā sāā kujoou ki cáá Mooisi marab nì Unimbɔti bɔnaatiliibi takaldab ki sòoǹ nì bi Unimbɔti beel bɔti taapu, ki nyàab̀ bí ŋmā kí fɔ̃ɔ̃ Yeesu kí kíí.
44028024	U nín nìn sòon̄ puee, biba nìn gbìl̄ ki fɔ̃ɔ̃ ki kíí, ama biba mun nìn yíì, kaa fɔ̃ɔ̃ ki kíí.
44028025	Kunikpɔŋkpɔkɔu kɔ́ bi-kansikin, bi dàá nīn cée, ní Pɔɔl lī-bi dinyɔɔbundi nee yii: “Tiŋman, an sá ibaamɔn ní, Unimbɔti Fām dī u-bɔnaatiliu Eesayi pu dooooyee ki sòon̄ nì ni-naanjab, yii:
44028026	<Cù binib nee cee kí tùkù-bi yii: Ni dàá dāá gbìl̄ nì ni-tafaliŋ ní kaa nyí taapu, ki dàá dāá nīn kpèé nì ni-nimiliŋ ní kaa wāĺ.
44028027	Di sá yii binib gbanti pɔbiliŋ gbìfì, bi kpáá bi-tafaliŋ ki ŋúb́ bi-nimiliŋ. Baa là kí nīn wāĺ, kaa là kí nīn gbìl̀, kaa là bi-landɔkɔi mun ń béé taapu, bí bàà gítiń m-cee ḿ cáaǹ-bi!> ”
44028028	Ní Pɔɔl gítī kútì-bi yii: “Ní nīn nyímaan yii Unimbɔti tú u-fiil nyɔɔbundi nee bin kaa sá Juuda yabee cee! Bíǹ dàá fɔ̃ɔ̃-dì.” [
44028029	Pɔɔl lī an nyɔɔbuŋŋee ki dɔ́òyee ní Juuda yab búntì ki còom̄ ki kpákà bi-ŋmaniŋma tikpil.]
44028030	Pɔɔl nìn kāl̀ abin ali amɔn kudii kun u fɔ̃ɔ̃ ki pà ki kɔ́òyee poon, ki nìn fòol̄ bin kɔkɔ dòoń u-ceeyee,
44028031	ní ki nìn sòoǹ Unimbɔti beel pu, ki dàkà ti-Dindaan Yeesu Kriisitoo bɔti nì tininjati, ubɔ kaa páb́-u.
45001001	Man Pɔɔl un sá Yeesu Kriisitoo tɔntɔnliu, Unimbɔti yíiń-mi ki gāntì ḿ nīn sá Yeesu kpambal kí sòoǹ u-bɔmɔntiitee di jáaḿ-ni.
45001002	Dooooyee ní Unimbɔti nìn dī u-bɔnaatiliibi pu ki pɔ̃oǹ-ti u-bɔmɔntiiti gbanti ki ŋá u-takaldau poon ki síiǹ.
45001003	U-Jipɔɔn ti-Dindaan Yeesu Kriisitoo pu ní tibɔtee sòoǹ. Ti yaa làá kpèè tinitanee, u nyánní ubɔti Dafiidi maaliŋu poon ní.
45001004	Ti yaa làá kpèè u-Fām min sá circiree jandi puee, Unimbɔti nín fīkitì-u ditaŋkpiilinee, u dàkā yii u sá u-Jipɔɔn mpɔndaan.
45001005	U-pu ní ti ká diyimɔɔl kí nīn sá u-kpambaliŋ, an nín dàá ŋá pu tí yàntī atimbun kɔkɔ nib ń fɔ̃ɔ̃ kí kíí kí nīn kíǹ ki ŋáań min min Unimbɔti lèe, ní u-yindi ń ká tinyool.
45001006	Nimbi Room yab bin Unimbɔti yíiń ní nīn kíǹ ki sá Yeesu Kriisitoo yabee mun kútì poon.
45001007	Nimbi ní m ŋmàn̄ takalda nee, nimbi bin kɔkɔ Unimbɔti néeń ki yíiń ní nīn sá u-yabee. Ti-Baa Unimbɔti nì ti-Dindaan Yeesu Kriisitoo ń ŋá-ni tiŋan kí tīī-ni ŋgbansɔŋfi!
45001008	Mpeekaaminee, m dī Yeesu Kriisitoo pu ki jáaḿ m-Nimbɔtiu ni-kɔkɔ pu, kun puee bi sòoǹ ni nín fɔ̃ɔ̃ Unimbɔti bɔti ki kíí puee ajan kɔkɔ pu.
45001009	M téetí ni-pu múlmul m-wimmeem poon. Unimbɔti un m nɔ́ɔ́ nì m-pɔbil kɔkɔ ki sòoǹ u-Jipɔɔn bɔmɔntiitee nyí yii tin m lèe sá ibaamɔn.
45001010	Baabadal m-wimmeem poonee, m bàlfī Unimbɔti yii an yaa sá u-lammi, ú pɔ̄-mi nsan ŋyunti nee ḿ dāan̄ kí màntì ni-pu,
45001011	kun puee m-nimiliŋ máǹ ḿ dāan̄ ni-cee kí cáań-ni Unimbɔti Fām pɔ̄kaati tiba tin ŋūǹ kí kūtì-ni mpɔnee.
45001012	M nín dàá lì puee di sá tí ŋmā kí dū ti-fookiiu un ti-kɔkɔ cáá Unimbɔti puee kí tīī tɔb kunyannyaau.
45001013	Nnabiyaamu, m là ní béé yii m mākafì miŋa nì miŋa kí bàà dāan̄ ni-cee, ama nìn din maa ká nsan. M bàà là yii m-tundi ń lòoǹ abil ni-cee kii dì nín lòon̄ atimbun ŋin kíǹee cee puee.
45001014	An sá-mi dipɔndi ní ḿ sòoǹ Yeesu bɔti kí tùkù báà ŋma, bin nimiliŋ ŋúbitèe nì bin nimiliŋ kaa ŋúbitèe, bin nyí iciinee nì bin kaa nyí tibee.
45001015	Míǹ pu ní m-nimiliŋ máǹ ń dāan̄ kí sòoǹ tibɔmɔntiil gbanti kí tùkù nimbi bin bí Roomee mun.
45001016	An kaa cáá-mi icoo ḿ sòoǹ tibɔmɔntiil gbanti, kun puee tì sá Unimbɔti pɔŋŋu ki fìil̄ bin fòol̄-tì ki kíikée. Mpeepeekaamee, Juuda yab, ní boonee ki dāa nín kpáaǹ bin kaa sá Juuda yabee mun.
45001017	Tibɔtee dàkà-ti nsan ŋun Unimbɔti dì ki kpántí unil deedeedaan u-nimiinee: an sá unil ń fɔ̃ɔ̃ kí kíí ní. An kífí nì fookii ní kí tin kúntí nì fookii, kii an nín ŋmàn̄ Unimbɔti takaldau poon puee, yii: “Deedeedaan kāntí dimaŋfal u-fookiiu pu ní.”
45001018	Di sá yii doooo yilpu ní Unimbɔti dàkà u-ŋuul nnibiyaamu lakasikpitib pu. Baa tɔ́ úǹ Unimbɔti ní ki ŋáań ikpiti. Bi-tuŋkpitiŋ kaa yàntī ibaamɔn ń tɔ̄ i-tundi bi-ni.
45001019	Kun pu ní Unimbɔti dàá dáaĺ bi-tafaliŋee di sá bi wál̀ kun unil ŋūǹ kí ká kí béé Unimbɔtee, an sá Unimbɔti di nyántì ki dàkā-bi.
45001020	Di sá yii, doooo Unimbɔti nín náań yilpu nì taapuee, atuun ŋin u túńee ŋūǹ kí yàntī unil ń béé u-ban Unimbɔti bimbim min baa wāĺee an dàkà yii: u-pɔŋŋu ŋun kaa kúntée nì Unimbɔtiiti. Mimmee unil kaa ŋūǹ kí ká nnaakpal yii waa nyí-u.
45001021	Bi nyí Unimbɔti, ní kaa pàkà-u, kaa jáaḿ-u u-ŋanti pu min máaǹ bí jāam̀-uee. Bi fá-u, ki nɔ́ɔ́ bi-landɔkɔi in kaa bí deedeeyee, ki kpántì bigbaambi, ní bi-pɔbiliŋ kɔ́ dibɔmbɔndin.
45001022	Bi bí ki gà bi-biŋŋi yii bi cáá iciin, kaa nyí yii bi wáatì ní.
45001023	An nín bàà sá bí nyɔ̄ŋkì Unimbɔti tinyooldaan un kaa kúùyee puee, ní bi nyɔ́ŋkí tiwan tin bi kpítì ki nántiǹ unil un kúùyee nì inoon nì tiwaŋkuti nì tin fù kitiŋee mun.
45001024	Kii bi-pɔbiliŋ poon bi nín lēēkí nīn ŋáań tijɔkɔndee puee, Unimbɔti dū-bi ki líiǹ tijɔkɔndi, bí nīn bíiĺ bi-ba.
45001025	Bi dū Unimbɔti bɔti tin sá ibaamɔnee ki fá, ki yɔ̃oǹ inyimɔn, ní ki nɔ́ɔ́ ki tòotī tiwan tin Unimbɔti náańee ní ki fá unaanli u-ba, un máaǹ bí nīn nyɔ́ŋkí-u baabadal kí nīn cée! Ameen.
45001026	Míǹ pu ní Unimbɔti dū-bi ki líiǹ kukpeeu kun kɔ̄ntí-bi icooyee. Di sá yii an nín bàà sá binimpoobi ń mɔ̄ǹ bininjabee, ní bí fàtīí dūú mɔ̄ǹ bi-nimpujutiibi.
45001027	Míǹ mbaantiim, bininjab kaa ti là binimpoobi, ní ki kíǹ ki là tɔb ŋmaniŋma tikpil ki dò nì tɔb. Bi-tuuŋŋi gbanti cáań ditafadaaldi din sá bi-paati tin máaǹ-bee ki tɔ́ bi-pu.
45001028	Kii bi-landɔkɔi nín sá yii Unimbɔti kaa máaǹ bí béé-uee puee, Unimbɔti dū-bi ki líì, ní bi-landɔkɔi gátì, ní bi kíǹ ki ŋáań min kaa máaǹ bí ŋée.
45001029	Bi kpántì binikpitib mbaamɔm, ki ŋáań min kaa ŋān̄ee, ki cáá nnimitaataam, nì ntoom, ki cáá kináŋ nì nnikpaakoon tikpil, ki néeń kujaau, ki ŋmàtíǹ tɔb, ki kíiĺ tɔb, ki sòoǹ ki bíiĺ tɔb,
45001030	ki sìí tɔb. Bi sá Unimbɔti nannanliibi, ki sɔ́kò binib, ki yòontí bi-ba yilpu, ki dàkà bi-ba, ki nāantí isampɔɔn ki dì ki ŋáań ikpiti, ní kaa tɔ́ bi-nab nì bi-baabi.
45001031	Baa cáá iciin, bi yaa pɔ̃oǹee, baa ŋáań tin bi pɔ̃oǹee. Baa cáá dineendi, kaa sūǹ bin kíǹee saai.
45001032	Nì min kamaa bi baasii nyí tiŋan yii Unimbɔti bí yii bin bin ŋáań ikpiti gbantee máaǹ ŋkúmee, bi gbíntì ki ŋáań ikpiti gbanti. Tin gítī lákatèe di sá bi bí yii bin ŋáań ikpiti gbantee di ŋáań min kítèe.
45002001	Ŋma ní a sá, sii un sòoǹ bin béeyee bɔti yii bi nín ŋáań puee kaa ŋān̄ee, aa cáá nnaakpal ŋubɔ kí dāá kpáĺ, kun puee, sii un bíī sòoǹ bin béeyee bɔti yii bi nín ŋáań puee kaa ŋān̄, ní ki ŋáań míǹ a-bee, a bíī kù a-ba bɔti dee.
45002002	Ti nyí yii Unimbɔti nín sòoǹ ki kù bin ŋáań an tuuŋŋee bɔtee, u cáá ibaamɔn.
45002003	Mimmee, sii un kù bin béeyee bɔti ki mun ŋáań míǹ mbaantiimee, a dàkafī yii a dàá nyā Unimbɔti bɔsooni naaan?
45002004	Unimbɔti niti tin u cáá tikpilee, nì u-mɔtiiki, nì u nín ŋmí ki kpèé-ti puee ní a cáā kpèé famaaan? Aa nyí yii Unimbɔti nín ŋáań-si tiŋan puee, u là kí tūtuǹ-si á kpántí a-bimbim níiin?
45002005	Di sá yii a nín pɔ́ɔkí a-pɔbil pu ki yíití, kaa là kí kpántí a-bimbimee, ní a mòtīi kútí a-ba ditafadaaldi din a dàá fɔ̃ɔ̃ Unimbɔti ŋuul wiiŋŋu dalee, ŋyunti ŋun Unimbɔti dàá dū ibaamɔn kí sòoǹ binib bɔtee.
45002006	Yaadal ní u dàá pà báà ŋma u-tundi paati.
45002007	U dàá dū mmaŋfafɔkɔn ŋun kaa cáá dikuntilee kí tīī bin pɔ̄ɔntí ki ŋáań tiŋan ki nyàab̀ tinyool nì ipampaka nì dimaŋfal din bí kaa kúntée.
45002008	Bin yíì, kaa là kí nɔ́ɔ́ u-baamɔni ki là kí nīn nɔ́ɔ́ tin kaa ŋān̄ee, u dàá dāá fɔ̃ɔ̃ diŋuul bi-pu kí dáaĺ bi-tafaliŋ.
45002009	Falaa nì diniminaamandi dɔ̄ ki cí bin kɔkɔwoooo ŋáań tin kaa ŋān̄ee. Juuda yab tafaliŋ ní Unimbɔti dàá péé péé kí dáaĺ kí wàatī, ní kí dāá nín dáaĺ bin kaa sá Juuda yabee tafaliŋ.
45002010	Ama, tinyool nì ipampaka nì ŋgbansɔŋfi dɔ̄ ki cí bin kɔkɔwoooo ŋáań tiŋanee. Juuda yab ní bi dàá dāá péé kí tīī kí wàatī, ní kí nín tīī bin kaa sá Juuda yabee.
45002011	Di sá yii Unimbɔti kaa gàntī binib.
45002012	Bin kaa béè marab bin Unimbɔti tīī Mooisee, ní ki yaa ŋá ikpitee dàá wāŋkì, ama marabee ní baa làá dūú sòoǹ bi-bɔti. Ní bin kɔkɔ nyí marab gbanti ní ki ŋáań ikpitee, marabee ní bi dàá dūú sòoǹ bidambi bɔti.
45002013	Kaa sá bin pílfí marabee di sá deedeedambi Unimbɔti nimiin, an sá bin bin ŋáań marabee nín lī puee, bíǹ ní bi dāa yíì deedeedambi.
45002014	Mimmee, bin kaa sá Juuda yab, kaa nyí Mooisi marab puee, bi-pɔbiliŋ yaa yāntì bí ŋmā kí ŋá min nɔ́ɔ́ nì marabee, báà bi yaa kaa nyí marab, bi nyí tiŋan diŋal kii marab nín lī puee.
45002015	An dàkà yii marab tuuŋŋi taapu ŋmàn̄ bi-pɔbiliŋ poon. Min máaǹee dòoń bi-neenin, ní bi-landɔkɔi tùkù-bi ŋyunti ŋubɔee, tin bi yaa ŋá an ŋān̄ee, ní ŋyunti ŋubɔ muee, tin bi yaa ŋá an kaa ŋān̄ee.
45002016	Ŋwiin ŋun Unimbɔti dàá yàntī Yeesu Kriisitoo ń bìitī nnibiyaamu tuuŋŋi ŋin bí dibalinee pu kí sòoǹee, tin tin báà ŋma dàá dāá kée dee, kii tibɔmɔntiil tin man Pɔɔl sòoǹee nín lì puee.
45002017	Ama sii un bi yíì Juuda yɔu, a máká Mooisi marab pu, ki dàkà a-ba yii a nyí Unimbɔtee,
45002018	ki nyí u nín là puee, marab dàkà-si á lēē laakin ŋān̄ee,
45002019	a nyí a-ba yii a ŋūǹ kí kpòotī bijɔfub kí nīn sá ŋwalfi kí tīī bin bí dibɔmbɔndinee,
45002020	ki là kí nīn dàkà bin nimiliŋ kaa ŋúbitèe nì bin kaa nyí tiba nnimbɔtisan poonee, kun puee a béè marab ní marabee dàkā-si iciin nì ibaamɔn kɔkɔ.
45002021	Ba ŋá ní sii dàkà bin kíǹee, ní kaa dàkà a-ba ní? Ba ŋá ní sii un sòoǹ ki tùkù bin kíǹee yii bí taa yòee, yù ní?
45002022	Sii un lì yii an kaa máaǹ bí ŋá tilaakpaalee, ba ŋá ní sii ŋáań tilaakpaal ní? Sii un ná awaayee, ba ŋá ní a kɔ́ò awaadiin ni ki yù tiwan ní?
45002023	Sii un gà a-bindi yii a nyí marabee, ŋyunti ŋun a yìntīǹ marab gbantee, Unimbɔti yindi ní a bíī bíiĺ,
45002024	kii Unimbɔti takaldau poon nín lī puee, yii: “Nimbi Juuda yab pu ní bin kaa sá Juuda yabee sòoǹ ki bíiĺ Unimbɔti yindi.”
45002025	A yaa tɔ́ marabee, ní digiil din a gííyee ŋān̄ ki tīī-si, ama, a yaa yìntī marabee, nì min kɔkɔ bi gíí-see, an sá fam ní.
45002026	Unil un kaa gííyee yaa kpáafí marabee, nì min kɔkɔ baa gíí-uee, Unimbɔti kpèé-u kii u gííyee ní.
45002027	Un baa gíí, u nɔ́ɔ́ marabee dàá dāá jīǹ sii un gíí ki cáá marab takaldau ki gítī yìntī marabee ibaamɔn.
45002028	An kaa sá un bi wāĺ yii u sá Juuda yɔu, bi gíí-u, u cáá kudaaŋŋu u-wunti puee di sá Juuda yɔu baamɔn:
45002029	un sá Juuda yɔu baamɔnee di sá un sá Juuda yɔu u-pɔbil poonee. Bi gíí-u nì digiil din sá Unimbɔti Fām gíitamee, kaa sá marab takaldau nín lī puee gíitam. Unimbɔti di pàkà an niliuee, an kaa sá binib di pàkà-u.
45003001	A yaa sá Juuda yɔuee, a gítī cáá diyimɔɔl dibaaa? Àá digiil sá tiwammɔntiilaaa?
45003002	Tiŋman, bi-yimɔɔl jítiǹ bin béeyee yal kpataaa. Diyimɔɔpeepeekaal di sá Unimbɔti nín dū u-bɔti ki ŋúbiǹ Juuda yabee.
45003003	Ama bi-kansikin biba kaa ŋúń ki yúl̀ deedee. Mimmee, bi nín kaa yúl̀ deedeeyee puee di dàá yàntī Unimbɔti deedeeu ń ŋá famaaa?
45003004	Aayee, kpataaa! Unimbɔti di dàá nīn péēsá deedeedaan, ní binib kɔkɔ dàá nīn sá binyimɔndambi, kii Unimbɔti takaldau nín lī puee, yii: “Binib yaa láā bālfì sii Unimbɔti tin a ŋée taapuee, see á sòoǹ kí líí-bi, bí ká yii a cáá ibaamɔn.”
45003005	Ti nín ŋáań ikpiti iŋyee yaa dàkà yii Unimbɔti sá umɔntee, mimmee u nín dátí ti-tafaliŋ ti-kpitii puee, waa bí deedee deeyaa! (M sòoǹ nniyaamin ní).
45003006	Aayee kpataaa! Unimbɔti yaa kaa bàà bí deedee, waa ŋūǹ kí sòoǹ duulnya bɔti.
45003007	Mimmee, m-nyimɔni yaan ŋūǹ kí yàntī Unimbɔti baamɔni ń nyā mpaampiin pu bí wāl̀ kí tīī-u tinyoolee, ba pu ní bi dàá gítī sòoǹ kí kpò m-bɔti, yii m sá unikpiti?
45003008	Míǹ puee, tí lìí ti sòoǹ yii: “Tí nīn ŋáań ikpiti, an dàá dāá kpántí tiŋanaa!” Míǹ ní bin mɔ́ntí nnyimɔn ki tūntí ti-puee lì, bin sòoǹ ti-pu mimmee máaǹ ditafadaaldi.
45003009	Mimmee, timbi Juuda yab jítiǹ binib bin kíǹeeee? Aayee, kpataaa! Kii m nín bàà péēlī puee, Juuda yab nì bin kaa sá Juuda yabee kɔkɔ bí ikpitin.
45003010	Kii Unimbɔti takaldau nín lī puee, yii: “Unil báà ubɔ kaa bí ki bí deedee, báà ubaanti, an kpá.
45003011	Ubɔ kaa bí ki cáá iciin. Ubɔ kaa bí ki nyàab̀ Unimbɔti.
45003012	Bi-kɔkɔ yīntiǹ-u ki wáŋkì, báà ubɔ kaa bí ki ŋáań tiŋan, báà uniseen, an kpá.
45003013	Dikaakul din wāā ki núùyee, míǹ ní tibɔti tin bí bi-neenee bí. Bi cáá bi-limbiliŋ ki kíiĺ binib, bi-nyinculiŋ nín tábití ki sòoǹ tiŋyee sá tilool kii ukoowaati lootee ní.
45003014	Bi-nyɔmmu poon gbí mbusu nì ntuntun.
45003015	Bi yáb̀ nnikpaakoon pu.
45003016	Laakin kamaa bi yaa cūtèe, see bí cáá bi-timbiilii nì falaa niin.
45003017	Baa nyí ŋgbansɔŋfi saŋŋu.
45003018	Baa fàŋkí Unimbɔti báà fiii.”
45003019	Ti nyí yii marab nín sòoǹ tiŋyee kɔkɔ, bi sòoǹ ki tìì bin bin Unimbɔti nìn tīī u-marabee ní. Míǹ puee, ubɔ kaa dāa cáá kinyɔkɔ kí wàan̄ kí tīī nnaakpal, kitiŋ pu yab kɔkɔ dāa béetí yii bi sá binikpitib Unimbɔti nimiin.
45003020	Di sá yii unil nín ŋúb̀ marab mmɔntiimin puee kaa ŋūǹ kí yàntī ú nīn bí deedee Unimbɔti nimiin, kun puee marab tundi di péēsá bí dàkà binib kun di sá ikpitee.
45003021	Ama kɔŋkɔnnee, Unimbɔti dàkā min ní unil ŋūǹ kí dī kí kpántí deedeedaan u-nimiin kí taa dī marab puee: Mooisi takaldab nì Unimbɔti bɔnaatiliibi mun nìn sòon̄ an bɔti pu.
45003022	an sá ti nín fɔ̃ɔ̃ Yeesu Kriisitoo ki kííyee pu ní Unimbɔti kpántì-ti deedeedambi u-nimiin. Unimbɔti kaa gàntī binib, an sá ki tīī bin kɔkɔ fɔ̃ɔ̃ Yeesu ki kííyee,
45003023	kun puee báà ŋma ŋá ikpiti ki dátiǹ Unimbɔti nyooti.
45003024	Unimbɔti ŋáań-ti tiŋan ki yàntī ti kpántí deedee nib u-nimiin faalaa, Yeesu Kriisitoo nín dū u-ba ki fīī-ti ki líìyee pu.
45003025	Úǹ ní Unimbɔti yɔ̃oǹ ki lēē-ti saraa, u-fatikuu ń pítí bin kɔkɔwoooo fɔ̃ɔ̃-u ki kííyee kpitii, bi nì Unimbɔti kansikin ń ŋāŋkì. Unimbɔti ŋá míǹ kí dàkà u nín sá deedeedaan puee ní. Di sá yii dooooyee u nìn jíń kimɔtii kaa nìn dátí binikpitib tafaliŋ bi-kpitii pu.
45003026	Ama kɔŋkɔnnee, u dàkā binib u-deedeeu: u-deedeeuee di sá u dū Yeesu ki pàn̄ ti-kpitii pɔndi, ní ki yíì bin kɔkɔ fòol̄ Yeesu ki kíikée deedeedambi.
45003027	Mimmee, unil cáá nsan kí dàkà u-baaa? Aayee, nsan kaa bí báà fiii. Ba pu ní a ká difiil? A nín nɔ́ɔ́ Mooisi marabee puɔɔɔ? Aayee, an sá a nín fɔ̃ɔ̃ ki kííyee pu.
45003028	Ti nyí yii unil un fɔ̃ɔ̃ Yeesu ki kííyee di kpántí deedeedaan Unimbɔti nimiin, an kaa sá marab bin u nɔ́ɔ́yee pu.
45003029	An yaan sá marab puee, mimmee, Unimbɔti bàà sá Juuda yab ŋmaniŋma Nimbɔtiu naa! Waa bàà sá bin kaa sá Juuda yabee mun Nimbɔtiu. Ama u sá báà ŋma Nimbɔtiu.
45003030	Di sá yii u péēsá Unimbɔtibaanti ní, ki dàá yàntī Juuda yab bin gíí ki fɔ̃ɔ̃ Yeesu ki kííyee nì bin kaa sá Juuda yab, kaa gíí, ki mun fɔ̃ɔ̃ Yeesu ki kííyee kɔkɔ ń kpántí deedeedambi u-nimiin.
45003031	Mimmee, an dàkà yii ti yaa fɔ̃ɔ̃ Yeesu ki kííyee, taa ti dù marab kí yíiń tiba deeyaa? Aayee, an kaa sá míǹ. Ŋyunti gbanti ní ti nín tīī marab mpɔn.
45004001	Mimmee, ti dàá sòoǹ diyimɔɔl din timbi Juuda yab naanja Abraam nìn kée pu yii ba?
45004002	An yaa sá Abraam tunnyaaŋŋi pu ní Unimbɔti yíiń-u deedeedaanee, u bàà ŋūǹ kí nīn dàkà u-ba. Ama waa ŋūǹ kí dàkà u-ba Unimbɔti nimiin.
45004003	Unimbɔti takaldau poon lī yii ba ní? Yii: “Abraam nìn fɔ̃ɔ̃ Unimbɔti ki kíí, ní Unimbɔti ká u-fookiiu un u cáá u-puee ní ki yíiń-u deedeedaan.”
45004004	Unil un túń ditundee, bi yaa pàn̄-uee, baa lì yii bi pú-u fam, ama u-tundi paati ní u fɔ̃ɔ̃.
45004005	Un kaa ŋá diba, ama ní ki fɔ̃ɔ̃ Unimbɔti un di yàntī binikpitib kpántí deedeedambee ki kííyee, Unimbɔti yíì udaan deedeedaan u-fookiiu pu.
45004006	An di yāntì ní Dafiidi nìn lī yii un bí dipɔɔpindinee di sá unil un Unimbɔti yíiń deedeedaan an kaa sá u-tuuŋŋi puee.
45004007	“Bin bin Unimbɔti dū bi-yìntitam ki pú-bi ki pítì bi-kpitiyee bí dipɔɔpindinaaaan!
45004008	Un ní ti-Dindaan kaa ti lì yii u ŋá ikpitee bí dipɔɔpindinaaaan!”
45004009	Mimmee, dipɔɔpindi gbanti sá ki tīī Juuda yab bin gífèe ŋmaniŋma, kaa sá ki tīī bin kíǹeeee? Ti dáá ká yii: “Abraam nín fɔ̃ɔ̃ Unimbɔti ki kííyee pu ní Unimbɔti yíiń-u deedeedaan.”
45004010	Ŋyunti ŋulɔŋu ní Unimbɔti yíiń-u deedeedaan ní? U nín gíí ki dɔ́òyeeyaaa u nín kaa láá gííyee? An kaa sá u nín gíí ki dɔ́òyee ní u lī, an sá min waa láá gííyee ní u nìn lī.
45004011	Boonee ní Unimbɔti bí Abraam ń gíí án nīn sá kudaaŋŋu yii u sá deedeedaan u-fookiiu pu. Míǹ puee, bin kɔkɔ fɔ̃ɔ̃ Unimbɔti ki kíí, kaa gífì ki sá deedeedambi Unimbɔti nimiinee, bi-baa di sá Abraam,
45004012	ní u sá bin gííyee mun baa, kaa sá bi nín gííyee ŋmaniŋma pu, an sá bi nín fɔ̃ɔ̃ ki kííyee pu, kii ti-baa Abraam mun nín nìn fɔ̃ɔ̃ ki kíí pu, kaa láá gííyee.
45004013	Unimbɔti nìn pɔ̃oǹ Abraam nì u-naantiibi yii u dàá dāá dū duulnya kí tīī-bi. An kaa sá Abraam nín nìn nɔ́ɔ́ marabee pu ní u nìn pɔ̃oǹ-u míǹ, an sá u nín nìn fɔ̃ɔ̃ Unimbɔti ki kíí Unimbɔti yíì-u deedeedaanee pu.
45004014	An yaa sá tí nīn tɔ́ marab ní kí fɔ̃ɔ̃ tin Unimbɔti pɔ̃oǹ-tee mimmee fookii ŋá fam dee, ní Unimbɔti poondi kaa ti bí tiban.
45004015	Di sá yii marab cāabìń ditafadaaldi ní, ní laakin marab kpée, marab yìntitam mun kpá.
45004016	Mimmee, ti ká yii ti nín fɔ̃ɔ̃ Unimbɔti ki kííyee pu ní ti fòol̄ tin u pòontí-tee. An sá Unimbɔti ŋanti pu ní an bí míǹ ki tīī Abraam maaliŋu kɔkɔ. An kaa sá ki tīī bin tɔ́ Mooisi marabee ŋmaniŋma, an sá ki kpáaǹ bin kɔkɔ fɔ̃ɔ̃ Unimbɔti ki kíí kii Abraam nín nìn fɔ̃ɔ̃ ki kíí puee. Timbi bin kɔkɔ fɔ̃ɔ̃ ki kííyee baa di sá Abraam.
45004017	Unimbɔti lī u-takaldau poon míǹ ní yii: “M dū-si ki kpántì atimbun tikpil baa.” Unimbɔti un fìkitī bitaŋkpiibi ki wāĺ tin kaa láá bée kii tì bée, Unimbɔti un pu Abraam nìn mákée yāntì u sá ti-baa.
45004018	Abraam nìn nyí yii tiba kaa bí ki dàkà yii u dàá màal̀ kibiki, ama ní ki fɔ̃ɔ̃ Unimbɔti bɔti ki kíí, ki máká yii u dàá màal̀, ní ki lafun dūu kpántì atimbun tikpil baa, kii Unimbɔti nín nìn péē tùkū-u puee yii: “A-maaliŋu nín dàá nīn wīikí min nyɔkɔmee dee.”
45004019	U nìn púĺ ki bàn̄ abin dilaataal. U yaa kpēē u-bee, u-wunti pēefì, ní u yaa tí kpēēu-nimpuu Saaraayee ú mun kpántì unimpunaati, bi-liitil jítì mmaal pu, ama ní u-mákal dáá gbíntìi pɔ̄ɔ̄.
45004020	Waa fá u-mákal kí dàkafì yii Unimbɔti kaa ŋūǹ kí ŋá tin u pɔ̃oǹee, ama u-mákal tīī-u mpɔn ní u nyɔ́ŋkì Unimbɔti,
45004021	ki béè u-pɔbilin yii, ibaamɔn, Unimbɔti cáá mpɔn ki dàá ŋá min u pɔ̃oǹee.
45004022	An pu ní Unimbɔti yíiń-u deedeedaan.
45004023	An kaa sá úǹ baba pu ní an ŋmàn̄ yii Unimbɔti yíiń-u deedeedaan,
45004024	an sá ti mun pu, kun puee Unimbɔti kpèé-ti yii ti mun sá deedeedambi dimákal din ti cáá úǹ Unimbɔti un fīkitì ti-Dindaan Yeesu ditaŋkpiilinee pu.
45004025	Ti-kpitii pu ní Yeesu kpíì, ní ki fīkitì, ti mun ń ŋmā kí kpántí deedeedambi Unimbɔti nimiin.
45005001	Mimmee, ti ká yii ti nín fɔ̃ɔ̃-u ki kííyee pu ní ti kpántì deedeedambi Unimbɔti nimiin, ní ti nì Unimbɔti kansikin ŋáŋkì ti-Dindaan Yeesu Kriisitoo pu.
45005002	Yeesu Kriisitoo puee ní ti ŋúń ki jéetì diyimɔɔl din poon ti bí nee, ti nín fɔ̃ɔ̃-u ki kííyee pu. Ní kun mɔ̄ǹ-tee di sá ti cɔ́tí yii ti dàá kɔ́ Unimbɔti nyootin.
45005003	Ali gba, ti nín jīǹ falaa puee, an mɔ̄ǹ-ti, kun puee ti nyí yii falaa di yàntī unil ń pɔ́ɔǹ u-ba,
45005004	ní dipɔɔndi ń yàntī unil ń ŋmā kí já kí nyā diniminaamandin, ní ki kíǹ ki kā ki cɔ́tí yii Unimbɔti nín lī puee u dàá ŋá míǹ.
45005005	Taa cɔ́tí fam, kun puee Unimbɔti pú-ti u-Fām min min gbēentí ti-pɔbiliŋ Unimbɔti neendee.
45005006	Ti nín nìn dáá bí iwɔfin ki ná Unimbɔtee, ní ŋyunti ŋun u yɔ́oǹee bāań, ní Kriisitoo kpíì binikpitib pu.
45005007	An pɔ̄ɔ̄ unil ń kíí kí kpú deedeedaan pu, an yaa yíì ní ni kāntí ubɔ ń kíí kí kpú unimɔnti pu.
45005008	Ama Unimbɔti dàkà-ti u nín néeń-ti min bulfee di sá yii, ŋyunti ŋun ti dáá sá binikpitibee, Kriisitoo kpíì ti-pu.
45005009	U nín kpíìyee, ní u-fatikuu yāntì ti kpántì deedeedambi Unimbɔti nimiin. Kin, an dàá ŋá mana ní kɔŋkɔnnee waa làá ŋmā kí fīī-ti tí taa kɔ́ Unimbɔti ŋuulin?
45005010	Dooooyee, ti nìn dáá sá Unimbɔti nannanliibi ní, ní u-Jipɔɔn kúm di ŋáŋkì ti-kansikin, ní ti kpíikì. Kɔŋkɔnnee, ti kpíikì ki dɔ́ò, ní u-Jipɔɔn bí dimaŋfalin, kin, an dàá gítī ŋá mana ní taa làá ká difiil?
45005011	Tiba mun gítī sò: ti-Dindaan Yeesu Kriisitoo yāntì ti nì Unimbɔti kansikin ŋáŋkèe, ní ti bí ki fàal̀ Unimbɔti pu.
45005012	Unibaanti Adam pu ní ikpiti dī ki kɔ́nní duulnyan, ní ikpitee cáań ŋkúm, ní báà ŋma kúù, kun puee báà ŋma ŋá ikpiti.
45005013	Dooooyee, kí wàatī Unimbɔti ń nìn tīī Mooisi marabee, ikpiti nìn péēbí kitiŋ pu dee. Míǹ ní marab yaa kpá, baa ŋūǹ kí lì yii unil ŋá ikpiti.
45005014	Nì míǹ kɔkɔee, kí yòon̄ Adam yuntiŋu kí dāá sāā Mooisi yuntiŋuee, ŋkúm di nìn jíń báà ŋma, ki kpáaǹ binib bin kaa ŋá ikpiti kii Adam nín ŋá puee. Adam nìn sá Yeesu un dāa dɔ́miń boonee naŋku ní.
45005015	Ama Adam yìntitam nín cáań-ti tiŋyee kaa pēē nì tin Unimbɔti pūǹ-ti faalaayee. Tiŋman, binib kupaau kpíì unibaanti Adam yìntitam pu, ama Unimbɔti nín ŋáań binib tiŋan puee, ní u dū diyimɔɔl bulfi ki pú binib kupaau unibaanti Yeesu Kriisitoo pu.
45005016	Unimbɔti pɔl nín tūǹ ditundi diŋyee nyáń di-ba nì unibaantee kpitii tundi. Unibaantee kpitii nín cáań-ti kun kuŋyee di sá ŋkúm. Unimbɔti ŋanti tin u pú-ti faalaayee nín cáań-ti kuŋyee di sá, a-kpitii yaa yāntì ki wīikí min kamaa, see ú dūú pɔ̄-si.
45005017	Tiŋman, unibaanti yìntitam pu ní ŋkúm jíń báà ŋma. Ama Yeesu Kriisitoo ubaanti pu ní binib fɔ̃ɔ̃ tiŋan tin bulfi Unimbɔti ŋée. U pú-bi bí nīn bí deedee u-nimiin, bidambi ń nīn cáá mmaŋfafɔkɔn kí jī dibeel.
45005018	Kii Adam baba kpitii nín cáań nnibiyaamu kɔkɔ ŋkúm puee, Yeesu Kriisitoo tundi din u túń nì deedeeyee yāntì nnibiyaamu kɔkɔ ŋūǹ kí kpántí deedeedambi kí ká mmaŋfafɔkɔn.
45005019	Kii unibaanti yìntitam nín kɔ́ǹ binib tikpil ikpitin puee, míǹ ní unibaanti nín tɔ́ Unimbɔti puee di cāntì binib tikpil dàá kpántí deedeedambi.
45005020	Mara úǹ dɔ́miń ikpiti ń wíiǹ ní. Ama ikpiti yaa yāntì ki wīikí min kamaa, Unimbɔti ŋanti wīikí ki jítiǹ-i.
45005021	An di yì-tì ní, kii ikpiti nín nìn jíń báà ŋma ki cáań ŋkúm puee, Unimbɔti ŋanti kíǹ ki jīǹ mpaan binib ń kpántí deedeedambi kí fɔ̃ɔ̃ dimaŋfal din kaa cáá dikuntilee ti-Dindaan Yeesu Kriisitoo pu.
45006001	Mimmee, tí lì yii ba? Tí nīn gbíntìi ŋáań ikpiti ní Unimbɔti ŋanti ń wíiǹaaan?
45006002	Aayee, kpataaa! Timbi bin kpíì ikpiti jandi puee, mana ní ti gítī ŋūǹ kí nīn bí ki ŋáań ikpiti?
45006003	Naa nyí yii, timbi bin kɔkɔ bi fùl̄ Unimbɔti nyim ti ŋá ubaanti nì Yeesu Kriisitooyee, ti kpáfì ki kpíì u-kúm min u kpíìyee níiin?
45006004	Kii bi nín fùl̄-ti Unimbɔti nyim puee, bi síb́-ti tí nīn bí ŋkúmin nì Yeesu dee, ní kii ti-Baa Unimbɔti nín dū u-pɔŋkpaaŋŋu ki fīkitì Yeesu Kriisitoo ditaŋkpiilin ki fātìi gíiǹní-u dimaŋfalin puee, mimmee, ti nì u kɔkɔ di kíǹ ki bí dimaŋfapɔndin.
45006005	Di sá yii timbi nì u yaa kpáfì ki kpíì u-kúmee, míǹ mbaantiim ní ti nì u kpáfì ki fīkitì difìkitibaantiil.
45006006	Tí béémaan yii, ti nín nìn bí min min dooooyee, ti-bimbim gbanti kpíì nì Yeesu ndɔpuntikaa pu. Mimmee ti-bimbikpitim kpíì dee, tí taa ti nín̄ sá ikpiti yumbui.
45006007	Di sá yii un yaa kpíìyee, úǹ nyáń ikpiti ŋaan dee.
45006008	Ti nì Kriisitoo yaa kpáfì ki kpíì, ti nyí yii ti nì u dàá kpāfì kí nīn tí bí dimaŋfalin.
45006009	Ti nyí yii, Kriisitoo nín kpíì ki fātìi fīkitèe, waa ti bí kí kpú ŋwiin dal, ŋkúm kaa ti cáá u-pu mpɔn.
45006010	U nín kpíìyee, u kpíì diba pu ki kúntì ikpiti, ní kaa ti dàá kpú jaanjaan. Kɔŋkɔnnee, u nín bí dimaŋfalinee, u bí ki tīī Unimbɔti ní.
45006011	Míǹ mbaantiim, ni nì Yeesu Kriisitoo nín ŋá ubaanti puee, ni mun ń nīn nyí yii ni kpíì ikpiti jandi pu, ki kíǹ ki bí ki tīī Unimbɔti.
45006012	Mimmee, ikpiti ń taa ti jī ni-wunti tin bí ki dàá dāá kpúee-ni mpaan, ní taa nín̄ nɔ́ɔ́ ni-landɔkɔkpitii nín là puee.
45006013	Ní taa ti dū ni-wunti jaŋŋi kí tīī ikpiti ń nīn cáá-ŋi ki ŋáań min kaa bí deedeeyee; dūmaan ni-ba kɔkɔ kí tīī Unimbɔti, kii binib bin kpíì ki fīkitèe, ú nīn cáá ni-wunti jaŋŋi ki tūǹ atuun ŋin bí deedeeyee.
45006014	Di sá yii ikpiti kaa ti máaǹ kí nīn jīǹ ni-pu mpaan, kun puee marab kaa ti cí-ni, Unimbɔti ŋanti di kíǹ ki cí-ni.
45006015	Mimmee, tí lì yii ba? Tí nīn gbíntìi ŋáań ikpiti kun puee marab kaa ti cí-ti, Unimbɔti ŋanti di kíǹ ki cí-tee puɔɔɔ? Aayee, kpataaa!
45006016	Naa nyí yii a yaa sīntiǹ a-ba taapu ki tīī unil ki tūǹ u-tundee, a kpántì uyumbu ní ki tīī udaan un a sīntiǹ a-ba ki tīīyeeee? A ŋūǹ kí sìntīǹ a-ba kí tīī ikpiti in dàá cáá-si ŋkúminee, ki tí ŋūǹ kí sìntīǹ a-ba kí nīn tɔ́ Unimbɔti kí kpántí deedeedaan.
45006017	Ama tí jāam̀maan Unimbɔti kun puee ni nìn sá ikpiti yumbui dooooyee, ní kɔŋkɔnnee ni sīntiǹ ni-pɔbiliŋ kɔkɔ ki tīī ibaamɔn in bi dàkā-ni kii bi nín dàkà an kɔkɔ puee.
45006018	Ni nyáń ikpiti yuŋkun ki kɔ́ deedee tuuŋŋi yuŋkun dee.
45006019	Ni nín kaa gbìl̀ tibɔti taapu malaayee pu ní m dū kuyuŋu bɔti tin tin binib nyée ki dūu ŋá tibɔŋmantikaal. Di sá yii, dooooyee, ni nìn dù ni-wunti jaŋŋi ní ki tìì tijɔkɔndi, ki ŋáań min kaa kítèe ní ki mɔ̄tìi kɔ́ diyintilin. Kɔŋkɔnnee, ní fàtīí dūmaan ni-wunti jaŋŋi kí tīī deedee tuuŋŋi kí kpántí circir nib.
45006020	Dooooyee, ŋyunti ŋun ni nìn sá ikpiti yumbuiee, ni nìn tɔ́ ni-ba tiba kaa páb́-ni ní ŋá min Unimbɔti lèe.
45006021	Ba biliŋ ní ni nìn lòoǹ ní? Atuun ŋin ni nìn ŋáaǹee, díǹ pu nee ŋi cáá-ni icoo, atuunee di cāabìń ŋkúm.
45006022	Kɔŋkɔnnee, ni nyánní ikpitin ki kpántì Unimbɔti yumbui. Abil ŋin ni lòoǹ niinee di sá circir tuuŋŋi, ní boonee, dimaŋfal din kaa cáá dikuntilee dɔ̄ ki cí-ni.
45006023	Tipaal tin ikpiti pèe di sá ŋkúm, ama tin tin Unimbɔti pūǹ faalaayee di sá á ŋá ubaanti nì ti-Dindaan Yeesu Kriisitoo kí ká dimaŋfal din kaa cáá dikuntilee.
45007001	Nnabiyaamu, m pàkā yii m bíī sòoǹ nì binib bin nyí marabee ní. Ni nyí yii mara cáá mpɔn unil pu ŋyunti ŋun u dáá bí dimaŋfalinee ŋmaniŋma ní.
45007002	Míǹ ní, unimpu yaa mɔ́ǹ ticatee, mara bɔ́ob́-u ki nákaǹ u-cal ŋyunti ŋun u dáá bí dimaŋfalinee. U-cal yaa kpíìyee, mara bútì-u ki nákatiǹ u-cal un u nìn nákée dee.
45007003	Mimmee, unimpu cal yaa dáá bí, kaa kpíì, u yaa yíkìi mɔ́ǹ ubɔee, bi ŋūǹ kí yíiń-u kinimpulaakpaai. U-cal yaa kpíìyee, mara un bɔ́ob́-u ki nákaǹ u-calee cúū bútì dee, u ŋūǹ kí mɔ̄ǹ uninjapɔɔn ubɔ. Niinee, baa ti yíì-u kilaakpaai.
45007004	M-nabiyaamu, míǹ mbaantiim, ni nín kpáfì ki kpíì nì Kriisitoo puee, ni-kúmee yākatì ni nì marab kansikin. Kɔŋkɔnnee, ni kíǹ ki sá Kriisitoo un fīkitì ditaŋkpiilinee yab ní; tí lòoǹ abimɔnti kí tīī Unimbɔti.
45007005	Dooooyee, ti nín nìn dáá bí ki ŋáań ti-ba lammee, marab nìn tútuǹ ti-landɔkɔkpitii in téekí-ti, ti ŋáań atuun ŋin cáǹ-ti ŋkúminee.
45007006	Dooooyee, marab nìn cúú-ti kuyuŋu, ama kɔŋkɔnnee ti yākatì tɔbin, baa ti cáá ti-pu mpɔn, ti tɔ́ ti-ba. Míǹ puee, ti ŋūǹ kí tɔ̄ ditundi min ní Unimbɔti Fām kpòotī-tee, an kaa ti sá min min takalda poon marab nìn kpòotī-ti dooooyee.
45007007	Mimmee, tí lì yii ba? Marab sá ikpiti deeyaaa? Aayee kpataaa! An yaa kaa sá marab pu maa bàà nyí kun di sá ikpitee. Di sá yii marab yaa kaan lī yii: “Á taa nín̄ cáá nnimitaataam”, maa bàà nyí kun bi yíì nnimitaataamee.
45007008	Marab lī mimmee, ní tikpitil ká nsan kí kɔ́ǹ-mi tiwan kɔkɔ nnimitaataam. Di sá yii, marab yaa kpée, ikpiti kaa cáá mpɔn.
45007009	Doooo min marab nìn kpée, m nìn bí dimaŋfalin, ní marab nín bāańee, ikpiti dɔ́miń ki fɔ̃ɔ̃ mpaan,
45007010	ní man kpíì. Mimmee, marab bin bàà sá ukpootil kí cáá-mi dimaŋfalinee fātìi téé-mi ki tɔ́ ŋkúmin.
45007011	Ní ikpiti dī marab pu ki ká nsan ki kíil̀-mi ki kūū-mi marab gbanti pu.
45007012	Marab bi-ba bí circir, ní isaŋki in bi sáŋkí-tee mun bí circir ki bí deedee ki ŋān̄.
45007013	Mimmee, tin sá tiwammɔntiilee di cáań-mi ŋkúmaaan? Aayee, kpataaa. An sá ikpiti di cáań míǹ, ki dūu dīń tiwammɔntiil pu ki kūū-mi, ki dàkā i nín sá ikpiti iŋyee mbaamɔmin. Marab puee, ti béè yii ikpiti kaa lafun sàafì.
45007014	Ti nyí yii marab lafun sá Unimbɔti wanti. Ama ní man sá nniwuŋgban, ikpiti dá-mi, m sá i-yumbuu.
45007015	Maa nyí tin m ŋáańee, kun puee maa ŋáań tin m bàà là kí ŋée, ní ki ŋáań tin tin m ná, kaa bàà là kí ŋée.
45007016	M yaa bíī ŋáań tin tin maa là kí ŋée, mimmee m béè yii marab ŋān̄ dee.
45007017	Mimmee, an dàkà yii an kaa sá man m-ba di bíī ŋáań tikpitil, an sá ikpiti in bí m-nee di ŋáań.
45007018	M nyí tiŋman yii tiŋan kaa bí m-ni, an dàkà yii m-wuntin. Nì min kɔkɔ m bàà cáá nlandɔkɔmɔnti kí ŋá tiŋanee, mpɔn kpá ḿ ŋmā kí ŋá.
45007019	Tiŋan tin m bàà là kí ŋée, maa ŋáań tíǹ, tikpitil tin maa bàà là kí ŋée, tíǹ ní m ŋáań.
45007020	Mimmee, m yaa bíī ŋáań tin tin maa bàà là kí ŋée, an kaa ti sá mama m-ba di bíī ŋáań, an sá ikpiti in bí m-nee di bíī ŋáań.
45007021	M dáań ki ká yii m yaa làá ŋá tiŋanee, maa ŋūǹ, see ikpiti ní m ŋūǹ kí ŋá.
45007022	M-pɔbilinee, Unimbɔti marab di fáatì-mi,
45007023	ama m ká yii mpɔn ŋubɔ bí m-wunti nì ti-jaŋŋin ki jáaǹ kun kun m-landɔkɔŋu fáatèe, ki dū-mi ki nyáfiǹ ikpiti pɔŋŋu ŋun bí m-wuntinee.
45007024	Man niminaamandi neeee! Tiwun nee dátí-mi ki cáǹ ŋkúmin, ŋma di dàá fīī-mi kí líí?
45007025	Tí jāam̀maan Unimbɔti ti-Dindaan Yeesu Kriisitoo un fìil̄-tee pu! Mimmee, m-landɔkɔŋu poonee m bàà là kí nɔ́ɔ́ Unimbɔti marab, ama iwɔfi in bí m-wuntinee là kí nɔ́ɔ́ ikpiti.
45008001	Kɔŋkɔnnee, bin bin nì Yeesu ŋá ubaantee, dibɔkpil diba kaa ti dɔ̄ ki cí-bi.
45008002	Kun puee Unimbɔti Fām min tīī-ti dimaŋfal ti nì Yeesu Kriisitoo nín ŋá ubaantee pu, u-Fām gbanti pɔŋŋu nyántì-ti ikpiti nì ŋkúm pɔŋŋun.
45008003	Di sá yii Mooisi marab kaa nìn ŋúń ki ŋá míǹ, kun puee binib bí iwɔfin, kaa ŋūǹ kí nɔ́ɔ́ marabee. Ama ní Unimbɔti dū úǹ u-ba Jipɔɔn ki túnní, u dɔ́miń ki cáá tiwumbaantiil kii timbi bikpitibee, ki ŋúń ki lēēikpiti. Unimbɔti ŋá míǹ ki kúntì mpɔn ŋun ikpiti cáá binib puee.
45008004	Mimmee, timbi bin kaa nɔ́ɔ́ mbimbikpitim ama ní ki nɔ́ɔ́ Unimbɔti Fām nín kpòotī-ti puee, ti kpántí deedeedambi kii marab nín là puee dee.
45008005	Bin bin nɔ́ɔ́ mbimbikpitimee nyàab̀ kí nīn ŋáań tin fáatì-bee ní, ní bin nɔ́ɔ́ Unimbɔti Fāmee mun nyàab̀ kí nīn ŋáań tin Unimbɔti Fām lèe.
45008006	Mbimbikpitim nín là tiwan tiŋyee di cāabìń ŋkúm. Unimbɔti Fām nín là kun kuŋyee di cāabìń mmaŋfafɔkɔn nì ŋgbansɔŋfi.
45008007	Bin nɔ́ɔ́ bi-bimbikpitim nín là puee sá Unimbɔti nannanliibi, kaa sìntīǹ bi-ba ki tìì Unimbɔti marab, kaa péēŋūǹ gba.
45008008	Bin nɔ́ɔ́ bi-bimbikpitim nín là puee kaa ŋūǹ kí fáatíǹ Unimbɔti.
45008009	Ama nimbee, nimbi kaa nɔ́ɔ́ ni-bimbikpitim nín là puee, min min Unimbɔti Fām lèe, míǹ ní ni nɔ́ɔ́, kun puee u-Fām kɔ́ò ni-ni. Un yaa kaa cáá Kriisitoo Fāmee, kaa sá u-yɔu.
45008010	Kriisitoo yaa bí a-ni, nì min kɔkɔ ikpiti puee a-wunti dàá kpúee, Unimbɔti Fām dàá tīī-si mmaŋfafɔkɔn kun puee a bí deedee.
45008011	Unimbɔti un fīkitì Yeesu Kriisitoo ditaŋkpiilinee Fām yaa kɔ́ò a-nee, Unimbɔti gbanti un fīkitì Kriisitoo ditaŋkpiilinee dàá dāá yàntī u-Fām min kɔ́ò a-nee ń tīī a-wunti tin kúùyee dimaŋfal.
45008012	Mimmee, m-nabiyaamu, taa ti cáá ti-bimbikpitim dipɔndi diba, kí nīn ŋáań mi nín là puee.
45008013	Ni yaa gbíntì ki ŋáań min ni-bimbikpitim lèe, ni kúù ní. Ama Unimbɔti Fām pɔŋŋu puee, ni yaa kūū tin ni-bimbikpitim là ní ŋée, ni kāntí dimaŋfal.
45008014	Di sá yii bin kɔkɔwoooo Unimbɔti Fām kpòotēe sá Unimbɔti biyaamu ní.
45008015	Mimmee, naa ti máaǹ kí nīn gbíntìi fàŋkí kii iyumbuee, kun puee ni fɔ̃ɔ̃ Unimbɔti Fām min yāntì Unimbɔti fɔ̃ɔ̃-ti ti yíì-u yii ti-Baayee,
45008016	ní Unimbɔti Fām mi-ba tùkù ti-pɔbiliŋ poon yii ti sá Unimbɔti biyaamu.
45008017	Ti nín sá u-biyaamu puee, ti fòol̄ u-gaajawanti. Ti nì Kriisitoo di dāa fòol̄-tì. Ti yaa kpáfì ki jīǹ falaayee, boonee ti nì u di dāa tí fòol̄ tinyool.
45008018	M nyí yii falaa un ti bíī jīǹ ti-yuntiŋu nee kaa wīikí ki bàn̄ Unimbɔti nyooti tin u dàá dāá tīī-tee.
45008019	Unimbɔti nín náań tiwan tin kɔkɔee jìkì ki cí ŋwiin ŋun Unimbɔti dàá dāá tīī u-biyaamu tinyool báà ŋma ń kée.
45008020	Di sá yii yilpu nì taapu ŋá fam, kaa sá yii bi là, Unimbɔti di yāntì an ŋá míǹ. Nì min kɔkɔ bi kpántì famee, bi máká yii
45008021	bi dàá dāá nyā ntimbiil gbanti yuŋkun kí kpāfì nì Unimbɔti biyaamu kí tɔ̄ bi-ba ní kí fɔ̃ɔ̃ tinyool.
45008022	Ti nyí yii yilpu nì taapu kɔkɔ bí falaan ali ki dāa sāā díǹ kii upɔdaan nín yáliŋkí imatiŋween puee.
45008023	An kaa sá bíǹ baba, ki kpáaǹ timbi bin Unimbɔti tìì u-Fām min yāntì ti dáká tin bí ki dòońee, ti mun bí ki yáliŋkíǹ ti-ba ki cí ŋyunti ŋun ti dàá kpántí Unimbɔti biyaamu mbaamɔminee, an dàkà yii ŋyunti ŋun u dàá dāá fīī ti-wunti mun kí lííyee.
45008024	Mimmee, ti ká difiil, ama ní an dáá nín bí dimákalin. A yaa ká kun kun a mákée, an kaa ti sá dimákal, kun puee tiwan tin a fɔ̃ɔ̃yee, a gítī ŋūǹ kí nīn máká ti-puɔɔɔ?
45008025	Ti yaa máká tin taa láá kée puee, see tí jī kimɔtii kí nīn kpèé nsan pú.
45008026	Míǹ mbaantiim ní Unimbɔti Fām bí ki tútuǹ timbi biwɔfib, kun puee taa nyí min máaǹ tí mèèyee, ama u-Fāmee mi-ba yáliŋkí ki jítiǹ anyɔɔbun nín ŋūǹ kí sòoǹ tibɔti tiŋyee ki mèé Unimbɔti ti-pu,
45008027	ní Unimbɔti un wāĺ binib pɔbiliŋ poonee béetí kun u-Fām lèe, kun mi mèéyee nɔ́ɔ́ nì kun Unimbɔti là kí tīī u-yabee ní.
45008028	Ní ti nyí yii tin kɔkɔ péēbàń bin néeń Unimbɔtee, Unimbɔti cáā kpántí tiŋan ní ki tìì-bi. Bíǹ ní u bɔ́ntì ki lēēki síiǹ yii bí nīn sá u-yab.
45008029	Bin u gāntì dooooyee ní u lēēki yɔ́oǹ bí kpántí kii u-Jipɔɔn nín bí puee, an nín dàá ŋá pu u-Jipɔɔnee ń nīn sá ukpil u-nabiyaamu mun sá kunipaauee kansikinee.
45008030	Bin bin u lēēdooooyee ki yɔ́oǹee, u yíiń-bi. Bin u yíińee, ní u yāntì bi kpántì deedeedambi Unimbɔti nimiin, ní bin bin u yāntì bi kpántì deedeedambee, u kɔ́ǹ-bi u-nyootin.
45008031	Ti dàá gítī lì tibɔti nee pu yii ba dee? Unimbɔti yaa yú ti-boonee, ŋma di gítī ŋūǹ kí ŋá-ti tiba?
45008032	Timbi pu ní Unimbɔti kaa tāaǹ úǹ u-ba Jipɔɔn ki dū-u ki ŋá saraa, mana ní u ŋūǹ kí yíí kí taa tīī-ti tikɔkɔ kí kūtì u-Jipɔɔnee pu?
45008033	Unimbɔti bí yii bin u lútèe sá deedeedambi, kin, ŋma di gítī ŋūǹ kí ká tikpitil tiba bi-pu kí sòoǹ?
45008034	Yeesu Kriisitoo un kpíì ki kpáàā fīkitì mun ki kā Unimbɔti ŋaŋgiil púee bí ki mèé ki tìì-ti; kin, ŋma di gítī ŋūǹ kí kpò ti-bɔti?
45008035	Dineendi din Kriisitoo cáá ti-puee, tiba ŋūǹ kí yàkatī ti-kansikinaaan? Falaa di ŋūǹ kí yàkatī-taaa, diniminaamandaaa, disaandaaa, ŋkùmaaan, disoolaaa, mbusaaa, ŋkúm?
45008036	Kii Unimbɔti takaldau poon nín lī puee yii: “Sii ti-Dindaan pu ní, kí yòon̄ kutaafaau kí dāá mɔ́-kuee ti tūŋkí ŋkúm, ní bi ŋáań-ti kii ipii in bi cáǹ kí kpòee.”
45008037	Tíǹ kɔkɔ poonee, un néeń-tee tútuǹ-ti ti jáà ki jīǹ ki kúntí tikɔkɔ.
45008038	M nyí ibaamɔn poon yii tiba kaa ŋūǹ kí yàkatī dineendi din bí timbi nì ti-Dindaan kansikinee: ŋkúmaaan, dimaŋfalaaa, Unimbɔti tūuniaaa, an yaa tí sá abeedambi bin baa wāĺeeyaaa, tin tin poon ti bí kɔŋkɔnneeyaaa, tin bí ki dòońeeyaaa, mpɔndambaaa,
45008039	an yaa sá tin bí yilpuee nì tin bí taapueeyaaa, an yaa tí sá tiwannáaŋkaal tin kɔkɔ kíǹeeyaaa, báà tiba nì tiba kaa ŋūǹ kí yàkatī timbi nì dineendi din Unimbɔti dī ti-Dindaan Yeesu Kriisitoo pu ki dàkā-tee.
45009001	M sòoǹ ibaamɔn kii Kriisitoo yɔu nín máaǹ kí sòoǹ puee ní, maa mɔ́ntí, Unimbɔti Fām mun sòoǹ m-pɔbil poon yii an sá tiŋman,
45009002	yii m-pɔbil poon gbí kunimbaakpaaŋŋu ní m yáliŋkí baabadal,
45009003	m yaan ŋūǹ Unimbɔti ń ŋá-mi fam, man nì Kriisitoo ń yàkatī tɔbin, m-nabiyaamu man nì bin pēēmmaalee ń ŋmā kí ká difiilee, m bàà là.
45009004	M-nabiyaamu gbanti di sá Israyeel yab bin Unimbɔti lútì bí nīn sá u-biyaamuee, ní u nì u-walfiŋu nìn kɔ́ò bi-kansikin, ní u ŋá nnyɔɔpee nì bi, ki tīī-bi marab ki dàkā-bi min ní bi dàá nīn jáaḿ-uee, ki pɔ̃oǹ-bi ipoon.
45009005	Bi-naanjab sá Jaakɔb biyaamu saalaa nì mulee ní, a yaa kpēētinitanee, Kriisitoo mun sá bi-maaliŋu poon, Kriisitoo un di tɔ́kɔ́ tikɔkɔ nì tikɔkɔ pu ki sá Unimbɔti un máaǹ inyɔŋki baabadal kí nīn péēcá jaanjaanee! Ameen.
45009006	Israyeel yab nín kaa fɔ̃ɔ̃ Yeesu ki kííyee, an kaa dàkà yii Unimbɔti poondi ŋá fam. Di sá yii an kaa sá bin kɔkɔ nyánní Israyeel maaliŋunee di sá Israyeel yab páaa,
45009007	ní bin kɔkɔwoooo nyánní Abraam maaliŋunee kaa sá u-biyaamu páaa, kii Unimbɔti nín nìn sòon̄ nì Abraam puee, yii: “See Isaaki biyaamu baba di dàá fɔ̃ɔ̃ a-yindi.”
45009008	An dàkà yii an kaa sá mmaal ŋun ti nyí nee di màal̀ Unimbɔti biyaamu. Abraam naantiibi bin Unimbɔti nìn pɔ̃oǹ ki tīīyee baba di sá bimɔntiibi,
45009009	kii Unimbɔti nín nìn pɔ̃oǹ-u puee yii: “Ŋyunti ŋun m yɔ́oǹee yaa bāańee, m dàá dāan̄, ní a-nimpuu Saaraa ń màal̀ kibininjabiki.”
45009010	-
45009012	Tibɔŋmantikaal tiba mun gítī sò: di sá ti-naanja Isaaki nimpuu Reebeeka nìn cáá atab ní. Kí wàatī ú màal̀ mbiyaamu gbantee, baa láá nyáń ki ŋá tiŋanaaan, kaa láá ŋá ikpiti, ní Unimbɔti tùkū Reebeeka yii: “Ukpil di dàá dāá nīn bí kiwaai taapu,” án ŋmā kí nɔ́ɔ́ nì Unimbɔti nín lēēki síiǹ u-ban puee. Míǹ ní u yíì binib, kaa kpèé bi-tūntɔtam pu,
45009013	kii an nín ŋmàn̄ puee, yii: “M néeń Jaakɔb, kaa néeń Eesayu.”
45009014	Ti yaa kpēēan bɔti, ti dàá lì yii Unimbɔti kaa sá ibaamɔndaanaaan? Aayee, kpataaa!
45009015	Di sá u nìn tùkū Mooisi yii: “M dàá sɔ̄ un m là kí fīīyee saai, ní kí ŋá tiŋan bin m là kí ŋá tiŋanee.”
45009016	Mimmee, an kaa nyēeń unil nín là pueeyaaa kaa nyēeń u-pɔ́ɔǹtam pu, Unimbɔti di sūǹ unil saai kí fīī udaan.
45009017	Unimbɔti takaldau poonee, ti kāntí yii Unimbɔti tùkū Eejipiti bɔtiu yii: “Kun pu m baasii kāaǹ-si dibeelee di sá ḿ dī a-pu kí dàkà m-pɔŋŋu kí yàntī ntimu kɔkɔ ń béé m-yindi.”
45009018	An dàkà yii Unimbɔti yaa là kí fīī binibaaa, u yaa tí là kí nyìŋfì bi-pɔbiliŋaaan, an bí úǹ cee ní.
45009019	An yaa yíì, ubɔ ŋūǹ kí bàlfì-mi yii: “Kin mimmee, ba pu ní Unimbɔti gítī wòoǹ nnibiyaamu? Di sá ubɔ kaa yíití min Unimbɔti lèe.”
45009020	M dàá kíí udaan yii: “Unil, a sá ŋma ní ki kpākantí Unimbɔti? Tiwan tin bi máńee kaa ŋūǹ kí tùkù un máń-tèe yii: <Ba pu ní a máń-mi yéè?> ”
45009021	Uyɔɔmaati ŋūǹ kí dū kuyɔkɔu kí mā kun kun u yaa lèe: u ŋūǹ kí dū kí mā dibɔmɔntiil, kuyɔkɔbaantiiuee, u tí ŋūǹ kí dūú mā kinyinsaŋ.
45009022	Kin, Unimbɔti faa? U cáá nsan kí gíí diŋuul kí dàkà binib u-pɔŋŋu. U jíń kimɔtii tikpil bin bàà máaǹ ditafadaaldi ki ŋmāntì bí kúntí-bee pu,
45009023	ní ki kpáàā là kí dàkà u-nyooti nín wīikí pu tikpil tikpil ki tīī bin bin u fīī ki bɔ́ntì ki yɔ́oǹ bí kɔ́ u-nyootinee,
45009024	timbi bin bin u lútì ki yíiń Juuda yab nì bin kaa sá Juuda yabee kansikinee kɔkɔ.
45009025	Míǹ ní u lī Oosee takaldau poon yii: “Bin kaa nìn sá m-nikitilee dàá dāá nīn sá m-nikitil, ní m dàá nīn kíǹ ki néeń bin maa nìn néeńee,
45009026	ní laakin bi nìn tùkū-bi yii baa sá man nikitilee, niin ubaanti ní bi dàá yíiń-bi man Unimbɔti un bée biyaamu.”
45009027	Ní Unimbɔti bɔnaatiliu Eesayi mun báakì ki sòon̄ Israyeel yab bɔti, yii: “Báà Israyeel naantiibi yaa wīikí kii dibul din bí tiŋku gbandee, bi-kansikin binib fiii di dàá kíń kí ŋmátí,
45009028	kun puee ti-Dindaan dàá ŋá tin tin kɔkɔ u sòon̄ ki síiǹ yii u dàá ŋá kitiŋ puee malaa.”
45009029	Eesayi gbanti di nìn gítī sòon̄ tibɔti nee ki yɔ́oǹ dooooyee, yii: “Ti-Dindaan ipɔn kɔkɔ daan yaa kaa bàà kíǹ-ti ti-maaliŋu poon binib bibee, ti bàà kpántì kii Soodɔm tiŋki nín nìn bí puee, ki bàà náań nì Goomɔɔr tiŋki mun nín kúntì puee.”
45009030	Tibɔti tin ti sòon̄ee, ti dàá kúntí-tì yii ba? Bin kaa sá Juuda yab, kaa nìn nyàab̀ kí nīn bí deedeeyee, di kpántì deedeedambi Unimbɔti nimiin, kun puee bi fɔ̃ɔ̃-u ki kíí;
45009031	ní Juuda yab bin nìn nyàab̀ kí nɔ́ɔ́ marab kí ŋmā kí kpántí deedeedambee kaa ŋúń ki ŋúb́ marab gbanti.
45009032	Ba yì-tì? Kun puee bi dàkafī yii bi-tuuŋŋi pu ní bi ŋūǹ kí nīn bí deedee, kaa nyàab̀ kí fɔ̃ɔ̃ Unimbɔti kí kíí kí nīn bí deedee. Bi gbéetì ditaŋkpal
45009033	din pu Unimbɔti takaldau nìn ŋmàn̄ee, yii: “Kpèè, m bíl̀ ditaŋkpagbéetikaal Siiyɔn, ditaŋkpal din líikí binibee. Un yaa fɔ̃ɔ̃-u ki kííyee, icoo kaa làá jī udaan.”
45010001	Nnabiyaamu, m-pɔbil poon nín là miŋyee nì tin tin m mèé Unimbɔti Israyeel yab puee di sá bí ká difiil.
45010002	M ká bi-pɔ́ɔǹtam dinimbɔtinoolin, ama, bi-pɔ́ɔǹtam gbantee, baa béè ki dɔ́ò.
45010003	Di sá yii baa béè min ní Unimbɔti dì ki kpántí binib deedeedambi u-nimiinee, ní ki bíī nyàab̀ bi-ba saŋŋu ŋun bi dàá dī kí kpántí deedeedambee. Bi yíì, kaa sīntì bi-ba taapu Unimbɔti ń kpántí-bi deedeedambi.
45010004	Kriisitoo di dɔ́miń ki kúntì marab dītam. Kɔŋkɔnnee, bin kpántì deedeedambee di sá bin kɔkɔ fɔ̃ɔ̃ Kriisitoo ki kííyee.
45010005	Mooisi nìn ŋmàn̄ marab dītam nín cāabìń deedee uŋyee, yii: “Un yaa nɔ́ɔ́ marab deedeeyee kāntí difiil bi-pu.”
45010006	Ama deedee un nyēeń fookiinee nín sá puee sèé. Unimbɔti takaldau sòoǹ yii: “A-pɔbil poonee, taa lì yii, ŋma di ŋūǹ kí jɔ̄m̀ yilpu?” (Taapu sá yii bí jɔ̄m̀ kí cáań Kriisitoo),
45010007	kí taa tí lì yii: “Ŋma di ŋūǹ kí sìntī taapu ditaŋkpiilin?” (Taapu sá yii bí nyāntiń Kriisitoo ditaŋkpiilin.)
45010008	Mimmee, tí lì yii ba? Unimbɔti takaldau lī yii: “Dinyɔɔbundi gbanti bí ki kɔ́ĺ-si, ki bí a-nyɔkɔn nì a-pɔbilin.” Dinyɔɔbundi gbanti di sá fookii bɔti tin ti sòoǹee, yii,
45010009	a yaa lī binib cee yii Yeesu sá a-Dindaan ki yaa fɔ̃ɔ̃ ki kíí a-pɔbilin yii Unimbɔti fīkitì-u ditaŋkpiilinee, a dàá ká difiil.
45010010	Di sá yii un kamaa yaa fɔ̃ɔ̃ Yeesu ki kíí u-pɔbil poonee, kpántí deedeedaan u-nimiin, ní un yaa lī u-nyɔkɔn yii u fɔ̃ɔ̃-u ki kííyee, udaan kāntí difiil,
45010011	kii Unimbɔti takaldau poon nín lī puee, yii: “Un kamaa yaa fɔ̃ɔ̃ ti-Dindaan ki kííyee, icoo kaa jīǹ udaan.”
45010012	Mimmee, digàntil kaa bí un sá Juuda yɔuee nì un kaa sá Juuda yɔuee kansikin. Bi-kɔkɔ Dindaan sá ubaanti ní, úǹ ŋáań bin kɔkɔ yíì u-yindi ú fīī-bee tiŋan tikpil,
45010013	kii an nín ŋmàn̄ puee, yii: “Un kamaa yaa yíiń ti-Dindaan yindee kāntí difiil.”
45010014	Ama, bi yaa kaa fɔ̃ɔ̃-u ki kíí, bi dàá ŋá mana kí yíiń-u? Bi yaa kaa gbìl̄ u-pu, mana ní bi dàá fɔ̃ɔ̃-u kí kíí? Ubɔ yaa kaa bíī sòoǹ u-pu, mana ní bi dàá gbìl̄?
45010015	Unimbɔti yaa kaa túnní binib, mana ní bi dàá sòoǹ-tì? Kii an nín ŋmàn̄ puee, yii: “Bin sòoǹ tibɔmɔntiilee nín dòoń bi-taaŋi ŋānní puee.”
45010016	Ama bi-kɔkɔ kaa fɔ̃ɔ̃ tibɔmɔntiilee ki kíí, kii Eesayi nín lī puee, yii: “Ti-Dindaan, an kaa sá binib fiii di fɔ̃ɔ̃ ti-bɔti ki kííii?”
45010017	Mimmee bi gbìl̄ ní ki nín fɔ̃ɔ̃ ki kíí ní tin bi gbìl̄ ki fɔ̃ɔ̃ ki kííyee sá Kriisitoo bɔti.
45010018	Míǹ puee, Israyeel yab kaa gbìl̄ tibɔmɔntiilee naaan? Bi gbìl̄-tì. An nɔ́ɔ́ nì min an ŋmàn̄ee dee, yii: “Kitiŋ kɔkɔ gbìl̄ bi-neeni pu, ní tibɔti tin biï¿½20sòoǹee bàn̄ kitiŋgbeennyɔkɔ.”
45010019	Mimmee, Israyeel yab kaa gbìl̄ tibɔtee taapu naaan? Mooisi nín nìn péé ki sòon̄ min bi-puee sèé: “Man Unimbɔti dàá yàntī binib bin kaa bí tibanee ń nīn jīǹ mmɔn, ní án nīn wù nimbi, kí yàntī ní fɔ̃ɔ̃ diŋuul binib bin kaa nyí iciinee pu.”
45010020	Ní Eesayi mun sòon̄ ki cántì yii: “Bin bin kaa nìn nyàab̀ man Unimbɔtee ká-mi, ní m cáá m-ba ki dàkā bin kaa bālfì m-puee.”
45010021	Ama tin u sòon̄ Israyeel yab puee sèé: “M tāntì m-ŋalii kutaafaau ali kujoou ki yíìń bin kaa tɔ́-mi, bi-yiliŋ pɔ̄ɔ̄yee.”
45011001	Mimmee, Unimbɔti fá Israyeel yab naaan? Aayee, kpataaa! Kun puee man m-ba sá Israyeel ní, ki sá Abraam naantiiu, ní ki sá Beenjamin maaliŋun.
45011002	Unimbɔti kaa fá u-nikitil din pu u péēnyí dooooyee. Naa kalin nyí Unimbɔti takaldau nín sòoǹ min ní Eelii nìn bíī kɔ́kɔĺ Israyeel yab Unimbɔti nimiineeee? U bí yii:
45011003	“Ti-Dindaan, bi kūū a-bɔnaatiliibi ki wīī a-saraafani, an péēkíǹ man baba ní, ní bi nyàab̀ kí kpò man mun!”
45011004	Unimbɔti nìn kíí-u yii ba ní? U bí yii: “M kpáafì binib kutukub biluli, bi sá m-yab, bidambi tabiŋyiliŋ kaa gbāaǹ diwaal Baal nimiin.”
45011005	Míǹ mbaantiim, ti-yuntiŋu nee, an kíǹ binib fiii bin Unimbɔti ŋá tiŋan ki lútì-bee.
45011006	U ŋá bidambi tiŋan ní ki lútì-bi, an kaa sá bi-tunnyaaŋku pu. An yaan sá bi-tunnyaaŋku puee, mimmee Unimbɔti kaa ti ŋá-bi tiŋan dee.
45011007	Tibɔti nee taapu sá yii ba dee? Israyeel yab nín nyàab̀ kuŋyee, baa ká kudɔŋu, see bin Unimbɔti lútèe baba di ká kudɔŋu, ní u yāntì bin kíǹee kaa ŋūǹ kí gbìl̄ taapu,
45011008	kii an nín ŋmàn̄ puee, yii: “Unimbɔti tātì bi-lam, ki yāntì bi-nimiliŋ kaa wāĺ, bi-tafaliŋ kpáá, ali ki dāa sāā díǹ.”
45011009	Dafiidi mun lī yii: “Bi-jinti ń kpántí-bi kutaliŋŋu, kí nīn sá-bi kulaaŋŋu, bí lítí ikpitin kí ká ditafadaaldi din máaǹee,
45011010	bi-nimiliŋ ń jòb̄ kí taa nín̄ wāĺ! Yàntī bí nīn péēbɔ̃ɔ̃ baabadal.”
45011011	Míǹ puee, Juuda yab nín gbéetèe, bi lítì kɔkɔɔɔ? Aayee, kpataaa! Ama bi-lítitamee di yāntì atimbun ŋin kɔkɔ kíǹee ká difiil, an nín dàá ŋá pu bi yaa ká bin béeyee, bí mun ń nyàab̀ee.
45011012	Bi-yìntitam yaa cáań kitiŋ kɔkɔ nib tiwammɔntiilee, ní bi nín wáŋkì puee yaa cáań bin kaa sá Juuda yabee tiwammɔntiilee, kin Juuda yab kɔkɔ yaa fātìń Unimbɔti ceeyee, kun an dàá cáańee dàá nīn bí mana dee?
45011013	Kɔŋkɔnnee, m sòoǹ nì nimbi bin kaa sá Juuda yabee ní. Man sá Yeesu kpambal din u tú bin kaa sá Juuda yabee ceeyee ní, ní an mɔ̄ǹ-mi ditundi din u tīī-mee pu,
45011014	m-landɔkɔŋu sá yii ḿ téé m-nabiyaamu Juuda yab bí nyàab̀ kí ká kun bin béeyee cááyee, ḿ ŋmā kí fīī bi-kansikin biba.
45011015	Unimbɔti nín yíì Juuda yab bí taa nín̄ gítī sá u-yabee di ŋáŋkì binib bin kɔkɔ kíǹee nì Unimbɔti kansikin. Mimmee, u yaa láā fātìi fɔ̃ɔ̃ Juuda yabee, an dàá nīn bí mana dee? An dāa sá bin nìn kpíìyee dimaŋfal ní.
45011016	Bi yaa nìn cáań tijimpeepeekaal fiii ki tīī Unimbɔtee, tin kíǹee kɔkɔ, úǹ di yì tíǹ mun dee. Unimbɔti di yaa yì busubu nì bu-nyaaniee, úǹ di yì asupan mun.
45011017	Bi yaa gāā ɔliifi bumɔŋkisubu paŋŋi aba ní ki gāań sii kumooun subu pandi ki cáań ki túkuǹ ŋin béeyee paani, ní a kíǹ ki fòol̄ busumɔntiibuee nyaani nyimee,
45011018	sii ń taa nín̄ lámintí ki dàkà apan ŋin bi gāā ki fée. A yaa bíī lámintí, á béé yii an kaa sá sii di tú inyaan, inyaan di tú sii.
45011019	A dàá tùkù-mi yii: “Bi gāā apanee ki fá ní ki cáań man ki túkuǹ.”
45011020	Tiŋman bi lafun gāā-ŋi ki fá kun puee baa fɔ̃ɔ̃ Unimbɔti ki kíí ní sii nín fɔ̃ɔ̃ Unimbɔti ki kííyee pu ní a túkú niin. Míǹ puee, á fàŋkì kí taa nín̄ lámintí.
45011021	Di sá yii Unimbɔti yaa kaa tāaǹ bumɔŋkisubu paŋŋee, á nīn nyí yii waa làá dāá tàan̄ si mun.
45011022	Nín̄ nyí Unimbɔti ŋanti nì u-tafadaaldi pu! U dáaĺ bin bin lítèe tafaliŋ, ní ki ŋá sii tiŋan. Á nīn gbíntìi bí u-ŋanti gbantin, an yaa kaa sá míǹ, see ú dāá gāā-si kí fá.
45011023	Bíǹ yaa kpántì bi-bimbim ki fɔ̃ɔ̃ Yeesu ki kííyee, u ŋūǹ kí fàtīí gíiǹní-bi kí túkuń laakin u nìn gāā-bee. Di sá yii Unimbɔti cáá mpɔn kí gíiǹ-bi kí túkuń mpɔm.
45011024	Kpèè, sii kumooun supandi din bi gāāyee, bi cáań-si ki túkuǹ bumɔŋkisubu bun kaa sá a-suyilee pu; mimmee, an kaa pɔ̄ɔ̄ bí gíiǹní asupan ŋin bi gāāyee kí túkuń disuyil din pu ŋi nìn bí, bi gāā-ŋee.
45011025	M-nabiyaamu, m là ní béé ibaamɔn iba i bí dibalin, an nín dàá ŋá pu ní taa nín̄ yíì ni-ba yii biciŋfitiibee. Di sá yii Israyeel yab dijandi kaa ŋūǹ kí gbìl̄ tibɔti nee taapu, kí dāá sāā ŋyunti ŋun ntimu mun kɔkɔ kíǹee yab ń dāá kɔ́ difiilinee.
45011026	Min ní Israyeel yab kɔkɔ dàá ká difiileee dee, kii an nín péēŋmàn̄ puee, yii: “Ufiil dàá nyānní Siiyɔn ní kí lēēikpiti in bí Jaakɔb yab kansikinee kí fá.
45011027	Man Unimbɔti yaa láā lēēbi-kpitii ki fée, an di dāa sá dipoondi din m pɔ̃oǹ-bee.”
45011028	A yaa kpēēbi nín fá tibɔmɔntiil puee, bi kpántì Unimbɔti nannanliibi nimbi ń ká difiil. A yaa kpēēUnimbɔti nín lútì-bi puee, bi sá bin u néeńee bi-naanjab pu.
45011029	Di sá yii Unimbɔti yaa pú ubɔ diyimɔɔl dibaaa, u yaa tí yíiń-uaaa, waa kpántí u-landɔkɔŋu.
45011030	Dooooyee, naa nìn tɔ́ Unimbɔti, ama, Juuda yab nín nìn yíì, kaa fɔ̃ɔ̃ u-bɔti puee ní u súń ni-saai kɔŋkɔnnee ki fīī-ni.
45011031	Míǹ mbaantiim, Juuda yab kaa tɔ́ Unimbɔti kɔŋkɔnnee ní Unimbɔti súń ni-saai, ama an sá bí mun ń ŋmā kí ká kɔŋkɔnnee Unimbɔti saasɔl ní.
45011032	Mimmee, Unimbɔti yāntì binib kɔkɔ gbíntì bi-yìntitam poon, ú ŋmā kí dàkà bi-kɔkɔ u nín sūǹ binib saai puee dee.
45011033	Ɔ́o, Unimbɔti ciini nì u-nyítam nì u-ŋanti wīikéeee, an kaa cáá bi lì! U nín ŋáań u-bɔti miŋyee, unil kaa ŋūǹ kí béé, ní min min u lēēki dàá ŋée, unil kaa ŋūǹ kí gbìl̄ taapu,
45011034	kun puee, kii Unimbɔti takaldau poon nín lī puee yii: “Ŋma di ŋūǹ kí béé ti-Dindaan landɔkɔŋu. Ŋma di ŋūǹ kí sāŋkì-u mun?
45011035	Ŋma di péé ki tīī-u tiba ní an sá yii ú fàtīí téeǹ udaan?”
45011036	Úǹ di náań tikɔkɔ, úǹ di ŋúb́ tikɔkɔ, ní an kɔkɔ bí ki tīī-u. Unimbɔti gbanti ń ká tinyool kí nīn cá jaanjaan! Ameen.
45012001	Nnabiyaamu, kii Unimbɔti nín dàkā-ti u-saasɔl puee, m mèé-ni yii ní dū ni-wunti kí tīī Unimbɔti kii saraa un bí circir kaa kpíì, ki fáatì-uee. An di dàá nīn sá-ni dinimbɔtinoobaamɔndi din máaǹ ní nɔ́ɔ́yee.
45012002	Taa dūmaan ni-ba kí nántíǹ waanee bimbim, ama ní yàntī Unimbɔti ń pɔ̄-ni ilandɔkɔpɔɔn kí kpántí ni-bimbim. Míǹ ní ni ŋūǹ kí béé min ní Unimbɔti lèe, min ŋān̄ ki fáatì-u ki sá mmɔntiimee.
45012003	Diyimɔɔl din Unimbɔti pú-mee puee ní m ŋūǹ kí tùkù ni-kɔkɔ yii ní taa nín̄ yòontí ni-ba yilpu min kaa máaǹee, ama nín̄ cáámaan ilandɔkɔ in kítì ki nɔ́ɔ́ nì fookii un Unimbɔti yākatì ki pú báà ŋmee.
45012004	Kii tiwun nín sá tibaantiil ki cáá ajan tikpil, ŋi-tuuŋŋi kaa pēēpuee,
45012005	míǹ mbaantiim, ti nín wīikí min nee, Kriisitoo di kpáfì-ti tiwumbaantiil, ní báà ŋma túkú u-laŋki u-laŋki.
45012006	Unimbɔti pú-ti diyimɔɔl ki yākatì báà ŋma u-pɔl, tí nīn cáā tūǹ atuun ŋin bí aba abee. Míǹ puee, sii un u-Fām tìì tibɔti a nàatēe, nín̄ nàatī án nīn nɔ́ɔ́ nì u nín tīī-si fookii uŋyee.
45012007	Sii un u yaa tīī á nīn sá bin kíǹee tɔntɔnliuee, á nīn tūǹ ki tìì-bi. Sii un dàkèe, á dū a-ba kí tīī a-dàkatam.
45012008	Sii un tìì binib kunyannyaauee, a mun ń dū a-ba kí tīiǹ kunyannyaau ditiil. Sii un pūǹ tiwanee, á nīn pūǹ nì dipɔbil diba. Sii un kpòotēe, á nīn kpòotī nì difaŋgiil. Sii un tútuǹ bifalaadambee, á tūtuǹ-bi nì dipɔɔpindi.
45012009	Ni-neendi ń taa nín̄ cáá mpoonnyoon. Ní nīn ná ikpiti, kí dū ni-ba kí nákaǹ tiŋan mmɔntiim.
45012010	Nín̄ néeḿmaan tɔb tiŋan kii nnabiyaamu nín néeń tɔb puee, kí péé kí nīn tɔ́maan tɔb.
45012011	Ní nīn tūm̀maan atuun kí taa nín̄ sá biwutijoodambi, kí nīn pɔ̄ɔntí ki tūm̀maan ti-Dindaan tundi nì ni-pɔbiliŋ kɔkɔ.
45012012	Án nīn mɔ̄ǹ-ni dimákal din ni cááyee pu, kí jīmaan kimɔtii falaa poon, kí nīn mèé múlmul.
45012013	Tūtum̀maan biwɔfib bin nɔ́ɔ́ Unimbɔtee kí nīn fòol̄ binicambi bin kɔ́ò ni-puee nì mmɔn.
45012014	Mèèmaan yii Unimbɔti ń ŋá bin sàantí-nee tiŋan: yii, ú ŋá-bi tiŋan kí taa tɔ̄-bi mbusu.
45012015	Bin yaa bí dipɔɔpindinee, ní kūtì bi-pu, ni-kɔkɔ ń fàal̀maan, bin yaa tí bíī sūǹee, ní kūtì bí mun pu, ni-kɔkɔ ń sɔ̄.
45012016	Nín̄ mɔ̄maan tɔb ceeni. Ní taa nín̄ sá bin néeń timɔnee, nín̄ sìntīmaan ni-ba taapu, kí taa dàkafìmaan yii ni sá biciŋfitiibi.
45012017	Ubɔ yaa ŋá-ni tikpitilee, ní taa dū tikpitil kí téeǹ-u. Pɔ́ɔm̀maan kí ŋá min kítèe binib kɔkɔ nimiin.
45012018	Ni yaa ŋūǹ, ni nì báà ŋma ń nīn bí dipɔɔsɔŋkilin, tiba ń taa nyānní ni-cee.
45012019	M-nabineeŋkaamu, ní taa tòmaan ni-ba ipɔntoon, yàntīmaan Unimbɔti ŋuul ń tɔ̄ di-tundi, kun puee an ŋmàn̄ yii: “Ti-Dindaan bí yii: Man di dàá dāá tò ipɔntoon, man di dàá dāá pà bi-tuuŋŋi paati.
45012020	Ama, ŋkùm yaa cáá a-nannanliu, á tīī-u tijin ú jī, nnyinnyoo yaa tí cáá-u, á tīī-u nnyim ú nyò. A yaa bíī ŋáań mimmee, an bí kii amɔsuŋkoon ní a cáā pāantí u-yil puee.”
45012021	Ní taa yàntī tikpitil ń pɔ̄ɔkiǹ-ni, nimbi dūman tiŋan kí pɔ̄ɔkiǹ tikpitil.
45013001	Báà ŋma ń nīn tɔ́ biyidambi bin cáá mpɔn ki kpòotī kitiŋee, kun puee uyidaan ubɔ kaa bí Unimbɔti kaa kāaǹ-u, Unimbɔti di yāntì ní biyidambi kɔkɔ bí.
45013002	Míǹ puee, un yaa yíì biyidambee jáaǹ mara un Unimbɔti yɔ́oǹee dee. Bin yíití biyidambee dátiń ditafadaaldi ki tòɔ́ bi-ba pu ní.
45013003	Di sá yii bin bin ŋáań tiŋanee kaa fàŋkí biyidambi, bin ŋáań tikpitilee di fàŋkí-bi. A yaa là biyidambi ń taa nín̄ cáá-si tifaandee, nín̄ ŋáań tiŋan, bi dàá pàkà-si.
45013004	Bi bíī tūǹ Unimbɔti tundi ní, ki téekí-si á ŋá tiŋan. Ama a yaa ŋá digaŋgam, see á fàŋkì, kun puee an kaa sá fam ní bi cáá mpɔn ki dátí binib tafaliŋ. Bi yaa bíī dátí ubɔ tafalee, bi bíī tūǹ Unimbɔti tundi ki dàkà u-ŋuul din u cáá digaŋgandambi puee dee.
45013005	Míǹ pu ní an máaǹ yii tí nīn tɔ́ biyidambi, kí taa fàŋkì ditafadaaldi ŋmaniŋma pu, tí nīn nyímaan yii míǹ di ŋān̄.
45013006	An pu ní ni pà lampoobee, bí ŋmā kí tɔ̄ ditundi gbanti mbaamɔmin, kun puee bi sá Unimbɔti tɔntɔnliibi.
45013007	Pàmaan un sá kamaa kun ni máaǹ kí pà-uee: pàmaan lampoo kí tīī un an sá ní pà lampoo kí tīīyee, kí tīī bin gífí patanti bi pèe bi-nimiliŋ, kí fàŋkì bin bin sá ní fàŋkèe, kí nīn tɔ́ bin bin sá ní nīn tɔ́ee.
45013008	Ní taa nín̄ jīǹ báà ubɔ nì ubɔ apɔɔn, dipɔndi din ni cááyee di sá ní nīn néeń tɔb. Sii un néeń a-jutiibee, sii ŋá min mara lèe kɔkɔ dee.
45013009	Di sá yii marab bin lì yii: “Á taa ŋá tilaakpaal, á taa kpò unil, á taa yò, á taa nín̄ cáá nnimitaataamee” nì marab bin kíǹee kɔkɔ taapu sá marabaanti nee ní yii: “Á nīn néeń a-juti kii sii a-bee.”
45013010	A yaa néeń a-jutee, aa ŋáań-u tikpitil. A yaa néeń binibee, a bíī ŋáań min mara lēe kɔkɔ dee.
45013011	Míǹ puee, ní nīn néeḿmaan tɔb míǹ, kun puee ni nyí ŋyunti ŋun poon ti bí nee nín sá ŋuŋyee. Ŋyunti ŋun ti máaǹ kí fìntī ŋgeeminee bāań, di sá yii Yeesu gítintam sútì ki pìl̄iń-ti ki jítiǹ min min ti nìn péé péé ki fɔ̃ɔ̃ ki kííyee.
45013012	Kunyeeu mɔ́ ki síitì, kutaa tɔ́ob́ diwuntil. Mimmee, tí fá dibɔmbɔndi poon tuuŋŋi kí nīn cáá mbimbimɔntiim kí jáǹ ikpiti.
45013013	Tí còom̀maan min kítèe, kii bi nín còom̄ ŋwìiń pu puee, kí taa jī kí lákatí ti-ba pu, kí taa gbí ndaam, kí taa ŋá tilaakpaal, kí taa ŋá tijɔkɔndi, kí taa nín̄ jáà, kí taa nín̄ cáá tɔb pu kudòŋu.
45013014	Ní dūmaan ti-Dindaan Yeesu Kriisitoo bimbim kí pèen̄ kii tijanjawanee, kí taa fàtīí tɔ̄ ni-bimbikpitim kí ŋá mi nín là puee.
45014001	Ní fɔ̃ɔ̃maan ni-kansikin bin kaa láá ká mpɔn Unimbɔti saŋŋu poonee, kí taa nín̄ kpākantí bi-landɔkɔi.
45014002	Ubɔ máká yii u yaa jīǹ tikɔkɔ an kaa ŋáań-u tiba, ama un kaa láá ká mpɔn nnimbɔtisan poonee kaa là, ní ki jīǹ nnyim ŋma.
45014003	Sii un jīǹ tikɔkɔ nì tikɔkɔee ń taa kpèè un gàntī ki jīǹee fam, ní sii un gàntēe ń taa bīil̀ un jīǹ tikɔkɔ nì tikɔkɔee, kun puee Unimbɔti fɔ̃ɔ̃-u.
45014004	Sii di sá ŋma ní ki sòoǹ ubɔ tɔntɔnliu bɔti ní? U yaa yúɔɔɔ, u yaa tí lítàaa, an sá u-kpiliu bɔti, an kaa sá a-yati. Ama u dàá nīn yú, kun puee ti-Dindaan cáá mpɔn kí tíkiń-u.
45014005	Biba dàkafī yii iwiin iba sá ikpaan ki jítiǹ iba, ní biba mun dàkafī yii iwiin kɔkɔ sá ibaanti ní. Báà ŋma ń nīn nyí u-ban yii min u ŋáańee di máaǹ.
45014006	Un gàntī iwiin iba yii i sá ikpaanee ŋáań míǹ ti-Dindaan pu ní, ní un jīǹ tikɔkɔ nì tikɔkɔee mun jīǹ míǹ ti-Dindaan pu, kun puee u jáaḿ Unimbɔti tijin gbanti pu ní kí nín jī. Un mun jīǹ nnyimee, ti-Dindaan pu ní u jīǹ míǹ, ní ki jáaḿ Unimbɔti.
45014007	Ubɔ kaa bí dimaŋfalin ki tīī u-ba, ubɔ kaa tí kúù ki tīī u-ba mun.
45014008	Ti yaa báaa, ti bí ki tīī ti-Dindaan ní; ti yaa tí kpíìyaaa, ti kpíì ki tīī ti-Dindaan ní. Ti yaa báaa, ti yaa tí kpíìyaaa, ti sá ti-Dindaan yab ní.
45014009	Di sá yii Kriisitoo kpíì ki fīkitì kí ŋmā kí nīn sá bin kpíìyee nì bin bée kɔkɔ Dindaan.
45014010	Kin ba pu ní sii sòoǹ ki bíiĺ a-nabiki? Ní si mun, ba pu ní a kpèé a-nabiki fam? Ti-kɔkɔ dàá dāá cù Unimbɔti nimiin ibɔsoon,
45014011	kii an nín ŋmàn̄ puee, yii: “Ti-Dindaan bí yii: Man Unimbɔti bí. Báà ŋma dàá dāá gbàan̄ man nimiin, alimbil kamaa dàá dāá nyɔ̄ŋkì man Unimbɔti.”
45014012	Míǹ ní ti-kɔkɔ dàá dāá sòoǹ ti-ba yil pu bɔti Unimbɔti nimiin.
45014013	Tí gbèen̄ kí taa ti nín̄ sòom̀maan tɔb bɔti, ama á dàkafì min ní a dàá ŋá a-nabiki ń taa gbéetáaa kí taa lítí ikpitinee.
45014014	Ti-Dindaan Yeesu yāntì m béè ki nyí ibaamɔn yii tijin tiba kaa bí ki kɔ̄ntí unil tijɔkɔndi Unimbɔti nimiin. Sii ubɔ yaa dàkafī yii tiba kaa ŋān̄ee, tì lafun kpántì tin kaa ŋān̄ee sii cee ní.
45014015	Tijin tiba pu ní a yaa yāntì an páb́ a-nabikee, mimmee, aa ti yàntī dineendi kpòotī-si dee. Tijikaal tin a jīǹee puee, taa yàntī un pu Kriisitoo kpíìyee ń wāŋkì.
45014016	Tin ŋān̄ a-ceeyee ń taa gítī pɔ̄ nsan bí nīn sòoǹ tikpitil.
45014017	Di sá yii Unimbɔti beel kaa sá tijikaal nì tinyɔkaal bɔti, an sá deedee nì nsɔŋfi nì dipɔɔpindi din u-Fām tììyee ní.
45014018	Un yaa nɔ́ɔ́ Kriisitoo mimmee, fáatí Unimbɔti, ní binib mun lèekī u-mɔ́ɔŋŋu.
45014019	Mimmee, tí nyàab̀maan tin dàá cáań dipɔɔsɔŋkil ti-kansikinee nì tin dàá tūtuǹ ti-nabiyaamu bí báań inyaan nnimbɔtisan poonee.
45014020	Tijin puee, taa gbá kí kpìtī Unimbɔti tundi. Tikɔkɔ ŋān̄ ki tīī bí jī, ama an kaa ŋān̄ tijikaal tin a jīǹee ń yàntī a-nabiki ń lítí.
45014021	Tin ŋān̄ee di sá á taa ŋmɔ́ tinan kí taa nyò ndaam kí taa ŋá tiba min ŋūǹ kí yàntī a-nabiki ń lítée.
45014022	Sii nín fɔ̃ɔ̃ ki kíí ki nyí tiŋyee, dūú kpāafì a-ban Unimbɔti nimiin. Án nīn mɔ̄ǹ un yaa lēēmin ŋān̄ u-cee u-pɔbil kaa máfée.
45014023	Ama un yaa bíī jīǹ tiba ní u-pɔbil máfée kɔ́ tibɔtin, kun puee u-pɔbil tùkù-u yii min u ŋáańee kaa máaǹ ú ŋá. A yaa ŋá tiba ní a-pɔbil máfée, an sá ikpiti ní.
45015001	Timbi bin ká mpɔn Unimbɔti saŋŋu poonee, ti máaǹ kí tūtuǹ bin kaa láá ká mpɔnee kí jī kimɔtii bi-pu, kí taa nín̄ nyàab̀ min dàá nīn fáatiǹ-tee.
45015002	Báà ŋma ń nyàab̀ min dàá tūtuǹ u-jutee mmɔntiim ú báań inyaan.
45015003	Di sá yii Kriisitoo kaa nìn nyàab̀ kí ŋá min fáatì-uee, ama, kii an nín ŋmàn̄ puee yii: “Asiibil ŋin bi nìn sìí sii Unimbɔtee, lítì man pu.”
45015004	Di sá yii tin kɔkɔ bi nìn ŋmàn̄ Unimbɔti takaldau poon dooooyee sá kí dàkà-ti tí nīn cáá kimɔtii nì kunyannyaau, kí nīn máká Unimbɔti pu.
45015005	Unimbɔti un di tìì kimɔtii nì kunyannyaauee ń tūtuǹ-ni ní ŋá ubaanti kii Yeesu Kriisitoo nín là puee,
45015006	ni-kɔkɔ ń ŋmā kí kpāfì kinyɔɔbaantiii kí nyɔ̄ŋkì Unimbɔti un sá ti-Dindaan Yeesu Kriisitoo Baayee.
45015007	Míǹ puee, kii Kriisitoo nín fɔ̃ɔ̃-ni puee, ní nīn fòol̄maan tɔb án tīī Unimbɔti tinyool.
45015008	An taapu sá yii Kriisitoo dɔ́miń Juuda yab kansikin ki túń ditundi ki ŋá min Unimbɔti nìn pɔ̃oǹ ki tīī bi-naanjabee ki dàkā yii Unimbɔti sá deedeedaan,
45015009	ní ki dɔ́miń bin kaa sá Juuda yabee mun ń nyɔ̄ŋkì Unimbɔti u-saasɔl pu, kii an nín ŋmàn̄ puee, yii: “An pu ní m dàá nyɔ̄ŋkì-si atimbun kansikin, kí gāā ilan kí pàkā a-yindi.”
45015010	An gítī ŋmàn̄ yii: “Atimbun, fàal̀maan nì dinikitil din Unimbɔti lútèe!”
45015011	An gítī tí ŋmàn̄ yii: “Nimbi atimbun kɔkɔ nyɔ̄ŋkìmaan ti-Dindaan, ní anibul kɔkɔ ń pàkà-u!”
45015012	Eesayi mun nìn lī yii: “Jeesee naantiiu ubɔ dàá dāan̄, u dàá dāá yīkì kí jī atimbun kɔkɔ pu dibeel, ní atimbunee kɔkɔ dàá dāá nīn máká u-pu.”
45015013	Unimbɔti un tìì dimákalee ń gbéeǹ-ni dipɔɔpindi nì dipɔɔsɔŋkil mmɔntiimin ni nín fɔ̃ɔ̃ u-bɔti ki kíí puee, an nín dàá ŋá pu u-Fām pɔŋŋu ń yàntī ní nīn cɔ́tí u-pu tikpil tikpilee.
45015014	M-nabiyaamu, man m-ba nyí yii ni sá binib bin tiŋan gbí ni-pɔbiliŋ, ki nyí tin kɔkɔ ni máaǹ kí nīn nyée, ki ŋūǹ kí nīn sáŋkí tɔb muee.
45015015	Nì míǹ kɔkɔee, m ŋmàn̄ ki cántì ajan aba, kaa fāŋkì, kí fàtīí téetí-ni tin ni nìn nyí dooooyee. M yaa ŋmàn̄-ni mimmee, an sá diyimɔɔl din Unimbɔti pú-mi
45015016	ḿ nīn sá Yeesu Kriisitoo tɔntɔnliu bin kaa sá Juuda yabee ceeyee pu. Unimbɔti dū tibɔmɔntiil disoondi ki ŋúbiǹ-mi, an ŋmàǹ kii bisaraaŋaliibi tundi ní m bíī tūǹee, ḿ ŋmā kí dū bin kaa sá Juuda yabee kí tīī Unimbɔti, u-Fām ń yàntī bí nīn sá saraamɔnti un dàá fáatí-uee.
45015017	Man nì ti-Dindaan Yeesu Kriisitoo nín ŋá ubaantee puee ní m ŋūǹ kí nīn gàafī nì ditundi din m tūǹ ki tìì Unimbɔtee pu.
45015018	Maa làá wàan̄ kí lì tiba an yaa kaa sá tin Kriisitoo dī m-pu ki ŋá, ki cáań binib bin kaa sá Juuda yabee ń nīn tɔ́ Unimbɔtee. Kriisitooyee di yāntì m sòon̄ anyɔɔbun ki ŋá atuun
45015019	nì tidaandi nì maamaacib, nì Unimbɔti Fām pɔŋŋu. Míǹ ní m sòon̄ tibɔmɔntiil tin sá Kriisitoo yatee an kɔkɔ, ki yɔ̃oǹ Jeerusaleem ki dāa sāā Iliirii tiŋki.
45015020	M pɔ̄ɔntí m-ba kí sòoǹ tibɔmɔntiilee laakin binib kaa láá gbìl̄ Kriisitoo puee, an nín dàá ŋá pu ḿ taa mā kí tɔ́kɔń laakin biba nìn kíĺee.
45015021	Míǹ ní m ŋá kii an nín ŋmàn̄ puee, yii: “Binib bin cee baa sòon̄ u-puee dàá dāá ká-u, bin bin kaa nìn gbìl̄ u-puee dàá dāá gbìl̄ taapu.”
45015022	Ditundi gbanti pu ní m mākafì miŋa nì miŋa kí dāan̄ ni-cee ní kaa ŋúń.
45015023	Kɔŋkɔnnee, maa ti cáá ditundi diba ntimu gbanti poon, kí wàatī muee, abin kupaau sèé nee, m dàkafī kí dāá màntì ni-pu.
45015024	M yaa làá cù Eespanyee, see ḿ dīń ni-cee, man nì ni ń kàl̄, ní kpáàā tūtuǹ-mi ḿ cù kitiŋ gbantin. Mimmee m dàá ŋmā kí kàl̄ ni-cee ŋyunti ŋubɔ fiii an mɔ̄ɔkiǹ-mi.
45015025	Kɔŋkɔnnee, m dá láá cá Jeerusaleem kí tɔ̄ ditundi diba kí tīī Unimbɔti yab bin bí niinee.
45015026	Kun puee Kriisitoo yab bin bí Maseeduaan nì Akayee kpáfì ki tɔ́ animil kí tūtuǹ Unimbɔti yab bin bí Jeerusaleem ki sá bisoodambee.
45015027	Bíǹ bi-ba di lēēyii bi dàá ŋá míǹ, ní an lafun máaǹ bí ŋá-bi míǹ, kun puee Kriisitoo yab bin bí Jeerusaleemee dū tibɔmɔntiil ki yākatì nì bi, míǹ puee, an máaǹ bí mun ń dū bi-wanti kí tūtuǹ-bi.
45015028	M yaa dū inannakan in bi nākaǹní-mee ki dūu tīī-bi, ki kpēētibɔti gbanti ki dɔ́òyee, m dàá dīń ni-cee, ní kí nín nìkī Eespanyi.
45015029	M nyí yii Kriisitoo dàá bìin̄ m-dāantam ni-cee an nīn mɔ̄ tikpil.
45015030	Ama, nnabiyaamu, m mèé-ni ti-Dindaan Yeesu Kriisitoo nì dineendi din Unimbɔti Fām tììyee pu, ni-nimiliŋ ń nīn máǹ ŋwimmeem pu, ní nīn mèé Unimbɔti ki tútuǹ-mi,
45015031	ḿ ŋmā kí nyā Juudee yab bin kaa fɔ̃ɔ̃ ki kííyee ŋaan, Unimbɔti yab bin bí Jeerusaleemee mun ń fɔ̃ɔ̃ nì dipɔbil diba ditutundi din m cáǹ kí tīī-bee.
45015032	Míǹ ní, Unimbɔti yaa kíí, m dàá ŋmā kí bàń ni-cee nì dipɔɔpindi man nì ni ń kàl̄ ḿ ŋùŋfì.
45015033	Unimbɔti un tìì nsɔŋfee ń nīn bí ni-kɔkɔ cee. Ameen.
45016001	M dū ti-niisal Fooyibee un tūǹ ditundi Kriisitoo nikitil din bí Saŋkreeyee kansikinee ki ŋá ni-ŋaan.
45016002	Fɔ̃ɔ̃maan-u ti-Dindaan pu kii Unimbɔti nib nín máaǹ kí nīn fòol̄ tɔb puee, ní ajan ŋin kɔkɔ poon an bàlfī ní tūtuǹ-uee, ní tūtum̀maan-u. Míǹ ní ú mun jòoń binib tikpil, ki kpáaǹ man m-ba.
45016003	Ní jāam̀ Prisiil nì Akilaasi, m-tɔntɔnjutiib Yeesu Kriisitoo tundin,
45016004	bin kíǹ fiii kí kpú kí ŋmā kí fīī-mee. An kaa sá man baba di dàá jāam̀-bi an pu, Kriisitoo nikitiŋ ŋin kaa sá Juuda yabee kɔkɔ mun dàá jāam̀-bi.
45016005	Ní jāam̀ Kriisitoo yab bin kpáfí bi-dumpuee mun. Ní jāam̀ Eepayineeti, m-bɔɔ un m néeńee, un péé péé ki fɔ̃ɔ̃ ki kíí Asii tiŋkinee.
45016006	Ní jāam̀ Maarii un túń ditundi tikpil ki tīī-nee.
45016007	Ní jāam̀ Androoniku nì Juniyasi, man nì bin pēē kubaabinaatoou ki pēēsarka muee. Yeesu kpambaliŋ kansikinee, bi tɔ́-bi tikpil. Bíǹ péeǹ man ki fɔ̃ɔ̃ Kriisitoo ki kíí.
45016008	Ní jāam̀ Ampiliyatu, m-bɔɔ un m néeń ti-Dindaan puee.
45016009	Ní jāam̀ Urbanu, ti nì un kpáfì ki tūǹ ditundi Kriisitoo puee, kí jāam̀ m-bɔɔmɔnti Sitaku mun.
45016010	Ní jāam̀ Apeeleesi, un jíń falaa Kriisitoo pu, kaa lítèe. Ní jāam̀ Ariistoobul diiku poon yab.
45016011	Ní jāam̀ Eeroodiyoon, man nì un pēēyee. Ní jāam̀ Naasiisi diiku poon yab bin sá ti-Dindaan yabee.
45016012	Ní jāam̀ Triifeeni nì Triifoosi, bin tūǹ ditummɔntiil ki tìì ti-Dindaanee, kí jāam̀maan ti-niisalmɔnti Peersiidi un túń atummɔnti tikpil ki tīī ti-Dindaanee.
45016013	Ní jāam̀ Rufusi un ti-Dindaan lútì ú tɔ̄ u-tundee, kí kpáàā jāam̀ u-na un kpántì man mun nee.
45016014	Ní jāam̀ Asiŋkilitu, Fleegɔn, Eermeesi, Patrooba, Eermasi, nì ti-nabiyaamu mun bí bi-ceeyee.
45016015	Ní jāam̀ Filooloogu nì Julii, nì Neeree nì u-niisal, Oolimpa nì Unimbɔti yab bin kɔkɔ bí bi-ceeyee.
45016016	Ni-kɔkɔ ń jāam̀maan tɔb kí tīī tɔb tiŋan kii nnabiyaamuee. Kriisitoo nikitiŋ kɔkɔ jáamiń-ni.
45016017	Nnabiyaamu, m kpáafí-ni ní nīn nyí nì ni-ba nì bin fá tibɔmɔntiil tin bi dàkā-nee ki cāabìń diyakatil, ki yàntī binib lítée. Sútí kí wàatīmaan bidambi.
45016018	An nibee kaa nɔ́ɔ́ ti-Dindaan Kriisitoo, bi nyàab̀ bi-ba jim ní, ní ki sòoǹ anyɔɔbummɔɔn ki kíiĺ binib, ki yàntī bin nyil kaa náaǹee lítí.
45016019	Báà ŋma nyí ni nín tɔ́ ti-Dindaanee, an puee, m-pɔbil sòm̀ ni-pu. Ama m là ní nīn sá bin nyí ki ŋáań tiŋanee, kí nīn sá bin bí circir, kaa là ikpitee.
45016020	An kaa làá yúntí, Unimbɔti un tìì nsɔŋfee dàá yàntī ní tāā kí mátí Sitaan. Ti-Dindaan Yeesu ŋanti ń nīn bí ni-pu!
45016021	M-tɔntɔnjuti Tiimootee jáamiń-ni. Lusiyusi, Jasɔn, nì Soosipatee, man nì bin pēēyee, mun jáamiń-ni.
45016022	Man Teetiyu un ŋmàn̄ takalda neeyee mun jáamiń-ni ti-Dindaan pu.
45016023	Gaayusi un dumpu m kɔ́òyee, nì un dumpu Kriisitoo nikitil kɔkɔ kpáfée, jáamiń-ni. Eelasitu un ŋúb́ bi-tiŋki nimiliŋee, nì ti-nabiki Kaartusi, jáamiń-ni. [
45016024	Ti-Dindaan Yeesu Kriisitoo ŋanti ń nīn bí ni-kɔkɔ pu. Ameen.]
45016025	Tí nyɔ̄ŋkìmaan Unimbɔti! Nì tibɔmɔntiil tin m sòoǹ Yeesu Kriisitoo puee, Unimbɔti cáá mpɔn kí báań-ni inyaan nnimbɔtisan poon. Doooo ŋyuntikpikee, tibɔtee nìn bí dibalin, Unimbɔti kaa nìn dáá bīitì ti-pu,
45016026	ama kɔŋkɔnnee u nyántì-tì mpaampiin pu. U dī takaldab bin u-bɔnaatiliibi ŋmàn̄ ki nāatì u-bɔtee pu ki yāntì atimbun kamaa nib béè ti-pu an nín dàá ŋá pu bí fɔ̃ɔ̃ kí kíí kí nīn kíǹ ki tɔ́ Unimbɔtee. Jaanjaan Nimbɔtiu nín là puee dee.
45016027	Míǹ puee, Unimbɔti un baba sá uciŋfitee ń ká tinyool Yeesu Kriisitoo pu kí nīn péēcá jaanjaan! Ameen.
46001001	An sá man Pɔɔl un Unimbɔti là ki yíiń-mi ḿ nīn sá Yeesu Kriisitoo kpambalee nì ti-nabiki Sɔsteen di jáaḿ-ni.
46001002	Nimbi Unimbɔti nikitil din bí Kɔranti, Unimbɔti yíiń-ni ní nīn sá u-yab, ki kpántì-ni circirdambi Yeesu Kriisitoo puee, ni nì bin kɔkɔ bí báà laakin ki mèé ti-Dindaan Yeesu Kriisitoo bi-Dindaan un sá ti mun Dindaanee,
46001003	ti-Baa Unimbɔti nì ti-Dindaan Yeesu Kriisitoo ń ŋá-ni tiŋan kí tīī-ni ŋgbansɔŋfi.
46001004	M jáaḿ m-Nimbɔtiu múlmul ni-pu, tiŋan tin u ŋá-ni Yeesu Kriisitoo puee.
46001005	Di sá Kriisitoo pu ní u ŋá-ni tiŋan kɔkɔ, ki yāntì ni gbìl̄ ki béè u-bɔti taapu kɔkɔ ki ŋūǹ kí sòoǹ-tì mbaamɔmin.
46001006	Kriisitoo bɔti tin ti cáań ki sòon̄ nì nee ni fɔ̃ɔ̃-tì ki ŋúb́ tiŋan pu.
46001007	Míǹ pu ní nimbi bin kā ki cí ti-Dindaan Yeesu Kriisitoo nín dàá dāá gítiń ŋyunti ŋuŋyee, Unimbɔti pú-ni u-pɔ̄tam kɔkɔ, báà miba kaa lɔ́ò-ni.
46001008	Unimbɔti gbanti di dàá ŋúb́-ni mmɔntiimin kí tin cáá kátí-ku an nín dàá ŋá pu ti-Dindaan Yeesu Kriisitoo yaa láā gítìńee, bí taa láā ká ni-pu ikpiti ibee.
46001009	Unimbɔti yaa pɔ̃oǹ puee see ú ŋá míǹ, an di sá u yíiń-ni yii ni nì u-Jipɔɔn ti-Dindaan Yeesu Kriisitoo ń ŋá ubaantee.
46001010	Nnabiyaamu, nì ti-Dindaan Yeesu Kriisitoo yindi puee, m gbàam̄-ni ní nīn pēēmaan kinyɔkɔ, digàntil ń taa nín̄ bí ni-kansikin, nín̄ pēēmaan kinyɔkɔ mmɔntiimin, ni-kɔkɔ bɔti ń nīn sá tibaantiil, ni-landɔkɔi mun ń nīn pēē.
46001011	Di sá yii m-nabiyaamu, Kloowee diikun yab biba dɔ́miń ki tùkū-mi yii kujaau bí ni-kansikin.
46001012	Kun pu m lì mimmee di sá m gbìl̄ yii ni-kansikin biba lì yii bíǹ nɔ́ɔ́ Pɔɔl ní, ní biba mun lì yii bíǹ nɔ́ɔ́ Apooloosi ní, ní biba mun lì yii bíǹ nɔ́ɔ́ Piyeer, ní biba mun lì yii bíǹ nɔ́ɔ́ Kriisitoo ní.
46001013	Mimmee, ni dàkafī yii Kriisitoo yākatì u-ba ajan kupaauaaa? Àá Pɔɔl ní bi kpáá ndɔpuntikaa pu ki tīī-ni ní? Àá Pɔɔl yindi pu ní bi fùl̄-ni Unimbɔti nyim ní?
46001014	M jáaḿ Unimbɔti m nín kaa fùl̄ ni-kansikin báà ubɔ nnyimee, asee Kripusi nì Gaayusi baba,
46001015	an puee ni-kansikin ubɔ kaa ŋūǹ kí lì yii man yindi pu ní bi fùl̄-u nnyim.
46001016	(M téetí yii m nìn tí fùl̄ Steefanasi nì u-dicaŋku yab mun nnyim. M yaa gítī fùl̄ biba muɔɔɔ maa ti nyí.)
46001017	Di sá yii Kriisitoo kaa túnní-mi ḿ nīn fùul̀ binib Unimbɔti nnyim, ama u túnní-mi ḿ sòoǹ u-bɔmɔntiiti ní. Maa làá dū binib ciini ní kí sòoǹ an bɔti, m yaa ŋá mimmee m dàá yàntī kun pu Yeesu Kriisitoo kpíì ndɔpuntikaa puee ń ŋá fam dee.
46001018	Kun puee ti nín sòoǹ yii Kriisitoo kpíì ndɔpuntikaa pu kí fīī binibee an sá tiwaatibɔti ní ki tīī bin bí diwaŋkil saŋŋu poonee. Ama ní ki sá Unimbɔti pɔŋŋu ki tīī timbi bin bí difiil saŋŋunee,
46001019	kii an nín ŋmàn̄ puee yii: “M dàá kúntí biciŋfitiibi ciini ní kí nàan̄ binyiliibi nyil.”
46001020	Niinee uciŋfiti, àá unyil gítī cáá tilati? Bin bí duulnya poon ki kpākantée bí la? Unimbɔti dàkā yii duulnya yab ciiŋŋu sá kuwaatiiu ní.
46001021	Di sá yii duulnya nì u-ciiŋŋuee, waa ŋúń ki béè Unimbɔti nì u-ciiŋŋu. An pu ní an fáatì Unimbɔti ń dī tibɔti tin ti sòoǹ bi cáā yíì tiwaatibɔti nee pu kí fīī bin fɔ̃ɔ̃-u ki kííyee.
46001022	An yaa sá Juuda yabee bíǹ nyàab̀ bí ŋá maamaacib bí ká án nīn sá-bi kudaaŋŋu, ní Greeki yab bíǹ nyàab̀ iciin,
46001023	ama ní timbee Kriisitoo un bi kpáá ndɔpuntikaa puee bɔti ní ti sòoǹ. An bɔtee di làkantí Juuda yab, ní ki sá bin kaa sá Juuda yabee cee tiwaatibɔti.
46001024	Ama Kriisitoo di sá Unimbɔti pɔŋŋu nì u-ciiŋŋu ki tīī binib bin Unimbɔti yíińee, bin sá Juuda yabee nì bin kaa sée.
46001025	Di sá yii tin tin Unimbɔti ŋá binib cáā yíì tiwaatibɔtee jítiǹ binib ciini, ní tin u ŋá binib kpèé yii an sá iwɔfee pɔ̄ɔ̄ ki jítiǹ binib.
46001026	Nnabiyaamu, kpèèmaan nimbi dikitil din Unimbɔti yíińee, bin binib yíì biciŋfitiibee, nì biyidambi, nì agaajabil kaa wīikí ni-kansikin.
46001027	Ama Unimbɔti lēēkun ní duulnya yíì kuwaatiiuee ní ki dūu kɔ́ǹ biciŋfitiibi icoo, ní ki lēēkun duulnya yíì iwɔsɔfee ní ki dūu kɔ́ǹ bipɔɔbi icoo.
46001028	U lēētiwan tin bi kpèé ki sìŋkīǹ kaa dūu yíiń tibee, tin kaa péēbí tibanee ní u dūu sīntiǹ tin bi wāĺ yii tì bí tibanee taapu taapu,
46001029	an nín dàá ŋá pu unil ubɔ ń taa gāā u-bindi Unimbɔti nimiinee.
46001030	Di sá yii úǹ Unimbɔti di yāntì ní ni nì Yeesu Kriisitoo ŋá ubaanti. U yāntì Yeesu kpántì timbi ciiŋŋu. Kriisitoo pu ní ti kpántì deedeedambi Unimbɔti nimiin ki bí circir, u fɔ̃ɔ̃-ti ki líì.
46001031	An pu ní an ŋmàn̄ Unimbɔti takaldau poon yii: “Sii un yaa làá gāā a-bindee ń gāā ti-Dindaan nín ŋá tiŋyee pu.”
46002001	Nnabiyaamu, m nín nìn dɔ́miń ni-cee ki sòon̄-ni Unimbɔti bɔti tin bí dibalinee, maa nìn dū anyɔɔbuŋkpaanaaan, an kaa nìn tí sá binib ciini ní m dū ki sòon̄ nì ni.
46002002	M lēēyii maa làá sòoǹ ni-kansikin báà tiba nì tiba, an yaa kaa sá Yeesu Kriisitoo un bi kpáá ndɔpuntikaa puee bɔti.
46002003	An pu ní m kāl̀ ni-kansikin kii uwɔfee nì tifaandi yɔ́kɔ́yɔkɔ.
46002004	Unimbɔti bɔti tin m nìn cáań-nee nì min min m nìn sòon̄-ni tèe kaa nìn nyánní binib ciini soontamin, ama an nìn sá Unimbɔti Fām pɔŋŋu tundi ní,
46002005	an nín dàá ŋá pu ni-fookiiu ń taa nín̄ cɔ́ binib ciini pu ama án nīn cɔ́ Unimbɔti pɔŋŋu puee.
46002006	An puee bin béè nnimbɔtisan mmɔntiiminee, iciin ní ti dàkā-bi. An kaa nìn sá duulnya yab ciini, kaa tí sá bipɔndambi bin jíń abee duulnyan ki dàá dāá kúntée ciini.
46002007	Ama an sá Unimbɔti ciini in nìn bí dibalinee pu ní ti sòoǹ, Unimbɔti nìn péēlēē-i ki yɔ́oǹ-ti án nīn sá ti-nyooti ki wāatì ní ki nín náań duulnya.
46002008	Duulnya bɔtiibi báà ubɔ kaa ŋúń ki béè Unimbɔti ciini gbanti, bi yaa bàà nìn béè-i, baa bàà nìn kpáà ti-Dindaan tinyooldaan ndɔpuntikaa pu.
46002009	An bí kii Unimbɔti takaldau poon nín ŋmàn̄ puee yii: “Tin unil nimil kaa kée, nì tin u-tafal kaa gbìl̄ee, nì tin unil kaa dākafì ki kée, tíǹ ní Unimbɔti bɔ́ntì ki yɔ́oǹ bin néeń-uee.”
46002010	Di sá yii timbi ní Unimbɔti dī u-Fām pu ki dàkā-ti tibɔbalkaal gbanti, kun puee Unimbɔti Fām gbanti di ŋūǹ kí béé tin Unimbɔti cááyee, ki kpáaǹ tin bí dibalin poon poon kábuee.
46002011	Ulanil ni-kansikin di ŋūǹ kí béé u-juti landɔkɔŋu? See úǹ u-ba Fām min bí u-nee di ŋūǹ kí béé kun u sée, míǹ mbaantiim ní ubɔ kaa ŋūǹ kí béé Unimbɔti landɔkɔŋu see Unimbɔti Fām di ŋūǹ kí béé u-landɔkɔŋu.
46002012	Ama timbee, an kaa sá duulnya fām ní ti fɔ̃ɔ̃, an sá Unimbɔti di tīī-ti u-Fām, an nín dàá ŋá pu tí béé tiŋan tin kɔkɔ Unimbɔti ŋá-ti nì dipɔbil dibee.
46002013	An puee, anyɔɔbun ŋin ti cáā sòoǹee kaa sá binib nín dàkà iciin iŋyee nyɔɔbuŋŋi, ama an sá anyɔɔbun ŋin Unimbɔti Fām tīī-tee ní ti cáā sòoǹ ki bɔ́bití ibaamɔn in nyēeń Unimbɔti Fām nee ki tùkù bin cáá Unimbɔti Fāmee.
46002014	Unil un kaa cáá Unimbɔti Fāmee kaa ŋūǹ kí fɔ̃ɔ̃ ibaamɔn in u-Fām gbanti sòoǹee. Úǹ ceeyee an sá tiwaatibɔti ní. Waa ŋūǹ kí fɔ̃ɔ̃-tì kun puee Unimbɔti Fām di yaa bí a-puee ní a nyí ki gàntī.
46002015	Unil un cáá Unimbɔti Fāmee di ŋūǹ kí nīn nyí tikɔkɔ ki gàntī, ama ubɔ kaa gbìl̀ úǹ bɔti taapu kí gàntī.
46002016	Kii Unimbɔti takaldau poon nín lī puee yii: “Ŋma di nyí ti-Dindaan landɔkɔŋu? Ŋma di ŋūǹ kí sāŋkì-u?” Ama timbee, ti cáá Kriisitoo landɔkɔŋu ti-ni.
46003001	Nnabiyaamu, m nín dɔ́miń ni-ceeyee maa ŋúń ki sòon̄ nì ni kii m nín sòoǹ bin cáá Unimbɔti Fāmee puee, ama m sòon̄ nì ni kii binib bin dī duulnyee ní, kii bin sá mbiyaapɔmu Kriisitoo saŋŋu poonee.
46003002	An puee m tīī-ni nnaabiim, an kaa sá tijin tin pɔ̄ɔ̄ naa ŋūǹee; ali gba ki dāa sāā nìn díǹee, naa ŋūǹ tin pɔ̄ɔ̄yee,
46003003	kun puee ni dáá bí kii duulnya nib nín bí puee ní. Di sá ŋyunti ŋun ní ipoompoon nì kunikpɔŋkpɔkɔu dáá bí ni-kansikinee, an dàkà yii ni sá duulnya yab dee ki ŋáań min fáatì ni-wuntee.
46003004	Ni-kansikin biba lì yii bíǹ sá Pɔɔl yab ní, ní biba mun lì yii bíǹ sá Apooloosi yab, naa bíī ŋáań kii duulnya nib nín ŋáań puee deeee?
46003005	Ŋma di sá Apooloosi? Ní ŋma di sá Pɔɔl ní? Ti sá Unimbɔti tɔntɔnliibi bin pu ni dī ki fɔ̃ɔ̃ Unimbɔti ki kííyee ní. Unimbɔti di yākatì min sá tí ŋée ki tīī-ti.
46003006	Man búĺ ní Apooloosi yāaǹ nnyim, ní Unimbɔti yāntì an nyáń ki wíiǹ.
46003007	An puee, an kaa sá un búĺee di sá tiba, kaa tí sá un yāaǹ nnyimee di tí sá tiba, ama Unimbɔti un yāntì an nyáń ki wíiǹee baba di sá tiba.
46003008	Un búĺee nì un yāaǹ nnyimee ŋmà ní, Unimbɔti dāa pà-bi bi-tundi din bi túńee nín máaǹ puee ní.
46003009	Kun puee ti nì Unimbɔti di pēēki tūǹ ditundi. Nimbi di sá u-saaku, ní ki sá u-diiku.
46003010	Diyimɔɔl din Unimbɔti pú-mi ḿ nīn sá udimakpaan un cáá iciinee puee, m bíl̀ kudiiyee nyeel ní ubɔ ń dāá mā kí tɔ́kɔń, ama báà ŋma ń nín béé u nín dàá mā kí cáá puee.
46003011	Di sá ubɔ kaa ti ŋūǹ kí cɔ́oń kudipɔŋu asee kun bi péēcɔ́oǹ ki bíl̀ee, an di sá Yeesu Kriisitoo.
46003012	Biba dàá dū sindaariya ní kí mā, ní biba ń dū animil kúti kí mā, ní biba ń dū ataŋkpee ŋin jìl̀ee kí mā, ama biba mun dàá dū idɔ, biba ń dū ikpaŋkpaan, biba ń dū timool kí dūú mā.
46003013	Un yaa dū kun ní ki máń kudiiyee, daliŋkin Unimbɔti dàá sòoǹ binib bɔtee, yaadal ní báà ŋma tuuŋŋi dāa nyēēmpaampiin pu. Di sá bi dàá dāá dū báà ŋma tuuŋŋi ní kí ŋá ŋŋmin. Ŋŋmi ní bi dàá dūú cɔ̄ŋkì báà ŋma tundi kí béé di nín sá diŋyee.
46003014	Sii un di yaa dū kun ní ki máń kudiiyee ní ŋŋmi kaa wùn̄ee dàá dāá fɔ̃ɔ̃ a-paati.
46003015	Ama un cee ní ŋŋmi yaa wùn̄ee asaluu gbáń udaan dee, u dàá dāá ká difiil, ama an dāa sá kii unil diiku nín fòol̄ pu ú sāǹ kí nyā kaa báb́ tiba puee ní.
46003016	Naa nyí yii ni sá Unimbɔti diiku ní u-Fām kɔ́ò ni-naaan?
46003017	An puee, unil yaa kɔ́ǹ Unimbɔti diiku tijɔkɔndee, see Unimbɔti ń dāá dáaĺ udaan tafal, kun puee Unimbɔti diiku bí circir ní, nimbi di sá kudii gbanti.
46003018	Ubɔ ń taa ŋmàtiǹ u-ba, un yaa bí ni-kansikin ki dàkafī yii u cáá duulnya ciiniee, ú kpántí ugbaan kí ŋmā kí ká iciin in nyēeń Unimbɔti ceeyee.
46003019	Kun puee duulnya ciini sá Unimbɔti cee digbaandi ní. Míǹ ní an ŋmàn̄ Unimbɔti takaldaun yii: “Unimbɔti gīintí biciŋfitiibi ciini ní ki fàtīi cáā cútí-bi.”
46003020	An gítī tí lī yii: “Ti-Dindaan nyí biciŋfitiibi landɔkɔi, ki nyí i nín sá famee.”
46003021	An puee, an kaa sá ubɔ pu ní ni dàá nīn gà ni-biŋŋi, kun puee nimbi di yì tikɔkɔ:
46003022	an yaa sá Pɔɔlaaa, Apooloosaaa, Piyeeraaa, an yaa tí sá duulnyaaa, dimaŋfalaaa, ŋkúmaaan, an yaa tí sá tiwan tin bí kɔŋkɔnneeyaaa, tin bí ki dòońeeyaaa, nimbi di yì tikɔkɔ,
46003023	ní Kriisitoo yì nimbi, ní Unimbɔti yì Kriisitoo.
46004001	Míǹ puee ní nīn nyí yii ti sá Kriisitoo tɔntɔnliibi bin bin ní Unimbɔti dū u-bɔbalkaati ki ŋá ti-ŋaan tí sòoǹee.
46004002	Bi yaa dū ditundi ki ŋá a-ŋaanee, tin bi kíǹ ki kpèé a-ceeyee di sá á ŋá ditundi bí béé a-baamɔni.
46004003	Mamee, nimbi di yaa bíī sòoǹ m-bɔtaaa, an yaa tí sá bibɔsoonliibaaa, tíǹ kaa ká-mi. Man m-ba kaa tí bíī sòoǹ m-ba bɔti.
46004004	Ibaamɔn, m-pɔbil poonee maa gbìl̄ yii m ŋá tiba, ama míǹ kaa dàkà yii maa ŋá tiba nì tiba. Ti-Dindaan di sá un sòoǹ man bɔtee.
46004005	An puee ní taa sòoǹ ubɔ bɔti kí nīn cí ŋyunti ń bàń. Ní taa sòoǹ ubɔ bɔti kí nīn cí ŋyunti ŋun ti-Dindaan dàá bàńee. U yaa láā bāańee, u dàá yàntī ŋwalfi ń ŋmíntí tin bál̀ dibɔmbɔndinee kí nyāntí binib landɔkɔi mpaampiin pu, niin ní báà ŋma dāa fòol̄ kupampakau kun u máaǹee Unimbɔti cee.
46004006	Nnabiyaamu, m dū man nì Apooloosi bɔti tin m sòon̄ee ki dūu dàkā kí cántí-ni tibɔti ní. Ní bīfì man nì Apooloosi cee min ni máaǹ kí nīn bée kí taa lákatí tin bi ŋmàn̄ Unimbɔti takaldau poonee pu. Ní taa ŋá dilambil kí lēēti-kansikin ubɔ, kí bí yii úǹ di sá tiba kí kpèè un kíǹee fam.
46004007	Ŋma di yɔ̃oǹ-si yilpu ní a jítiǹ a-juti ní? Tin a cááyee Unimbɔti di kaa tīī-saaa? Kin Unimbɔti di yaa tīī-si ní, ba pu ní a cáá dilambil kii ubɔ di kaa tīī-see?
46004008	Ni pūtì kpáàā ká tin kɔkɔ ni lèe! Ki pūtì kpáàā kpántì bigaajab ki kpántì bibɔtiibi timbi boon! Ni yaa bàà lafun kpántì bibɔtiibi ti mun ń bàà dāá kūtì ni-pu, an bàà ŋān̄!
46004009	An bí-mi kii Unimbɔti gíiǹ timbi akpambal boon binib kansikinee. Ti bí kii binib bin bi dàá kpò kunipaau nimiinee kun puee ti kpántì tinimikɔntiwan ní duulnya nì itūun nì binib kpèé.
46004010	Kriisitoo puee timbi kpántì biwaatiibi ní, ní nimbi nín fɔ̃ɔ̃-u ki kíí puee ni kpántì biciŋfitiibi. Míǹ ní timbi sá ŋwɔsɔfimu ní nimbi sá bipɔɔbi. Binib kpèé timbi fam ní ki tìì nimbi jilma.
46004011	Ali ki dāa sāā ŋyunti ŋun poon ti bí nee ti gbíntì ki bí ki jīǹ ŋkùm nì nnyinnyoo falaau. Taa cáá abɔkuti kí pèen̄, ní bi gbáà-ti ní ti tú ki yìiǹ ajan kɔkɔ pu.
46004012	Míǹ boonee ti tūǹ atuun ki gì kí ŋmā kí ká tiba kí jī. Bi yaa sìí-tee timbi mèé Unimbɔti ń bìin̄ bi-pu. Míǹ ní bi yaa sàantí-tee ní timbi jīǹ-bi kimɔtii.
46004013	Bi kúŋfí ti-boon ní timbi sòoǹ-bi tin mɔ̄ee, ali nìn díǹee bi kpèé-ti kii duulnya tampummootee ní, ali kii tiwaŋkpitil tin kaa bí tibanee.
46004014	Maa ŋmàn̄ tibɔti nee kí kɔ́ǹ-ni icoo, ama kí kpāafì-ni kii ni nín sá m-biyaamu m néeń-ni puee ní.
46004015	Báà binib kutukub saalaa di yaa làá kpòotī-ni nnimbɔtisan poon, ni-baa dàá nīn péēsá ubambaanti ní. Ní nīn nyí yii man di sá ni-baa, kun puee man di cáań tibɔmɔntiil ki sòon̄ nì ni, ní ni fɔ̃ɔ̃ ki kíí.
46004016	An puee, m bàlfī-ni yii ní fɔ̃ɔ̃ man bimbim kí nīn ŋáań man nín ŋáań puee.
46004017	An pu ní m dū m-jipɔɔn Tiimootee un sá m-bineeŋkaaki ki yú deedee ti-Dindaan saŋŋunee ki túnní ni-cee. U dàá téetí-ni man nín dī Kriisitoo saŋŋu miŋyee, kii m nín dàkà Kriisitoo nikitiŋ kɔkɔ kansikin puee.
46004018	Ni-kansikin biba nín dākafì yii maa ti làá gítiń ni-ceeyee puee bi bí ki yòontí bi-ba yilpu.
46004019	Ama ti-Dindaan yaa là an kaa làá ti yúntí m dàá dāan̄ ni-cee. M yaa láā bāańee an kaa dāa sá bi-nyɔɔbuŋŋi ní m dàá pīlfì, ama bi-pɔŋŋu ní m dàá kpèè.
46004020	Di sá yii Unimbɔti beel kaa sá nì anyɔɔbun ŋmaniŋma, an sá mpɔn di bí poon.
46004021	Ni là ḿ dāan̄ ni-cee nì mbambaanaaan? Àá ḿ dāan̄ nì dineendi nì nsɔŋfi ní?
46005001	M gbìl̄ bi sòoǹ tijɔkɔndi tin bí ni-kansikinee pu. An jɔkɔntee bin kaa fɔ̃ɔ̃ Yeesu ki kííyee kaa kíikí kí ŋá míǹ gba. M gbìl̄ yii ni-kansikin ubɔ cáá u-baa nimpuaa!
46005002	Ni ŋáań míǹ ní ki gítī cáá dilambil kaa bí kunimbaaun kí nyāntí un ŋá an tundi gbantee ni-kansikinaaan?
46005003	Maa bí ni-cee ni wāĺ-mi ama m-landɔkɔŋu bí ni-cee, nì ti-Dindaan Yeesu Kriisitoo puee m pūtì kpáàā kūū un ŋá an tuŋkpitilee bɔti ali kii m bí ni-kansikinee.
46005004	Ni yaa làá kpāfèe, m-landɔkɔŋu dàá dāá nīn bí ni-kansikin, ti-Dindaan Yeesu pɔŋŋu dàá dāá nīn bí ti-cee.
46005005	Ní dāá dū an niliuee kí tīī Sitaan ń sàaǹ u-wunti ní u-naŋki ń dāá ŋmā kí ŋmátí ti-Dindaan gítintam.
46005006	Kun pu ní ni dàkafī ki cáá dilambilee kaa ŋān̄. Naa nyí yii nnyɔkɔ fiiiyee ní bí dū kí ŋá bukpɔnɔsaa ní án jɔ̄m̀aaan?
46005007	Nyāntímaan nnyɔɔkpiki gbanti ŋun sá ikpitee kí nīn sá circirdambi kii bukpɔnɔsaa bun kaa cáá nnyɔkɔee. Ni kpántì míǹ ki dɔ́ò, kun puee Kriisitoo un sá timbi pibiliŋ jiŋaaliuee dū u-ba ki ŋá saraa ipii yil pu ki tīī timbi.
46005008	An puee, tí jīmaan ti-jiŋaaliu gbanti nì kpɔnɔb bin poon baa ŋá kpɔnɔ nyɔkɔŋu ŋun sá kii ikpiti nì tijɔkɔndee, ama án nīn sá kii kpɔnɔb bin kaa cáá nnyɔkɔee, ki sá circir nì ibaamɔnee.
46005009	M nìn ŋmàn̄-ni takalda ki tùkū-ni yii ní taa yàntī ni nì bin ŋáań tilaakpaalee ń nīn kpáfí.
46005010	Maa nìn lì bin bí duulnyan ki ŋáań tilaakpaalee nì nnimitaataandambi nì biyipɔɔdambi nì biwaatootiliibi, an yaa bàà sá bíǹ pu ní m lèe, m bàà lì yii ní nyā duulnya poon ní.
46005011	M nín baasii là kí lì min takalda gbanti poonee di sá: unil un bí yii u nɔ́ɔ́ Yeesu ama ní ki ŋáań tilaakpaal àá ki cáá nnimitaataam àá ki sá uwaatootil àá ki sìí binib àá udanyɔgbil àá uŋmatinlee, ni nì an niliuee ń taa kpāfì, ní taa jī tijin u-cee gba.
46005012	-
46005013	Man di kaa làá sòoǹ bin kaa nɔ́ɔ́ Yeesuee bɔti, kun puee tàa sá m-bɔti, Unimbɔti di dàá sòoǹ bi-bɔti. Ama ni ŋūǹ kí sòoǹ ni-kansikin nimbi bin nɔ́ɔ́ Yeesuee bɔti. An puee, nyāntímaan unikpiti ni-kansikin.
46006001	Ba pu ní ni-kansikin ubɔ nì ubɔ yaa cáá tɔb tibee ni ŋūǹ ki cáā cáǹ bin kaa nɔ́ɔ́ Yeesuee cee, kaa cáā cáǹ bin nɔ́ɔ́ Yeesuee cee?
46006002	Naa nyí yii bin fɔ̃ɔ̃ Yeesu ki kííyee di dàá dāá sòoǹ duulnya yab bɔtaaa? Nimbi bin dàá dāá sòoǹ duulnya yab bɔtee di kaa ŋūǹ kí sòoǹ tibɔti tin bí sɔkɔmiiyeeee?
46006003	Naa nyí yii timbi di dàá dāá sòoǹ itūun bɔtaaa? Kin ataa aŋa pu ní taa ŋūǹ kí sòoǹ binib bɔti.
46006004	Di sá yii nimbi kansikinee, ni yaa cáá tɔb tibee, bin Kriisitoo nikitil kaa dūu yíiń binibee, bíǹ ní nimbi cāabìń bí nīn sá bibɔsoonliibi.
46006005	Mimmee ni-kansikin ubɔ kaa bí ki cáá iciin kí nīn ŋáŋkí ni-kansikin bɔtaaa? Ni-cooi ní m bíī lì nee.
46006006	Nimbee, ni nì ni-nabiki yaa cáá tɔb tibee, see bin kaa nyí Unimbɔtee cee ní ni tin sòoǹ-tì.
46006007	Kɔŋkɔnnee ni yīntì kpataaa ni nì ni-nabiyaamu nín cáá tɔb tibɔtee pu. Ba pu ní bi yaa ŋá-ni tin kaa kítèe naa jīǹ kimɔtii ní? Ba pu ní naa yāntì un yùn̄-nee ń nīn cáā cá?
46006008	Ama nimbi gba di ŋáań tin kaa kítèe ní ki yù. Ni-nabiyaamu mun nɔ́ɔ́ Kriisitooyee ní ni ŋáań mimmee!
46006009	Naa nyí yii bin ŋáań tin kaa kítèe kaa làá dāá kɔ́ Unimbɔti beelinaaan? Ubɔ ń taa mɔ̄ntì u-ba. Bin ŋáań tijɔkɔndee nì biwaatootiliibi nì bilaakpaadambi nì bin dò nì bi-ninjajutiibee,
46006010	nì binaayub nì nnimitaataandambi nì bidanyɔgbiliibi nì bin sìí binibee nì biyipɔɔdambi, an nibee kaa làá dāá kɔ́ Unimbɔti beelin.
46006011	Míǹ poon ní ni-kansikin biba nìn bí. Ama Unimbɔti fùl̄-ni ki lēēni-kpitii, ki gāntì-ni ki yɔ́oǹ ní nīn sá u-yab. Ti-Dindaan Yeesu Kriisitoo nì Unimbɔti Fām puee ni kpántì deedeedambi.
46006012	“M cáá nsan kí ŋá tikɔkɔ,” ama tikɔkɔ di kaa ŋān̄ ki tīī-mi. Báà m yaa cáá nsan kí ŋá tikɔkɔ, an kaa sá báà kuŋyee ní ḿ dū m-ba kí tīī kuyuŋu.
46006013	“Tijin bí ki tīī dipool ní, ní dipool mun bí ki tīī tijin,” ama Unimbɔti dàá dāá kúntí tíǹ liitil. Tiwun tíǹ kaa bí ki tīī dijɔkɔntundi, tì bí ki tīī ti-Dindaan ní, ní ti-Dindaan mun bí ki tīī tiwun.
46006014	Ní Unimbɔti un fīkitì ti-Dindaanee ń dāá dū u-pɔŋŋuee kí fìkitī ti mun.
46006015	Naa nyí yii ni-wunti sá Kriisitoo wunjaŋŋi níiin? M kíikí kí yòon̄ Kriisitoo wunjaŋŋi kí dūú kpāfì nì kilaakpaai yɔŋuɔɔɔ? Aayee, báà fiii.
46006016	Naa nyí yii un nì kilaakpaai yaa kpáfèe, udaan wunti nì kilaakpaai yati ŋá tibaantiilaaa? Kun puee Unimbɔti takaldau poon lī yii: “Bi-liitilee ŋá ubaanti dee.”
46006017	Ama un nì ti-Dindaan yaa kpáfèe, udaan nì ti-Dindaan ŋá ubaanti ŋfāmin dee.
46006018	Ní fámaan dijɔkɔntundi, di sá yii ikpiti in kíǹ binib ŋáańee kaa gbèetī tiwun ama un ŋáań dijɔkɔntundee, úǹ u-ba wunti ní u ŋáań ikpiti.
46006019	Àá naa nyí yii ni-wunti sá Unimbɔti Fām min u tīī-nee diiku ní naa yì ni-ba?
46006020	Unimbɔti dá-ni nì kudapɔɔu ní, an puee ní kpáaǹ ni-wunti kí tīī-u tinyool.
46007001	Tí kpèè takalda un ni ŋmàn̄ee bɔti: Tin m dàá kíí-nee di sá yii: An ŋān̄ ki tīī unil ń taa bàà cáá unimpu.
46007002	Ama, án taa láā yàntī ní kɔ́ tilaakpaal poonee, an máaǹ uninja kamaa ń nīn cáá u-nimpuu, ní unimpu kamaa ń nīn cáá u-cal.
46007003	Uninja ń ŋá u-tundi nín sá puee kí tīī u-nimpuu, unimpu mun ń ŋá míǹ mbaantiim kí tīī u-cal.
46007004	Di sá yii an kaa sá unimpu di yì u-wunti u-ba, an sá u-cal di yì-u. Míǹ mbaantiim an kaa sá uninja di yì u-wunti u-ba, an sá u-nimpuu di yì-u.
46007005	An puee, ubɔ ń taa ŋmìntī u-juti báà tiba, asee ni yaa sòon̄ ki gbìl̄ nì tɔb kí dū ŋyunti ŋubɔ kí taa gbēētɔb kí ŋmā kí mèè. Ni nín mēēmíǹ ki dɔ́òyee, ní ní fàtīí kpāfì. An yaa kaa sá míǹ, ni nín kaa ŋūǹ kí nīn gbíntì ki ŋúb́ ni-ba ki ŋmèéyee puee, Sitaan ŋūǹ kí dī míǹ kí cɔ̄ŋkì-ni.
46007006	Tin m sòoǹ-ni nee, kaa sá mara ní m síiǹ-ni, m sáŋkí-ni ní.
46007007	M bàà là yii bininjab kɔkɔ ń bàà nín̄ bí kii man nín bí pu nee ní, ama báà ŋma nì Unimbɔti nín tīiń-u puee ní, u tīī ubɔ tiba ní ki tīī un kíǹee mun tiba.
46007008	Ama, m tùkù bijaakpaatiibi nì bisapɔmbi nì bikpiipoobi yii an bàà ŋān̄ bí gbíntí míǹ kii man nín bí pu nee.
46007009	Ama bi yaa kaa ŋūǹ kí cúú bi-ba kí kàl̄ míǹ, bí mɔ̄ǹ àá bí cáá binimpoobi, kun puee an sɔ́ á cáá unimpu àá á mɔ̄ǹ ki jítiǹ á nīn kā ki wù fòrrr fam.
46007010	Nimbi binimpoobidambi ní m tìì mara nee, (ti-Dindaan di yɔ́oǹ mara gbanti, kaa sá man) yii: Unimpu ń taa yīkì u-cal cee.
46007011	U yaa tí cāntì u-calaaa, ú nīn kā míǹ kí taa mɔ̄ǹ ubɔ, àá u nì u-cal ń ŋāŋkì bi-kansikin ú fàtīí gítiń-u. Míǹ mbaantiim, uninja mun ń taa jà u-nimpuu.
46007012	Nimbi bin kíǹee, tin m dàá tùkù-nee sèé, (an kaa sá ti-Dindaan di sòon̄ míǹ, man di lī.) M lī yii: a yaa cáá unimpu ní ki dāa fɔ̃ɔ̃ Yeesu ki kíí ní a-nimpuu kaa fɔ̃ɔ̃ Yeesu ki kíí, ama ní ki kíí kí nīn gbíntì ki sá a-nimpuuee, á taa yàntī-u.
46007013	Míǹ ní unimpu mun yaa tí nɔ́ɔ́ Yeesu ní u-cal kaa nɔ́ɔ́ Yeesu ama ní ki kíí ú nīn gbíntìi sá u-nimpuuee, ú taa yīkì u-cee.
46007014	Uninja un kaa nɔ́ɔ́ Yeesuee nimpuu nín nɔ́ɔ́ Yeesuee puee u ŋá circir dee. Ní unimpu un kaa nɔ́ɔ́ Yeesuee mun ŋá circir u-cal un nɔ́ɔ́ Yeesuee pu. An yaa kaa sá mimmee, bi-biyaamu kaa bàà bí circir. An nín sá mimmee puee, bi-biyaamu bí circir.
46007015	Ama a yaa nɔ́ɔ́ Yeesu ní a-cal àá a-nimpuu kaa nɔ́ɔ́ Yeesu ní ki là kí càntī-see, pɔ̄-u nsan ú nīn cá, mara ubɔ kaa bɔ́ob́-si á cúú-u mpɔn kí kàan̄. Di sá yii Unimbɔti yíiń-ti tí dāan̄ kí nīn bí ŋgbansɔŋfin ní.
46007016	Di sá yii unimpu, a nyí yii sii nì a-cal yaa làá nīn gbíntì ki bí, a dàá ŋmā kí fīī-uaaa? Àá uninja, a nyí yii sii nì a-nimpuu yaa làá nīn gbíntì ki bí a dàá ŋmā kí fīī-u?
46007017	Tin bée di sá yii báà ŋma ń nīn ŋúb́ min ti-Dindaan tīī-u ki wāatì ní u nín fɔ̃ɔ̃ Yeesu ki kííyee. An marau ní m síiǹ Kriisitoo nikitiŋ kɔkɔ kansikin.
46007018	Sii un yaa gíí ní ki nín fɔ̃ɔ̃ Yeesu ki kííyee ń taa nín̄ yáliŋkí yii a dàá gítī ŋá mana. Sii un kaa gíí ní ki fɔ̃ɔ̃ Yeesu ki kííyee ń taa gíí.
46007019	A yaa gííyaaa a yaa kaa gííyaaa tíǹ bɔti kaa páb́, tin péēpáb́ee di sá á nīn ŋúb́ Unimbɔti marab.
46007020	Báà ŋma ń nīn gbíntì ki bí min ní u nìn péēbí ní ki nín fɔ̃ɔ̃ Yeesu ki kííyee.
46007021	A yaa nìn sá uyumbu ní ki nín fɔ̃ɔ̃ Yeesu ki kííyaaa, á taa nín̄ yáliŋkí, ama a yaa tí ŋūǹ kí fɔ̃ɔ̃ a-baaa, á pɔ́ɔǹ kí fɔ̃ɔ̃ a-ba.
46007022	Uyumbu un fɔ̃ɔ̃ ti-Dindaan ki kííyee, ti-Dindaan nyántì-u ikpiti yuŋkun, míǹ ní un yì u-ba ki fɔ̃ɔ̃ Yeesu ki kííyee sá Kriisitoo yumbuu.
46007023	Unimbɔti dá-ni nì kudapɔɔu ní, an puee ní taa gítī dū ni-ba kí ŋá binib yumbui.
46007024	Nnabiyaamu, ni nín nìn péēbí min dooooyee ki wāatì ki nín fɔ̃ɔ̃ Yeesu ki kííyee, ní nīn gbíntìi bí míǹ kí dū ni-ba kí tīī Unimbɔti.
46007025	Bijaakpaatiibi nì bisapɔmbi bɔtee, ti-Dindaan kaa tīī-mi mara ḿ yɔ́oń-bi, ama man nín dàkafī puee ní m dàá lì kii m nín sá unil un ti-Dindaan pú diyimɔɔl bi cáá m-pu dimákalee pu.
46007026	Man ká yii, kii diniminaamandi din bí kɔŋkɔnnee puee, an ŋān̄ unil ń taa cáá unimpu.
46007027	A yaa gítī dàá cáá unimpuee, taa ti nyàab̀ nsan yii a dàá nyāntí-u. A yaa kaa láá tí cááyaaa, á taa ti cáá.
46007028	Ama nì míǹ kɔkɔee, uninja yaa cáá unimpu, waa yīntì, míǹ ní unimpu mun yaa mɔ́ǹ waa yīntì. Ama, digiŋkpaandi di dàá bà binimpucaaliibi nì bicamɔnliibi, an pu ní m bàà là kí nyāntí-bi digìńdin.
46007029	Nnabiyaamu, tin m dàá lèe di sá yii: ŋyunti kaa ti náaǹ, an puee bin cáá binimpoobee ń nīn bí kii bin kaa cááyee nín bí puee,
46007030	bin sūǹee ń nīn bí kii kunimbaau kaa cáá-bee, bin lāāyee ń nīn bí kii an kaa mɔ̄ǹ-bee, binyampoobi bin dāāyee ń nīn bí kii baa cáá tibee.
46007031	Bin bí ki jīǹ duulnya puee ń nīn bí kii baa bíī páatí tibee. Kun puee, ni nín wāĺ duulnya bí min nee u dàá dāá kúntí.
46007032	M bàà là yii ní nīn tɔ́ ni-ba kí taa nín̄ nìiǹ, di sá ti-Dindaan tundi ŋmaniŋma pu ní un kaa cáá unimpuee nimiliŋ máǹ ki nyàab̀ kí fáatí ti-Dindaan.
46007033	Ama un cáá unimpuee nimiliŋ máǹ duulnya tuuŋŋi pu ní u nyàab̀ kí fáatíǹ u-nimpuu.
46007034	Niinee u-landɔkɔi ŋá ili dee. Míǹ ní unimpu àá usapɔɔn un kaa mɔ́ǹee nimiliŋ máǹ ti-Dindaan tundi pu, an nín dàá ŋá pu u-wunti nì u-pɔbil ń nīn bí circiree. Ama unimpu àá usapɔɔn un mɔ́ǹee nimiliŋ máǹ duulnya tuuŋŋi pu ní u nyàab̀ kí nīn fáatì u-cal.
46007035	Ni-ŋanti pu ní m sòoǹ tin bí nee, an kaa sá kí bàkan̄-ni, m là ní nīn ŋáań min ŋān̄ ki kítèe ní, kí dū ni-ba kɔkɔ kí ŋá ti-Dindaan ŋaan kí taa kíń báà laaaba.
46007036	Unaacimpɔɔn un di yaa bàà lēēyii waa làá cáá u-bɔɔn ní ki dāa gítī ká yii waa ŋūǹ kí cúú u-ba, an dàá nīn péēpáb́-u míǹ kí nīn cée, ú cáá u-bɔɔn, waa ŋá ikpiti.
46007037	Ama, un di lēēu-pɔbil poon kaa ti bí kí gítí u-boon ki yì u-ba ki nyí min u lēēnee, u nín baasii lēēu-pɔbil poon kí ŋá miŋyee deeyee, udaan lēēmin ŋān̄ee.
46007038	Un kaa ŋúń ki cúú u-ba ki cáá u-bɔɔnee cee ŋān̄. Ama un ŋúń ki cúú u-ba kaa cáá u-bɔɔnee cee ŋān̄ ki lákatì.
46007039	Unimpu un mɔ́ǹee máaǹ kí nīn péēnáká u-cal ní bí nīn bí iyunti kɔkɔ. Ama u-cal yaa kpíìyee, u tɔ́ u-ba kí mɔ̄ǹ un u yaa lèe. Ama un fɔ̃ɔ̃ Yeesu ki kííyee ní an sá ú fàtīi mɔ̄ǹ.
46007040	Man ceeyee, u yaa gbíntì míǹ kaa mɔ́ǹ, u-pɔbil dàá nīn sòm̀ ki jítiǹ u yaa mɔ́ǹ. M nyí yii man mun cáá Unimbɔti Fām ní.
46008001	Tiwaŋkuti tin bi tɔ̃otì awaayee nanti bɔtee, ti nyí yii báà ŋma nyí, ama dinyil cāabìń dilambil ní, ní dineendi yàntī binib cá nyɔkɔpu nnimbɔtisan poon.
46008002	Un dàkafī yii u nyí tibee kaa láá béè min sá ú bééyee.
46008003	Ama un yaa néeń Unimbɔtee, Unimbɔti béè udaan dee.
46008004	Ni nín bālfì yii ti ŋūǹ kí ŋmɔ́ tiwaananaaaŋyee: ti nyí yii diwaal kaa sá tiba duulnya poon, míǹ ní báà unimbɔti ubɔ gítī kpá see Unimbɔtibaantee.
46008005	Báà binib nín dàkafī yii inimbɔti wīikí, iba bí yilpu iba bí taapuee,
46008006	timbi cáá Unimbɔtibambaanti ní, úǹ di sá Ubaati un náań tikɔkɔee. Úǹ pu ní ti bí. Ní ti-Dindaan sá ubaanti, úǹ di sá Yeesu Kriisitoo, úǹ pu ní tiwan kɔkɔ bí, u-pu ní ti mun bí.
46008007	Ama bi-kɔkɔ kaa nyí míǹ. Di sá awaatuun mántiǹ biba, ní bi gbíntì ki ŋmɔ́ò tiwaatootinan alii diwaal di lafun baasii yì tinan gbantee, ní bi-pɔbiliŋ nín kaa pɔ̄ɔ̄ puee ní bí ŋá ikpiti.
46008008	Di sá yii tijin di kaa làá yàntī tí sútí kí pìl̄ Unimbɔti. Ti yaa jíńaaan, an kaa làá bàtī-ti tiba, ti yaa kaa jíńaaan, an kaa làá gbéeǹ-ti tiba.
46008009	Ama, ní nīn nyíǹ ni-ba nì ni nín tɔ́ ni-ba ki ŋáań miŋyee, án taa yàntī bin kaa pɔ̄ɔ̄ nnimbɔtisan poonee ń lítí.
46008010	Un kaa pɔ̄ɔ̄ nnimbɔtisan poonee yaa ká sii un nyí Unimbɔti bɔti tiŋanee yaa kā ditaŋgbandi diba taapu ki jīǹee, an kaa téekí-u ú ŋmɔ́ tiwaananaaan?
46008011	Ní sii nyítam puee kinabiki kin kaa láá béè ki dɔ́òyee, kinabiki kin pu Kriisitoo kpíìyee ń wāŋkàaa?
46008012	Ni nín bí ki ŋáań ni-nabiyaamu ikpiti min ki kɔ̄ntí bin kaa láá béè ki dɔ́òyee landɔkɔi iweenee, an sá Kriisitoo ní ni ŋáań ikpiti gbanti.
46008013	An puee, tijin jītam di yaa làá yàntī m-nabiki ń lítée, m kpá kí ŋmɔ́ tinan an nín dàá ŋá pu m-nabiki ń taa lítée.
46009001	Maa tɔ́ m-baaa? Maa sá Yeesu kpambalaaa? Maa ká Yeesu ti-Dindaanaaan? M nín túń ti-Dindaan tundi ki nyántì kuŋyee di kaa sá nimbaaa?
46009002	Báà bin kíǹee yaa bí yii maa sá bíǹ cee Yeesu kpambal, nimbi máaǹ kí nīn nyí-mi yii m sá dikpambal. Ni nì ti-Dindaan nín ŋá ubaanti puee di dàkā yii m sá dikpambal.
46009003	M nín sòoǹ tin ki tùkù bin kpākantí-mee dee.
46009004	Man kaa cáá nsan kí jī kí nyò m-tundi puɔɔɔ?
46009005	Maa cáá nsan ki mun ń yòon̄ unimpu un nɔ́ɔ́ Yeesuee kí ŋá m-nimpuu ú nīn táá-mi kii akpambal ŋin kíǹee nì ti-Dindaan nabiyaamu nì Piyeer nín ŋáań pueeee?
46009006	Àá an sá yii man nì Baarnaabasi baba ní ń tɔ̄ ditundi ní kí nín ká kí jī ní?
46009007	Ŋma di kɔ́ò tisoojati baa pà-u? Àá unil kaa ŋmɔ́ò busubu bun u cɔ́oǹee biliŋaaan? Àá unaakpaal kaa nyù inaa in u kpàáyee naabiimaaan?
46009008	An kaa sá min binib nyí ki ŋáań díǹ nì foolee pu ní m sòoǹ, Mooisi marau mun lī míǹ ní.
46009009	An ŋmàn̄ Mooisi marab poon yii: “Á taa bɔ́ob́ unaa un gbáà idee nyɔkɔ.” Mimmee inaa bɔti páb́ Unimbɔtaaa?
46009010	An kaa sá timbi pu ní an sòon̄ mimmaaan? Tiŋman, an sá timbi pu ní bi sòon̄ míǹ. An máaǹ un kù idee nì un gbáàyee ń nīn cáá dimákal yii bi dàá ká bi-paatii poon.
46009011	Unimbɔti bɔti ní timbi búĺ ni-pɔbiliŋin, mimmee ni-wanti tin ni cáá duulnyanee ti yaa fɔ̃ɔ̃ tiba poonee ti fɔ̃ɔ̃ ki lákatì deeyaaa?
46009012	Biba yaa cáá nsan ki jīǹ ni-puee, timbi kaa máaǹ kí jī ni-pu kí jítiǹ bidambaaa? Ama min bàà máaǹ ní ŋá kí tīī-tee, ti ŋmēētaa bālfì-ni an pu, an nín dàá ŋá pu tiba ń taa lìkin̄-ni Kriisitoo bɔmɔntiiti saŋŋunee.
46009013	Ni nyí yii bin tūǹ ditundi Kunimbɔtidiinee, niin jinti ní bi jīǹ, ní bin ŋáań saraabee mun cáá bi-jandi saraabee poon.
46009014	Míǹ ní ti-Dindaan pú kinyɔkɔ yii bin sòoǹ tibɔmɔntiilee ń nīn jīǹ bin cee bi sòoǹee ŋaan.
46009015	Ama maa bālfì tin an sá ní ŋá kí tīī-mee tiba nì tiba pu, maa tí bíī ŋmà yii ní ŋá kí tīī-mi. M yaa gbíntì míǹ ki kpíì an sɔ́ ki jítiǹ ubɔ ń bàtī m-nyooti.
46009016	Tibɔmɔntiil soontamee kaa sá-mi dilambitundi ama an páb́-mi yii ḿ sòoǹ ní, kun puee an sá-mi mbusu ní m yaa kaa sòoǹ tibɔmɔntiil gbantee.
46009017	M yaa ŋáań ditundi gbanti nì dipɔbil dibee m cáá ipaati, m yaa kaa tí ŋáań-dì nì dipɔbil dibaaa ditundi din Unimbɔti tīī-mee dee.
46009018	Mimmee, m-paati di sá ba? M-paati di sá ḿ sòoǹ tibɔmɔntiil kí tīī binib faalaa kí taa fɔ̃ɔ̃ tiba, ama ki mun bàà cáá nsan kí fɔ̃ɔ̃ tiba.
46009019	M sá unil un yì u-bee ní, maa sá uyumbu. Ama kí ŋmā kí dáaliń kunipaau kí cáań Kriisitoo ceeyee, see m nín dū m-ba ki gíiǹ báà ŋma yumbuuee.
46009020	M yaa bí Juuda yab ceeyee, m gīintí m-ba kii Juuda yab nín bí puee ní, kí ŋmā kí cáań-bi Kriisitoo cee. M yaa bí bin dī Mooisi marabee ceeyee, m gīintí m-ba kii bí mun nín bí puee ní, kí ŋmā kí cáań-bi Kriisitoo cee. Ama ní kaa bí m-ba marabee taapu.
46009021	M yaa tí bí bin kaa nɔ́ɔ́ Mooisi marabee ceeyee, m tí gīintí m-ba kii unil un kaa nɔ́ɔ́ marabee ní, kí ŋmā kí cáań-bi Kriisitoo cee. Míǹ kaa dàkà yii maa tɔ́ Unimbɔti marab, m tɔ́-bi, Kriisitoo marab taapu ní m bí.
46009022	M yaa bí bin kaa pɔ̄ɔ̄ nnimbɔtisanee ceeyee, m gīintí m-ba kii bí mun nín bí puee ní, kí ŋmā kí cáań-bi Kriisitoo cee. Míǹ ní m gīintí m-ba báà ŋma nín bí miŋyee kí ŋmā kí fīī biba tiŋman pu.
46009023	Tibɔmɔntiil pu ní m péēbí ki ŋáań míǹ kɔkɔee kí ŋmā kí dāá ká tiwammɔntiil an poon.
46009024	Naa nyí yii bin kɔkɔ cá ki sáń kpaŋkpakantikuee, ubaanti di lìntī ní kí fɔ̃ɔ̃ tipaalaaa? Ni mun nín̄ sáḿmaan min máaǹ ní sāǹ kí lìntī kí fɔ̃ɔ̃ tipaalee.
46009025	Bin bin cá ditaatandi kpaŋkpakantikuuee kòɔ́ tiwan tikpil, ŋfuulimu mun kúùyee pu ní bíǹ ŋáań kpaŋkpakantikubee. Ama timbee, ti sáń kí fɔ̃ɔ̃ kifuulii kin dàá nīn bí jaanjaanee ní.
46009026	An pu ní m sáń m-nimiliŋ bá kun m sáń ki nyàab̀ee pu, ní m yaa làá mòee m bɔ́ntí ní kí nín bɔ̄, maa bɔ̃otí fam fam.
46009027	M sàantí m-wunti ní ki ŋúb́-tì. M pɔ̄ɔntí ní an nín dàá ŋá pu ḿ taa sòoǹ nì bin kíǹee Unimbɔti bɔti kí wāŋkì m-bee.
46010001	Nnabiyaamu, m là ní téetí ditagbandi din nìn còom̄ ki dī ti-naanjab ki ŋmíntí-bee, nì bi-kɔkɔ nín nìn dūtì dimɔɔmandi puee bɔti.
46010002	Ditagbandee nì dimɔɔlee poon ní bi fùl̄-bi bí nīn nɔ́ɔ́ Mooisi,
46010003	ní bi-kɔkɔ jíń tijikaal tin nyēeń Unimbɔti ceeyee.
46010004	Bi-kɔkɔ di tí nyùn̄ nnyim min nyēeń Unimbɔti ceeyee, di sá yii bi nìn nyùn̄ ditaŋkpakpaandi din nyánní Unimbɔti cee ki cēentí-bee nyim ní, ditaŋkpalee nìn sá Kriisitoo ní.
46010005	Ama, nì míǹ kɔkɔee, bi-kansikin tikpil nìn ŋáań min kaa fáatiǹ Unimbɔtee, an pu ní bi nìn kpíì kupɔɔun.
46010006	Tin nìn ŋá-bi nee sá kudaaŋŋu ki tīī timbi tí taa nín̄ cáá ilandɔkɔkpiti kii bíǹ nín nìn cáá ilandɔkɔkpiti puee.
46010007	Ni mun ń taa ti nɔ́ɔ́ awaa kii bi-kansikin biba nín nìn nɔ́ɔ́ puee, ali kii an nín ŋmàn̄ Unimbɔti takaldau poon puee yii: “Kunipaau kāl̀ ki jíń ki nyùn̄ ní ki yíkì ki ŋɔ̃ɔ̃ ki gɔ́ǹ diwaal.”
46010008	Ti mun ń taa ŋá tilaakpaal kii bi-kansikin biba nín ŋá puee, an di nìn yāntì binib kutukub mmuŋku nì bita lítì ki kpíì ŋwimbaanti.
46010009	Tí taa ti cɔ̄ŋkìmaan ti-Dindaan kii bi-kansikin biba nín nìn cɔ́ŋkì-u pu kin ikoobu dāa júntì ki kūū-bee.
46010010	Ni mun ń taa gbùkum̀ kii bi-kansikin biba nín nìn gbūkum̀ pu ŋkúm tūuŋŋu dɔ́miń ki kūū ki céetì-bee.
46010011	Ditafadaaldi gbanti nìn jéetì bi-pu kí nīn sá kudaaŋŋu ní, bi ŋmàn̄ tibɔti gbanti kí kpāafì timbi bin bí ŋyuntijoolkaa nee poon nan ní.
46010012	An puee sii un dàkafī yii a nín yú pu nee a yú deedeeyee, á nīn nyí nì a-ba kí taa lítí.
46010013	Icɔŋki in bàń ni-puee péēŋmàntī unil pɔŋŋu nyɔkɔm ní, kun puee Unimbɔti yaa pɔ̃oǹ puee see ú ŋá míǹ, waa kíikí tin lákatiǹ ni-pɔŋŋu puee ń bàń-ni, di sá ŋyunti ŋun ní icɔŋki yaa bāań-nee, u dàá tīī-ni mpɔn ní ŋmā kí ŋmèè, ní kí dàkà-ni nsan ní dī kí nyā.
46010014	An puee nnabiyaamu, ní sāǹ awaa.
46010015	M sòon̄-ni kii bi nín sòoǹ binib bin cáá nlandɔkɔee puee ní, nimbi ni-ba ń dàkafì tin m sòon̄ nee pu kí kpèè.
46010016	Ndaam min pu ti jáaḿ Unimbɔti ti yaa làá jī ti-Dindaan jikaatee di kaa kpáfí-ti nì Kriisitoo fatikuu ubaantaaa? Kpɔnɔ un ti gífí ki yàkatēe, an di kaa kpáfí-ti nì Kriisitoo wunti kí ŋá ubaantaaa?
46010017	Kpɔnɔbambaanti ní an sá, ní bi gífí, míǹ ní ti mun nín kpáfì ki sá kunipaau nee ti kpántì tiwumbaantiil, kun puee ti-kɔkɔ ŋmɔ́ kpɔnɔbaanti gbanti.
46010018	Kpèèmaan Israyeel yab bɔti: bin nìn jīǹ tin bi cāabìń ki ŋáań Unimbɔti saraayee bi nì Unimbɔti un bi ŋáań saraayee ŋá ubaanti dee.
46010019	M nín lì pu nee dàkà yii diwaal bí tiban deeyaaa? Àá tiwaŋkuti tin bi tɔ̃otì-dee nanti di bí tiban ní?
46010020	Aayee, kpataaa! Di sá tin bi tòotēe bi tìì arasiniibi ní, an kaa sá Unimbɔti, an puee maa là ni nì arasiniibi ń kpāfì ubaanti.
46010021	Naa ŋūǹ kí nyò ti-Dindaan daam kí gítī nyò arasiniibi mun yam; naa tí ŋūǹ kí jī ti-Dindaan jikaati kí gítī jī arasiniibi mun yati.
46010022	Ti là kí táká ti-Dindaan tibɔti kí yòon̄ u-ŋuul náaan? Ti pɔ̄ɔǹ-uaaa?
46010023	Biba lì yii: “M cáá nsan kí ŋá tikɔkɔ,” ama tikɔkɔ mun kaa ŋān̄ ki tīī-ni. “Ti cáá nsan kí ŋá tikɔkɔ,” ama an kaa sá tikɔkɔ di tútuǹ-ti nnimbɔtisan poon.
46010024	Ubɔ ń taa nín̄ nyàab̀ úǹ u-ba ŋanti, ama ní nyàab̀ ni-jutiibi ŋanti.
46010025	Ni ŋūǹ kí dā tinan tin bi nyáfí kinyɔŋinee kí ŋmɔ́ nì dipɔɔsɔŋkil kí taa bàlfì yii tì sá ba yati.
46010026	Kun puee Unimbɔti takaldau poon lī yii: “Kitiŋ nì tin kɔkɔ péēbí ki-puee, ti-Dindaan di yì.”
46010027	Un kaa nɔ́ɔ́ Yeesuee yaa yíiń-ni ní jī tijinee, ní ni yaa là ki cūtèe, tin u yaa cáań ki yɔ́oǹ-nee, jīmaan, ní taa lì yii ni là ni-pɔbiliŋ ń nīn sòm̀ee puee ni dàá bàlfì-u yii u-nanti gbanti sá ba yati.
46010028	Ama, ubɔ yaa tùkū-ni yii an sá tiwaatootinanee taa ŋmɔ́maan an taa páb́ un tùkū-nee pɔbil.
46010029	An kaa sá nimbi ní án taa páb́, un tùkū-nee ní án taa páb́. Ubɔ ŋūǹ kí bàlfì yii: “Ba pu ní an sá yii, an taa páb́ m-juti puee, man batɔl cáá kigbeennyɔkɔ ní?
46010030	M yaa làá jī tijin ní ki yaa jáam̀ Unimbɔti ti-pu ní ki nín jíńee, ba pu ní bi gítī kpākantí-mi tijin tin pu m jáam̀ ki nín jíńee?”
46010031	An puee, an yaa sá tijin ní ni bí ki jīǹaaan, an yaa tí sá ndaam ní ni yaa tí bí ki nyùɔɔɔ, tin kɔkɔ ní ni bíī ŋáańee, ní yàntī án nīn tìì Unimbɔti tinyool.
46010032	Ni-bimbim ń taa yàntī bin sá Juuda yabee nì bin kaa sée, nì bin nɔ́ɔ́ Yeesuee, ń lítí.
46010033	Nín̄ ŋáaḿmaan kii man nín ŋáań puee: m péē pɔ̄ɔntí m-ba kí nīn fáatíǹ báà ŋma tikɔkɔ poon, maa nyàab̀ man m-ba ŋanti, ama báà ŋma ŋanti ní m nyàab̀, an nín dàá ŋá pu bí ká difiilee.
46011001	Ní nīn dīmaan man tabɔbiliŋ kii ma mun nín dī Kriisitoo tabɔbiliŋ puee.
46011002	M pàkā-ni kii ni nín téetí m-pu ŋyunti kamaa pu, ki ŋúb́ tibɔti tin m dàkā-nee kii m nín péē dàkā-ni-tì puee.
46011003	Ama nì míǹ kɔkɔee, tibɔti tin m là ní bééyee sèé: Kriisitoo sá uninja kamaa yidaanu, ní unimpu yidaanu sá u-cal, ní Kriisitoo yidaanu sá Unimbɔti.
46011004	Uninja di yaa bí ki mèé àá Unimbɔti tīī-u dinyɔɔbundi diba ní u bíī nàatī ní ki cíkí tiba u-yil puee kpèé Kriisitoo fam.
46011005	Ama unimpu di yaa bí ki mèé Unimbɔti àá Unimbɔti tīī-u dinyɔɔbundi diba ú nàatī ní tiba kaa bīī u-yil puee u kpèé u-cal un sá u-yidaanuee fam, an bí kii u tú diyibaakpalee ní.
46011006	Ama, unimpu yaa kaa là kí dū tiba kí bìin̄ u-yil puee ú cā àá ú kòol̀. Diyikpical àá dikooldi yaa tí cáá-u icooyaaa ú nīn bìintí tiba u-yil pu.
46011007	Uninja kaa máaǹ kí bìin̄ tiba u-yil pu, di sá yii úǹ sá Unimbɔti naŋku, ní ki sá u-nyooti. Ní unimpu sá uninja nyooti.
46011008	Di sá yii an kaa sá unimpu pu ní Unimbɔti lēētiba ki náań uninja, ama an sá uninja pu ní u lēētiba ki dūu náań unimpu.
46011009	An kaa tí sá unimpu pu ní u náań uninja, ama an sá uninja pu ní u náań unimpu.
46011010	An pu ní an sá yii itūun puee unimpu máaǹ kí nīn yíĺ tiba kí bìin̄ u-yil pu min dàkà yii waa yì u-bee.
46011011	Ti-Dindaan saŋŋu poonee uninja kaa yì u-ba unimpu cee, míǹ ní unimpu mun kaa yì u-ba uninja cee. Ubɔ kaa ŋūǹ kí nīn bí ubɔ ń nín kpá.
46011012	Di sá uninja pu ní bi lēētiba ki náań unimpu, ní unimpu mun di màal̀ uninja, ama bíǹ kɔkɔee nyánní Unimbɔti cee ní.
46011013	Nimbi ni-ba, ní dàkafì kí kpèè yii an ŋān̄ unimpu ń nīn mèé Unimbɔti kaa yíĺ tiba u-yil puɔɔɔ?
46011014	Duulnya u-ba dàkà yii an kaa ŋān̄ uninja ń nīn tú tiyikpiti sùuu.
46011015	Ama unimpuee, tiyikpiti yaa fòkòee di sá u-nyooti kun puee tiyikpiti nín fòkò puee di fòol̄ ŋŋaabu ŋun u bàà làá yíĺee paaŋŋu.
46011016	Ubɔ yaa cáá tiba kí kpákaǹ an puɔɔɔ, timbi nì Unimbɔti nikitiŋ nín ŋúb́ mimmee dee.
46011017	Kɔŋkɔnnee m nín gbìl̄ tiŋyee puee m dàá wòoǹ-ni ní, di sá yii ni nín kɔ̃ontí ikoon in an bàà sá án tūtuǹ-ni kin an púntí-nee.
46011018	Mpeepeekaamee, m gbìl̄ yii ni yaa kpáfì kí jāam̀ Unimbɔtee, ni kpákà ní ki gàntī tɔb. Man m-ba m fɔ̃ɔ̃ yii an máaǹ ki sá míǹ.
46011019	(An lafun máaǹ digàntil ń nīn bí ni-kansikin, bí ŋmā kí béé bin yú deedeeyee.)
46011020	Ni nín kpáfí ki jáaḿ Unimbɔtee, an kaa sá ti-Dindaan jinti ní ni jīǹ.
46011021	Di sá yii nimbee, báà ŋma ŋáań malaa ní kí yòon̄ u-jinti ki bíī jīǹ u-baba, ni nín ŋá mimmee ní ŋkùm dàá kpò biba ní bin kíǹee ń gbí ndaam.
46011022	Naa cáá idumpu kí jī kí nyò niinaaan? Unimbɔti nikitil ní ni kpèé fam naaan, bin kaa cáá tibee ní ni kɔ̄ntí icoo ní? Ni cí yii ḿ lì-ni tiba ní naa! Ḿ pàkā-naaan? Aayee, maa làá pàkā-ni báà fiii!
46011023	-
46011024	Ní kpèè tibɔti tin ti-Dindaan dàkā-mi m dū ki nāatì-nee: di sá kunyeeu kun bi dū ti-Dindaan Yeesu ki ŋúbiǹ u-nannanliibee, u nìn yɔ̃oǹ kpɔnɔ ki jáam̀ Unimbɔti an pu ní ki cúū gífì, ní ki bí yii: “Doo di sá man wunti tin m dūu tīī ni-puee, nín̄ ŋáaḿmaan míǹ ki téetí m-pu.”
46011025	Bi jíń tijikaal ki dɔ́òyee ní u tí yɔ̃oǹ ndaam ní ki bí yii: “Ndaam nee di sá m-fatikuu un dàá nyēe, an di sá dipoompɔndee daaŋku. Ní nīn ŋáań míǹ ki nyù ki téetí m-pu.”
46011026	Di sá yii, iyunti in kamaa ní ni yaa bíī ŋmɔ́ò kpɔnɔ nee ki nyù ndaam neeyee, ni bí ki sòoǹ ti-Dindaan kúm pu dee kí dāá sāā ŋyunti ŋun u dàá fàtīí gítińee.
46011027	An puee, ubɔ yaa kaa bàà máaǹ kí ŋmɔ́ kpɔnɔ kí nyò ndaam gbanti ní ki yaa ŋmɔ́ ki nyùn̄ee u yīntiǹ ti-Dindaan wunti nì u-fatikuu.
46011028	Míǹ puee, báà ŋma ń cɔ̄ŋkì u-ba kí wàatī ní kí nín ŋmɔ́ kpɔnɔ kí nyò ndaam gbanti.
46011029	Kun puee un di yaa ŋmɔ́ kpɔnɔ ki nyùn̄ ndaam kaa nyí ti-Dindaan wunti bɔti taapuee, u nín ŋmɔ́ ki nyùn̄ mimmee, ditafadaaldi ní u dáaĺ ki tɔ́ u-ba pu.
46011030	An pu ní ni-kansikin biba sá bibunliibi nì bideembi, ní tikpil mun kpíì.
46011031	Ti yaa cɔ́ŋkì ti-bee, Unimbɔti kaa dátí ti-tafal.
46011032	Ama ti-Dindaan yaa dátí ti-tafalee an sá kí sāŋkì-ti, an nín dàá ŋá pu tí taa láá nīn bí ditafadaalkpaandi din poon duulnya nib dàá dāá kɔ́ee nee.
46011033	An puee nnabiyaamu, ni yaa kpáfì kí jī ti-Dindaan jikaatee, cīitímaan tɔb.
46011034	Un ní ŋkùm yaa cááyee, udaan ń jīń u-dumpu, an nín dàá ŋá pu ní taa nín̄ kpáfí ki dátí ditafadaaldi ki tòɔ́ ni-ba puee. An yaa sá tibɔti tin kíǹee m yaa láā dɔ́mińee ní m dāa dàkà-ni.
46012001	Nnabiyaamu, m là ní béé Unimbɔti Fām nín pūǹ dipɔl diŋyee bɔti.
46012002	Ni téetí yii ni nín kaa nìn dáá nɔ́ɔ́ Yeesuee, an nìn dátí-ni ní ki cáǹ awaa ŋin bi máń ŋaa gbìl̀ kaa sòoǹee cee.
46012003	An pu ní m là ní béé yii unil un Unimbɔti Fām kpòotēe kaa ŋūǹ kí lì yii mbusu ń jēetí Yeesu pu, míǹ ní ubɔ kaa tí ŋūǹ kí lì yii: “Yeesu sá ti-Dindaan” Unimbɔti Fām yaa kaa kpɔ̃otì udaan.
46012004	Unimbɔti Fām nín pūǹ dipɔl^fc^ diŋyee bí u-ba u-ba, ama Unimbɔti Fām mbaantiimee di tìì míǹ.
46012005	Ní báà ŋma tundi nyēēdi-ba di-ba ama ní ti-kɔkɔ tūǹ ki tìì ti-Dindaan ubaanti.
46012006	Ní báà ŋma cáá min ní u ŋáań u-tundee, ama Unimbɔtibaanti di yàntī ti-kɔkɔ ŋūǹ ki ŋáań míǹ.
46012007	Unimbɔti Fām tìì binib dipɔl ní bi ŋáań atuun an tútuǹ báà ŋma.
46012008	Unimbɔti Fām pūǹ ubɔ iciin ú sòoǹ tibɔti, míǹ mbaantiim ní mi tí pūǹ ubɔ mun dinyil ú sòoǹ tibɔti.
46012009	Unimbɔti Fāmee mbaantiim di pūǹ ubɔ fookii, ní ki pūǹ ubɔ mun ú nīn ŋūǹ ki cāantí iween.
46012010	Unimbɔti Fām pūǹ ubɔ mpɔn ú nīn ŋáań maamaacib, ní kí pɔ̄ ubɔ mun ú nīn nàatī Unimbɔti nyɔɔbundi, kí pɔ̄ ubɔ mun ú nīn nyí kí gàntī Unimbɔti Fām tundi nì arasiniibi tuuŋŋi, ní kí pɔ̄ ubɔ ní úǹ sòoǹ isooncaan kupaau, ní kí pɔ̄ ubɔ úǹ ń gbìl̄ isooncaan taapu kí nàatī.
46012011	Unimbɔti Fām mbaantiimee di ŋáań an tuuŋŋi gbanti kɔkɔ. Mi nín lēēmiŋyee ní mi yàkatī mi-pɔl ki tìì báà ŋma.
46012012	Kii tiwun nín sá tibaantiil ki cáá ajan kupaau puee, nì min kɔkɔ ajan gbanti bí a-ba a-ba, ŋi kɔkɔ kpáfì ki ŋá tiwumbaantiilee, míǹ ní ti nì Kriisitoo sá.
46012013	Míǹ ní bin sá Juuda yabee nì bin kaa sée, nì bin sá iyumbuee nì bin kaa sée, Unimbɔti Fām mbaantiim ní bi fùl̄ ti-kɔkɔ ti kpántì tiwumbaantiil, míǹ ní Unimbɔti tīī ti-kɔkɔ u-Fām gbanti mbaantiim.
46012014	Tiwun kaa sá mbaantiim an yākatì ajan kupaau ní.
46012015	Ditaal yaa bí yii díǹ kaa sá ŋŋal, an puee dàá sá tiwun, mimmee dàá lafun sá tiwun dì nín kaa sá ŋŋalee puɔɔ?
46012016	Àá ditafal yaa bí yii díǹ kaa sá dinimil míǹ puee dàá sá tiwun, mimmee dàá lafun sá tiwun dì nín kaa sá dinimilee puɔɔ?
46012017	Tiwun kɔkɔ yaa sá dinimilee tì bàà ŋáań mana kí nīn gbìl̀? Àá tiwun kɔkɔ yaa bàà sá atafalee, mana ní tì bàà ŋáań kí nīn gbìl̀ nsɔnsɔfi?
46012018	Ama min Unimbɔti lèe ní u kāaǹ tiwun jaŋŋi tiwun pu.
46012019	Ajan kɔkɔ yaa bàà sá dijambaantiilee la ní tiwun tíǹ bàà làá kàl̄?
46012020	Unil wunti jaŋŋi bí kupaau ama ní ki sá tiwumbaantiil.
46012021	An puee, dinimil kaa ŋūǹ kí lì ŋŋal yii: “Maa là-si,” míǹ ní diyil mun kaa tí ŋūǹ kí lì ataa yii: “Maa là-ni.”
46012022	Unil wunti jaŋŋi ŋin bi kpèé yii ŋaa pɔ̄ɔ̄yee, ŋíǹ di nín kèetī.
46012023	Ní ŋin ti kpèé ki ŋèen̄ee, ŋíǹ ní ti tìì tinyool, ní ŋin bɔti taa lèe ŋíǹ ní ti kpèé tiŋan.
46012024	Ama ajan ŋin sá amɔntee, kaa nyàab̀ bí tīī-ŋi tinyool, Unimbɔti ŋá tiwun míǹ kí tīī dijandi din lɔ́ò tinyoolee tinyool ní,
46012025	an nín dàá ŋá pu digàntil ń taa nín̄ bí tiwun jaŋŋi kansikin ŋi-kɔkɔ ń nīn sūǹ tɔb puee.
46012026	Falaa yaa cúú dijandi dibee, an cúú ki kpáaǹ ajan kɔkɔ dee, bi yaa tí bíī pàkà dijandi dibee, ŋin kɔkɔ kíǹee fàal̀ ní.
46012027	Ni-kɔkɔ sá Kriisitoo wunti ní, ní ni-kansikin báà ŋma sá tiwun jandi diba.
46012028	Míǹ ní Unimbɔti péé péé ki kāaǹ akpambal Kriisitoo nikitil kansikin; nliliitiimee, Unimbɔti bɔnaatiliibi, ntataatiimee, bidakaliibi, boonee ní u dū bin kíǹee ki páaǹ. U pú biba bí nīn ŋáań maamaacib, ki pú biba bí nīn cāantí bibunliibi, ní ki tīī biba ŋŋmam bí nīn tútuǹ binib, ní ki pú biba bí nīn kpòotī binib, ní ki pú biba bí nīn sòoǹ isooncaan kupaau.
46012029	Bi-kɔkɔ di sá akpambalaaa? Bi-kɔkɔ di sá Unimbɔti bɔnaatiliibaaa? Bi-kɔkɔ di sá bidakaliibaaa? Bi-kɔkɔ di ŋáań maamaacibaaa?
46012030	Bi-kɔkɔ ní Unimbɔti pú bí nīn cāantí bibunlibaaa? Bi-kɔkɔ di sòoǹ isooncaanaaan? Bi-kɔkɔ di gbìl̀ isooncaan taapu ki nàatāaa?
46012031	An puee, ní nyàab̀ Unimbɔti ń pɔ̄-ni dipɔl din jítiǹ ŋin kíǹeeyee. M dàá gítī dàkà-ni nsan ŋun jítiǹ i-kɔkɔee:
46013001	Báà m yaa sòoǹ isooncaan, binib nì itūun sooni, ní kaa cáá dineendee, tin m sòoǹee sá fam ní kii dawula àá diwaŋkilindi nín sūǹ pu fam an kaa cáá taapuee ní.
46013002	M ŋūǹ kí fɔ̃ɔ̃ dipɔ̄l kí nīn nàatī Unimbɔti nyɔɔbundi, ki ŋūǹ kí nīn cáá dinyil kɔkɔ nì di-nyɔkɔm kí béé tin kɔkɔ bí dibalinee, kí nīn cáá fookii tiŋan án nīn kpìkitī ajoon, míǹ kɔkɔee m yaa kaa cáá dineendee, m sá fam ní.
46013003	Báà m yaa dū tiwan tin m cááyee kɔkɔ ki yākatì bifalaadambi ki yaa dū m-ba gba ki tīī bi wùn̄, ama ní kaa cáá dineendee, tin kɔkɔ m ŋée sá fam ní maa cáá ipaati.
46013004	Un cáá dineendee cáá kimɔtii ní ki cáá tiniti, waa cáá nnimitaataam, kaa dàkà u-ba, kaa cáá dilambil.
46013005	Un cáá dineendee kaa ŋáań min kaa kítèe, kaa cáá ikummunti, kaa cáá diŋuul, kaa díkì unil pu.
46013006	Tin kaa bí deedeeyee kaa tìì un cáá dineendee dipɔɔpindi, see tin bí deedeeyee.
46013007	Úǹ pūǹ binib yìntitam kɔkɔ ní, ki cáá fookii nì dimákal, nì kimɔtii ŋyunti kamaa.
46013008	Unimbɔti nyɔɔbundi nàatitam dàá dāá gbèen̄, isooncaan sòontam dàá dāá gbèen̄, dinyil dàá dāá kúntí ama dineendi kpá kí kúntí jaanjaan.
46013009	Di sá ti-nyil din ti nyée cáá di-gbeennyɔkɔm ní, míǹ ní Unimbɔti nyɔɔbundi nàatitam mun cáá mi-gbèenlaŋki, kun puee taa nyí ki dɔ́ò, kaa ŋūǹ kí sòoǹ kí dɔ́ɔ́ tikɔkɔ mun.
46013010	Timɔntiil tin dɔ́ntèe yaa láā bāańee, tin cáá digbèendee dàá dāá wāŋkì.
46013011	M nín nìn dáá sá kibikee, m nìn sòoǹ kii kibikee, ní ki dàkafī kii kibikee, ní ki kítí m-bɔti kii kibikee. Ama, m nín wíiǹ ki kpántì ukpaanee m fá m nín nìn sá kibiki ki ŋáań min miŋyee.
46013012	Kɔŋkɔnnee, ti nín dáá wāĺ puee bí pùuu kii bi nín kpèé digitikpil poon ki wāĺ puee ní, ŋyunti dòoń ti dàá dāá wāl̀ bɔ́iii. Díǹ pu nee maa nyí ki dɔ́ò, ama ŋyunti dòoń, m dàá dāá béé nyíkínyiki kii Unimbɔti nín nyí-mi pu nan ní.
46013013	Kɔŋkɔnnee tiwan tita di bí: fookii, dimákal nì dineendi, ama tiwan titee kansikinee dineendi di līī.
46014001	An puee ní péé péé kí nyàab̀ dineendi, kí nyàab̀ dipɔl din Unimbɔti Fām pūǹee, cilinjee: nyàab̀maan Unimbɔti nyɔɔbundi nàatitam pɔl.
46014002	Un sòoǹ isooncaanee kaa bíī sòoǹ nì binib, u sòoǹ nì Unimbɔti ní, kun puee binib kaa gbìl̀ tin u sòoǹee taapu. Unimbɔti Fām pɔŋŋu di yàntī u sòoǹ tin bí dibalinee.
46014003	Ama un nàatī Unimbɔti nyɔɔbundee sòoǹ nì binib ní, ní bi-nimbɔtinootam mòtīi cá nyɔkɔpu ki tìì-bi kunyannyaau ki sòŋkī bi-pɔbiliŋ.
46014004	Un sòoǹ isooncaanee, úǹ baba ní an tútuǹ, ama un nàatī Unimbɔti nyɔɔbundee tútuǹ Kriisitoo nikitil kɔkɔ dí cù nyɔɔpu ní.
46014005	M là báà ŋma ń nīn sòoǹ isooncaan, ama tin m baasii nyàab̀ ní nīn cááyee di sá Unimbɔti nyɔɔbundi nàatitam. Di sá un nàatī Unimbɔti nyɔɔbundee jítiǹ un sòoǹ isooncaanee, asee u yaa sòoǹ isooncaan kí fàtī kí nàatī taapu án tūtuǹ báà ŋma ń cù nyɔkɔpuee baba.
46014006	Nnabiyaamu, m bàlfī-ni: M yaa dɔ́miń ni-cee ní ki bí ki sòoǹ nì ni isooncaan in naa gbìl̄ee, mana ní an dàá tūtuǹ-ni? Ŋyunti ŋun ní tin m sòoǹee poonee naa gbìl̄ tin Unimbɔti lēēkí dàkà-nee, kaa béè tiba poon, kaa gbìl̄ Unimbɔti nín tīī dinyɔɔbundi diŋyee, kaa fɔ̃ɔ̃ didàkal diba poon nee.
46014007	Tí dū kí ŋmàntī nì tigbiŋgbiilwan diwul àá kubeeu, miliitil siim yaa kaa nyēēu-ba u-bee, mana ní bi ŋūǹ kí gàntī kí béé yii diwul di sūǹ nee àá kubeeu di sūǹ nee?
46014008	Sooja yaa kaa búń dijanjakantándi ki cántì, mana ní bin kíǹee dàá béé kí bɔ́ntí kujaau?
46014009	Míǹ mbaantiim, ni yaa bíī sòoǹ isoon in baa gbìl̄ee bi dàá ŋá mana ní kí gbìl̄ taapu? Mimmee ni sòoǹ ki féeń dee.
46014010	M nyí yii isoon nín bí i-ba i-ba puee wīikí duulnya poon ama isoon iba kpá kaa cáá taapu.
46014011	Ama, ubɔ yaa bíī sòoǹ nì m isooncaanee, udaan sá man cee unicaan ní ma mun sá úǹ cee unicaan.
46014012	Kii ni nín bí ki nyàab̀ Unimbɔti Fām pɔl puee, ní nyàab̀ din dàá yàntī Kriisitoo nikitil ń cù nyɔkɔpu nnimbɔtisan poonee tikpil.
46014013	An puee un sòoǹ isooncaanee ń mèè Unimbɔti ń pɔ̄-u ŋŋmam ú nīn nàatī tin u sòoǹee taapu.
46014014	Di sá m yaa bíī mèé nì isooncaanee an sá m-fām di mèé, ní m-landɔkɔŋu kaa bíī ŋáań diba.
46014015	Mimmee, an máaǹ ḿ mèè mana? M dàá mèè nì m-fām ní kí mèè nì m-landɔkɔŋu mun binib ń gbìl̄ taapu; kí gāā ilan nì m-fām ní kí tí dū m-landɔkɔŋu kí gāā binib ń gbìl̄ taapu.
46014016	M yaa bíī mèé ki pàkà Unimbɔti nì ŋfāmin ŋmaniŋma mana ní ubɔ un kaa gbìl̀ taapuee ŋūǹ kí kíí yii “Ameen”, ŋyunti ŋun ní waa gbìl̀ tin a sòoǹee taapuee?
46014017	Tiŋman a-wimmeem gbanti bàà ŋān̄, ama an kaa tútuǹ a-juti.
46014018	M jáaḿ Unimbɔti, di sá yii m sòoǹ isooncaan ki jítiǹ ni-kɔkɔ.
46014019	Ama Kriisitoo nikitil kansikinee, an yaa sá anyɔɔbun aŋmoo ní ḿ sòoǹ binib ń gbìl̄ taapu án tūtuǹ-bee, m néeń míǹ ki jítiǹ ḿ sòoǹ isooncaan poon anyɔɔbun kutukub saalaa.
46014020	Nnabiyaamu, ní taa nín̄ dàkafī kii mbiyaamu nín dàkafī puee, nín̄ cáámaan binicikitikaabi landɔkɔŋu. Ama ikpiti jandi puee, ní nīn bí kii mbiyaawaamuee kí taa nín̄ ŋáań ikpiti.
46014021	An ŋmàn̄ Unimbɔti takaldau poon yii: ti-Dindaan lī yii: “M dàá dāá dī binicambi biba pu ní bí sòoǹ nì m-samaau nee inicansoon, ama nì míǹ kɔkɔee baa làá pīlfiǹ-mi.”
46014022	An puee Unimbɔti Fām nín tìì isooncaan iŋyee sá Unimbɔti daaŋku kubɔ ní ki tīī bin kaa nɔ́ɔ́ Yeesuee, an kaa sá ki tīī bin nɔ́ɔ́ Yeesuee. Ama kí nàatī Unimbɔti nyɔɔbundee di sá Unimbɔti daaŋku ki tīī bin nɔ́ɔ́ Yeesuee, ní kaa sá ki tīī bin kaa nyí Yeesuee.
46014023	An yaa sá yii Kriisitoo nikitil kɔkɔ yaa kpáfì kí jāam̀ Unimbɔti ní báà ŋma bí ki sòoǹ isooncaanee, un kaa nyí Yeesuee àá un péēkɔ́oń kí pīlfèe yaa gbìl̄ ni nín sòoǹ miŋyee, waa yíì-ni biwaatiibaaa?
46014024	Ama ni-kɔkɔ yaa bí ki nàatī Unimbɔti nyɔɔbundee, án dàá gbēēun kaa nyí Unimbɔtee àá un péē kɔ́oń kí pīlfèe pɔbil ní ú béé yii u sá ukpiti kun puee u gbìl̄ tin ni sòoǹee taapu,
46014025	ní ki wál̀ u-landɔkɔi in bál̀ u-pɔbilinee, niinee ní ú lítí dicincibil Unimbɔti nimiin nì ijaam ní kí bí yii: “Tiŋman, Unimbɔti lafun bí ni-kansikin.”
46014026	Mimmee nnabiyaamu, an sá tí ŋá mana ní? An sá ni yaa kpáfì kí jāam̀ Unimbɔtee, ubɔ ń gāā ilan, ubɔ ń dàkà Unimbɔti bɔti, Unimbɔti yaa dàkā ubɔ tiba, ú sòoǹ, ní ubɔ ń sòoǹ isooncaan, ní ubɔ ń nàatī isooncaanee taapu; tin báà ŋma dàá ŋée ń tūtuǹ Kriisitoo nikitil ń cù nyɔkɔpu nnimbɔtisan poon.
46014027	Ni yaa làá sòoǹ isooncaanee, án nīn sá binib bili kii bita, bí nīn sòoǹ ubɔ ubɔ, boonee ubɔ ń nàatī tin bi sòon̄ee taapu.
46014028	Ubɔ yaa kaa bí kí nàatī tin bi sòoǹee taapuee, un bíī sòoǹ isooncaanee ń ŋmīĺ kí nīn kíǹ ki sòoǹ úǹ nì Unimbɔti kansikin ŋmaniŋma.
46014029	Bin nàatī Unimbɔti nyɔɔbundee máaǹ kí nīn bí bili kii bita ní bin kíǹee ń nīn pílfí ki dāantí tin bi sòoǹee.
46014030	Ama Unimbɔti yaa nyántì tibɔti tiba ki dàkā ni-kansikin ubɔee, un bíī sòoǹee ń ŋmīĺ.
46014031	Ni ŋūǹ ni-kɔkɔ ń nīn nàatī Unimbɔti nyɔɔbundi ubɔ ubɔ an nín dàá ŋá pu ní béé kí ká kunyannyaauee.
46014032	Unimbɔti Fām min bí u-bɔnaatiliibi puee kaa páb̀-bi bi tɔ́ bi-ba ní.
46014033	Kun puee Unimbɔti kaa sá fam fam Nimbɔtiu, ama ŋgbansɔŋfi Nimbɔtiu ní u sá. Kii Unimbɔti nikitiŋ kɔkɔ poon an nín péēsá puee,
46014034	binimpoobi máaǹ Kriisitoo nikitil kansikinee bí nīn kā ki ŋmí ní, baa cáá nsan kí sòoǹ tiba. Bi máaǹ kí sìntīǹ bi-ba taapu kii Unimbɔti takaldau poon nín lī puee.
46014035	Bi yaa kaa gbìl̄ tiba taapuee bí tin bàlfì bi-calib mmɔŋki. An kaa ŋān̄ binimpoobi ń sòoǹ tiba Unimbɔti nikitiŋ kansikin.
46014036	Nimbi cee ní Unimbɔti bɔti nyáńaaan? Àá nimbi baba cee ní Unimbɔti bɔti dɔ́miń ní?
46014037	Un yaa nyí yii u sá Unimbɔti bɔnaatiliu àá Unimbɔti Fām tīī-u dipɔl dibee máaǹ kí béé yii tibɔti tin m ŋmàn̄ nee sá ti-Dindaan marau ní.
46014038	Un kaa béè yii an sá ti-Dindaan marauee, ní yàntī udaan bɔti.
46014039	An puee nnabiyaamu, nyàab̀maan Unimbɔti Fām ń tīī-ni Unimbɔti nyɔɔbundi nàatitam pɔl, ama kí taa pìin̄ bin sòoǹ isooncaanee nsan.
46014040	Ní nīn ŋáań tikɔkɔ án nīn kítí ki dī nì nsan.
46015001	Nnabiyaamu, m téetí-ni tibɔmɔntiil tin m nìn sòon̄ nì ni, ni fɔ̃ɔ̃ ki kíí ki sí ti-puee bɔti.
46015002	Tibɔmɔntiil gbanti pu ní Unimbɔti fīī-ni. An puee ní nīn gbíntì ki ŋúb́-tì kii m nín nìn sòon̄ nì ni puee, an yaa kaa sá mimmee ni fɔ̃ɔ̃ ki kíí fam dee.
46015003	Tin bi dàkā-mee, tíǹ ní m cáań ki dàkā-ni, tibɔti gbanti poonee tin páb́ tikpilee di sá yii Kriisitoo kpíì timbi kpitii pu ní, kii Unimbɔti takaldau nín lī puee,
46015004	yii bi síb́-u ní iwiin ita dalee ní Unimbɔti fīkitì-u, kii an nín ŋmàn̄ pu Unimbɔti takaldau poonee.
46015005	Piyeer ká-u ní u-kpambaliŋ saalaa nì alee mun ká-u.
46015006	Boonee u-boonnooliibi tili nì iŋmoo mun ká-u dicilpu, bi-kansikin tikpil dáá bí kaa kpíì, ama biba mun kpíì.
46015007	Boonee ní Jaaki mun ká-u, ní akpambal kɔkɔ mun dāa ká-u.
46015008	Bíǹ kɔkɔ ká-u, boon kpataaayee ní u yāntì man un bí kii m-ŋmalii kaa bàn̄ ní bi màl̄-mee mun ká-u.
46015009	Man di sá kiwaai akpambal kansikin, maa máaǹ bí yíiń-mi Yeesu kpambal báà fiii, kun puee m sāaǹ Unimbɔti nikitil.
46015010	Unimbɔti ŋanti pu ní m sá kun m sá díǹee, tiŋan tin u ŋá-mee cáá mpɔn ki yāntì m ŋá ditundi ki jítiǹ akpambal ŋin kíǹee. An kaa sá man m-ba di ŋá an tuuŋŋi, an sá Unimbɔti ŋanti tin bí m-nee di ŋá ditundi gbanti.
46015011	An puee an yaa sá mamaaan, an yaa tí sá bin kíǹeeyaaa, tin pu ti sòon̄ee dee, tin ni mun fɔ̃ɔ̃ ki kííyee dee.
46015012	Ti yaa sòon̄ ki tùkū-ni yii Unimbɔti fīkitì Kriisitoo ditaŋkpiilinee, mana ní ni-kansikin biba lì yii bitaŋkpiibi kaa bí kí fìkitī?
46015013	Bitaŋkpiibi yaa kaa fìkitī ditaŋkpiilinee, mimmee Kriisitoo mun kaa fīkitì dee.
46015014	Kriisitoo yaa kaa bàà fīkitèe, tibɔmɔntiil tin ti sòoǹ nee bàà sá fam ní, ní ni mun nín fɔ̃ɔ̃ ki kíí miŋyee ŋá fam.
46015015	Ali gba ti bàà sá binyimɔndambi, kun puee ti mɔ́ntì ki túǹ Unimbɔti pu yii u fīkitì Kriisitoo ditaŋkpiilin, kin ú mun kaa fīkitì-u, an yaa lafun sá tiŋman yii bitaŋkpiibi kaa fìkitēe.
46015016	Bitaŋkpiibi yaa kaa fìkitēe, mimmee Kriisitoo mun kaa fīkitì dee.
46015017	Kriisitoo yaa kaa fīkitì ditaŋkpiilinee, mimmee ni-fookiiu sá fam dee, ni dáá gbíntì ki bí ni-kpitii poon dee.
46015018	An yaa sá mimmee, bin nɔ́ɔ́ Kriisitoo ki kpíìyee wáŋkì.
46015019	An yaa sá dimaŋfal din poon ti bí nee ŋmaniŋma pu ní ti yaa máká Kriisitoo puee, mimmee timbi falaau jítiǹ binib kɔkɔ yɔu.
46015020	Ama Kriisitoo fīkitì ditaŋkpiilin tiŋman, bitaŋkpiibi bin dàá dāá fìkitēe, úǹ di sá upeepeekaa ki fīkitì.
46015021	Di sá yii unibaanti pu ní ŋkúm dī ki jéetì binib pu, míǹ mbaantiim ní bitaŋkpiibi fìkititam tí dīń unibaanti pu kí fìkitī báà ŋma.
46015022	Kii Adam puee ti-kɔkɔ nín kúù puee, míǹ mbaantiim, Kriisitoo puee bi dàá dāá tīī binib kɔkɔ dimaŋfal.
46015023	Ama an sá báà ŋma nì u-yuntiŋu ní, Kriisitoo di sá upeepeekaa ki fīkitì ditaŋkpiilin, ní bin nɔ́ɔ́ Kriisitooyee mun ń dāá fìkitī ŋyunti ŋun u yaa láā fātìi gítińee.
46015024	Boonee ní duulnya kúntitam ń nín bàń; ŋyunti ŋun u yaa láā kúntì ipɔn kɔkɔ nì i-nyɔkɔmee ní ú dū dibeel kí tīī u-Baa Unimbɔti.
46015025	Kriisitoo dàá jī dibeel míǹ ní kí tin sāā ŋyunti ŋun u dàá já kí jī nì u-nannanliibi kí dū-bi kí ŋá u-taaŋi taapuee.
46015026	U-nannanliu un u dàá kúntí kántanjooliiyee di sá ŋkúm.
46015027	Kun puee an lī Unimbɔti takaldau poon yii: “U dū tikɔkɔ ki ŋá u-taaŋi taapu.” Unimbɔti nín lī yii u dū tikɔkɔ ki ŋá u-taaŋi taapuee, kaa sá ki kpáaǹ úǹ Unimbɔti u-ba ní u kpáàā dūu ŋá u-taapu.
46015028	Ŋyunti ŋun ní tikɔkɔ yaa láā sīntiǹ ti-ba ki tīī Kriisitooyee, niinee ní úǹ Unimbɔti Jipɔɔn mun u-ba ń dāá sìntīǹ u-ba kí tīī Unimbɔti un sīntiǹ tikɔkɔ taapu ki tīī-uee, ní Unimbɔti ń nīn yì tikɔkɔ nì tikɔkɔ.
46015029	Kpèèmaan bin yàntī bi fùul̀-bi Unimbɔti nyim bin kpíìyee yil puee: bin kúùyee yaa kaa bàà fìkitēe, ba pu ní bi yàntī bi fùul̀-bi Unimbɔti nyim bitaŋkpiibi yil pu?
46015030	Bi yaa kúù kaa fìkitī ní, ba pu ní ŋyunti kamaayee timbi bí diniminaamandin ní?
46015031	Nnabiyaamu, baabadalee ŋkúm tà ki kíbití-mi ní. Ni nín nɔ́ɔ́ ti-Dindaan Yeesu Kriisitoo puee nín tìì-mi disindi diŋyee di yì-tì ní m lì míǹ.
46015032	An yaa sá yii unil yaa kpíì waa ti fìkitēe, mimmee m nín jáń nì kumooun peelii in bí Eefeesee ba paatii ní m ká? An yaa sá yii bi-taŋkpiibi kaa fìkitēe, mimmee càmaan tí ŋá kii dilaŋkpandi nín lī puee yii: “Tí jī kí nyòmaan, kun puee fool ti dàá fu kpú.”
46015033	Ní taa yàntī ubɔ ń ŋmàtiǹ-ni: “Ni yaa nɔ́ɔ́ binib bin bimbim kaa ŋān̄ee, see ni mun ń dāá bīil̀.”
46015034	Ní gítiḿmaan ni-ban kí nīn cáá ilandɔkɔmɔnti kí taa ti ŋá ikpiti. Ni-kansikin biba kaa nyí Unimbɔti. M nín lī pu nee, an sá ni-cooi ní.
46015035	Ama ubɔ dàá lì yii: “Mana ní bin kpíìyee dàá fìkitī? Tiwun tilati ní bi dàá dāá nīn cáá dee?”
46015036	Ugbaan, a yaa búĺ ŋwamboolee, ŋwamboolee yaa kaa kpíìyee, ŋuaa nyēē.
46015037	Kí kūtèe, kun a búĺee sá idi àá iwambool iba ní an nyā ki sá tifaal an kaa ti sá ŋwambool ŋun a búĺee.
46015038	Unimbɔti di tìì ŋwamboolee u nín là ŋú nyā kí nīn bí miŋyee, úǹ di tìì iwambool kɔkɔ nín máaǹ kí nyā kí nīn bí miŋyee.
46015039	Tiwan tin kɔkɔ cáá kufoouee wunti kaa sá tibaantiil, binib wunti bí ti-ba, ipeel yati bí ti-ba, nnɔmbiyaamu yati bí ti-ba, ijɔm mun yati bí ti-ba.
46015040	Tiwun tin sá yilpu yatee bí, ní tin mun sá taapu dooyee yati bí. Tin sá yilpuee nyaaŋku nyáń ku-ba nì tin sá taapu dooyee.
46015041	Ŋwìiń nyaaŋku bí ku-ba ní uŋmal mun yɔkɔ bí ku-ba, ali gba iŋmalbijaa kansikinee i-nyaaŋku bí ku-ba ku-ba ní.
46015042	Míǹ mbaantiim ní bitaŋkpiibi yaa láā fīkitèe, an dāa bí. Tiwun tin kúùyee ní bi dù kí síb́, ní tí dāá fìkitī nì tiwun tin kaa kúùyee.
46015043	Kí wàatī bí dū-tì kí síb́ee tàa ŋān̄, kaa pɔ̄ɔ̄ mun. Ama ní tí dāá fìkitī nì kunyaaŋŋu nì mpɔn.
46015044	Taapu doo wunti ní bi dùú síb́ ní tí dāá fìkitī nì yilpu wunti. Taapu doo wunti bí ní yilpu mun yati bí.
46015045	Kii Unimbɔti takaldau poon nín lī puee, yii: “Adam unipeepeekaayee Unimbɔti náań-u ní ki tīī-u dimaŋfal,” ama Adamjoolkaayee úǹ sá Unimbɔti Fām min tìì dimaŋfalee ní.
46015046	An kaa sá un nyánní Unimbɔti ceeyee di péetí kí dāan̄, an sá un nyánní taapu dooyee di péetí, ní un nyēeń Unimbɔti ceeyee ń páanní boon.
46015047	Ntam ní Unimbɔti dūu náań Adampeepeekaa ní u sá taapu doo, ama Adamliliitee nyánní Unimbɔti cee ní.
46015048	Binib bin sá taapu doo yabee náań nì un Unimbɔti dū ntam ki náańee ní, ní bin sá yilpu yabee náań nì un nyánní yilpuee.
46015049	Ti nì un sá taapu dooyee nín náań pu nee, míǹ mbaantiim ní ti nì un sá yilpuee dàá dāá nīn tí náań.
46015050	Nnabiyaamu, tin m là kí tùkù-nee sèé: tiwun nì fatiku kaa ŋūǹ kí kɔ́ Unimbɔti beelin, míǹ ní tin kúùyee kaa ŋūǹ kí fɔ̃ɔ̃ tin kaa kúùyee.
46015051	M dàá tùkù-ni tibɔti tin nìn bí dibalinee: di sá yii ti-kɔkɔ kaa làá dāá kpú kí dɔ́ɔ́ kí wàatī ní Yeesu ń nín gítiń, ama ti-wunti di dàá dāá kpántí.
46015052	Dikantánjoolkaal yaa láā búńee, niin niin dicilpu kii dinimil nín péēkábití puee, bitaŋkpiibi kpáàā fīkitì nì tiwun tin kaa ti kúùyee, ní timbi bin kíǹ kaa kpíìyee wunti ń cúú kpántí.
46015053	Di sá yii tiwun tin bíiĺee dāa kpántí tin kaa bíiĺee, míǹ ní tiwun tin kúùyee dāa kpántí tin kaa kúùyee.
46015054	Ŋyunti ŋun ní tiwun tin bíiĺee yaa láā kpántì tin kaa bíiĺee, ní tiwun tin sùee yaa láā kpántì tin kaa ti sùee, ŋyunti gbantee an ŋá kii an nín ŋmàn̄ Unimbɔti takaldau poon puee dee, yii: “Bi kúntì ŋkúm, dijajil ŋá dimɔndi.”
46015055	“Too, ŋkúm, a-jajil bí la? Too, ŋkúm, a-looti bí la?”
46015056	Ŋkúm looti di sá ikpiti, ní ikpiti pɔŋŋu sá mara.
46015057	Tí jāam̀maan Unimbɔti u nín dìŋfī ti-Dindaan Yeesu Kriisitoo pu ki tìì-ti dijajil diŋyee pu.
46015058	An puee, m-nabineeŋkaamu, ní nīn ŋúb́ an píkí, kí báań inyaan kí nīn tūm̀maan ti-Dindaan tundi kí taa gbèen̄, kí nīn nyí yii ni-tundi kaa làá gbíntí fam.
46016001	Tibɔti tin m cáá kí tùkù-ni tootoo un ni ŋáań kí tīī Kriisitoo yab bin bí Jeerusaleemee sèé: Ni mun ń nīn ŋáań kii m nín dàkā Kriisitoo nikitiŋ ŋin bí Gaalaati tiŋkinee puee.
46016002	Kɔɔsil kamaayee, báà ŋma ń lēēmin u kée dijandi din u dàá tīīyee kí yɔ́oń, án taa nín̄ sá yii man ḿ bàń ní ní nín kíĺ animil ditɔl.
46016003	Ní lēēbinib biba, m yaa láà bāan̄ee ḿ tīī-bi takalda, kí tɔ̄-bi bí cáá ni-tootoou kí tīī Jeerusaleem yab.
46016004	An yaa tí sá yii ḿ cù m-baaa, man nì bi ń nɔ́ɔ́ kí cù.
46016005	M yaa làá dāan̄ ni-ceeyee, m dàá dīń Maseeduaan tiŋkin ní kí nín bàń-ni kun puee m là kí dī Maseeduaan ní.
46016006	An yaa yíì m dàá kàl̄ ni-cee fiii, ni yaa kaa kpēēgba, ni-cee ní m dàá kàl̄ ní tiwool yuntiŋu ń jītí, an nín dàá ŋá pu ní tūtuǹ-mi ḿ nìkī m-saŋŋu laakin sá ḿ cùee.
46016007	Maa ti là kí dāá kàl̄ ni-cee fiii, ti-Dindaan yaa kííyee, m là kí kàl̄ ni-cee kí yúntí ní.
46016008	Ama m dàá nīn bí Eefeesi tiŋkin ní kí tin sāā Pantikooti jiŋaaliu dal.
46016009	Di sá yii nsan ŋubɔ pīitì ki dɔ̃oǹ ḿ dī kí ŋá dituŋkpaandi, nì min kɔkɔ m-nannanliibi wīikí tikpilee.
46016010	Tiimootee yaa bāań ni-ceeyee, ní fɔ̃ɔ̃-u mmɔntiimin u-pɔbil ń nīn sòm̀, kun puee ú mun tūǹ ti-Dindaan tundi kii mamee ní.
46016011	Ubɔ ń taa kpèè kí sìŋkīǹ-u, ama ní tūtuǹ-u ú fàtī kí gítiń m-cee nì dipɔɔsɔŋkil, di sá man nì nnabiyaamu mun bí dooyee kā ki cí-u.
46016012	M bàà tīī ti-nabiki Apooloosi kunyannyaau u nì nnabiyaamu mubɔ bí bàà dāan̄ ni-cee, ama waa là kí dāan̄ kɔŋkɔnnee, ŋyunti ŋun sá ú dāan̄ee yaa láā bāańee, u dāa dòoń.
46016013	Ní nīn nyí nì ni-ba kí nīn ŋúb́ ni-fookiiu Kriisitoo ni án píkí, kí nīn cáá dipɔbil, kí nīn pɔ̄ɔ̄.
46016014	Tin kɔkɔ ni yaa làá ŋée, ní nīn ŋáań nì dineendi.
46016015	Nnabiyaamu, m dàá gítī kūtì-ni tiba: Kee ni nyí Steefanasi nì u-dicaŋkuɔɔ, ni téetí yii bíǹ di sá bin péé péé ki fɔ̃ɔ̃ Yeesu ki kíí Greeki tiŋkin ki tútuǹ Unimbɔti yabee.
46016016	An puee, ní dū ni-ba kí tīī an nibee jutiibi nì bin kɔkɔ bí bi-cee ki tūǹ ditundi nì dipɔbil dibee.
46016017	Steefanasi nì Fɔtunatoo nì Akayikusi dāantam mɔ́ɔkiǹ-mi, di sá ni nín kpá m-ceeyee, bíǹ di téeǹ ni-yil ki ŋáań tin ni yaa bàà bí ni bàà làá ŋá kí tīī-mee.
46016018	Bi tīī-mi kunyannyaau kii bi nín tīī ni mun puee. Binimɔntiibi bin bí mimmee máaǹ bí pàkà-bi.
46016019	Kriisitoo nikitiŋ ŋin bí Asii timmunee jáaḿ-ni. Akilaasi nì Prisiil nì bin kɔkɔ kɔ̃ontí bi-dumpu ki jáaḿ Unimbɔtee jáaḿ-ni tiŋan ti-Dindaan pu.
46016020	Nnabiyaamu mun kɔkɔ bí dooyee jáaḿ-ni. Ní jāam̀ tɔb nì kunabitiiu jaamii.
46016021	Man Pɔɔl m-ba di dū m-ŋal ki ŋmàn̄ ijaam nee kí jāam̀-ni.
46016022	Un kaa là ti-Dindaanee, udaan ń ŋá fam. “Ti-Dindaan dòoń!”
46016023	Ti-Dindaan Yeesu ŋanti ń nīn bí ni-pu.
46016024	M néeń ni-kɔkɔ Yeesu Kriisitoo pu.
47001001	Man Pɔɔl un Unimbɔti là m sá Yeesu Kriisitoo kpambalee, nì ti-nabiki Tiimootee di ŋmàn̄ takalda nee kí tīī nimbi Unimbɔti yab bin kɔ́ò Kɔranti tiŋkinee nì bin kɔkɔ sá Unimbɔti nikitil ki kɔ́ò Akaayi timmu mun kíǹee nee.
47001002	Ti-Baa Unimbɔti nì ti-Dindaan Yeesu Kriisitoo ń ŋá-ni tiŋan kí tīī-ni ŋgbansɔŋfi.
47001003	Tí nyɔ̄ŋkìmaan Unimbɔti ti-Dindaan Yeesu Kriisitoo Baa un di sūǹ ti-saai ki ŋmēentí-ti tikɔkɔ poonee.
47001004	Falaabi bin kɔkɔ jēetí ti-puee, úǹ di ŋmēentí-ti, an nín dàá ŋá pu ti mun ń dū diŋmeendi din ti fòol̄ u-ceeyee kí ŋméeǹ bin mun bí báà falaa un kamaa poonee.
47001005	Kii Kriisitoo pu ti nín jīǹ falaa tikpil tikpil puee, míǹ mbaantiim ní u-puee ti tí fòol̄ diŋmeendi tikpil tikpil.
47001006	Timbi yaa bí ki jīǹ falaayee, an sá nimbi ń ká diŋmeendi nì difiil pu; ní timbi yaa ká diŋmeendee an sá yii ni mun ń ká diŋmeendi kí ŋmā kí ŋmèè nì kimɔtii falaabi bin timbi bíī jīǹee jutiibi yaa láà bāań-nee.
47001007	Ti máká ni-pu mbaamɔmin kun puee ti nyí yii ni mun bí ki jīǹ falaa kii ti mun nín bí ki jīǹ pu nan ní, an puee ní ni ŋūǹ kí fɔ̃ɔ̃ diŋmeendi din bí ki tīī-tee mun.
47001008	Nnabiyaamu, ti là ní béé falaa un ti jíń Asii tiŋkinee. Falaa gbanti nìn cúú-ti ki lákatì ti-pɔŋŋu pu, taa nìn gítī máká yii ti dàá nīn bí dimaŋfalin.
47001009	Timbi ti-ba nìn péēká yii tiba kaa ti bí see ŋkúm ní ti dàá kpú. Tin bí nee nìn bāań ti-pu an nín dàá ŋá pu tí taa dū ti-mákal kí ŋá timbi ti-ba pu, ama tí nīn máká Unimbɔti un fìkitī bitaŋkpiibee pu.
47001010	Úǹ di nyántì-ti diniminaamandi kúm gbanti poon, ní ki dàá dāá nyāntí-ti. Ní ti cáá dimákal u-pu yii úǹ di dàá dāá gítī nyāntí-ti,
47001011	kun puee ti nyí yii ni bíī tútuǹ-ti ŋwimmeem poon. Di sá yii kunipaau yaa mēēti-pu ní Unimbɔti fɔ̃ɔ̃ bi-wimmeemee kunipaau dàá dāá pàkà-u u nín ŋá tiŋan tin ki tīī-tee pu.
47001012	Kun pu an mɔ̄ǹ-tee di sá yii ti-pɔbiliŋ poonee ti nyí yii ti dū dipɔbil diba nì mbimbimɔntiim min bí circir ki nyánní Unimbɔti ceeyee ní ki kāl̀ duulnyan, cilinjee ni-kansikin.
47001013	-
47001014	Taa ti ŋmàn̄ tibɔti tiba ki kútì tin ni kàan̄ ki gbìl̄ nee pu. Kɔŋkɔnnee naa láá baasii béè-mi ki dɔ́ò. Ama ti-Dindaan Yeesu gítintam dalee, ni dàá dāá béé-mi mmɔntiimin. Yaadalee, timbi puee, an dàá dāá mɔ̄ɔkiǹ-ni, ní ni mun puee an dàá dāá mɔ̄ɔkiǹ ti mun.
47001015	Tíǹ pu ní m máká ki bàà là kí dīń ni-cee an nín dàá ŋá pu ní ká tiŋan mili puee.
47001016	M bàà dākafì yii ḿ dīń ni-cee ní kí nín càatī Maseeduaan tiŋkin, ní boonee kí fàtīí tí dīń ni-cee, ní bàà tūtuǹ-mi ḿ nìkī m-saŋkindi kí nīn cá Juudee tiŋkin.
47001017	M nín bɔ́ntì kí còom̀ m-saŋŋu puee, an sá man di gāā m-bindi ki là kí cù-ŋu naaan? Àá m sá unil un nyɔkɔ kaa bīī tibɔti kí lì yii iiin kí fàtīí lì yii aayeeyee ní?
47001018	Ibaamɔn Unimbɔti sá m-seeradaanu, m-saŋŋu ŋun bɔti ti sòon̄ nee kaa sá “Iiin” nì “Aayee” ŋmàl̄.
47001019	Di sá yii Unimbɔti Jipɔɔn Yeesu Kriisitoo un bɔti man nì Siilaasi nì Tiimootee sòon̄ ni-cee niinee kaa sá “Iiin” nì “Aayee” ŋmàl̄, ama, u-nee, an péēsá “Iiin” ŋmaniŋma ní.
47001020	Kun puee Unimbɔti nín pɔ̃oǹ tiŋyee Yeesu pu ní an sá “Iiin” tiŋman. An puee Yeesu Kriisitoo pu ní ti lì “Ameen” ki nyɔ́ŋkí Unimbɔti.
47001021	Unimbɔti di báaǹ timbi nì nimbi inyaan Kriisitoo ni. Úǹ di sītì ti-pu Circir Fām.
47001022	Úǹ di dū u-daaŋku ki ŋá ti-pu, ní ki dū u-Fām ki ŋá ti-pɔbilin kí dàkà-ti yii ti sá u-yab u kpáafì tiwammɔntiil ki yɔ́oǹ kí dāá tīī-ti fool boon.
47001023	Unimbɔti pu ní m sòoǹ ibaamɔn. Kun pu maa dīń ni-cee Kɔranti tiŋkinee di sá maa là kí yòon̄ ni-pɔbiliŋ, m yaa mɔ́ntì ú kpò-mi.
47001024	Di sá yii taa là kí dū mpɔn kí dàkà-ni ni nín máaǹ kí fɔ̃ɔ̃ kí kíí puee. Ama ti là kí jòò-ni ní nīn cáá dipɔɔpindi ní, kun puee ni-fookiiu pɔ̄ɔ̄.
47002001	An pu ní m ká yii an ŋān̄ ḿ taa dāan̄ ni-cee kí fàtīí tí kɔ́ǹ-ni kunimbaau.
47002002	Kun puee nimbi di tìì-mi kunyannyaau, kin m yaa kɔ́ǹ-ni kunimbaauee, bilab di dàá gítī tīī-mi dipɔɔpindi?
47002003	Kun yì-tì m ŋmàn̄-ni takaldee, di sá maa là kí bàń kí ká bin bàà làá tīī-mi dipɔɔpindee ń kɔ́ǹ-mi kunimbaaun, di sá m nyí yii man pɔɔpindi sá nimbi yal ní ni mun pɔɔpindi sá ma yal.
47002004	An nìn sá-mi kunimbaau nì dipɔɔbiildi nì nsiim ní m ŋmàn̄-ni takalda, kaa sá kí kɔ́ǹ-ni kunimbaau pu ní m ŋmàn̄-ni, ama an sá ní ŋmā kí béé dineendi din bulfi m cáá ni-puee ní.
47002005	Unil un di yaa cáań kunimbaau neeyee, an kaa sá man baba ní u kɔ́ǹ kunimbaau, u kɔ́ǹ ki kpáaǹ ni-kɔkɔ ní. Ama kí taa sòoǹ kí càatēe ni-kansikin biba ní u kɔ́ǹ kunimbaau,
47002006	ni-kansikin kupaau nín kpáfì kinyɔkɔ ki dáaĺ udaan tafal miŋyee ŋmāntì.
47002007	Kɔŋkɔnnee ni máaǹ kí dūú pɔ̄-u kí tīī-u kunyannyaau ú taa gítī kɔ́ kunimbaakpaŋkpaaŋŋun.
47002008	An puee m gbāam̀-ni ní dàkàmaan ni-neendi udaan pu.
47002009	M nìn ŋmàn̄-ni tibɔtee kí cɔ̄ŋkì-ni kí kpèè yii ni tɔ́-mi tiŋman puɔɔɔ!
47002010	Ni yaa dū unil un kpitii ki pú-uee, ma mun dàá dūú pɔ̄-u. Tiba yaa bí ki sá ní dūú pɔ̄-uee, nimbi puee man dūu pú Kriisitoo nimiin,
47002011	an nín dàá ŋá pu tí taa yàntī Sitaan ń jī ti-puee, kun puee ti nyí u-landɔkɔŋu.
47002012	-
47002013	M nín bàn̄ Troowasi tiŋkin kí sòoǹ Kriisitoo bɔmɔntiitee, nì min kɔkɔ ti-Dindaan pīitì-mi nsan ḿ sòoǹ-tèe, m nín kaa ká m-nabiki Tiiti niinee, m-pɔbil kaa sòm̀ ḿ kàl̄ niin, an pu ní m yíkì bi-cee ki búntì Maseeduaan.
47002014	Tí jāam̀ Unimbɔti Kriisitoo pu, u nín cáá ti mun ki ŋáań u-jajil faalii poon puee, ti nì Kriisitoo nín ŋá ubaantee puee u dì ti-pu ki gbìtī ajan kɔkɔ Kriisitoo bɔti kii talaaluee.
47002015	Ti sá kii talaalu un sɔ́fèe ní Kriisitoo cáā tìì Unimbɔti. Míǹ ní ti tí sá ki tīī binib bin ká difiilee nì bin mun wáŋkèe.
47002016	Bin ká difiilee ceeyee an sá bíǹ nsɔnsɔfi ŋun tìì dimaŋfalee ní, ama ní ki sá bin wáŋkèe cee nnunnu ŋun tìì ŋkúmee. Ŋma di bàn̄ kí ŋá an tundi gbanti?
47002017	Timbi kaa sá kii binib tikpil bin dū Unimbɔti bɔti ki kpántì dibantilee, ti sá ibaamɔn nib ní, Unimbɔti di lēē-ti ki tú. Ti nín ŋá ubaanti nì Kriisitooyee pu ní ti sòoǹ Unimbɔti nimiin.
47003001	Mimmee ti fātìi tí bíī dàkà ti-ba yii ti ŋá tiba deeyaaa? Àá an bàlfī yii tí cáań takaldab bin bi ŋmàn̄ ki pàkā-tee kí dàkà-ni naaan? Àá an sá yii tí bàlfī-ni ní ŋmà takalda kí pàkà-ti ní, ali kii biba nín ŋáań puee?
47003002	Nimbi Kɔranti yab di sá takalda un báà ŋma wāĺ ki kàaǹee ní takaldee ŋmàn̄ ti-pɔbilin.
47003003	Báà ŋma wāĺ yii ni sá takalda un Kriisitoo dī ti-pu ki ŋmàn̄ee ní. Waa ŋmàn̄ nì ntakaldaŋmamɔɔn. Ama Unimbɔti un bí dimaŋfalinee Fām di ŋmàn̄. Waa ŋmàn̄ ataŋkpee pu, u ŋmàn̄ binib pɔbiliŋin ní.
47003004	Kriisitoo puee dimákal din ti cáá Unimbɔti puee dee.
47003005	Di sá taa bí yii ti ŋūǹ kí ŋá tiba ti-ba pɔŋŋu pu, tin ti yaa ŋúń ki ŋée an sá Unimbɔti pɔŋŋu di cāntì ti ŋúń ki ŋá.
47003006	Kun puee úǹ di tìì-ti ŋŋmam ní ti sòoǹ dipoompɔndi din u ŋée bɔmɔntiiti. Dipoondi gbanti kaa sá mara un nìn sá nì tiŋmaŋmabtee, ama dì sá nì Unimbɔti Fām tundi ní. Di sá mara kù ní, ama Unimbɔti Fām míǹ tìì binib dimaŋfal ní.
47003007	Unimbɔti nín nìn ŋmàn̄ u-marab ataŋkpee puee bi nìn ká u-nyooti. Ní Mooisi mun nimiin nìn kíǹ ki jìl̀, ní Israyeel yab kaa nìn gítī ŋūǹ kí kpèè-u. An nyootee sá tin jītée ní. Marab bin bi yaa yīntì an cāabìń ŋkúmee yaa nìn dɔ́miń nì kunyaaŋŋu míǹ,
47003008	kin ataa aŋa pu ní Unimbɔti Fām min tìì dimaŋfalee nyooti kaa máaǹ ki jítiǹ míǹ.
47003009	An yaa sá yii marab bin dàá cáań ŋkúmee pu ní Unimbɔti nyooti dɔ́miń ki jìl̀ mimmee, mana ní Unimbɔti Fām tundi din dàá yàntī binib ń kpántí deedeedambi Unimbɔti nimiinee nyooti dàá nīn jìl̀ dee?
47003010	Taa ŋūǹ kí dū tinyool tin nìn jítèe kí ŋmàntīǹ tin bí nee báà fiii. Kun puee tíǹee sá tikpaandi ní.
47003011	Tin bí ki dàá jītée di yaa cáá tinyool míǹ nee, kin tin dàá nīn péēbí kí nīn cée faa!
47003012	Ti nín cɔ́tí tin pu tikpilee dee. An pu ní ti cáá dipɔbil ki sòoǹ ki cántí tikɔkɔ.
47003013	Timbi kaa làá ŋá kii Mooisi nín nìn dū ŋŋaabu ki bīiǹ u-nimiin Israyeel yab ń taa kpèè-u kí nīn cí ŋyunti ŋun ní ŋwalfee dàá dāá lēēyee.
47003014	Bi-landɔkɔi kaa cútí tibɔti malaa, ali kii ŋŋaabuee dáá gbíntì ki lìkī bi-nimiinee. Di sá yii bi yaa kàaǹ dipooŋkpikil takaldau poonee baa gbìl̀ taapu, ali ki dāā sāā díǹee bi-landɔkɔi kaa cútí tibɔti. See unil un fɔ̃ɔ̃ Kriisitoo ki kííyee baba nimiin ní ŋŋaabu bìitī.
47003015	Ali ki dāa sāā díǹ bi yaa bíī kàaǹ Mooisi takaldabee an bí kii ŋŋaabuee lìkī bi-landɔkɔi ní baa gbìl̄ taapu.
47003016	Unil un yaa fɔ̃ɔ̃ ti-Dindaan ki kííyee nimiin ní ŋŋaabuee lèekī.
47003017	Di sá yii ti-Dindaanee, Unimbɔti Fām dee, laakin ti-Dindaan Fām yaa bée, niin ní dibatɔl bí.
47003018	Timbi bin kɔkɔ nimiin ŋŋaabuee lēēyee di sá bin pu ní bi wāĺ ti-Dindaan nyootee. Ní Unimbɔti Fām bí ki tūǹ ti-ni ditundi ní u-nyooti mun wīintí ti-ni ki cá. Unimbɔti Fām nín ŋá ditundi diŋyee dee.
47004001	An sá tiŋan ní Unimbɔti ŋá-ti ní ki dū ditundi nee ki ŋúbiǹ-ti. An pu ní ti-wunti kaa yòtī di-pu.
47004002	Ti fá dibɔmbɔndi nì icoo tuuŋŋi, taa ŋmàtíǹ binib, kaa kpántí Unimbɔti bɔti, ama Unimbɔti nimiin ní ti sòoǹ ibaamɔn ki cántí ki tùkù binib ki nyàab̀ báà ŋma ń béé yii tin ti sòoǹee sá ibaamɔn.
47004003	An puee bin wáŋkèe ceeyee Unimbɔti bɔti tin ti sòoǹ nee sá dibɔmbɔndi ní ki tīī-bi.
47004004	Kun pu baa fɔ̃ɔ̃-tì ki kííyee di sá Sitaan un sá duulnya nee bɔtiuee jòb̄-bi ki yāntì baa wāĺ tibɔmɔntiilee nín ŋmíntí ki dàkà-bi Kriisitoo un sá Unimbɔti naŋkuee nyooti.
47004005	Taa bíī sòoǹ-ni timbi ti-ba bɔti, Yeesu Kriisitoo bɔti ní ti sòoǹ nì ni yii úǹ di sá ti-Dindaan, úǹ pu ní timbi sá ni-tɔntɔnliibi.
47004006	Di sá Unimbɔti un bí yii: “Ŋwalfi ń ŋmíntí dibɔmbɔndinee,” úǹ u-ba di ŋmíntì ti-pɔbiliŋ poon ki yāntì ti ká Kriisitoo nimiin Unimbɔti nyooti nín jìl̀ miŋyee.
47004007	Timbi bin u dū tibɔmɔntiil tin sá tigaajawanee ki ŋúbiǹee, ti sá kii aboonee ní taa pɔ̄ɔ̄, ní tigaajawan kā ti-ni, an nín dàá ŋá pu binib ń béé yii mpɔŋkpaan ŋun bí ti-ni ki ŋáań ditundee nyánní Unimbɔti ceeyee, an kaa nyánní timbi cee.
47004008	Falaabi kɔkɔ nì bi-nyɔkɔm nyìitī-ti, ama ti mun kaa wìil̄; tiwan tikpil bàkantí-ti, ama ti mun kaa páatí ti-mákal Unimbɔti pu.
47004009	Bi jì-ti, ama Unimbɔti kaa yàntī bí cúú-ti; bi líikí-ti kitiŋ, ama ti mun kaa kúù.
47004010	Baabadalee bi dī-ti kí kpò-ti kii bi nín nìn dī Yeesu puee an nín dàá ŋá pu bí ká dimaŋfal din Yeesu cááyee ti mun nee.
47004011	Yeesu puee ŋyunti kamaayee ŋkúm péēkpàkaǹ-ti ní. Báà ti yaa jíń falaa ní ki dāa kpíì, binib dàá béé yii Yeesu bí ti-ni.
47004012	Timbi bí ŋkúmin, ama ní ki cāabìń nimbi dimaŋfal.
47004013	Ali kii Unimbɔti takaldau poon nín lī puee yii: “M fɔ̃ɔ̃ ki kíí an pu ní m sòon̄.” Nlandɔkɔ gbanti mbaanti ní ti mun cáá, ti mun fɔ̃ɔ̃ Unimbɔti ki kíí, an pu ní ti sòoǹ.
47004014	Ti nyí un fīkitì ti-Dindaan Yeesu ditaŋkpiilinee dàá dāá fìkitī ti mun kii u nín fīkitì Yeesu puee, ní kí dāá cáá ti nì ni-kɔkɔ kí kàan̄ u-cee.
47004015	Nimbi pu ní ti jīǹ falaa gbanti an nín dàá ŋá pu Unimbɔti nín tīī diyimɔɔl diŋyee ń bà báà ŋma, bí kpāfì kunipaau kí jāam̀ Unimbɔti tinyooldaan u-ŋanti puee.
47004016	An pu ní ti-wunti kaa yòtī, báà an yaa sá yii ti-wunti tin poon ti bí nee yaa bíī nàantí ki sìntāaa dimaŋfapɔndi din bí ti-nee dàá nīn péēpòntī ní ki cá.
47004017	Kɔŋkɔnnee ti nín bíī jīǹ falaa un fiii nee di bíī bɔ́ntí tinyookpaandi tin kaa cáá dikuntil taa ŋūǹ kí dūú ŋmàntīǹ tibee ki yɔ̃ontí-ti.
47004018	An puee timbi nimikpeeŋu bá tin baa wāĺee pu ní kaa sá tin bi wāĺ nee pu, di sá tin bi wāĺee kaa yúntí, ama tin baa wāĺee tíǹ dàá nīn péēbí ní kí nīn cá jaanjaan.
47005001	Ti nyí yii tiwun tin poon ti kɔ́ò duulnya nee poonee yaa kpíìyaaa, Unimbɔti kpáafì-ti tiwumpɔn tiba yilpu, tin sá kii kudii kun úǹ u-ba máńee ní tí nīn kɔ́ò poon jaanjaan.
47005002	Ama kɔŋkɔnnee ti bí ki yáliŋkí ki bàà nyàab̀ kí fɔ̃ɔ̃ yilpu wunti tin sá kii kudii kun Unimbɔti u-ba máńee.
47005003	Kun puee taa làá tin nín̄ bí yilpu kaa cáá tiwun.
47005004	Tiŋman timbi bin dáá kɔ́ò tiwun nee poonee, ti bí digìńdi nì falaabi poon ní. Ama taa là kí nyā tiwun tin sá taapu doo yatee poon, ti là kí dū yilpu wunti ní kí dūú bìin̄ tin béeyee pu an nín dàá ŋá pu ní tiwun tin kúùyee ń nīn fúuń tin kaa kúùyee poon kí ká dimaŋfalee.
47005005	Unimbɔti u-ba di bí yii ti-wunti ń dāá kpántí míǹ, u-Fām min u tīī-tee di dàkà yii u kpáafì tiwammɔntiil ki yɔ́oǹ-ti ti dàá dāá fɔ̃ɔ̃.
47005006	An puee ní ti cáá kunyannyaau baabadal. Ti nyí yii ti nín dáá kɔ́ò tiwun tin poonee ti dá láá dátiǹ ti-Dindaan.
47005007	Ti fɔ̃ɔ̃ Unimbɔti nín lī puee ní ki kíí, taa láá ká nì ti-nimiliŋ.
47005008	Ti cáá kunyannyaau an júkufí-ti ti bàà là kí yīkì ti-wunti tin bí nee poon kí cù kí nīn bí ti-Dindaan cee.
47005009	Ama tin ti nyàab̀ee di sá báà ti yaa bí tiwun nee poonaaan, ti yaa nyáń ti-naaan, tí fáatí-u.
47005010	Kun puee an sá yii ti-kɔkɔ ń dāá kpāfì Kriisitoo nimiin ní ú sòoǹ ti-bɔti ti nín kāl̀ duulnya poon ki dū ti-yuntiŋu ki ŋá diŋyee, an yaa sá ikpitaaa, an yaa tí sá tiŋanaaan, ní ú pà báà ŋma u nín máaǹ tipaal tiŋyee.
47005011	Ti nín fàŋkí Unimbɔti puee ní ti bí ki nyàab̀ binib ń fɔ̃ɔ̃-u kí kíí. Unimbɔti wāĺ-ti míǹ pílpil, m nyí yii ni mun nyí ti-pu míǹ ni-pɔbiliŋ poon.
47005012	Kaa sá ti là kí fàtīí tí pàkà ti-ba ni-cee, ti là kí pɔ̄-ni nsan ní nīn mòɔǹ ti-pu ní. Míǹ ní ni ŋūǹ kí ká tiba kí kíí bin di bí ki sòoǹ bi-nyɔmmu poon tibɔti fam ki kāntí tinyool ama ní bi-pɔbiliŋ poon kūńee.
47005013	Bi yaa yíì-ti biwaatiibaaa, an sá Unimbɔti pu ní bi yíì-ti míǹ. Bi yaa tí yíì-ti binimɔntiibaaa, an sá nimbi paatii ní.
47005014	Kriisitoo neendi di jíń mpaan timbi pu, timbi bin nyí yii unibaanti di kpíì ti-kɔkɔ puee, mimmee ti-kɔkɔ kpíì dee.
47005015	Úǹ di kpíì ti-kɔkɔ pu an nín dàá ŋá pu bin bí dimaŋfalinee ń taa nín̄ bí ki tīī bi-ba, ama bí nīn bí ki tīī un kpíì ki fīkitì bi-puee.
47005016	An puee taa ti kpèé ubɔ nniyaamin. Ki kpáaǹ dooooyee ti yaa nìn kpèé Kriisitoo nniyaaminaaan, kɔŋkɔnnee taa ti kpèé-u míǹ.
47005017	Un nì Kriisitoo ŋá ubaantee kpántì unipɔɔn dee, tin sá tikpikilee jítì, tipɔn di kíǹ ki bí.
47005018	Unimbɔti di ŋá míǹ kɔkɔ. U dī Kriisitoo pu ki yāntì ti nì u kpíikì ní ki dū ditundi nee ki ŋá ti-ŋaan yii tí cáań binib u nì bi ń kpīikì.
47005019	Di sá yii Kriisitoo pu ní Unimbɔti dī ki cáań binib ní u nì bi kpíikì, kaa fātìi tɔ́ bi-kpitii in bi ŋée pu. U dū dikpiikil gbanti tundi ki ŋúbiǹ-ti tí sòoǹ nì binib.
47005020	An puee Kriisitoo nyɔkɔpu ní ti dàá sòoǹee ali kii Unimbɔti u-ba di dī timbi pu ki yíì-nee. Ti dū Kriisitoo ki gbāam̀-ni, ní kíí kí yàntī ni nì Unimbɔti ń kpīikì.
47005021	Timbi kɔkɔ puee, Unimbɔti yāntì Kriisitoo un kaa ŋá ikpiti ki kée fɔ̃ɔ̃ timbi kpitii, an nín dàá ŋá pu, u-puee tí kpántí deedeedambi Unimbɔti nimiinee.
47006001	Di sá yii timbi nì Unimbɔti di bí ki tūǹ ditundi, an pu ní ti mèé-ni yii ní taa yàntī diyimɔɔl din ni fɔ̃ɔ̃ u-ceeyee ń ŋá fam.
47006002	Unimbɔti lī u-takaldau poon yii: “M-niti yuntiŋuee m nìn pílfiǹ-si, m nìn tútuǹ-si difiil wiiŋŋu a ká difiil.” An puee Unimbɔti niti yuntiŋu sèé, difiil wiiŋŋu sèé.
47006003	Taa là kí bàkan̄-ni báà tiba nì tiba poon, an nín dàá ŋá pu ubɔ ń taa ká ibɔkpiti iba ti-tundi nee pu kí lèe.
47006004	Ama ti péēdàkà ti-bimbim kɔkɔ poon yii ti sá Unimbɔti tɔntɔnliibi ní, ní ki jīǹ kimɔtii tikpil, falaabi nì kunimbaau nì diniminaamandi poon.
47006005	Bi gbáà-ti ki cáǹ-ti ki pìintí sarka, ki mèé tijáti ki tòɔ́ ti-pu, ki yàntī ti tūǹ atuun ŋin pɔ̄ɔ̄yee, taa kāntí ŋgeem, kaa jīǹ tijin.
47006006	-
47006007	Ti-nyaŋkanti nì ti-nyil nì kimɔtii nì ti-niti nì Circir Fām pɔŋŋu nì dineembaamɔndi, nì Unimbɔti bɔti tin sá ibaamɔnee nì u-pɔŋŋu ní ti cáā dàkà-bi yii ti sá Unimbɔti tɔntɔnliibi. Ti-deedeeu di sá tijanjawan tin ti cáā jáàyee, nì tin ti cáā cí ti-bee.
47006008	Ŋyunti ŋubɔee bi tìì-ti tinyool, ní ŋyunti ŋubɔee bi kɔ̄ntí-ti icoo; ŋyunti ŋubɔee bi sòoǹ ti-pu tin ŋān̄ee, ní ŋyunti ŋubɔee bi sòoǹ ti-pu tikpitil mun. Bi kpèé-ti kii binyimɔndambee ama ní ti mun sòoǹ ibaamɔn.
47006009	Bi kpèé-ti kii báà ubɔ kaa nyí-tee, ama ní báà ŋma nyí-ti; bi kpèé-ti kii bin dàá kpúee, ama ní ti mun kaa kúù. Bi dátí ti-tafaliŋ, ama ní kaa kù-ti.
47006010	Bi kɔ̄ntí-ti kunimbaau ní timbi bí dipɔɔpindin. Bi kpèé-ti yii ti sá bisoodambi ama timbi di tīī binib tikpil Unimbɔti gaajati, bi kpèé-ti yii taa péēcáá tiba nì tiba, ama ní ti mun di cáá tikɔkɔ nì tikɔkɔ.
47006011	Nimbi Kɔranti yab, ti sòon̄-ni ti-poon bɔti kɔkɔ ki pīitì ti-pɔbiliŋ ki tīī-ni.
47006012	Timbi pīitì ti-pɔbiliŋ ki tīī-ni, nimbi di kaa pīitì ni-yaŋ.
47006013	M bíī sòoǹ-ni kii ubaati nín sòoǹ nì u-biyaamu puee ní, kii ti nín néeń-ni miŋyee puee, pìitīmaan ni-pɔbiliŋ kí tīī-ti.
47006014	Ni nì binib bin kaa nyí Unimbɔtee ń taa kpāfì kí ŋá ubaanti. Nnyɔɔpee ŋulɔŋu di bí tin bí deedeeyee nì tin kaa bí deedeeyee kansikin? Mana ní dibɔmbɔndi nì ŋwalfi ŋūǹ kí kpāfì?
47006015	Mana ní Kriisitoo nì Sitaan ŋūǹ kí pèen̄ kinyɔkɔ? Àá ba nyɔɔpeeŋu di bí unimbɔtinool nì un kaa nyí Unimbɔtee kansikin ní?
47006016	Mana ní Unimbɔti nì awaa ŋun kí pèen̄ kudii? Timbi sá Unimbɔti un bí dimaŋfalinee diiku ní, ali kii Unimbɔti u-ba nín lī puee, yii: “M dàá nīn kɔ́ò m-nikitil cee, ní kí nīn còom̄ bi-kansikin, man di dàá nīn sá bi-Nimbɔtiu, ní bíǹ ń nīn sá man nikitil.”
47006017	An pu ní Unimbɔti lī u-nikitil yii: “Ní nyā binib nee kansikin kí gàntīmaan ni-ba, kí taa gbēētin sá tijɔkɔndee, ní man ń nín fɔ̃ɔ̃-ni,
47006018	kí nīn kíǹ ki sá ni-Baa, ní ni mun ń nīn kíǹ ki sá man jipɔmbi nì m-bisalib. Ti-Dindaan ipɔn kɔkɔ daan di lī míǹ.”
47007001	Nnabiyaamu, an nín sá yii timbi ní Unimbɔti pɔ̃oǹ apoon gbantee, tí fámaan atuŋkpiti ŋin kɔkɔ bíiĺ tiwun nì kinaŋee, kí fàŋkì Unimbɔti kí nyāntí ti-pɔbiliŋ poon tikpiil kɔkɔ kí nīn bí circir.
47007002	Ní dū ni-pɔbiliŋ kí tīīmaan-ti, di sá taa yīntiǹ ubɔ ni-kansikin, kaa bíil̀ ubɔ ni-kansikin, kaa jíń ni-kansikin ubɔ.
47007003	Kaa sá m là kí wòoǹ-nee pu ní m lì míǹ, di sá m péēlī dooooyee yii ni kɔ́ ti-pɔbiliŋin tiŋan, báà dimaŋfalinaaan, ŋkúminaaan, ti dàá nīn gbíntì ki bí míǹ ní.
47007004	M cáá dimákakpaandi ni-pu, ni-bɔti mɔ̄ǹ-mi tikpil. Ti-falaabi poonee, dipɔɔpiŋkpaandi din m cáá ni-puee tīī-mi kunyannyaau.
47007005	Di sá yii ti nín bāań Maseeduaanee, taa gbìl̄ mmɔn, ti kántì agìń kɔkɔ nì ŋi-bul ní timbi ti-ba bí kujaaun ní ti-pɔbiliŋ poon gbí tifaandi.
47007006	Ama Unimbɔti un tìì bin wunti yɔ̄tèe kunyannyaauee tīiń-ti kunyannyaau ŋyunti ŋun ní Tiiti bāań ti-ceeyee.
47007007	Kaa sá u nín dɔ́miń ti-ceeyee ŋmaniŋma pu ní ti ká kunyannyaau, ama u nín máafì-ti nimbi ni-ba nín tīī ú mun kunyannyaau kuŋyee pu. U máafì-ti ni nín mò ki nyàab̀ kí bàà gítī ká-mee, nì ni nín bí ki yáliŋkí m-pu miŋyee, an di gítī mɔ́ɔkiǹ-mi ki lákatì.
47007008	An puee takalda un m nìn ŋmàn̄-nee yaa nìn kɔ́ǹ-ni kunimbaauaaa, an kaa ti páb́-mi kɔŋkɔnnee, tin bàà làá páb́-mee di sá m ká yii takalda gbanti nín kɔ́ǹ-ni kunimbaau ŋyunti ŋubɔ poon fiiiyee.
47007009	Ama kɔŋkɔnnee an mɔ́ɔkiǹ-mi, an kaa sá an nín kɔ́ǹ-ni kunimbaauee, ama an nín kpántì ni-bimbimee pu, mimmee timbi kaa ŋá-ni ikpiti iba dee, an sá Unimbɔti di dī ni-nimbaaku pu ki gíiǹní-ni u-cee.
47007010	Kun puee kunimbaau kun Unimbɔti kɔ̄ntí binibee cāabìń dibakpantil ní, ní unil ń ká difiil, ní kunimbaauee kaa ti páb̀-u. Ama kunimbaau kun kaa nyánní Unimbɔti ceeyee cāabìń ŋkúm ní.
47007011	Ni ká Unimbɔti nín kɔ́ǹ-ni kunimbaau kuŋyee nín cáań-ni tiŋan tiŋyeeyaa! Ni kíǹ ki ŋúb́ Unimbɔti bɔti mmɔntiimin, ki kíǹ ki bíī gbàam̄ ni-bɔkpil pu. Tikpitil tin ŋée kaa mɔ́ɔkiǹ-ni, ni kíǹ ki fàŋkí Unimbɔti, ní an júkufí-ni ní ká-ti; ní ni kíǹ ki cáá difaŋgiil, ki kíǹ ki wāĺ yii an máaǹ bí dáaĺ ikpitidaan tafal. Tin ni ŋá nee puee ni dàkā yii naa bí tibɔti gbantin.
47007012	An puee m yaa nìn ŋmàn̄-ni takaldee, an kaa sá un ŋá ikpitee pu, kaa tí sá un bi ŋá ikpitee mun pu. Ama ti là ní ká difaŋgiil din ni cáá ti-puee Unimbɔti nimiin ní.
47007013	An di tīī-ti kunyannyaau. Tiiti nín bāańee an kaa sá kunyannyaau ŋmaniŋma ní ti ká, ama ti ká dipɔɔpiŋkpaandi mun, kun puee an mɔ́ɔkiǹ-u tikpil kunyannyaau kun ni-kɔkɔ tīī-u ni-cee niinee.
47007014	Kí wàatī ú dāan̄ ni-ceeyee, m nìn tīī-ni disindi u-cee, ní naa kɔ́ǹ-mi icoo kii m nín péē sòoǹ-ni ibaamɔn baabadal puee. Míǹ ní disindi din m tīī-ni Tiiti ceeyee an cūtì ki kāl̀ deedee.
47007015	U yaa téetì ni-kɔkɔ nín nìn tɔ́-u min min, ki pílfíǹ-u, ki fɔ̃ɔ̃-u min min nì tifaandi yɔ́kɔ́yɔkɔee, ní dineendi din u cáá ni-puee mòtīi wīintí.
47007016	An mɔ́ɔkiǹ-mi tikpil kun puee kɔŋkɔnnee m kíǹ ki cáá ni-pu dimákal tikɔkɔ poon.
47008001	Nnabiyaamu, ti là ní béé Unimbɔti nín ŋá tiŋan tin ki tīī Kriisitoo nikitiŋ ŋin bí Maseeduaanee ŋi túń ditundi diŋyee.
47008002	Bi nìn bí agìń tikpil poon, ama ní bi-pɔɔpindi nìn gítī lákatì; an yāntì ní min kɔkɔ bi sá bisoodambee bi dàkā bi-niti an nyāŋkì.
47008003	M lēēbi-mɔ́ɔŋŋu yii bi tīī nì dipɔbil diba min bi ŋúńee ali ki jítiǹ min bi ŋūǹee pu kpataaa.
47008004	Bi gbāam̀-ti tikpil, yii tí péēpɔ̄ bí mun diyimɔɔl bí tɔ̄ tootoo kí tūtuǹ Kriisitoo yab bin bí Juudeeyee.
47008005	Bi tīī ki jítì min pu timbi bàà dàkafēe, di sá yii bi dá láá péé ki dū bi-ba ki tīī ti-Dindaan ki wāatì ní ki ŋá Unimbɔti nín là puee, ki dū bi-ba ki tīī ti mun.
47008006	An pu ní ti gbāam̀ Tiiti yii ú gítiń ni-cee kí tīī-ni kunyannyaau ní púntí ni-tootoou un u nìn tīī-ni kunyannyaau ni kíĺee kí tɔ̄ nì tiniti.
47008007	Ni cáá tikɔkɔ nì tikɔkɔ: ni cáá fookii, ki nyí disoondi, ki cáá dinyil, ki cáá difaŋgiil tikɔkɔ pu, nì dineendi ti mun pu, an puee ti là yii ní dū tin kɔkɔ ni cááyee kí dàkà tootoo nee poon ni-niti.
47008008	Kaa sá kí páb́-ni pu ní m bíī lì míǹ, ama m bíī máafí-ni biba faŋgiil ní, ni mun ń ŋmā kí dàkà ni-neendi nín sá ibaamɔn puee.
47008009	Kun puee ni nyí ti-Dindaan Yeesu Kriisitoo yimɔɔl din u pú-tee. Úǹ un sá ugaajee gíiǹ u-ba usoodaan, timbi ń kpántí bigaajab úǹ soodaŋku pu.
47008010	Man nín ká tin tibɔti nee poonee ní m là kí tùkù-ni: m ká yii an ŋān̄ ní nìkī ni-tundi din ni nìn kíĺ jiilee, kun puee nimbi di nìn péé péé ki kánní an landɔkɔŋu ní ki nìn péé ki tɔ́ mun.
47008011	An puee kɔŋkɔnnee ní púntímaan ni-tundi gbanti, an nín dàá ŋá pu bí dāá ká min ni lēēni-pɔbiliŋ poon yii ni dàá ŋée, ní púntí kí ŋá ni-pɔŋŋu nyɔkɔm.
47008012	Ni yaa làá tīī tiba nì dipɔbil dibee, an kaa sá ni nín dàá tīī kuŋyee wíiŋŋu di sá tiba Unimbɔti cee, ní tīī min nyɔkɔm ni ŋūǹee di sá.
47008013	An kaa sá yii ní dū tin ni cááyee kɔkɔ kí jòoń bin kíǹee kí ŋmìntī ni-ba, ama an máaǹ un bi tútuǹee nì un tútuǹ-uee kɔkɔ ń nīn ŋmà ní.
47008014	Kɔŋkɔnnee ni cáá tikpil kí ŋmā kí tūtuǹ bin kaa cááyee, ní daliŋkin ní ni mun yaa lɔ́òyee ní bí mun ń jòoń nimbi, míǹ di dàá yàntī ni-kɔkɔ ń ŋmàntī.
47008015	Ali kii Unimbɔti takaldau poon nín lī puee yii: “Un fāā tikpilee kaa cáá ki lákatì, ní tiba kaa lɔ́ò un fāā fiiiyee.”
47008016	M jáaḿ Unimbɔti un di tīī Tiiti difaŋgiil ni-pu kii ti mun nín cáá ni-pu miŋyee.
47008017	Ti nín bālfì-u yii ú cù ni-ceeyee, u kíí-ti yii u dàá cù, ali gba úǹ u-ba nìn péēbɔ́ntì yii u dòoń ni-cee.
47008018	Ti dū u nì kinabiki kin ŋá dituŋkpaandi Unimbɔti bɔti sòontam poon, Kriisitoo nikitiŋ kɔkɔ pàkà-uee, ki túnní ni-cee.
47008019	Kriisitoo nikitiŋ mun gítī lēē-u yii ú céeǹ-ti tí cáá tootoo un ti ŋá nì tinitee kí cùnnì Jeerusaleem. An di dàá dàkà ti nín néeń kí tūtuǹ ti-jutiibi puee ní kí tīī ti-Dindaan tinyool.
47008020	Taa là biba ń nīn bí ki sòoǹ ki bíiĺ-ti kunimigbaau kun ti yɔ̃oǹ kí cáá yàkatī binib nee pu.
47008021	Ti là yii tin ti ŋáańee ń nīn ŋān̄ ti-Dindaan ceeyaaa kí nīn ŋān̄ binib mun cee.
47008022	Ti túnní-bi ni-cee bi nì ti-nabiki kiba kin ti cɔ́ŋkì ŋfunyɔm tikpil ki ká yii u cáá difaŋgiil tikɔkɔ poonee. Ama kɔŋkɔnnee, u gítī mɔ̄tìi ká difaŋgiil dimákakpaandi din u cáá ni-puee pu.
47008023	Tiiti úǹ sá man tɔntɔnjuti ní ni-cee, bin kíǹee, Kriisitoo nikitiŋ di túnní-bi ní bi-bimbim tìì Kriisitoo tinyool.
47008024	Dàkàmaan-bi ni-neendi, Kriisitoo nikitiŋ ń béé ibaamɔn yii ti cáá nsan kí nīn fàal̀ ni-pu.
47009001	An kaa bàlfī ḿ gítī ŋmà-ni takalda kí tùkù-ni ti nín máaǹ kí tūtuǹ Kriisitoo yab bin bí Juudeeyee puee.
47009002	M nyí ni-landɔkɔmɔntii pu, m tīī-ni disindi Maseeduaan yab cee ki tùkū-bi yii doooo jiil ní nimbi nnabiyaamu Akaayi yab bɔ́ntì, ní ni-faŋgiil tīī binib tikpil kunyannyaau.
47009003	An pu ní m dū nnabiyaamu nee ki túnní ni-cee, an nín dàá ŋá pu disindi din m tīī-nee, bí lafun ká yii ni máaǹ-dee, kí lafun bɔ́ntí tikɔkɔ kii m nín tùkū-bi yii ni bɔ́ntì miŋyee.
47009004	An yaa sá fam, man nì Maseeduaan yab biba yaa táań ki bāań ní naa láá bɔ́ntì ki dɔ́òyee, ti-mákal din ti cáá ni-puee dàá kpántí-ti icoo ní, icoo gbanti dàá jī kí kpáaǹ ni mun.
47009005	An puee ní m mēēnnabiyaamu nee bí péeǹ timbi kí dāan̄ ni-cee. Ní bɔ́ntí kí ŋá ni-niti tin ni pɔ̃oǹ kí ŋée, man dāa bàńee, an bɔ́ntì dee. Míǹ di dàá dàkà yii ni tīī nì dipɔbil diba, naa tìì ki yáliŋkí.
47009006	Téetímaan yii un yaa búĺ fiiiyee dāa tí cēē fiii ní, ní un búĺ tikpilee mun dāa tí cēētikpil.
47009007	An puee báà ŋma ń tīī min u-pɔbil fáatì ú tīīyee, án taa nín̄ sá nì kunimbaauaaa dipabil bɔti, kun puee Unimbɔti néeń un tìì nì dipɔɔpindee ní.
47009008	Unimbɔti cáá mpɔn kí tīī-ni tiŋan kɔkɔ nì ti-nyɔkɔm tikpil tikpil, an nín dàá ŋá pu ní nīn cáá baabadal tin kɔkɔ ni yaa lèe án lákatí ní nīn cáā tūǹ atummɔnti kɔkɔee.
47009009	Ali kii Unimbɔti takaldau poon nín lī puee yii: “Un ŋáań biwɔfib tinitee, Unimbɔti dàá bìin̄ u-boon ní u-niti ń nīn péēbí ki cá.”
47009010	Unimbɔti un tìì ukpaal iwambool, ki tìì tijikaalee, dàá tīī-ni iwambool kɔkɔ nì i-nyɔkɔm kí yàntī í lòoǹ, an nín dàá ŋá pu ni-niti ń lòoǹ abimɔntee.
47009011	U dàá yàntī ní nīn sá bigaajab kí ŋmā kí nīn ŋáań tiniti, an nín dàá ŋá pu binib tikpil ń nīn jáaḿ Unimbɔti tin ni ŋáań ki tìì-bi ti cāabìń-bee pu.
47009012	An kaa sá Kriisitoo yab bin lɔ́ò tibee ŋmaniŋma ní ni-tundi din ni ŋáańee tútuǹ, ama an yàntī binib tikpil jáaḿ Unimbɔti múlmul.
47009013	Ni-tundi din ni ŋáańee di dàkà binib bin ní ni sée, ní ki yàntī binib nyɔ́ŋkí Unimbɔti ni nín tɔ́ Kriisitoo bɔmɔntiiti puee, ní ki nyɔ́ŋkí Unimbɔti ni-niti tin ni ŋáań ki tìì bíǹ nì bin kɔkɔ kaa cááyee.
47009014	Bi dàá mèè ni-pu nì dineeŋkpaandi, kun puee Unimbɔti bīiǹ ni-boon an kaa cáá bí māafì.
47009015	Tí jāam̀maan Unimbɔti u-pɔ̄tam nín kaa cáá jutee pu!
47010001	Man Pɔɔl m-ba, m dū Kriisitoo basintil nì u-niti ki sáŋkí-ni, man un ni lì yii m yaa bí ni-cee m-nyɔkɔ pòfì, ama ní m yaa bíń ndan m sòoǹ nì mpɔnee.
47010002	Tin m mèé-nee di sá, m yaa láā bāań ni-ceeyee, ní taa láā yàntī ḿ tāā kí bīikì ni-kansikin biba pu, kun puee m nyí yii m yaa láā bāań, see ḿ dāá tāā kí bīikì bin lì yii ti-bimbim nì ti-bɔti tin ti dàkèe sá nniyaaminee pu.
47010003	Tiŋman ti lafun sá binib, ama dikɔndi din poon ti bí nee, taa jáà nniyaamin.
47010004	Di sá tijanjawan tin ti cáā jáàyee kaa sá binib nín mɔ́ò tiŋyee, ama an sá mpɔn ŋun nyánní Unimbɔti ceeyee ní, ní ki bíiĺ ipɔn in pu binib mákée. Ní ti cáā kpìtī bi-nyimɔmbɔti,
47010005	nì alambil ŋin kɔkɔ bi cáá kaa là kí béé Unimbɔtee, an ní ti cáā cútí binib landɔkɔi ki gīintiń-bi bí nīn tɔ́ Kriisitoo.
47010006	Ti bɔ́ntì ki cí ŋyunti ŋun nimbi yaa láā dū ni-ba kɔkɔ ki tīī Unimbɔtee ní tí dāá dáaĺ bin bin kaa tɔ́ Unimbɔtee tafaliŋ.
47010007	Ní nīn kpèémaan tiwan ti-pú, un yaa nyí u-ba pu yii u sá Kriisitoo yɔuee, ú béé tiŋan yii ti mun sá míǹ ní.
47010008	Báà m yaa bíī mòɔǹ ki lákatí yii ti-Dindaan tīī-ti mpɔn tí dū kí tūtuǹ-ni nnimbɔtisan poon an kaa sá kí ŋá-ni tikpiilee, an kaa cáá-mi icoo!
47010009	Kaa sá m nyàab̀ kí nīn ŋmà takaldab ki fàantí-ni,
47010010	kun puee binib lì yii man Pɔɔl m yaa bí ndanee, takaldab bin m ŋmèe poonee, m sòoǹ-ni an pɔ̄ɔ̄ kāŋkaŋ, ama ní m yaa bāań ni-ceeyee ní m-nyɔkɔ ń pòfiǹ, ní m-bɔti kaa ti bí tiban.
47010011	Bin bin dàkafī an landɔkɔŋuee ń béé yii ti nín yaa bí ndan ti sòoǹ ti-takaldau poon an pɔ̄ɔ̄ miŋyee, míǹ ní ti yaa péētí bí ni-nimiinee, ti dàá sòoǹ.
47010012	Taa là kí dū ti-ba kí ŋmàntīǹ kii biba nín pàkà bi-ba min ki cáǹ bi-ba ki ŋmàntīǹ min bi lèe, an sá digbaandi ní.
47010013	Timbi kaa cáǹ ti-ba min taa bàn̄ee. Unimbɔti nín yɔ́oǹ tí tɔ̄ kí gbèen̄ nimbi nyɔkɔmee di sá ti túń ki bàn̄ ni-cee nee.
47010014	Timbi kaa lákatí laakin an sá tí sòoǹ kí gbèen̄ee pu. Míǹ ní taa tí ŋūǹ kí gbèen̄ nsanni kí taa bàń-ni. Míǹ pu ní ti péé ki dɔ́miń ni-cee ki sòon̄ nì ni Kriisitoo bɔmɔntiiti.
47010015	An puee taa lákatí ti-gbeennyɔkɔm pu, taa tí pàkà ti-ba biba tuuŋŋi pu. Ama ti-mákal di sá yii ni-fookiiu yaa bíī wīintée, ti nín túń ditundi ni-cee ki gbēeǹ laakiŋyee an nìkī kí cù nyɔkɔpu tikpil.
47010016	Boonee ní ti dāa ŋūǹ kí cáá tibɔmɔntiilee kí cùnnì ntimu mun bí ni-nyɔkɔpu ubɔ kaa láá cūtèe, kí taa nín̄ fòol̄ atuun ŋin biba túń laan sá bí tɔ̄ee nyooti ki gà ti-biŋŋi.
47010017	An ŋmàn̄ Unimbɔti takaldau poon yii: “Un pàkèe ń pàkà ti-Dindaan.”
47010018	An kaa sá a yaa bí ki pàkà a-bee di dàkà yii a lafun máaǹ kupampakau, see sii un Unimbɔti pàkèe.
47011001	M yaa gbíntì ki sòoǹ kii uwaatee, ní jīmaan m-pu kimɔtii, ní lafun jīman-mi kimɔtii!
47011002	Maa mɔ̄ ni-pu kii Unimbɔti nín kaa mɔ̄ ni pu puee. Ni sá kii usapɔɔnee ní m mònnì-ni ki yɔ̃ontí ní nīn bí circir kí mɔ̄ǹ uninjabaanti, úǹ di sá Kriisitoo.
47011003	Ama ní m fàŋkí, ubɔ ń taa láā dāá cúú ni-landɔkɔi kí lábití kí yàntī ní fá Kriisitoo un ni nɔ́ɔ́ ibaamɔn nì dipɔbil dibee, kii ukoobu nín nìn kíil̀ Eefa puee.
47011004	Kun puee ni jīǹ kimɔtii ki fòol̄ bin dòoń ki sòoǹ-ni Yeesu ubɔ pu, kaa sá un timbi sòoǹ-ni nee, ki fòol̄ ŋfām miba min kaa sá Unimbɔti yam min ni fɔ̃ɔ̃yee, míǹ ní ni tí fòol̄ tibɔcan tiba mun ki kíikí.
47011005	M pàkā yii bíǹ bin ni yíì akpambamɔntee kaa jítiǹ-mi.
47011006	Nì min kɔkɔ ní maa ŋūǹ kí sòoǹee, m nyí Unimbɔti bɔti. Ti dàkā-ni míǹ ŋfunyɔm kupaau nimbi ni-ba ká míǹ.
47011007	Mimmee, m nín cáań Unimbɔti bɔti ki sòoǹ ni-cee faalaa ki sīntì m-ba taapu nimbi ń yīkì yilpuee, m yīntàaa?
47011008	M nín dɔ́miń ni-cee ki sòon̄ Unimbɔti bɔtee, Kriisitoo nikitiŋ ŋiba di pà-mi, m nìn fúkuĺ bíǹ ní ki cáā tútuǹ nimbi.
47011009	M nín nìn bí ni-ceeyee, maa nìn báká ubɔ pu, animil nín nìn lɔ́ò-mee nnabiyaamu mun nìn nyánní Maseeduaanee di nìn cáań-mi tin kɔkɔ nìn lɔ́ò-mee, ní m ŋúb́ m-ba kaa báká ubɔ pu báà tiba poon, ki dàá nīn péēgbíntìi ŋúb́ m-ba míǹ kí nīn cá.
47011010	M sòoǹ-ni Kriisitoo baamɔni in bí m-nee ní yii: Akaayi tiŋki kɔkɔ poon ubɔ kpá kí lēēan nyandee m-pu.
47011011	Maa néeń-ni naaan, ba pu ní m lī míǹ? Unimbɔti nyí yii m néeń-ni.
47011012	Min m ŋáań nee, m dàá nīn péēgbíntì ki ŋáań míǹ ní, kí kpìtī biŋmatinliibi bin mun là kí nīn pàkà bi-ba ki lì yii bi sá akpambal kii timbee dàkatam.
47011013	Binib gbantee kaa sá akpambal, bi mɔ́ntí yii bi tūǹ Unimbɔti tundi ní ki gīintí bi-ba Kriisitoo kpambaliŋ yam.
47011014	Tinee kaa sá maamaaci bɔti kun puee Sitaan u-ba ŋūǹ kí kpántí ŋwalfi tūuŋŋu.
47011015	An puee an kaa sá atulum yii u-tɔntɔnliibi mun ŋūǹ kí gíiǹ bi-ba kii bitɔntɔnliibi bin bí deedeeyee. Unimbɔti dàá dáaĺ bi-tafal bi-tuuŋŋi nín sá miŋyee ní.
47011016	M gítī bùsī ki tùkù-ni yii ní taa dàkafì yii m sá uwaati, ni yaa tí dàkafī yii m sá uwaataaa, ní jī-mi kimɔtii an pu, kí yàntī man mun ḿ pàkā m-ba fiii.
47011017	M nín bíī lì pu nee an kaa sá ti-Dindaan di bí yii ḿ nīn sòoǹ ki pàkā m-ba míǹ, m bíī sòoǹ kii unil un yil lábitèe ní. Kun puee m cáá tin pu ní m dàá sòoǹ kí pàkà m-bee.
47011018	Binib bí ki pàkà bi-ba duulnyan doo wanti pu, an pu ní man mun bíī pàkà m-ba.
47011019	Nimbi di bí yii ni cáá iciin ama ní ki jīǹ kimɔtii biwaatiibi pu an mɔ̄ǹ-ni.
47011020	Bi cáá-ni ki sàantí kii iyumbuee, ki jīǹ ni-pu, ki kíiĺ-ni ki kpèé-ni fam, ki fátí-ni itampa, ní ni jīǹ-bi kimɔtii.
47011021	An sá icoo ní yii timbi kaa cáá mpɔn kí ŋmā kí ŋá-ni míǹ. Ubɔ yaa ŋūǹ kí pàkā u-ba tiba puee, man mun ŋūǹ kí pàkà m-ba, m bíī sòoǹ ŋwaatiyaamin dee.
47011022	Di sá an nibee yaa dàkà bi-ba yii bi sá Eebruyaaa, man mun sá Eebruja ní, bi yaa bí yii bi sá Israyeel yabaaa man mun sá Israyeelja ní. Bi yaa bí yii bi sá Abraam naantiibaaa man mun sá Abraam naantiiu ní.
47011023	Bi yaa bí yii bi sá Kriisitoo tɔntɔnliibaaa, man di nín sá ki jítiǹ-bi, m bíī sòoǹ ŋwaatiyaamin dee. M túń ditundi ki jítiǹ-bi. Bi pìintí-mi sarka múlmul ki jítiǹ-bi, bi gbáń-mi ki jítiǹ-bi, m jēetí nnaabu ŋun sá ŋkúmee ni múlmul ki jítiǹ-bi.
47011024	Juuda yab gbáń-mi anaalab diba kpá imuŋku ili ŋfunyɔm miŋmoo.
47011025	Bi gbáń-mi ndɔ ŋfunyɔm mita, bi yáŋkì-mi ataŋkpee kí bàà kpò-mi diba, ŋfunyɔm mita ní iŋaliŋfi múĺ nnyimin nnyim bàà làá yòon̄-mi, ki gbíntì dalba nnyimin ŋwìiń pu nì kunyeeu.
47011026	M-saŋkiŋŋi ŋin m cɔ̃om̀ tikpilee poonee, m kántì diniminaamandi imɔɔnyiŋgbeen ni, ki kántì diniminaamandi biyipɔɔdambi cee, ki kántì diniminaamandi m-jutiibi Juuda yab nì bin kaa sá Juuda yabee cee, ki kántì diniminaamandi ntimu poon nì kupɔɔun, m kántì diniminaamandi tiŋku pu, nì bin mɔ́ntí yii bi sá Kriisitoo yabee cee.
47011027	M túń atuun ki gīī, ki ká diniminaamandi ki jíń falaa, kaa gèeǹ, ŋkùm nì nnyinnyoo cúú-mi, m gbíntí ŋkùm múlmul, tiwool cúú-mi tiwampeeŋkaal kpá ḿ pèen̄.
47011028	Falaabi tikpil kíǹ maa lī; baabadalee Kriisitoo nikitiŋ kɔkɔ bɔti sá-mi diwaŋgul ní ki nyìm̀ m-pu.
47011029	Un kaa pɔ̄ɔ̄yee puee see man mun ń nīn bí kii úǹ-uee kí taa nīn pɔ̄ɔ̄; ubɔ yaa lítì ikpitinee, man ní an wù pòlpɔl.
47011030	An yaa sá ḿ pàkā m-bee, m-wɔfii pu ní m bàà pàkà m-ba.
47011031	Unimbɔti ti-Dindaan Yeesu Baa yindi ń ká inyɔŋki kí nīn péēcá, di sá u nyí yii tin m sòoǹ nee maa mɔ́ntí.
47011032	M nín nìn bí Damaasee, gɔmina un nìn bí ubɔti Areetaasi yuntiŋuee nìn yàntī u-soojab yūlfí kitiŋ gundi punyɔmmu caŋin ki nyàab̀ kí cúú-mi,
47011033	ní m-bɔɔbi dū-mi ki ŋá kukabikun ki dūu nāatìń nì ŋŋmii digundi tɔkɔrɔu pu, ní m ŋmátì.
47012001	Míǹ puee ḿ nīn lámintáa! An kaa tútuǹ-ni. M dàá tùkù-ni ti-Dindaan nín yāntì m ká tiŋyee.
47012002	M nyí kijapaai kiba u nɔ́ɔ́ Kriisitoo an nìn yɔ̃oǹ-u ki jɔ́miǹ kutagbɔŋu yilpu yilpu fɔ́ŋŋŋ Unimbɔti cee abin diba kpá saalku sèé, (ama maa nyí yii u nìn jɔ́m̀ nì u-wuntaaa, an kaa sá nì u-wunti, Unimbɔti baba di nyí.)
47012003	Tiŋman m nyí yii kijapaayee nìn jɔ́m̀ ali yilpu beelin, (ama maa nyí yii an yaa nìn sá nì u-wuntaaa, an yaa kaa sá nì u-wunti see Unimbɔti di nyí.)
47012004	Niin ní u gbìl̄ tibɔti tin unil kaa ŋūǹ kí fàtīí gíiǹ-tì kí lèe, kaa máaǹ kí dū-tì kí tùkù ubɔ muee.
47012005	An japaakee pu ní m máaǹ kí nīn lámintí, kaa sá man m-ba pu, m yaa làá tí lāmintàaa, see m-wɔfii pu.
47012006	M yaa bàà là kí pàkà m-bee, maa bàà sámaan uwaati, m bàà sòoǹ ibaamɔn ní, ama maa là kí pàkā m-ba kun puee maa là binib ń dàkafì m-pu ŋkpaammin bi nín wāĺ m ŋáań tiŋyee nì tin bi gbìl̄ m sòoǹee pu.
47012007	Kí wàatī ḿ taa dū tin Unimbɔti nyántì ki dàkā-mi an kaa cáá bi máafée kí ŋá dilambilee, u dū iween iba ní ki ŋá m-wunti pu, i sá kii Sitaan tūuŋŋuee ki gbáà-mi an nín dàá ŋá pu ḿ taa nín̄ cáá dilambilee.
47012008	Ŋfunyɔm mita ní m mēēti-Dindaan iween gbanti pu, yii ú lēē-i m-pu.
47012009	Ní u kíí-mi yii: “M-ŋanti tin m ŋáań-see ŋmāntì kí tíkiń-si a-weenin, kun puee sii wɔfii pu ní man dì ki dàkà m-pɔŋŋu.” Míǹ puee an mɔ̄ǹ-mi ḿ nīn pàkà m-ba m-wɔfii pu, an nín dàá ŋá pu Kriisitoo pɔŋŋu ń nīn tūǹ m-pu ditundee.
47012010	An pu ní m-wɔfii bɔti mɔ̄ǹ-mi. Bi nín sìí-mi puee, nì falaa un m jīǹee, nì bi nín páb̀-mi puee, nì diniminaamandi din m kāntée, Kriisitoo pu ní tíǹ kɔkɔ bàń m-pu míǹ, kun puee iwɔfi yaa kɔ́-mee, míǹ ní m kāntí mpɔn.
47012011	M yaa bíī sòoǹ kii uwaatee, nimbi di yāntì m sòoǹ míǹ, di sá yii nimbi di bàà máaǹ kí pàkā-mi. Báà m yaa kaa bí tibanaaan, ni-kpambamɔntiŋee kaa jítiǹ-mi tiba nì tiba poon.
47012012	Maamaacib nì tidaandi tin Unimbɔti pɔŋŋu yāntì m ŋá nì kimɔtii ni-ceeyee dàkà yii m sá Yeesu kpambal.
47012013	Ba ní m ŋá ki tīī Kriisitoo nikitiŋ ŋin kíǹee ní kaa ŋá ki tīī nimbi. Tin baba maa yāntì ní ŋá kí tīī-mee di sá ni nín kaa kpíiǹ-mee, an puee ní dū m-yìntitam kí pɔ̄-mi!
47012014	M tí bɔ́ntì kí dāan̄ ni-cee ntataatiim, nimbi di kaa làá nīn yì m-jītam, di sá yii nimbi ní m là, kaa sá ni-nimiliŋ. Kun puee an kaa sá mbiyaamu di kpīintí bibaatiibi, ama bibaatiibi di kpīintí mbiyaamu.
47012015	Mamee, an mɔ̄ǹ-mi ḿ dū tin kɔkɔ m cááyee kí kúntí ni-pu kí kpáaǹ m-ba kí tūtuǹ-ni, man yaa néeń nimbi míǹ tikpilee, nimbi kaa làá nīn néeń-maaan?
47012016	Nimbi ni-ba ni dàá ká yii maa sá digìńdi ki tīī-ni, ama biba lì yii an sá nciin ní m ŋá kí ŋmàtiǹ-ni kí jī.
47012017	M dī bin m túnní ni-ceeyee ubɔ pu ki jíń-ni tibaaa?
47012018	Man di dū Tiiti nì kinabiki kiba ki tú bí cù ni-cee, bi jíń ni-wanti tibaaa? Man nì Tiiti landɔkɔŋu sá mbaanti ní, ní ti-ŋáaǹtam mun mbaantiim.
47012019	An yaa yíì ni péēkíĺ ki dàkafī dooooyee yii ti là ní nīn yíì-ti binimɔntiibee pu ní m sòoǹ míǹ? Aayee, kaa sá míǹ. Ti sòoǹ min Kriisitoo lèe ní Unimbɔti nimiin. Nnabiyaamu, tin kɔkɔ ti sòoǹ-nee, an sá kí tūtuǹ-ni ní cù nyɔkɔpu nnimbɔtisan poon ní.
47012020	M fàŋkí yii ḿ taa láā bàń ni-cee kí ká-ni min maa lèe ni mun ń ká man min naa lèe. Maa là kí bàń kí ká-ni kujaau nì kináŋ nì diŋuul nì timɔn nì asiibil poon. Maa tí là kí bàń kí ká ni sòoǹ fam fam nì dilambil ki bí fìkìlfikil poon.
47012021	M fàŋkí yii m-dāantam ni-ceeyee m-Nimbɔtiu ń taa sìntīǹ-mi taapu ni-cee ḿ sɔ̄ bin nìn ŋá ikpiti ki gbíntì ki ŋúb́ bi-bimbikpitim, tijɔkɔndi nì tilaakpaalee pu.
47013001	Ntataatiim ní m dòoń ni-cee nee. An ŋmàn̄ Unimbɔti takaldau poon yii: “Binib bili kii bita seerau di cáá mbaamɔn.”
47013002	M kpáafí bin bin nìn ŋá ikpitee nì bin kɔkɔ kíǹee, m nín nìn dɔ́miń ni-cee nliliitiimee m nìn lī-tì ní ki gítī bíī bùsī ki lì díǹ m-kpátam ni-cee. M nín dàá dāan̄ min nee, m dàá ŋá an nín máaǹ puee ní, maa làá kpèè ubɔ nimiin.
47013003	Kun puee ni là kí ká kudaaŋŋu yii Kriisitoo di yaa dì m-pu ki sòoǹ, ni dàá lafun ká, u dàkà u-pɔŋŋu ni-kansikin, waa sá kiwɔfii.
47013004	Tiŋman, u dū u-ba ki ŋá kii uwɔfee ní bi kpáá-u ndɔpuntikaa pu, ama Unimbɔti pɔŋŋu yāntì u bí dimaŋfalin. Ti nì u nín ŋá ubaanti puee, ti mun bí iwɔfin ní, ama u-puee ti cáá dimaŋfal. Nì Unimbɔti pɔŋŋu puee ti bí dimaŋfalin ki tīī-ni.
47013005	Ní cɔ̄ŋkìmaan ni-ba kí kpèè yii ni lafun fɔ̃ɔ̃ Yeesu Kriisitoo ki kíí tiŋmanaaan? Ní kpèè ni-ban tiŋan, naa ká yii u bí ni-naaan? U bí ni-ni, asee ni yaa kaa fɔ̃ɔ̃-u ki kíí mmɔntiimin baba.
47013006	Míǹ ní ni dàá béé yii ti mun cɔ́ŋkì ti-ba ní ki béè yii ti sá Kriisitoo tɔntɔnliibi tiŋman.
47013007	Ti mèé Unimbɔti ni-pu ní taa ŋá ikpiti iba, an kaa sá kí dàkà ti-ba yii ti ŋá ditummɔntiil ama ti là ní nīn ŋáań tiŋan báà bi yaa bíī sòoǹ ki bíiĺ timbi.
47013008	Kun puee taa cáá mpɔn kí dūú já nì ibaamɔn, ti cáá mpɔn kí dūú tūtuǹ ibaamɔn ní.
47013009	An mɔ̄ǹ-ti iyunti kamaa timbi yaa bí iwɔfin, nimbi ń nīn pɔ̄ɔ̄yee. Ti mèé Unimbɔti ni-pu yii ní nīn sá binimbɔtinooliibi tiŋman pu yab.
47013010	Kun pu m bí ndan ki ŋmà-nee di sá maa là ḿ dāá bàń ni-cee kí dū mpɔn ŋun ti-Dindaan tīī-mee kí wɔ́b́-ni. Mpɔn gbantee sá ḿ dūú tūtuǹ-ni ni-nimbɔtinootam ń cù nyɔkɔpu ní, an kaa sá kí dūú bīil̀-ni.
47013011	Nnabiyaamu, tin m dàá dū kí kàan̄ nee sèé: ní nīn cáámaan dipɔɔpindi, ni-nimbɔtinootam ń nīn sá tiŋman pu yal kí nīn tìì tɔb kunyannyaau, kí nīn pēēkinyɔkɔ nì ŋgbansɔŋfi poon. Unimbɔti un sá dineendi nì ŋgbansɔŋfidaanee dàá nīn bí ni-cee.
47013012	Ní jāam̀maan tɔb nnabiyaamin. Unimbɔti nikitil din bí dooyee jáaḿ-ni.
47013013	Ti-Dindaan Yeesu Kriisitoo ŋanti nì Unimbɔti neendi nì u-Fām nín cāabìń nnyɔɔpee ŋuŋyee ń nīn bí ni-kɔkɔ cee.
48001001	Ti-Baa Unimbɔti nì Yeesu Kriisitoo un u nìn fīkitì ditaŋkpiilinee di lēēman Pɔɔl ḿ nīn sá bi-kpambal, kaa sá binib di lēē-mi, kaa tí sá unil di yì-tì ní m sá dikpambal.
48001002	Man nì ti-nabiyaamu mun kɔkɔ bí m-ceeyee di jáaḿ Kriisitoo nikitiŋ ŋin bí Gaalaati tiŋkinee.
48001003	Ti-Baa Unimbɔti nì ti-Dindaan Yeesu Kriisitoo ń ŋá-ni tiŋan kí tīī-ni ŋgbansɔŋfi.
48001004	Yeesu di dū u-ba ki ŋá saraa ti-kpitii pu kí ŋmā kí nyāntí-ti ŋyuntikpiti ŋun poon ti bí nee. Míǹ ní Unimbɔti un sá ti-Baayee là.
48001005	Úǹ di máaǹ tinyool kí nīn péēcá jaanjaan! Ameen.
48001006	M bākatì tikpil yii ni pūtì kpáàā bíī féeń Unimbɔti un dī Kriisitoo ŋanti pu ki yíiń-nee, ki pɔ́otí tibɔpɔn tiba.
48001007	Ama tibɔmɔntiil tiba kaa ti bí ki kútì Yeesu bɔmɔntiiti pu. An sá binib biba di là kí lábití ni-landɔkɔi kí cúú Kriisitoo bɔmɔntiiti kí kpántí.
48001008	Un di yaa tí dɔ́mińee, báà an yaa sá timbaaa, an yaa tí sá Unimbɔti tūuŋŋu di yaa nyánní yilpu ki cáań-ni tibɔpɔn tin nyáń ti-ba nì tibɔmɔntiil tin ti nìn péé péé ki sòon̄ nì nee, Unimbɔti ń ŋá udaan fam.
48001009	Ti péētùkū-ni dooooyee, ní m gítī bíī bùsī-ni díǹ, yii ubɔ yaa sòon̄ nì ni tibɔti tin nyáń ti-ba nì tin tin ni nìn fɔ̃ɔ̃yee, Unimbɔti ń ŋá udaan fam!
48001010	Tin m sòoǹ nee, m là binib ń pàkà-mi níiin? Unimbɔti pampakaku ní m nyàab̀. M nyàab̀ kí fáatíǹ binib níiin? M yaa nyàab̀ kí fáatíǹ binibee, maa bàà sámaan Kriisitoo tɔntɔnliu.
48001011	Nnabiyaamu, m là ní béé yii tibɔmɔntiil tin m sòon̄ nì nee, kaa sá unil di náań-tì,
48001012	kaa sá m ká-tì unil ubɔ cee, ubɔ mun kaa tí dàkā-mi-tì, an sá Yeesu Kriisitoo di nyántì-tì ki dàkā-mi.
48001013	Di sá yii ni gbìl̄ m nín nìn ŋáań min dooooyee, m nín nìn ŋúb́ Juuda yab marabee, m nìn sàantí Unimbɔti nikitil an gítī lákatì, ki nyàab̀ kí kúntí-u.
48001014	M nìn ŋúb́ Juuda yab marab ki jítiǹ m-jutiibi tikpil man nì bin ŋmèe, ní ki nìn néeń m-naanjab koobiliŋ ki jítiǹ-bi.
48001015	-
48001016	Ama Unimbɔti nìn péēgāntì-mi ki yɔ́oǹ doooo m-na poon ní ki yíiń-mi u-ŋanti pu. Ŋyunti ŋun u lēēyee ní u dū u-Jipɔɔn ki dàkā-mi m béè-u, an nín dàá ŋá pu ḿ sòoǹ u-Jipɔɔnee pu kí tīī bin kaa sá Juuda yabee. Niinee, maa bālfì báà ubɔ isaŋki,
48001017	kaa tí búntì Jeerusaleem kí cùú nyàab̀ bin péeǹ-mi ki kpántì akpambalee. M péēbúntì Bilaalibub tiŋkin dicilpu ní, boonee m nìn fātìń Damaasi.
48001018	Ní abin ata boonee m nìn jɔ́m̀ Jeerusaleem kí béé Piyeer, ní ki kāl̀ u-cee iwiin saalku.
48001019	Maa ti ká Yeesu kpambal diba ki kútì see Jaaki ti-Dindaan naal.
48001020	Tin tin m ŋmàn̄-nee, m ŋmàn̄-tì Unimbɔti nimiin ní, maa mɔ́ntí.
48001021	Boonee ní m búntì Siirii tiŋkin nì Siiliisii.
48001022	Ŋyunti gbantee, Kriisitoo nikitiŋ ŋin bí Juudee tiŋkinee kaa láá béè-mi,
48001023	bi péēgbìl̄ yii m nìn sàantí Kriisitoo yab dooooyee ki kíǹ ki bíī sòoǹ kɔŋkɔnnee fookii bɔmɔntiiti tin m nìn nyàab̀ kí kúntée,
48001024	ní bi kíǹ ki bíī pàkà Unimbɔti m-pu.
48002001	Abin diba kpá saalku boonee, man nì Baarnaabasi gítì Jeerusaleem ki kpáaǹ Tiiti mun.
48002002	M nín cūtì puee Unimbɔti di dàkā-mi ḿ cù. Ní m gāntì Kriisitoo nikitil kpilib ki kàan̄ ki tùkū-bi tibɔmɔntiil tin m sòoǹ bin kaa sá Juuda yabee kansikinee. Maa là ditundi din m túńee nì din m bíī tūǹee ń ŋá fam.
48002003	Ní baa páb́ Tiiti un sá Greeki, m-tɔntɔnjutee yii ú gíí.
48002004	Ama biba dɔ́miń ki ŋmālim̀ ti-kansikin ki mɔ́ntì yii bi sá ti-nabiyaamu ní kaa sá, bíǹ di bàà là ú gíí. An nibee ŋá soooo ki kɔ́ ti-kansikin kí cɔ̄ŋkì kí kpèè dibatɔl din ti cáá Yeesu Kriisitoonee, kí ŋmā kí gíiǹ-ti kuyuŋun.
48002005	Taa péēpú-bi mpaan ŋyunti ŋubɔ poon báà fiii, tibɔmɔntiil baamɔni ń nīn bí ki tīī-ni.
48002006	An yaa kíǹ bin bi yíì binikpaambee (bi yaa sá biŋyee, man ceeyee an kaa páb́, kun puee Unimbɔti kaa gàntī binib), binikpaambi kaa kútì tibɔti tiba m-bɔmɔntiiti tin m sòoǹee pu.
48002007	Ali gba, bi ká yii Unimbɔti dū bin kaa sá Juuda yabee ki ŋúbiǹ-mi ḿ sòoǹ nì bi tibɔmɔntiil, kii u nín dū bin sá Juuda yabee ki ŋúbiǹ Piyeer puee.
48002008	Di sá yii Unimbɔti un yāntì Piyeer kpántì Yeesu kpambal Juuda yab kansikinee di yāntì man mun kpántì u-kpambal bin kaa sá Juuda yabee kansikin.
48002009	Ní Jaaki nì Piyeer nì Jaan, bin pu bi nyí yii bi sá Kriisitoo nikitil kpilibee, béè yii Unimbɔti di pú-mi an pɔŋŋu, ní bi tīī man nì Baarnaabasi kuboou ki dàkā yii ti-kɔkɔ ŋá ubaanti, timbi ń cù bin kaa sá Juuda yabee cee, bíǹ ń cù Juuda yab cee.
48002010	Ama tin baba bi mēē-tee di sá yii tí taa súntí bisoodambi pu, tibɔti tin mun bí m-pɔbilin m ŋáańee dee.
48002011	Ama, ŋyunti ŋun Piyeer nìn dɔ́miń Antiyɔsee, m nìn wòon̄-u u-nimiin, kun puee u yīntì.
48002012	Di sá yii, kí wàatī ní binib biba ń nyānní Jaaki cee kí dāan̄ Antiyɔsee, u nì bin kaa sá Juuda yabee nìn kpáfí ki jīǹ tijin. Binib bin là báà ŋma ń gīfèe bāańee, ní u fāŋkì-bi, ní ki kíǹ ki bāal̀, kaa ti là u nì bin kaa sá Juuda yabee ń kpāfì.
48002013	Ní Juuda yab bin kíǹee mun fɔ̃ɔ̃ u-biibiiu gbanti, ali gba ki téé Baarnaabasi mun ki kɔ́ǹ biibii gbantin.
48002014	M nín ká yii baa ti bíī còom̄ deedee kii tibɔmɔntiil baamɔni nín sá puee, ní m lī Piyeer báà ŋma nimiin, yii: “Sii un sá Juuda yɔuee yaa kaa nɔ́ɔ́ Juuda yab bimbim, ní ki yaa fɔ̃ɔ̃ bin kaa sá Juuda yabee bimbimee, ba ŋá ní a là bin kaa sá Juuda yabee ń fɔ̃ɔ̃ Juuda yab bimbim?”
48002015	Bi màl̄ timbi ti sá Juuda yab, kaa sá biniyaŋyambi bikpitib,
48002016	nì míǹ kɔkɔee, ti nyí yii ti nín fɔ̃ɔ̃ Yeesu Kriisitoo ki kííyee di yàntī ti kpántí deedeedambi Unimbɔti nimiin, an kaa sá Mooisi marab ŋúbitam pu. Ti mun fɔ̃ɔ̃ Yeesu Kriisitoo ki kíí ní ki kpántì deedeedambi dimákal din ti cáá Kriisitoo puee, kaa sá marabee ŋúbitam pu. Di sá yii báà ubɔ kaa ŋūǹ kí kpántí deedeedaan Unimbɔti nimiin nì u-marab ŋúbitam pu.
48002017	Ti nín nyàab̀ kí kpántí deedeedambi Kriisitoo puee, ti béè yii timbi mun sá binikpitib dee; mimmee Kriisitoo yàntī tikpitil wīintáaa? Aayee, kpataaa!
48002018	Ama, m yaa fātìi máń kun m nìn gbáń ki wīīyee, m kpántì uyintil dee m-ba.
48002019	Di sá yii marabee yāntì m kpíì ki nyáń marab taapu, kí ŋmā kí nīn bí ki tīī Unimbɔti. Man nì Kriisitoo di kpáá ndɔpuntikaa pu.
48002020	M nín bí nee, kaa ti sá man di bí, Kriisitoo di bí m-ni. M nín bí dimaŋfalinee, Unimbɔti Jipɔɔn ní m fɔ̃ɔ̃ ki kíí, úǹ di néeń-mi ki dū u-ba ki tīī man pu.
48002021	Maa kpèé Unimbɔti ŋanti fam. An yaa bàà sá Mooisi marab ŋúbitam pu ní unil dì kí kpántí deedeedaan Unimbɔti nimiinee, mimmee, Kriisitoo kpíì fam dee.
48003001	Gaalaati yab bigbaambi, ŋma di gátì ni-nimiliŋ ní? Di sá yii bi nìn kàan̄ Yeesu Kriisitoo kúm ndɔpuntikaa pu bɔti, ní ni wál̀ míǹ kii foota ní bi dàkā-nee.
48003002	M là kí bàlfì-ni tibɔbaantiil ní kíí-mi: ni nín ŋúb́ Mooisi marabee ní ni fɔ̃ɔ̃ Unimbɔti Fām naaan ni nín fɔ̃ɔ̃ tibɔmɔntiil ki kííyee ní?
48003003	Ni sá bigbaambi níiin? Ni kíĺ nì Unimbɔti Fām ki dī u-saŋŋu ní ki là kí kúntí nì ni-ba pɔ́ɔǹtamaaan?
48003004	Mimmee, tin kɔkɔ ni kántèe ŋá fam deeyaa! An kaa ŋūǹ kí ŋá fam.
48003005	Unimbɔti nín tìì-ni u-Fām ki ŋáań maamaacib ni-kansikinee, an sá ni nín ŋúb̀ Mooisi marabee pueeyaaa ni nín fɔ̃ɔ̃ tibɔmɔntiilee puee ní?
48003006	Míǹ ní, “Abraam nìn fɔ̃ɔ̃ Unimbɔti ki kíí, ní Unimbɔti ká u-fookiiu un u cáá u-puee, ní ki yíiń-u deedeedaan.”
48003007	Ní béé yii bin fɔ̃ɔ̃ Unimbɔti ki kííyee di sá Abraam biyaamu.
48003008	An lī Unimbɔti takaldau poon dooooyee ki síiǹ, yii anibul ŋin kaa sá Juuda yabee nín fɔ̃ɔ̃ Unimbɔti ki kíí puee ní Unimbɔti kpántí-bi deedeedambi. An pu ní u nìn tùkū Abraam tibɔmɔntiil nee dooooyee, yii: “Unimbɔti dàá dī sii pu ní kí bìin̄ anibul kamaa pu.”
48003009	Mimmee, bin kɔkɔ fɔ̃ɔ̃ Unimbɔti ki kííyee kāntí dibiindi kii Abraam nín nìn fɔ̃ɔ̃ kí kíí ki ká dibiindi puee ní.
48003010	Ama, mbusu bí ki tīī un là kí dī Mooisi marab pu kí ŋmátée, kun puee an ŋmàn̄ yii: “Tin kɔkɔwoooo bi ŋmàn̄ marab takaldau poon bí nīn ŋáańee, un sá kamaa yaa kaa ŋúb́ mimmee, mbusu bí ki tīī udaan.”
48003011	Ní an cántì ki tùkū-ti yii ubɔ kaa ŋūǹ kí ŋúb́ marab kí kpántí deedeedaan Unimbɔti nimiin, yii: “Deedeedaan kāntí dimaŋfal u-fookiiu pu ní.”
48003012	Marab nì fookii kaa sá ubaanti: di sá Unimbɔti takaldau poon lī yii: “Un yaa ŋáań min Mooisi marab lēe kɔkɔee di ŋmátí.”
48003013	Ama Kriisitoo kpántì mbusudaan timbi pu ní ki nyántì-ti mbusu un marab cáańee poon, kii an nín ŋmàn̄ puee, yii: “Un kamaa bi yaa lúntì busub puee ń nīn sá-ni mbusudaan.”
48003014	An di yì-tì ní Yeesu Kriisitoo puee bin kaa sá Juuda yabee kāntí dibiindi din Abraam nìn kée, ní ti nín fɔ̃ɔ̃ Unimbɔti ki kíí puee ní ti fòol̄ u-Fām min u nìn pɔ̃oǹee.
48003015	Nnabiyaamu, tí dū binib nín ŋáań puee kí ŋmàntīǹ tibɔti nee. Unil yaa bɔ́ntì u-bɔti ki ŋmàn̄ ki ŋá takaldan ki nyīī u-ŋal kii mara nín síiǹ puee, nì min kamaa an sá kinibiki di ŋée, ubɔ kaa ŋūǹ kí kpìtāaa kaa ŋūǹ kí gbéeǹ tiba.
48003016	Ní tin tin Unimbɔti nìn pɔ̃oǹ Abraamee, u nìn pɔ̃oǹ ki tīī u nì u-maaliŋu ní. Unimbɔti takaldau poon kaa ŋmàn̄ yii, u nìn pɔ̃oǹ ki tīī Abraam biyaamu kupaau, u péēlī yii, u-maaliŋu, an dàkà yii u-maaliŋu poon unibaanti. Úǹ di sá Kriisitooyee.
48003017	Tin tin m là kí lèe taapu sèé: Unimbɔti nìn bɔ́ntì u-bɔti ki sòon̄ ki síiǹ. Abin tilaafati tili nì mmuŋku nì saalaa boon ní Mooisi marab bāań. Marabee kaa ŋūǹ kí kpìtī Unimbɔti poondi kí yàntī dí ŋá fam.
48003018	An yaa sá marab pu ní Unimbɔti dì ki tìì-ti u-gaajatee, mimmee an kaa sá u-poondi pu dee. Ama an sá Unimbɔti nín nìn pɔ̃oǹ Abraam yii u dàá tīī-u tigaajatee ní u tīī-u.
48003019	Mimmee, ba pu ní bi yɔ́oǹ marab? Unimbɔti dū marab ki kútì dipoondi pu binib ń béé ikpiti nín sá kuŋyee, ní marabee ń nīn bí ki cí ŋyunti ŋun Abraam maaliŋu poon yɔu un pu u pɔ̃oǹ dipoondee ń dāá bàń. Unimbɔti tūuni di cáań marab ki dūu tīī Mooisi, ní úǹ dūu nāatì Israyeel yab.
48003020	Unil yaa bí u-baba nì u-baba ki ŋá u-bɔtee, unàatil kaa bí, míǹ ní Unimbɔti u-baba di pɔ̃oǹ dipoondi.
48003021	Mimmee, Mooisi marab jáà nì Unimbɔti poondi deeyaaa? Aayee, kpataaa! Unimbɔti yaa nìn tīī marab bin pu binib ŋūǹ kí dī kí ŋmátée, binib bàà ŋūǹ kí kpántí deedeedambi Unimbɔti nimiin marab pu.
48003022	Ama Unimbɔti takaldau poon bɔti tùkū-ti yii kitiŋ kɔkɔwoooo nib pīī ikpitin, mimmee bin yaa fɔ̃ɔ̃ ki kííyee ŋūǹ kí fɔ̃ɔ̃ tin Unimbɔti pɔ̃oǹee, bi nín fɔ̃ɔ̃ Yeesu Kriisitoo ki kííyee pu.
48003023	Kí wàatī fookii yuntiŋu ń bàńee, ti nìn pīī marab sarkaun ki cí fookii ń bàń.
48003024	Marab di nìn cí-ti ki tin sāā ŋyunti ŋun Kriisitoo dāa bāańee an nín dàá ŋá pu tí ŋmā kí kpántí deedeedambi Unimbɔti nimiin fookii puee.
48003025	Fookii nín bāańee, marab kaa ti cí-ti.
48003026	Kun puee ni nín fɔ̃ɔ̃ Yeesu Kriisitoo ki kíí puee, ni-kɔkɔ kpántì Unimbɔti biyaamu.
48003027	Di sá yii nimbi bin kɔkɔ bi fùl̄ Unimbɔti nyim, ni ŋá ubaanti nì Yeesu Kriisitooyee, ni kpántì kii Kriisitoo nín bí puee dee.
48003028	Digàntil kaa ti bí Juuda yab nì bin kaa sá Juuda yabee kansikin, kaa bí bin sá iyumbuee nì bin tɔ́ bi-bee kansikin, kaa ti bí bininjab nì binimpoobi mun kansikin, nimbi kɔkɔ kpáfì ubaanti Yeesu Kriisitoo pu.
48003029	Kii ni nín sá Kriisitoo yab puee, ni kpántì Abraam maaliŋu poon yab ki ŋūǹ kí fɔ̃ɔ̃ tigaajati tin Unimbɔti nìn pɔ̃oǹee.
48004001	M dàá tí yòon̄ tibɔŋmantikaal tiba. Di sá yii un dàá fɔ̃ɔ̃ u-baa gaajawantee yaa dáá sá kibikee, baa ŋūǹ kí gàntī u nì uyumbu, ama ú mun di yì tikɔkɔ.
48004002	U dáá bí binib bin ŋúb́-u ki kpèé u-wantee taapu ní ki cí ŋyunti ŋun u-baa yɔ́oǹee ń dāá bàń.
48004003	Míǹ mbaantiim, ŋyunti ŋun taa láá béè Kriisitoo saŋŋuee ti nìn sá duulnya marab yumbui ní.
48004004	An sāā ŋyunti bāańee, ní Unimbɔti túnní u-Jipɔɔn ní ki yāntì unimpu màl̄-u, ní ú mun bí Juuda yab marab taapu,
48004005	an nín dàá ŋá pu ú fīī timbi bin bí mara taapuee kí dū-ti kí kpántí Unimbɔti biyaamuee.
48004006	Kun dàkà yii ni lafun sá u-biyaamuee di sá Unimbɔti túnní u-Jipɔɔn Fām ti-pɔbiliŋin, míǹ di yì-tì ti yíì-u yii: “Ti-Baa.”
48004007	Míǹ puee, aa ti sá uyumbu, a kíǹ ki sá u-biki ní. A nín sá u-bikee puee, ní u tìì-si u-gaajawanti.
48004008	Dooooyee, naa nìn nyí Unimbɔti ní ki nìn sá awaa yumbui, awaa ŋin kaa sá Unimbɔti, kaa máaǹ bí nɔ́ɔ́-ŋee.
48004009	Kɔŋkɔnnee, ni béè Unimbɔti, an dàkà yii Unimbɔti di béè-ni. Ba ŋá ní ni gítī là kí gítí duulnya marab bin kaa cáá mpɔn, kaa bí tibanee taapu kí nīn sá bi-yumbui kii dooooyee?
48004010	Ni gàntī iwiin iba yii i sá ikpaan, ki gàntī iŋmal nì iyunti nì abin mbaantiim.
48004011	An puee, m fàŋkí yii digìńdi din m gīī ni-puee ń taa ŋá fam.
48004012	Nnabiyaamu, m mèé-ni yii ní nīn bímaan kii mamee, ali kii man mun nín nìn gíiǹ m-ba kii nimbee. Ama naa ŋá-mi tibeeee!
48004013	Ni nyí yii m-weeni di nìn yāntì m sòon̄ nì ni tibɔmɔntiil mpeepeekaam.
48004014	Nì min kamaa m-weeniee bàà nìn ŋūǹ kí yàntī ní gīiǹ-mee, naa kpēē-mi famaaan kaa núutiǹ-mi. Ali gba, ni nìn gítī fɔ̃ɔ̃-mi kii Unimbɔti tūuŋŋuaaa Yeesu Kriisitoo u-bee.
48004015	Ba ŋá ní an kaa ti mɔ̄ǹ-ni kii dooooyee? Di sá yii m ŋūǹ kí sòoǹ ni-pu yii, ni yaan ŋūǹ, ni bàà lèekī ni-nimiliŋ kí tīī-mi.
48004016	Ibaamɔn in m sòoǹ nì nee puee ní naa ti là m-bɔtaaa?
48004017	Binib nee nín cáá bi-ba ki nākantíǹ-ni dinakándi diŋyee, dàá sá dimɔntiil, bi là kí yàkatī man nì ni kansikin ní, kí dáaliń-ni kí nákaǹ bi-ba.
48004018	An máaǹ tin ŋān̄ee pu ní unil ń dū u-ba kí nákaǹ-si kí nīn cá jaanjaan, kaa sá m yaa bí ni-kansikinee baba.
48004019	M-bineeŋkaamu, an tí wù-mi tikpil kii imatiŋweenee kí nīn cí ŋyunti ŋun ni dàá dāá kpántí kii Kriisitoo nín bí puee.
48004020	M yaan bímaan ni-kansikin ŋyunti nee kí ŋmā kí béé m nín dàá sòoǹ-ni puee! Kɔŋkɔnnee, m bíī yáliŋkí ni-pu.
48004021	Nimbi bin là kí nīn bí Mooisi marab taapuee, tùkùmaan-mi, naa gbìl̀ marab takaldau poon bɔtaaa?
48004022	Di sá yii an ŋmàn̄ yii Abraam nìn màl̄ mbininjabiyaamu muli, kiba sá unimpuyumbu biki ní kin kíǹee sá unimpu un yì u-bee biki.
48004023	U màl̄ uyumbu biki nniyaamin, ama ní unimpu un yì u-bee biki màaltam sá Unimbɔti pòontam.
48004024	Tibɔti nee ŋūǹ kí nīn sá-ti tibɔŋmantikaal: binimpoobi bili gbanti ŋūǹ kí dàkà min ní Unimbɔti nìn bɔ́ob́ u nì binib kansikinee. Bi nín nìn bɔ́ob́ tin Siinaayi jool puee di sá Agaar ní ki màal̀ ŋyumbubiyaamu.
48004025	Agaar gbanti sá Siinaayi jool din bí Bilaalibub tiŋkinee, ní ki sá Jeerusaleem nì u-biyaamu mun bí kuyuŋun díǹ pu nan ní.
48004026	Ama Jeerusaleem un bí yilpuee sá un yì u-bee, úǹ di sá timbi na.
48004027	Kun puee an ŋmàn̄ yii: “Unimpuŋmaŋmanti un kaa ŋúń ki màl̄ ki kée, án nīn mɔ̄ǹ-si! Sii un kaa nìn nyí imatiŋween ki kée, á nīn kūuntí nì dipɔɔpindi! Kun puee unimpu un bi cāntèe màl̄ mbiyaamu ki jítiǹ unimpu un cáá calee.”
48004028	Nnabiyaamu, míǹ ní nimbi sá Unimbɔti pòontam biyaamu, kii Isaaki nín nìn sá puee.
48004029	Dooooyee, kibiki kin bi màl̄ nniyaaminee nìn páb̀ kibiki kin Unimbɔti Fām yāntì bi màl̄ee, ní ali nìn díǹ an gbíntìi sá míǹ ní.
48004030	An ŋmàn̄ Unimbɔti takaldau poon yii ba ní? An ŋmàn̄ yii: “Jà unimpuyumbu nì u-biki, u-biki nì unimpu un yì u-bee biki kaa máaǹ kí yàkatī bi-baa gaajawanti.”
48004031	Míǹ puee, m-nabiyaamu, timbi sá unimpu un yì u-bee biyaamu ní, taa sá unimpuyumbu biyaamu.
48005001	Kriisitoo nyántì-ti kuyuŋun tí nīn tɔ́ ti-ba ní. Míǹ puee, ní nīn bímaan dibatɔlee ni, kí taa gítī kɔ́ kuyuŋun.
48005002	Ní pīlfìmaan-mi! Man Pɔɔl bíī tùkù-ni yii, ni yaa yāntì bi gíí-nee, naa ti bíī páatí tiba Kriisitoo pu.
48005003	M dàá gítī bùsì kí tùkù uninja sá kamaa un yaa yāntì bi gíí-uee, yii an bàlfī ú nīn ŋúb́ Mooisi marab kɔkɔ ní.
48005004	Nimbi bin kɔkɔ nyàab̀ kí nīn bí deedee Unimbɔti nimiin nì marab ŋúbitam puee, ni nì Kriisitoo yākatì tɔbin, ni nyáń Unimbɔti bìintamin.
48005005	An yaa sá timbee, ti máká ní ki kā ki cí kí kpántí deedeedambi Unimbɔti nimiin, kun puee ti fɔ̃ɔ̃ Kriisitoo ki kíí ní Unimbɔti Fām bí ti-ni.
48005006	A yaa kpántì Yeesu Kriisitoo yɔuee, a yaa gííyaaa a yaa kaa gííyaaa, an kaa páb́, kun di páb́ee di sá a-fookiiu ń nīn tūǹ ditundi nì dineendi.
48005007	Ni nìn còom̄ tiŋan. Ŋma di līkiǹ-ni ní gbèen̄ kí taa ti gbìl̄ kí tīiǹ ibaamɔn ní?
48005008	An kaa sá un di yíì-ni ní nīn nɔ́ɔ́-uee cee ní tíǹ nyánní.
48005009	Kpɔnɔ nyɔkɔŋu fiii di yàntī kpɔnɔ saabu kɔkɔ jɔ́ḿ.
48005010	Ama man máká ni-pu yii ti-Dindaan puee naa làá kpántí ni-landɔkɔi. Un di yaa cáań fìkìlfikil ni-kansikinee, báà udaan yaa yāntì ki sá un, ditafadaaldi dɔ̄ ki cí-u.
48005011	Nnabiyaamu, m yaan bíī tùkù binib yii an máaǹ bí gííyee, ba pu ní bi bàà gítī páb̀-mi? M yaan lī míǹ, Kriisitoo dɔpuntikaaŋu bɔti kaa bàà sá tibɔti tin páb̀ binibee.
48005012	M bàà là bin páb́-ni ní gííyee ń cù bí fàatī-bi.
48005013	Míǹ puee, nnabiyaamu, ni ká yii Unimbɔti yíiń nimbi ní nīn bí dibatɔlin. Ní taa lákatí dibatɔlee pu kí nīn ŋáań min ni-bimbikpitim sée, ama ní nīn néeń tɔb kí nīn tútuǹ tɔb.
48005014	Di sá yii marab kɔkɔ taapu di sá unee, yii: “Á nīn néeń a-juti kii sii a-bee.”
48005015	Ní kpèè tiŋan: ni yaa bí ki júntí tɔb ki cátikí tɔbee, ni dàá kúntí tɔb dee.
48005016	Tin m tùkù-nee di sá yii ní yàntī Unimbɔti Fām ń kpòotī-ni, kí taa nín̄ nɔ́ɔ́ min ni-bimbikpitim bàlfēe.
48005017	Di sá yii, ti-bimbikpitim nín là min miŋyee, Unimbɔti Fām kaa là míǹ, ní min min Unimbɔti Fām lèe, ti-bimbikpitim mun kaa là míǹ. Tiwan tilee jáaǹ tɔb ní. An di yì-tì ní taa ŋūǹ kí ŋá min ti bàà là kí ŋée.
48005018	Ama Unimbɔti Fām yaa kpòotī-nee, naa ti bí Mooisi marab taapu.
48005019	An kaa pɔ̄ɔ̄ á béé mbimbikpitim nín tūǹ atuun ŋiŋyee: míǹ di sá tilaakpaal, tijɔkɔndi, bimaramɔntiibi fátam,
48005020	diwaatootil, dinyɔɔjil, kináŋ, kujaau, kudòŋu diŋuul, ikummunti, diyakatil, digàntil,
48005021	nnimidiki, ndanyoon, mpoo, nì tin kɔkɔ náań nì tibɔti neeyee. Kii m nín nìn tùkū-ni puee, m tí bíī kpáafí-ni yii bin ŋáań an bɔti gbantee kaa dāa kɔ́ò Unimbɔti beelin.
48005022	Ama, dibil din Unimbɔti Fām yàntī unil ń lòoǹee di sá dineendi, dipɔɔpindi, ŋgbansɔŋfi, kimɔtii, á nīn sūǹ binib saai, kí nīn ŋáań tiŋan, kí nīn bí deedee,
48005023	kí nīn mɔ̄, kí ŋúb́ a-ba. Mara ubɔ kaa bí ki jáà nì an bɔti gbanti.
48005024	Di sá yii Yeesu Kriisitoo yab dū bi-bimbikpitim nì tin mi néeń ki lèe ki kpáá ndɔpuntikaa pu.
48005025	Unimbɔti Fām nín tīī-ti dimaŋfalee, tí yàntī u-Fāmee ń kpòotī ti-bimbim mun.
48005026	Tí taa nín̄ yòontí ti-ba yilpu, kí taa nín̄ tákà tɔb tibɔti, kí taa nín̄ cáá ipoompoon tɔb pu.
48006001	Nnabiyaamu, ni yaa cúú ubɔ bíī ŋáań ikpitee, nimbi bin Unimbɔti Fām kpòotēe ń ŋá soooo kí gíiǹ-u nsammɔnti poon, ní kí nīn kpèé ni-ba tiŋan ki mun ń taa lítí ni-ba.
48006002	Ní nīn tútuǹ tɔb ni-gìŋ́ŋi poon, mimmee, ni bíī ŋáań min Kriisitoo marau lèe dee.
48006003	Ubɔ yaa dākafì yii u bí tiban ní kaa bée, udaan kíiĺ u-ba ní.
48006004	Báà ŋma ń cɔ̄ŋkì u-ba kí kpèè u-tuuŋŋi, ní u yaa làá nín gāā u-bindaaa ú gāā an nīn sá a-ba ŋmaniŋma tuuŋŋi pu, ú taa dū kí ŋmàntīǹ u-jutiibi yaŋ pu.
48006005	Di sá yii báà ŋma máaǹ kí kpèè u-ba bɔti ní.
48006006	Un bi yaa dàkà Unimbɔti bɔtee, udaan máaǹ kí lēēu-wanti tin kɔkɔ u cááyee poon kí tīī un dàkà-uee.
48006007	Taa nín̄ kíiĺmaan ni-ba: baa gbíilíǹ Unimbɔti. Di sá yii kun unil yaa búĺee, kúǹ ní u dāa cēē.
48006008	Un ŋáań min u-bimbikpitim lèe búĺ u-bimbikpitim dee, ní kí dāá cā ŋkúm; ama un ŋáań min Unimbɔti Fām lèe búĺ Unimbɔti Fām dee, ní kí dāá cā mmaŋfafɔkɔn ŋun kaa kúntée.
48006009	Tí taa gīī kí gbèen̄ tiŋan diŋal; ti-wunti yaa kaa yɔ̄tì, ŋyunti yaa láā bāań, ti dàá dāá fɔ̃ɔ̃ tipaal.
48006010	Míǹ puee, ŋyunti ŋun poon ti cáá mpaan nee, tí nīn ŋáań báà ŋma tiŋan, ama cilinjee tí nīn ŋáaḿmaan timbi nì bin pēēnnimbɔtisanee tiŋan.
48006011	Kpèèmaan, m nín dū m-ŋal ki ŋmàn̄ tiŋmaŋmabti an gbìfì puee!
48006012	Bin téekí-ni ní gííyee là binib ń nīn nyí bi-pu dee. Kun pu bi ŋáań mimmee di sá baa là kí ká digìńdi Kriisitoo dɔpuntikaaŋu pu.
48006013	Di sá yii bin gífèe bi-ba kaa ŋúb̀ Mooisi marab. Kun pu bi là ní gííyee di sá bi là kí gāā bi-biŋŋi yii, ni-wunti daaŋku nee, bíǹ di páb́-ni ní ni ŋá.
48006014	Maa là kí gāā m-bindi tiba pu kpataaa an yaa kaa sá ti-Dindaan Yeesu Kriisitoo dɔpuntikaaŋu baba pu. Man ceeyee duulnya kpíì ndɔpuntikaa pu, ní duulnya ceeyee man mun kpíì ndɔpuntikaa pu.
48006015	A yaa gííyaaa a yaa kaa gííyaaa, an kaa páb́, tin páb́ee di sá á kpántí unipɔɔn.
48006016	Bin kɔkɔ dàá nɔ́ɔ́ min m lī nee, Unimbɔti ń tīī-bi ŋgbansɔŋfi kí sɔ̄ bi-saai, ki kpáaǹ bin sá Israyeel yab kīŋkiŋ Unimbɔti nikitilee.
48006017	Kí péēyòon̄ díǹ kí nīn cá, ubɔ ń taa ti ŋá-mi digìńdi, kun puee m-wunti buŋwati di sá Yeesu daanti.
48006018	Nnabiyaamu, ti-Dindaan Yeesu Kriisitoo ŋanti ń nīn bí ni-pu! Ameen.
49001001	Man Pɔɔl un Unimbɔti lēēḿ nīn sá Yeesu Kriisitoo kpambalee, di ŋmàn̄ takalda nee kí tīī nimbi Unimbɔti yab bin kɔ́ò Eefeesi tiŋkin ki yú deedee, ni nì Yeesu Kriisitoo ŋá ubaantee.
49001002	Ti-Baa Unimbɔti nì ti-Dindaan Yeesu Kriisitoo ń ŋá-ni tiŋan kí tīī-ni ŋgbansɔŋfi.
49001003	Ti jáaḿ Unimbɔti un sá ti-Dindaan Yeesu Kriisitoo Baayee u nín ŋá-ti tiŋan tin, ki dī u-Fām pu ki tīī-ti yilpu wammɔntiiti kɔkɔ ti nì Yeesu Kriisitoo nín ŋá ubaantee puee.
49001004	-
49001005	Di sá yii, kí wàatī Unimbɔti ń náań duulnyee, u péēlútì-ti ki yɔ́oǹ tí nīn sá u-yab, ti nì Kriisitoo ń ŋá ubaanti, tí nīn bí circir, ú taa ká ti-pu ikpiti iba. Unimbɔti nín néeń-ti puee, ní u nìn péēlēēki yɔ́oǹ dooooyee yii, Yeesu Kriisitoo puee, u dàá dāá dū-ti kí kpántí u-biyaamu kun puee an nìn ŋān̄ u-cee ú ŋá míǹ,
49001006	án nīn sá-u tinyool, tiŋaŋkpaandi tin u dī u-Jipɔnneeŋkaau pu ki ŋá ki tīī-tee pu.
49001007	Kun puee, Yeesu Kriisitoo kúm pu ní u fīī-ti ki líì, ní ki dū ti-kpitii ki pú-ti; u ŋá míǹ kí dàkà-ti u-neendi nín wīikí min bulfee.
49001008	U-neendi gbanti nín wīikí tikpil puee, ní u yāntì ti béè iciin nì dinyil,
49001009	-
49001010	di sá yii u yāntì ti béè u nín là kí dī Kriisitoo pu kí ŋá tin nìn bí dibalin dooooyee. Tin u lēēkí ŋée di sá, ŋyunti yaa láā sāāyee, ú dāá kɔ́oǹ tin bí yilpuee nì tin bí taapuee kɔkɔ kí kpāfì, Kriisitoo baba ń nīn sá ubɔti.
49001011	Unimbɔti ŋáań tikɔkɔ kii u nín là kí ŋá miŋyee ní, di sá yii u lútì-ti ki yɔ́oǹ dooooyee tí nīn sá u-yab, kun puee ti nì Yeesu Kriisitoo ŋá ubaanti.
49001012	Mimmee, timbi bin sá bipeepeekaabi ki máká Kriisitoo puee, tí nīn pàkà-u u-nyooti pu.
49001013	Nimbee, ni gbìl̄ ibaamɔn bɔti tin sá Yeesu Kriisitoo bɔmɔntiiti ki cáań-ni difiilee. Ni nín fɔ̃ɔ̃ ki kíí puee, ní Unimbɔti dū u-Fām min u nìn pɔ̃oǹee ki dáań-ni.
49001014	U-Fām min u tīī-tee di dàkà yii difakal din u pɔ̃oǹ kí tīī-tee dáá bíń boon ki dòoń ti dàá fɔ̃ɔ̃-dì. Mi tīī-ti dimákal yii ti dàá dāá fɔ̃ɔ̃ difakalee ŋyunti ŋun Unimbɔti yaa láā nyántì u-yab kɔkɔ doo ki cáá u-ceeyee. U ŋá míǹ tí pàkà-u u-ŋanti pu.
49001015	An puee, m nín gbìl̄ bi sòoǹ ni-fookiiu un ni cáá ti-Dindaan Yeesu puee, nì dineendi din ni cáá Unimbɔti yab kɔkɔ puee,
49001016	m yaa bíī mèéyee m jáaḿ Unimbɔti ni-pu múlmul.
49001017	M mèé ti-Baa tinyooldaan un sá ti-Dindaan Yeesu Kriisitoo Nimbɔtiuee ú tīī-ni iciin ní ŋmā kí béé-u, kí nīn nyí un Unimbɔti sée.
49001018	M gítī mèé-u yii ú ŋmíntí-ni ní wāl̀ tiwammɔntiil tin pu u yíiń-nee, ní béé tigaajati tin u kpáafì ki yɔ́oǹ nimbi bin sá u-yabee nín wīikí ki cáá tinyool puee,
49001019	ní béé u-pɔŋkpaaŋŋu ŋun jítiǹ tikɔkɔ u cáā tūǹ timbi bin fɔ̃ɔ̃-u ki kííyee pu atuunee. U-pɔŋkpaaŋŋu gbanti mbaantee ní u dàkā,
49001020	ŋyunti ŋun u nìn fīkitì Kriisitoo ditaŋkpiilin ki yāntì u cūtìi kāl̀ u-ŋaŋgiil pú yilpuee.
49001021	Niin ní Kriisitoo tɔ́kɔ́ tikɔkɔ pu ki jīǹ dibeel biyidambi nì bibɔtiibi nì bipɔndambi kɔkɔ pu. Báà an yaa yāntì ki sá uŋyee, úǹ di jítiǹ báà ŋma duulnya un poon ti bí nee, nì un dáá bíń ki dòońee mun poon.
49001022	Unimbɔti dū tikɔkɔ ní ki ŋá Kriisitoo taapu, ní ki dū-u ki ŋá bin kɔ nɔ́ɔ́-uee yil,
49001023	ní bíǹ sá u-wunti ní Kriisitoo gbí bi-kɔkɔ nì tiwan kɔkɔn.
49002001	Dooooyee ni nín nìn yìntī ki ŋáań ikpiti iŋyee puee, ni nìn kpíì Unimbɔti nimiin.
49002002	Ni nìn ŋáań kii duulnya yab nín péēŋáań puee ní, ki nɔ́ɔ́ arasiniibi bɔtiu un bí kutaa pu ki yàntī nnibiyaamu kaa tɔ́ Unimbɔtee.
49002003	Ti-kɔkɔ mun nìn péēbí míǹ ní dooooyee, ki nɔ́ɔ́ timbi ti-ba nín là puee ní ki ŋáań min ní ti-pɔbiliŋ nì ti-landɔkɔi fáatèe, ní ti nín bí miŋyee, Unimbɔti tafadaaldi nìn dɔ̄ ki cí-ti kii an nín dɔ̄ ki cí bin béeyee puee.
49002004	-
49002005	Ama, Unimbɔti sūǹ binib saai tikpil. U-neeŋkpaandi din u cáá ti-puee yāntì, nì min kɔkɔ ti nìn bí ŋkúmin ti-kpitii puee, u fātìi tīī-ti dimaŋfal ti nín kpáfì nì Yeesu Kriisitooyee. An sá u-ŋanti pu ní ni ká difiil.
49002006	Ti nì Kriisitoo nín ŋá ubaantee pu ní Unimbɔti fīkitì ti nì u, ki yāntì ti nì u kāl̀ yilpu.
49002007	U dī Yeesu Kriisitoo pu ní ki ŋá-ti tiŋan gbanti, kí dàkà bin dàá dāá dāan̄ boonee u-ŋanti nín wīikí ki jítiǹ tikɔkɔ puee.
49002008	Di sá yii Unimbɔti ŋanti pu nì ni nín fɔ̃ɔ̃ Kriisitoo ki kííyee pu ní ni ká difiil. Difiil gbantee, naa ŋá tiba ní ki ká-dì, u pú-ni-dì faalaa ní.
49002009	An kaa tí sá ditundi pu, ní ubɔ ń nīn cáā gà u-bindi.
49002010	Kun puee ti sá Unimbɔti wannaaŋkaati ní. Ti nín ŋá ubaanti nì Yeesu Kriisitooyee ní u fātìi náań-ti mpɔm, tí ŋmā kí nīn ŋáań atummɔnti ŋin u nìn bɔ́ntì ki yɔ́oǹ tí nīn ŋáańee.
49002011	An puee, ní téetímaan dooooyee ni nín nìn bí miŋyee. Naa sá Juuda yab maaliŋun, nimbi ní Juuda yab bin gífée yíì yii bin kaa gífée. (Ama digiil gbantee, an sá kudaaŋŋu kun unil péēŋáań u-wunti pu famee ní.)
49002012	Téetímaan yii, ŋyunti gbantee, naa nìn dáá nyí Kriisitoo, ni nìn sá binicambi ní, naa nìn sá Israyeel tindambiyaamu. Unimbɔti nín nìn ŋá nnyɔɔpee nì u-yab ki pɔ̃oǹ-bi dipoondee, ni nìn kpá poon, ni nìn bí duulnyan kaa nyí Unimbɔti, kaa cɔ́tí tiba mun pu.
49002013	Ama nimbi bin nìn dátiǹ-uee, kɔŋkɔnnee ni nì Yeesu Kriisitoo nín ŋá ubaantee ni sútìń ki pìl̄-u Kriisitoo kúm pu.
49002014	Kun puee úǹ pu ní ŋgbansɔŋfi dɔ́miń ti-kansikin. Dooooyee, Juuda yab nì bin kaa sá Juuda yabee nìn yākatì ní, úǹ dí yāntì ní bi ŋá unibaanti. Di sá yii kináŋ nìn pītì ti-kansikin kii digundee, ní u dū u-ba ki tīī ki wīī digundee,
49002015	ní ki kpītì Juuda yab marab nì tin bi nìn péē ŋáańee kɔkɔ. Ti nì u nín ŋá ubaantee pu ní u dū atimbun alee ki ŋá dinikitibaantiil din sá dipɔndee, ní ki cáań-ti ŋgbansɔŋfi.
49002016	Kriisitoo kúm ndɔpuntikaa pu di kúntì kináŋ, ki cāntì Juuda yab nì bin kaa sá Juuda yabee kpántì tiwumbaantiil, bi nì Unimbɔti kpíikì.
49002017	U dɔ́miń duulnyan ki sòon̄ dipɔɔsɔŋkil bɔti ki tīī nimbi bin kaa sá Juuda yab ki dátiǹ Unimbɔtee, nì timbi bin sá Juuda yab ki pìlīǹ-uee mun.
49002018	Di sá yii Kriisitoo pu ní timbi bin sá Juuda yabee nì nimbi bin kaa sée kɔkɔ ŋūǹ kí bà ti-Baa Unimbɔti nì u-Fām mbaantiim tūtuntam pu.
49002019	Míǹ puee naa ti sá binicambi, kaa ti sá bin nyánní laaabee, ni kpántì ntindambiyaamu kii bin sá Unimbɔti yabee nín sá puee ní, ní ki sá Unimbɔti dicaŋkun yab.
49002020	Ni sá kudii ní, ní kudiiyee nín tɔ́kɔ́ ataŋkpee ŋin puee di sá Yeesu Kriisitoo kpambaliŋ nì Unimbɔti bɔnaatiliibi, ní Yeesu sá ditaŋkpal din yì kudiiyee pɔŋŋuee.
49002021	Úǹ di yì-tì ní kudiiyee yú ki pɔ̄ɔ̄ ní ki wīintí ki jɔ́ḿ ki kpántí circir diiku ti-Dindaan pu.
49002022	Ni nì Yeesu Kriisitoo nín ŋá ubaanti puee, nimbi nì timbi di kpáfì ki ŋá kii kudii kun ni Unimbɔti kɔ́ò nì u-Fāminee.
49003001	An puee ní man Pɔɔl un bí sarkan m nín sòon̄ Yeesu Kriisitoo bɔti ki tīī nimbi bin kaa sá Juuda yabee puee ...
49003002	Ni nyí yii Unimbɔti ŋá-mi tiŋan ki tīī-mi ditundi ḿ ŋá kí tīī-ni,
49003003	u bīitì tibɔbalkaal tin nìn bí dooooyee, ki dàkā-mi ní m béè, (tíǹ ní m ŋmàn̄-ni anyɔɔbuŋkaaŋkaa nee.
49003004	Ni yaa bíī kàaǹ tin m ŋmàn̄ nee, ni dàá ká yii m béè Kriisitoo bɔti tin nìn bí dibalinee.)
49003005	Dooooyee, Unimbɔti kaa nìn nyántì an bɔtee ki dàkā binib, kɔŋkɔnnee u dī u-Fām pu ki yāntì u-circir kpambaliŋ nì u-bɔnaatiliibi béè-tì.
49003006	Tíǹ di sá tigaajati tin Unimbɔti tìì Juuda yabee, ni mun dàá fɔ̃ɔ̃-tì, ni nì Juuda yab kɔkɔ kpántì unibaanti ní, Unimbɔti nín pɔ̃oǹ tin kí tīī bin sá Yeesu Kriisitoo yabee, u dàá tīī ni mun kudɔŋu, tibɔmɔntiil tin ni fɔ̃ɔ̃ ki kííyee pu.
49003007	Unimbɔti ŋá-mi tiŋan ki tīī-mi ditundi din sá ḿ nīn sòoǹ tibɔmɔntiil ki tìì binibee, nì u-pɔŋŋu ní u ŋá míǹ.
49003008	Unimbɔti yab kɔkɔ kansikinee, man di sá bin sá ŋwaamuee waaki. Nì míǹ kɔkɔee, Unimbɔti pú-mi diyimɔɔl ḿ sòoǹ nì bin kaa sá Juuda yabee Kriisitoo gaajati tin sá tikpaŋkpaandi, kaa cáá dikuntilee bɔti.
49003009	U pú-mi diyimɔɔl ḿ dàkà binib ń béé tin Unimbɔti nìn lēēkí ŋá an nìn dáá bí dibalin dooooyee. Unimbɔti un náań tikɔkɔee di dū-tì ki bál̀ ali ki dāa sāā ŋyunti ŋun bí nee.
49003010	Ama kɔŋkɔnnee Unimbɔti yāntì Kriisitoo nikitil puee itūun nì bin kɔkɔ sá bipɔndambi ki bí yilpuee kɔkɔ béè Unimbɔti ciini nín wīikí ki bí tɔbin puee.
49003011	Míǹ ní u dī ti-Dindaan Yeesu Kriisitoo pu ki ŋá kii dooooyee u nín kaa nìn dáá náań duulnya ki lēē yii u dàá dāá ŋá miŋyee.
49003012	Ti nín fɔ̃ɔ̃ Yeesu Kriisitoo ki kíí ti nì u ŋá ubaantee puee, ti ŋūǹ kí sútí kí pìl̄ Unimbɔti sɔkɔmii nì dimákal poon.
49003013	Míǹ puee, m mèé-ni yii m nín bíī jīǹ falaa ni-puee, ni-wunti ń taa yòtī, m-falaauee sá-ni tinyool ní.
49003014	An pu ní m gbàantí ti-Baa Unimbɔti nimiin ki mèé ni-pu.
49003015	Úǹ cee ní bin bí yilpuee nì bin bí taapuee kíǹ ki nyí kubaatiiu.
49003016	Úǹ di sá tinyooldaan ki cáá tikɔkɔ, an puee ní m mèé-u an nín dàá ŋá pu u-Fām ń tīī-ni mpɔn tikpil ni-pɔbiliŋinee,
49003017	ki gítī mèé-u yii Kriisitoo ń nīn bí ni-pɔbiliŋin kun puee ni fɔ̃ɔ̃ ki kíí, ki mèé-u yii ú yàntī ní nīn néeń tɔb kí báań inyaan, kí nīn yú ki pɔ̄ɔ̄,
49003018	ní ni nì Unimbɔti yab kɔkɔ ń ŋmā kí ká mpɔn kí gbìl̄ Kriisitoo neendi nín lālim̀ ki gbí ilaan kɔkɔ miŋyee.
49003019	Nì min kɔkɔ u-neendi wīikí tikpil ki jítiǹ unil nín ŋūǹ kí gbìl̄ miŋyee, m mèé-u yii ú yàntī ní béé, an nín dàá ŋá pu tin kɔkɔ bí Unimbɔtinee ń nīn bí ni mun nee.
49003020	Úǹ Unimbɔti di ŋūǹ nì u-pɔŋŋu ŋun bí ti-ni ki tūǹ ditundee, kí ŋá tikɔkɔ án jītíǹ min ti mèé-uee nì min ti dàkafēe pu.
49003021	Tí nyɔ̄ŋkì Unimbɔti timbi bin sá u-yabee Yeesu Kriisitoo pu kí nīn péēcáā cá jaanjaan! Ameen.
49004001	An puee, man Pɔɔl un bí sarkan m nín nɔ́ɔ́ ti-Dindaanee puee, m mèé-ni yii ní nīn bí mbimbim min poon Unimbɔti yíiń-ni ní nīn bée.
49004002	Ní nīn sìntīǹ ni-ba taapu kí nīn mɔ̄, kí nīn cáá kimɔtii tɔb pu, kí nīn ŋúb́maan tɔb nì dineendi poon.
49004003	Ní pɔ́ɔǹ ni-ba kí nīn ŋúb́ nnyɔɔpee ŋun Unimbɔti Fām tìì-nee, ŋgbansɔŋfi ń nīn bí ni-kansikin ní ŋá ubaanti.
49004004	Yeesu wunti sá tibaantiil ní, ní Unimbɔti Fām mun sá mbaantiim, míǹ ní ti-kɔkɔ máká kuwambaantiiu kun pu Unimbɔti yíiń-nee.
49004005	Ti-kɔkɔ Dindaan sá ubaanti ní, tibɔbaantiil ní ti-kɔkɔ fɔ̃ɔ̃ ki kíí, ní bi fùl̄ ti-kɔkɔ Unimbɔti nyim mbaantiim.
49004006	Unimbɔti sá ubaanti, ki sá ti-kɔkɔ Baa, ki tɔ́kɔ́ ti-kɔkɔ pu, ki bí ti-kansikin nì ti-kɔkɔn.
49004007	Ti-kɔkɔ fɔ̃ɔ̃ apɔl kii Kriisitoo nín yākatì-ŋi a bí a-ba a-ba ki tīī báà ŋma puee,
49004008	Kii an nín ŋmàn̄ Unimbɔti takaldau poon puee yii: “U nín jɔ́ḿ yilpuee, u kpáaǹ iyumbu ní ki pú binib apɔl.”
49004009	Mimmee, dinyɔɔbundi din lī yii “u jɔ́m̀ yilpuee” là kí lì yii ba dee? An taapu di sá yii u nìn dáá sīntìń taapu doo nee ní.
49004010	Yeesu Kriisitoo un sīntìń taapu dooyee, úǹ ubaantee di tí jɔ́m̀ yilpu fɔ́ŋŋŋ kí nīn bí an kɔkɔ.
49004011	Úǹ di yākatì atuun ki tīī u-nib, biba ń nīn sá u-kpambaliŋ, biba ń nīn sá Unimbɔti bɔnaatiliibi, biba ń nīn yìiǹ ki sòoǹ u-bɔti, biba ń nīn sá paastab ki dàkà binib Unimbɔti bɔti.
49004012	U yākatì atuun míǹ ki tīī Unimbɔti nib ń ŋmā kí ŋá Unimbɔti tundi mmɔntiim an nín dàá ŋá pu Kriisitoo wuntee ń nīn cá nyɔkɔpuee.
49004013	Míǹ di dàá yàntī ti-kɔkɔ ń kpántí ubaanti ti nín fɔ̃ɔ̃ Unimbɔti Jipɔɔn Yeesu Kriisitoo ki kííyee pu, ní kí béé-u mbaamɔm. Mimmee, ti cíkití Unimbɔti bɔtin ní kí kpántí biniŋmambi, kii Kriisitoo u-ba nín bí puee.
49004014	Ŋyunti gbantee, taa ti sá kii campɔntibee biŋmatinliibi cáá bi-bɔti ki ŋmàtíǹ-ti kii nnyim nì kubuŋu nín téekí buŋalimbu pu bu yìiǹ ajan kɔkɔee.
49004015	Ama ti máaǹ kí nīn cáá dineendi ki sòoǹ Yeesu bɔti nì ibaamɔn, kí nīn wīintí kí tin ŋmàntīǹ Kriisitoo un sá u-nikitil yilee.
49004016	Úǹ di kpáfì u-nikitil din sá u-wuntee, bi ŋá ubaanti, kii unil wunti jaŋŋi nín kpáfì ki nòb̄ tɔb puee. Ajan kɔkɔ yaa tūǹ ŋi-tundi nín sá puee tiwun wīintí ní tiŋan. Míǹ ní dineendi yaa bí Kriisitoo nikitil kansikinee di cá nyɔkɔpu ní tiŋan.
49004017	Tibɔti tin m dàá sòoǹ-ni nee, ti-Dindaan nyɔkɔpu ní m dàá sòoǹ-tì. Ni-bimbim ń taa nín̄ bí kii bin kaa nyí Unimbɔtee nín bí puee, bíǹ nɔ́ɔ́ bi-landɔkɔkulimii ní.
49004018	Bi-pɔbiliŋ nín gbìfì baa nyí nnimbɔtisanee pu ní bi dáá bí dibɔmbɔndin ki lántì dimaŋfal din Unimbɔti tīīyee.
49004019	Baa nyí icoo, ki dū bi-ba ki tīī atuŋkpiti ní ki ŋáań tijɔkɔndi kɔkɔ nì ti-bul ki cá, kaa gbèentí.
49004020	Nimbee, kaa sá míǹ ní Kriisitoo dàkā-ni.
49004021	Nimbi bin sá u-yabee, u sòon̄ ki dàkā-ni u-baamɔni, ni máaǹ ki gbìl̄.
49004022	An puee, fámaan ni-bimbim min kaa ŋān̄ee, min cāabìń-ni nnimitaataam ki bíiĺ-nee,
49004023	kí yàntī Unimbɔti ń kpántí ni-pɔbiliŋ nì ni-landɔkɔi mpɔm.
49004024	Ní nīn nɔ́ɔ́maan mbimbipɔm min Unimbɔti náań ki nántiǹ u-yam min sá deedee nì circir ki nyánní ibaamɔn nee.
49004025	An puee, ní fá inyimɔn, báà ŋma ń sòoǹ u-juti ibaamɔn, kun puee ti-kɔkɔ kpáfì ki ŋá tiwumbaantiil ní.
49004026	Ni yaa fɔ̃ɔ̃ diŋuulee, ní nīn nyí nì ni-ba kí taa kɔ́ ikpitin, kí taa nín̄ díkí diŋuul míǹ ali kunyeeu ń tin mɔ́.
49004027	Ní taa pɔ̄maan Sitaan nsan.
49004028	Un nìn sá unaayuuyee ń taa ti yò, ú pɔ́ɔǹ u-ba kí ŋá ditundi min máaǹee kí kpíiǹ u-ba kí ká kí tūtuǹ uwɔfi.
49004029	Tibɔkpitil ń taa nín̄ nyēēni-nyɔmmun, ama ni yaa làá sòoǹee, nín̄ sòom̀maan tin dàá ŋmàntīǹ bin fɔ̃ɔ̃ Yeesu ki kííyee ń cù nyɔkɔpu, kí kèetī bin bí ki pílfée mun.
49004030	Ní taa kɔ́ǹ Unimbɔti Fām kunimbaau, u-Fāmee ní u dūu dáań-ni ki síiǹ yii ŋwiin ŋubɔ dòoń u dàá dāá fīī-ni kí líí kɔkɔ.
49004031	Ní nyāntímaan ni-kansikin ntuntun nì kináŋ nì diŋuul tɔb pu, nì kujaau, nì tɔb boon disambiil, kí kúntímaan ntoom nì mi-yalii kɔkɔ.
49004032	Ama nín̄ sámaan binimɔntiibi, kí nīn sūǹ tɔb saai, kí nīn pūǹ tɔb kpitii, kii Kriisitoo puee, Unimbɔti nín dū ni mun kpitii ki pú-ni puee.
49005001	Ni nín sá Unimbɔti biyaamu mun u néeńee puee, nín̄ bímaan kii úǹ nín bí puee,
49005002	Ní nīn ŋáaḿmaan tikɔkɔ nì dineendi poon, kii Kriisitoo nín néeń-ti pu, ki dū u-ba ki ŋá saraa ki tīī Unimbɔti ti-pu u-saraauee fáatì Unimbɔtee.
49005003	Kɔŋkɔnnee ni sá Unimbɔti yab ní, an puee, an yaa sá tilaakpaal nì tin kɔkɔ péēsá dijɔkɔntundi nì nnimitaataamee, ní taa sòoǹ an bɔti pu gba ni-kansikin.
49005004	An kaa ŋān̄ ní nīn sòoǹ anyɔɔbuŋkpil nì tibɔfan nì icoo bɔti ama an ŋān̄ yii ní nīn pàkà Unimbɔti ní.
49005005	Ní nīn nyí yii bin ŋáań tilaakpaal nì tin péē sá dijɔkɔntundee, nì bin cáá nnimitaataamee: kun puee nnimitaataam sá kii iwaatootee ní; an nibee kɔkɔ kaa làá dāá kɔ́ Kriisitoo nì Unimbɔti beelin.
49005006	Ní taa yàntī báà ubɔ ń dū tibɔfan kí ŋmàtiǹ-ni. An tuŋkpitiŋ pu ní Unimbɔti dàá dāá fɔ̃ɔ̃ diŋuul bin kaa tɔ́-uee pu.
49005007	An puee, ní taa cèeǹ bi-ni.
49005008	Dooooyee, ni nìn dáá bí dibɔmbɔndin ní, ama kɔŋkɔnnee ni kɔ́ ŋwalfin kun puee ni kpántì ti-Dindaan yab, míǹ puee ni-bimbim ń nīn bí kii bin bí ŋwalfinee bimbim nín bí puee.
49005009	Kun puee ŋwalfi nín tìì tiŋyee di sá tiŋan kamaa nì deedee nì ibaamɔn.
49005010	Pɔ́ɔm̀maan ni-ba kí béé min fáatì ti-Dindaanee.
49005011	Ní taa dū ni-ba kí cèeǹ bin sá dibɔmbɔndi yab ki ŋáań atuun ŋin kaa cáá ipaatee poon, ama ní nyāntí bi-tuŋkpitiŋ mpaampiin pu.
49005012	(An cáá icoo gba tí sòoǹ bi nín ŋáań tin dibalinee.)
49005013	Bi yaa nyántì tin bi ŋáańee mpaampiin puee ní ni béetí tin ní an baasii sée.
49005014	Kun puee tin kɔkɔ nyáń ŋwalfinee ní bi wāĺ, an puee ní an lī yii: “Sii un gèeǹee, fìntī, fìntī bitaŋkpiibi kansikin, Kriisitoo ń ŋmíntí-si.”
49005015	An puee, ní nīn nyí nì ni-ba kí taa fɔ̃ɔ̃ bin kaa nyí tibee bimbim, ama ní nīn sá binib bin cáá iciinee.
49005016	Ní taa nín̄ bíiĺ iyunti kun puee, iyunti in poon ti bí nee, ikpiti wíiǹ tikpil,
49005017	kí taa nín̄ sá bigbaambi, ama béémaan ti-Dindaan nín là ní nīn ŋáań miŋyee.
49005018	Ní taa nín̄ nyù idafi ki gbéè, kun puee an di bíiĺ unil, ama ní nīn gbéèmaan Unimbɔti Fām,
49005019	kí nīn gà ni-kansikin ilan in bí Soom takaldau poonee nì Kriisitoo nikitil lani, nì ilan in Unimbɔti Fām tìì-nee, kí nīn cáámaan an lani ki gà ki tìì ti-Dindaan, kí nīn nyɔ́ŋkí-u nì ni-pɔbiliŋ kɔkɔ.
49005020	Nín̄ jáaḿmaan ti-Baa Unimbɔti ti-Dindaan Yeesu Kriisitoo yindi pu ŋyunti kamaa nì tikɔkɔ pu.
49005021	Nimbi bin tɔ́ Kriisitooyee, sìntīmaan ni-ba taapu kí tīī man tɔb.
49005022	Nimbi binimpoobee, sìntīmaan ni-ba taapu kí tīī ni-calib kii ni nín fàŋkí ti-Dindaan puee.
49005023	Kun puee uninja di sá unimpu yidaanu, kii Kriisitoo nín sá uyidaan ki sá Ufiil ki tīī u-nikitil din sá u-wuntee puee.
49005024	Míǹ puee, binimpoobi máaǹ kí sìntīǹ bi-ba taapu tikɔkɔ poon kí tīī bi-calib, kii Kriisitoo nikitil nín sīntiǹ di-ba ki tīī-u puee.
49005025	Nimbi bininjabee, nín̄ néeḿmaan ni-nimpoobi, kii Kriisitoo nín néeń u-nikitil pu ki kpíì di-puee.
49005026	U ŋá míǹ u-nikitil ń nīn bí circir ní, di sá u fùl̄-bi nnyim ní ki dū u-nyɔɔbundi ki ŋáŋkì-bi,
49005027	kun puee u gāntì-bi bí dāan̄ Unimbɔti nimiin nì kunyaaŋŋu, kí nīn jòm̀ pɔ́lpɔl kí nīn bí circir, bí taa ká bi-pu tiba.
49005028	Míǹ mbaantiim ní bininjab mun máaǹ kí nīn néeń bi-nimpoobi kii bi nín néeń bíǹ bi-ba wunti puee, un yaa néeń u-nimpuuee néeń u-ba dee.
49005029	Kun puee ubɔ kaa bí ki ná u-ba wunti, ama u kpīintí-tì, ní ki kpèé-tì tiŋan, kii Kriisitoo nín kpèé u-nikitil puee,
49005030	kun puee ti-kɔkɔ túkú u-wunti pu ní,
49005031	kii an nín ŋmàn̄ Unimbɔti takaldau poon puee yii: “An pu ní uninja dāa nyēēu-baa nì u-na cee, ní u nì u-nimpuu ń nīn kíǹ ki bí, ní bi-liitilee ń kpántí unibaanti.”
49005032	An sá tibɔkpaandi ní dijandi nee dàkà-ti. M dàá tùkù-ni yii an sòoǹ Kriisitoo nì u-nikitil pu ní.
49005033	Ama tin kíǹee di sá yii nimbee báà ŋma ń nīn néeń u-nimpuu kii úǹ u-bee. Unimpu, si mun ń nīn tɔ́ a-cal.
49006001	Mbiyaamu, ni nín sá ti-Dindaan yabee puee, ní nīn tɔ́ ni-baabi nì ni-nab, kun puee míǹ di ŋān̄.
49006002	Unimbɔti marau lī yii: “Á nīn tɔ́ a-baa nì a-na.” Úǹ di sá marapeepeekaa un pu Unimbɔti kútì dipoondee,
49006003	yii: “Sii un yaa tɔ́ a-baa nì a-nee a dàá ká dipɔɔsɔŋkil ki dàá kàl̄ kitiŋ pu kí yúntí.”
49006004	Nimbi bibaatiibee, ní taa nín̄ kɔ̄ntí ni-biyaamu aŋuu, ama nín̄ ŋúb́maan-mu, kí nīn dàkà-mu, ki sáŋkí-mu kii ti-Dindaan nín dàkà miŋyee.
49006005	Nimbi iyumbuee, nín̄ tɔ́maan ni-dindambi nì ni-pɔbiliŋ kɔkɔ kí nīn fàŋkí-bi. Ni yaa ŋáań mimmee, ni tɔ́ Kriisitoo dee.
49006006	An kaa sá bi yaa bée ŋmaniŋma ní ní nīn ŋáań atuun, bí wāl̀ kí pàkà-ni. Ama ni nín sá Kriisitoo yumbuiee puee ní nīn ŋáań min fáatì Unimbɔtee nì dipɔbil diba,
49006007	kí tɔ̄maan ditundi míǹ mbaantiim kí tīī ni-dindambi kii ti-Dindaan u-ba ní ni tūǹ ki tììyee, an taa nín̄ sá kii binib ní ni tūǹ ki tììyee,
49006008	kí nīn nyí yii uyumbuɔɔɔ, un yì u-beeyaaa, ti-Dindaan dàá dāá pà báà ŋma tummɔntiŋ ŋin u ŋée paati ní.
49006009	Nimbi iyumbu dindambee, ni mun ń nīn ŋáaḿmaan ni-yumbui tiŋan mbaantiim kí taa nín̄ yòontí i-pɔbiliŋ, kí nīn nyí yii nimbi nì ni-yumbuiee ni-kɔkɔ kpiliu sá ubaanti ní ki bí yilpu, úǹ kaa gàntī binib.
49006010	Tibɔjoolkaal tin m dàá dūú kàan̄-nee sèé: ní fɔ̃ɔ̃maan ti-Dindaan pɔŋkpaaŋŋu kí pɔ̄ɔkì.
49006011	Ní dū tijanjawan tin kɔkɔ Unimbɔti tììyee kí pèen̄ kí ŋmā kí sīĺ deedee ŋyunti ŋun Sitaan yaa yíkìń ni-pu nì u-kīiltamee.
49006012	Kun puee an kaa sá ti dàá jáǹ binib ní, an sá ti nì arasiniibi nì bi-bɔtiibi, nì bin kɔkɔ jīǹ abee dibɔmbɔndin, duulnyan dooyee, nì arasiniibi bin bí kutaa puee ní ti dàá jáǹ.
49006013	An puee, fɔ̃ɔ̃maan tijanjawan tin kɔkɔ Unimbɔti tììyee, an nín dàá ŋá pu ní an yaa láā píĺ ki pɔ́ɔkèe, ní ŋmā kí yūĺ kí já kí pɔ̄ɔkèe. Ni yaa jáń ki pɔ́ɔkèe, ní báań kí yūĺ.
49006014	An puee ní bɔ́ntí ni-ba kí dū ibaamɔn in sá-ni dambalee kí gbìn̄ ni-cammu, ni-deedeeu ń nīn sá-ni dijanjabɔkutil ní dūú pèen̄.
49006015	Difaŋgiil din ni cáá ki sòoǹ tibɔmɔntiil tin tìì binib ŋgbansɔŋfee ń nīn sá-ni anaataka ní táká,
49006016	ni-fookiiu un ni cáá Unimbɔti puee ń nīn sá-ni digbampɔɔl ní dūú gbíntí Sitaan ukpiti piini in u tòoń i sá ŋŋmee.
49006017	Ní fɔ̃ɔ̃ difiil dí nīn sá-ni kijanjafuulii ní cíkiń, kí yòom̄maan kijiki kin Unimbɔti Fām tììyee mun, an dàkà yii Unimbɔti nyɔɔbundi.
49006018	Ní nīn mèémaan Unimbɔti múlmul nì ni-pɔbiliŋ kɔkɔ, kí nīn gbàam̄-u nì u-Fām pɔŋŋu. Ní fìntīmaan an bɔti pu, kí nīn ŋúb́maan míǹ kí nīn cá, kí nīn mèémaan múlmul ki tìì Unimbɔti yab kɔkɔ.
49006019	Mèèmaan Unimbɔti man mun pu, ú tīī-mi tibɔti tin máaǹ ḿ sòoǹee, ḿ ŋmā kí sòoǹ tibɔmɔntiil tin nìn bí dibalinee nì tininjati.
49006020	Nì min kɔkɔ m bí sarka poonee man di sá un Yeesu Kriisitoo túnní, ḿ nīn sòoǹ tibɔmɔntiil gbantee, an puee, ní mèè Unimbɔti an nín dàá ŋá pu ḿ sòoǹ-tì ti-pú nì tininjatee.
49006021	Ti-nabineeŋkaaki Tiisiiki, un ŋáań ti-Dindaan tundi nì ibaamɔnee, dàá māafì-ni min ní m bí dooyee, ní ŋmā kí béé tin kɔkɔ m bí doo ki ŋáańee.
49006022	Kun pu m dū-u ki túnní ni-ceeyee di sá ní ŋmā kí béé tin poon ti bée, ú kpáàā tīī-ni kunyannyaau.
49006023	Ti-Baa Unimbɔti nì ti-Dindaan Yeesu Kriisitoo ń tīī nnabiyaamu kɔkɔ ŋgbansɔŋfi, kí yàntī bí nīn néeń tɔb, kí nīn gbíntìi cáá fookii Unimbɔti pu.
49006024	Unimbɔti ŋanti ń nīn bí bin kɔkɔ cáá ti-Dindaan Yeesu Kriisitoo pu dineendi kaa gbèentée pu.
50001001	Man Pɔɔl nì Tiimootee, timbi bin sá Yeesu Kriisitoo tɔntɔnliibee, di ŋmàń takalda nee kí tīī nimbi bin sá Unimbɔti yab ki kɔ́ò Fiiliipi tiŋkin ki fɔ̃ɔ̃ Yeesu Kriisitoo ki kííyee, ki kpáaǹ bin kpòotī Kriisitoo nikitilee nì bin tútuǹ ditundi Kriisitoo nikitil kansikinee.
50001002	Ti-Baa Unimbɔti nì ti-Dindaan Yeesu Kriisitoo ń ŋá-ni tiŋan kí tīī-ni ŋgbansɔŋfi.
50001003	Ŋyunti sá kamaa, m yaa bíī dàkafī ni-bɔtee, m jáaḿ Unimbɔti ni-pu.
50001004	Ŋyunti kamaa m yaa bíī mèé ni-kɔkɔ puee, m mèé nì dipɔɔpindi poon
50001005	ni nín tútuǹ-mi min, kí yòon̄ ŋwimpeepeekaa ŋun ni fɔ̃ɔ̃ Yeesu ki kííyee ki dāa dūu sāā díǹ, tí ŋmā kí sòoǹ tibɔmɔntiil ajan kɔkɔee pu.
50001006	M nyí yii Unimbɔti un kíĺ ki bíī ŋáań ditummɔntiil nee ni-pɔbiliŋ poonee kaa làá gbèen̄, u dàá nīn péēgbíntìi tūǹ míǹ ní kí nīn péēcí Yeesu Kriisitoo gítintam wiiŋŋu.
50001007	An kítì ḿ nīn dàkafī ni-kɔkɔ pu míǹ ní, kun puee ni-bɔti kɔ́-mi tiŋan; di sá yii, m yaa bí sarkanaaan m yaa tí bí ki dàkà ki cántí tibɔmɔntiilee baamɔni nín sá pueeyaaa, ni-kɔkɔ kútí m-pu ki fòol̄ diyimɔɔbaantiil din Unimbɔti tīī-mee.
50001008	Unimbɔti u-ba nyí yii m néeń ni-kɔkɔ nì dineemmɔntiil din nyánní Yeesu Kriisitoo ceeyee ní.
50001009	M nín mèé ni-pu tiŋyee di sá yii Unimbɔti ń yàntī ni-neendi ń nīn wīintí ki cá baabadal, ní nīn mòtīi béetí ibaamɔn ki gàntī tiŋan nì tikpitil,
50001010	an nín dàá ŋá pu ní ŋmā kí lēētin kítèe. Ní Kriisitoo gítintam wiiŋŋu dalee ní dāá nīn bí circir, bí taa ká ni-pu tiba;
50001011	ní Yeesu Kriisitoo puee, ni dàá lòoǹ abil tikpil ŋin sá deedee tuuŋŋi ŋin tìì Unimbɔti tinyool nì inyɔŋkee.
50001012	Nnabiyaamu, m là ní béé yii sarka un bi cúú-mi nee di yāntì ní Yeesu bɔti sòontam cūtì nyɔkɔpu malaa.
50001013	Míǹ ní soojab bin cīití gɔminakpaanee kɔkɔ nì binib ajan kɔkɔ béè yii an sá Kriisitoo un m nɔ́ɔ́yee pu ní m bí sarkan.
50001014	Ali gba, man sarkau nee pu ní ti-nabiyaamu tikpil mòtīi dù bi-mákal ki ŋáań ti-Dindaan ni, ki kāntí kunyannyaau ki sòoǹ Unimbɔti bɔti, kaa fàŋkí.
50001015	Ama bi-kansikin bibee, an sá kináŋ kin bi cáá m-puee di yì-tì ní bi sòoǹ Kriisitoo bɔti ki kpākantí-mi, ní bin kíǹee, bíǹ baasii sòoǹ Unimbɔti bɔti nì nlandɔkɔmɔnti.
50001016	Bin sòoǹ Unimbɔti bɔti nì nlandɔkɔmɔntee, bíǹ néeń-mi ní ki nyí yii Unimbɔti lēē-mi ḿ nīn dàkà yii Kriisitoo bɔti sá ibaamɔn.
50001017	Ama bin béeyee, bíǹ sòoǹ Kriisitoo bɔti nì ilandɔkɔkpiti ki là kí kpákaǹ-mi, ki nyàab̀ bí gítī kɔ́ǹ-mi digìńdi kí kūtì sarka un poon m bí nee.
50001018	Bi yaa sòoǹ Unimbɔti bɔti ki là kí kpákaǹ-maaan an yaa tí sá nì dipɔɔmɔntiilaaa, tíǹ kaa wù-mi, an sá man dipɔɔpindi ní ki dàá nīn péēmɔ̄ǹ-mi ki cá, kun puee Kriisitoo bɔti ní bi kɔkɔ sòoǹ.
50001019	Di sá m nyí yii, nì ni-wimmeem pu, nì Yeesu Kriisitoo Fām tūtuntam puee m dàá ká difiil.
50001020	M nín là tiwan tin ki cí tikpil ki cɔ́tí ti-puee di sá icoo ń taa cúú-mi tiba pu. Ama kɔŋkɔnnee kí dū kí nīn cá, m yaa làá kpúɔɔɔ, m yaa làá nīn tí báaa, ḿ mòtīí nīn cáá dipɔbil, m-wunti ń tīī Kriisitoo tinyool.
50001021	Ama mamee, Kriisitoo di sá man maŋfal, ŋkúm ŋān̄ ki jítiǹ kii ba.
50001022	An yaa tí sá ḿ nīn bí dimaŋfal poon kí ŋmā kí ŋá atummɔnti abaaa, maa nyí laakin m dàá lēēyee.
50001023	Ajan gbanti liitil bí ki dátí-mi, m bàà là kí kpú kí cùú nīn kā Kriisitoo cee, míǹ di bàà ŋān̄ tikpil.
50001024	Ama, nimbi puee, an gítī páb́ ki lákatì yii ḿ nīn dáá bí dimaŋfalin.
50001025	M nín béè yii an sá mimmee, ní m nyí yii m dàá nīn bí dimaŋfalin, man nì ni-kɔkɔ dàá nīn bí, ḿ tūtuǹ-ni ní ŋmā kí cù nyɔkɔpu, kí nīn bí dipɔɔpindin Unimbɔti saŋŋu poon.
50001026	Mimmee m yaa fātìi tí gítìń ni-kansikinee, ni dàá pàkà Yeesu Kriisitoo tikpil m-gítintam pu.
50001027	Tin pábée di sá ni-bimbim ń nīn táá nì Kriisitoo bɔmɔntiiti, ní báà m yaa dɔ́miń ni-ceeyaaa, m yaa kaa dɔ́mińaaan, ḿ nīn gbìl̀ bi sòoǹ ni nín pēēkinyɔkɔ pu ki báaǹ inyaan, ki jáà nì dipɔɔbaantiil tibɔmɔntiilee ń cù nyɔkɔpuee.
50001028	Ní taa yàntī ni-nannanliibi ń fàaǹ-ni tiba poon, ni nín bí miŋyee di dàá dàkà bíǹ yii bi wáŋkì, ní kí dàkà nimbi yii ni yú difiil saŋŋu pu. Unimbɔti di dàá yàntī bí béé míǹ.
50001029	Di sá yii u pú-ni diyimɔɔl ní nīn nɔ́ɔ́ Kriisitoo kí taa fɔ̃ɔ̃-u kí kíí ŋmaniŋma, ama ní jī falaa mun u-pu.
50001030	Kɔŋkɔnnee, man nì ni kɔkɔ di kpáfì ki bí dimool poon. Dooooyee ni nìn ká yii m bí dimool gbantin, ní ni gbìl̄ yii m dáá gbíntìi bí ki mò ali nìn díǹ.
50002001	Yeesu Kriisitoo cee ní ni ká kunyannyaau ní u-neendi tīī-ni dipɔɔsɔŋkil, ni nì Unimbɔti Fām ŋá ubaanti, ni néeń tɔb ki sūǹ tɔb saai, kaa sá mimmaaan?
50002002	An puee, m mèé-ni yii ní ŋámaan ubaanti kí nīn cáá tɔb pu dineendi, ni-pɔbiliŋ ń ŋá dibaantiil, ni-landɔkɔi mun ń nīn sá mbaanti. Ŋámaan míǹ, man pɔbil ń pīil̀ tiŋan.
50002003	Ní taa nín̄ ŋáań tiba ki là ni-ba jandi pu ŋmaniŋma, kí taa nín̄ nyàab̀ kupampakakuliŋŋu, ní nīn sìntīǹ ni-ba taapu ki tìì tɔb, kí nīn kpèé ni-jutiibi yii bi jítiǹ-ni.
50002004	Báà ŋma ń nīn nyàab̀ min ŋān̄ee ki tìì u-juti kí taa nín̄ dàkafī u-baba ŋmaniŋma ŋanti pu.
50002005	Ní nīn cáá Yeesu Kriisitoo landɔkɔŋu.
50002006	Úǹ un sá Unimbɔti u-bee, waa nyàab̄ yii u nì Unimbɔti ń nīn ŋmà.
50002007	Ama u yāntì tin kɔkɔ u nìn cááyee, ní ki fɔ̃ɔ̃ uyumbu bimbim, ní ki dū u-ba ki nántiǹ binib, ki dɔ́miń nniyaamin,
50002008	ní ki sīntì u-ba taapu, ní ki pílfiǹ Unimbɔti ali ki tin kpíì ŋkúm min sá ndɔpuntikaa kúmee.
50002009	An puee ní Unimbɔti yɔ̃oǹ-u ki kāaǹ mpaan ŋun bí yilpu ki jítiǹ ipaan kɔkɔee, ní ki pú-u diyindi din jítiǹ ayin kɔkɔee,
50002010	an nín dàá ŋá pu bin bí yilpuee nì bin bí kitiŋ puee nì bin gítī bí kitiŋ taapuee, báà ŋma ń gbàan̄ bi-tabiŋyiliŋ pu kí nīn tɔ́ Yeesu yindi,
50002011	ní báà ŋma kɔkɔ ń lì nì u-nyɔkɔn yii Yeesu Kriisitoo di sá ti-Dindaan, ní ti-baa Unimbɔti ń ká tinyool.
50002012	An puee, m-bɔɔbi, kii m nín bí ni-cee ki ká ni tɔ́ Unimbɔti ŋyunti kamaa miŋyee, kɔŋkɔnnee m nín kpá ni-cee pu nee, ní nīn gbíntìi tɔ́-u míǹ gbīm gbim. Kii Unimbɔti nín fīī-ni puee ní nīn fàŋkí-u, kí nīn tūm̀maan ditundi.
50002013	Kun puee Unimbɔti di bíī ŋáań ni-ni ditundi ki yàntī ni néeń u nín là miŋyee ki ŋáań míǹ.
50002014	Tin kɔkɔ ni yaa bíī ŋáańee, ní taa nín̄ gbùkum̄ kí taa nín̄ cáá kunikpɔŋkpɔkɔu,
50002015	an nín dàá ŋá pu bí taa ká ni-pu tiba, ní nīn bí circir ki sá Unimbɔti biyaamu mun kaa cáá ikpiti iba duulnya nib binikpitib nì bikiilliibi kansikinee. Ní nīn wāĺ duulnyan kii iŋmalbijaayee,
50002016	kí nīn báakí Unimbɔti bɔti tin sá dimaŋfalee. Ni yaa ŋá mimmee, daliŋkin Kriisitoo dàá gítińee, m dāa mòɔǹ ní, an di dàá dàkà yii m-tundi nì m-pɔ́ɔǹtam kaa ŋá fam.
50002017	Ni-fookiiu sá kii saraa un ni tìì Unimbɔtee ní. An yaa yíì, bi yaa kūū-mee, m-fatikuu di dāa kútí ni-saraau gbanti pu. An yaa lafun sá mimmee, an dāa mɔ́ɔkíǹ-mi, ní ni mun ń dāá kūtì m-pu tí fàal̀.
50002018	Míǹ mbaantiim, ni mun dāa bí dipɔɔpindi poon ní man mun ń kūtì ni-pu tí fàal̀.
50002019	Ti-Dindaan Yeesu yaa lèe, m máká yii an kaa làá yúntí m dàá tɔ̄ń Tiimootee ni-cee an nín dàá ŋá pu, u yaa láā fātìi gítìń ki máafì-mi ni nín bí lapu miŋyee, ḿ ká kunyannyaauee.
50002020	Kun puee ubɔ kaa ti bí, úǹ baba di kútì m-pu ti cáá nlandɔkɔbaanti ki dàkafī ni-pu tikpil.
50002021	Bin kɔkɔ kíǹee dàkafī bíǹ bi-ba bɔti pu ní kaa fātìi tɔ́ Yeesu Kriisitoo yati.
50002022	Nimbi ni-ba nyí min ní Tiimootee gbanti nìn dàkā u-bimbimɔntiim, nì man nì u nín ŋáań ditundi ki sòoǹ Unimbɔti bɔti kii kibiki nì ki-baayee.
50002023	M yaa láā béè tin poon m bée, m dàá tɔ̄ń-u ni-cee malaa.
50002024	M máká ti-Dindaan pu yii, an kaa làá ti yúntí, mama m-ba dàá dāan̄ kí màntì ni-pu.
50002025	M ká yii an máaǹ ḿ tɔ̄ń ni-cee m-nabiki Eepaflɔdiiti m-tɔntɔnjuti man nì un bɔ̃ɔ̃ dikɔndi puee, un ni nìn túnní m-cee, u cáań-mi tin nìn lɔ́ò-mi ni tútuǹní-mee.
50002026	U nyàab̀ kí dāan̄ kí ká ni-kɔkɔ ní. U nín béè yii ni gbìl̄ yii u búŋkèe, an páb́-u tikpil.
50002027	U lafun búŋkì tikpil, ali ki tɔ́ob́ ŋkúm, ama ní Unimbɔti súń u-saai, kaa sá úǹ baba saai, u súń ki kpáaǹ man mun saai, kunimbaau ń taa dāan̄ kí gítī kūtì kunimbaau pu.
50002028	An puee m jìkì kí dū-u kí tɔ̄ń ni-cee malaa, an nín dàá ŋá pu, ni yaa gítī fātìi ká-uee, ni-pɔbiliŋ ń fàtīí tí sòŋkèe, ní man mun nimbaaku ń bàtī.
50002029	Míǹ puee, u yaa bāańee, ní fɔ̃ɔ̃-u nì dipɔɔpiŋkpaandi ti-Dindaan pu. Binib bin bí kii un-uee, ni máaǹ kí nīn tɔ́-bi ní,
50002030	kun puee Kriisitoo tundi puee fiii di péēkpá ú bàà kpú. Waa fāŋkì ŋkúm ki tútuǹ-mi ditutundi din, ni yaa bàà bí doo, an bàà sá ní tūtuǹ-mee.
50003001	M-nabiyaamu, tin kíǹee di sá yii ní nīn fàal̀maan ti-Dindaan pu. An kaa sá-mi digìńdi ḿ fàtīí kùbitī kí lì tin m nìn péēŋmàn̄-ni dooooyee, an mun sá nimbi difiil ní.
50003002	Nín̄ nyím̀maan ni-ba nì binib bin bimbim bí kii ibooyee, bi tūǹ atuŋkpiti ki gífí ki lèekī binib wunti laaaba famee.
50003003	Timbi di sá bin gíí digiil tiŋman yalee, kun puee Unimbɔti Fām di kpòotī timbi ní ti nɔ́ɔ́-u. Yeesu Kriisitoo pu ní timbi fàal̀, kaa máká nisaal tundi pu.
50003004	Ama m bàà ŋūǹ kí nīn máká nisaal tundi pu. Ubɔ yaa dàkafī yii u ŋūǹ kí dū u-mákal kí ŋá nisaal tundi puee, man bàà cáá nsan kí dàkafì míǹ kí jītí udaan pu.
50003005	Bi nín màl̄-mee, iwiin inii dal ní bi gíí-mi, m baasii sá Israyeel nibul ní, ki sá Beenjamin maaliŋun, ki sá ujuudajabaamɔn. Juuda yab marab nɔ́otamee, m nìn sá Fariisab kitilin ní,
50003006	ní ki cáá difaŋgiil ali ki sàantí Kriisitoo nikitil. A yaa kpēēm nín ŋúb́ Juuda yab marab puee, m nìn bí deedee, kaa yīntì báà tiba.
50003007	M bàà nìn nyí yii an sá-mi tiŋan ní, ama kɔŋkɔnnee, Kriisitoo puee, m kpèé-tì kii tiwan tin kaa cáá ipaatee ní.
50003008	M nín béè yii m-Dindaan Yeesu Kriisitoo sá-mi tiŋan tin jítiǹ tikɔkɔee, an puee, tin kɔkɔ m nìn péē kpèé yii an sá-mi tiwammɔntiilee, m kíǹ ki kpèé-tì kii tiwan tin kaa cáá ipaatee ní. U-puee m fá tikɔkɔ, ní ki kíǹ ki kpèé-tì kii titampummoolee kí ŋmā kí ká Kriisitoo,
50003009	man nì u ń ŋá ubaanti. Maa ti máká yii m nín ŋúb́ marabee pu ní m kpántì deedeedaan, see m nín fɔ̃ɔ̃ Kriisitoo ki kíí puee ní m kpántì deedeedaan, kii Unimbɔti nín yāntì bin fɔ̃ɔ̃-u ki kííyee kpántì deedeedambi puee.
50003010	Tin m nyàab̀ee di sá ḿ béé Kriisitoo nì u-fìkititam pɔŋŋu, man nì u ń kpāfì kí jī u-falaau, m-bimbim ń kpú, ḿ nántíǹ Yeesu nín nìn kpíì puee,
50003011	ki cɔ́tí yii Unimbɔti dàá dāá fìkitī man mun ditaŋkpiilin.
50003012	An kaa sá yii m fɔ̃ɔ̃ tipaal, maa láá kpántì umɔnti ki dɔ́ò, ama, Yeesu Kriisitoo u-ba nín cúú-mi puee, m bíī pɔ̄ɔntí kí sāǹ kí cúú m-taatandi paati.
50003013	Nnabiyaamu, m nyí yii maa láá bàn̄ kí cúú-tì, tiba ní m ŋáań: di sá yii m súntí tin pu m jítèe, ní ki pɔ̄ɔntí kí bà tin bí nyɔkɔpuee,
50003014	ki sáń kí bà kigbèenlaŋ, ní kí tin fɔ̃ɔ̃ tipaal tin pu Unimbɔti yíiń-ti yilpu Yeesu Kriisitoo puee.
50003015	Timbi bin bīń nnimbɔtisan poonee, ti-kɔkɔ ń nīn cáámaan nlandɔkɔ gbanti. Ama ní ni-kansikin biba landɔkɔi yaa tí nyáń ibaaa, Unimbɔti dàá dàkà-ni ní béé an nín sá miŋyee.
50003016	Tin páb́ee di sá yii, nsan ŋun ti péēkíĺ ki nɔ́ɔ́yee, tí nīn gbíntì ki nɔ́ɔ́-ŋu ki cá.
50003017	Nnabiyaamu, nín̄ nɔ́ɔ́maan m-tabɔbiliŋ kí dū ni-nimikpeeŋu kí báań bin còom̄ kii ni nín ká timbi còom̄ miŋyee pu.
50003018	M nìn tùkū-ni, ki dàá gítī bùsì kí tùkù-ni nì nsiim, yii binib biba bí, bi-saŋkindi dàkà yii bi ná Kriisitoo un kpíì ndɔpuntikaa puee.
50003019	Tin dɔ̄ ki cí-bee di sá ditafadaaldi, kun puee bi nɔ́ɔ́ tin bi-pooŋŋi lèe, kaa nɔ́ɔ́ Unimbɔti. Tin kɔ̄ntí-bi icooyee di mɔ̄ǹ-bi, ní taapu doo wanti pu ní bi dàkafī.
50003020	Ama timbi sá yilpu tindambiyaamu ní, ti kā ki cí ti-Dindaan Yeesu Kriisitoo ń nyānní niin kí dāan̄ kí fīī-ti.
50003021	U dàá dāá dū mpɔn ŋun u cáá kí sìntīǹ tiwan kɔkɔ u-taapuee kí cúú ti-wunti tin bí iwɔfinee kí kpántí yilpu wunti kii u-yɔŋu nín bí puee.
50004001	An puee, m-nabineeŋkaamu mun m mò ki bàà là kí gítī kée, nimbi bin tìì-mi dipɔɔpindi ki sá-mi tinyoolee, m-bɔɔbi, ni nín sá ti-Dindaan yab puee, ní nīn gbíntìi bá ki pɔ̄ɔ̄ míǹ.
50004002	M mèé ki gbàam̄ Eefoodii nì Sintikee, bí ŋá ubaanti mmɔntiim ti-Dindaan pu.
50004003	Míǹ puee, sii m-tɔntɔnjutimɔnti, m mèé-si yii á tūtuǹ-mi binimpoobi gbanti liitil, kun puee, dikɔndi din poon m bí ki sòoǹ Unimbɔti bɔtee, binimpoobee mun tútuǹ-mi, bi nì Kleeman nì m-tɔntɔnjutiibi bin kíǹee, Unimbɔti ŋmàn̄ bi-yiŋŋi dimaŋfal takaldaun.
50004004	Ni nín bí ti-Dindaan ŋaan puee, nín̄ fàal̀maan ŋyunti sá kamaa. M gítī bùsī ki tùkù-ni yii, nín̄ fàal̀maan.
50004005	Ní nīn mɔ̄ báà ŋma cee, ti-Dindaan tɔ́obiń.
50004006	Ní taa nín̄ yáliŋkí tiba nì tiba pu, ama, tin kamaa di yaa bāań-nee, ní dū ŋwimmeem nì igbaam kí mèè Unimbɔti tin lɔ́ò-nee pu, kí nīn jáaḿ-u u-ŋanti pu,
50004007	ní Unimbɔti gbansɔŋfiŋu ŋun wīikí ki jítiǹ unil nyítamee, dàá ŋúb́ ni-pɔbiliŋ nì ni-landɔkɔi ni nín sá Yeesu Kriisitoo yabee pu.
50004008	Nnabiyaamu, m-bɔjoolkaati sèé: ní nīn dàkafī tin máaǹ tinyoolee pu, an dàkà yii tin kɔkɔ sá tiŋmanee, tin kɔkɔ sá bí nyɔ̄ŋkèe, tin kɔkɔ bí deedeeyee, tin kɔkɔ bí circiree, tin kɔkɔ kítì dineendee, nì tin kɔkɔ bi pàkèe.
50004009	Ní nīn ŋáaḿmaan tin ni bífì ki fɔ̃ɔ̃ m-ceeyee nì tin ni gbìl̄ m sòon̄ee nì tin ni ká m ŋáańee, ní Unimbɔti ŋgbansɔŋfidaan ń nīn bí ni-cee.
50004010	M jáaḿ ti-Dindaan, an mɔ́ɔkiǹ-mi tikpil kii m nín ká ni fātìi tí bíī dàkafī m-pu ki tútuǹní-mi miŋyee. Ni nìn péēcáá nlandɔkɔ gbanti m-pu an yúntì, ní mpaan kaa nìn bí ní ŋá ni nín dàkafī m-pu miŋyee.
50004011	M nín bí ki sòoǹ-ni pu nee, an kaa sá tiba di lɔ́ò-mi. M yaa cááyaaa, m yaa kaa tí cááyaaa, an kɔkɔ mɔ̄ǹ-mi ní.
50004012	M bífì kí nīn bí disoolin ki tí bífì kí nīn bí digbil mun poon. M yaa díkáaa, m yaa bí ŋkùminaaan, m yaa cáá ki lákatàaa, m yaa kaa tí cááyaaa, m bífì kí ŋmèè tin kamaa di yaa péē bāań-mee.
50004013	M ŋūǹ tikɔkɔ Kriisitoo un tìì-mi mpɔnee pu.
50004014	Ama, nì míǹ kɔkɔee, ni ŋá waayu ni nín jɔ̃ɔ̃-mi m-falaau poon puee.
50004015	Fiiliipi tiŋki yab, nimbi ni-ba nyí, m nín kíĺ Unimbɔti bɔti sòontam Maseeduaan tiŋkin ki dāa yíkèe, Kriisitoo nikitil báà diba kaa ti tútuǹ-mi, see nimbi ŋmaniŋma di kíí ki tīiń-mi tin m bàà làá lɔ́ɔ́yee.
50004016	Di sá yii, doooo, min m nìn bí Teesaalooniikee, nimbi di nìn tútuǹní-mi mili kɔkɔ.
50004017	M nín sòoǹ tin nee, kaa sá m nyàab̀ ní pɔ̄-mi tiba, m nyàab̀ ní nīn ŋáań atummɔnti kí ká ipaati tikpil ní.
50004018	Tin kɔkɔ ni tīiń-mee, m fɔ̃ɔ̃, m kíǹ ki bí digbil poon ní. Ni nín tīiń ni-tūtuntam puee, kɔŋkɔnnee m cáá tikɔkɔ nì tikɔkɔ. Ni-tūtuntam min Eepaflɔdiiti cáań-mee sɔ́fì fíŋfiŋ kii talaaluee, ní ki bí kii saraa un fáatì Unimbɔti u fòol̄ee.
50004019	Kii m-Nimbɔtiu nín cáá tigaajawan tikpil nì tinyool puee, u dàá tīī-ni tin kɔkɔ yaa lɔ́ò-nee Yeesu Kriisitoo pu.
50004020	Ti-Baa Unimbɔti ń ká tinyool kí nīn péēcá jaanjaan! Ameen.
50004021	Ní jāam̀ bin kɔkɔ péēsá Yeesu Kriisitoo yabee. Ti-nabiyaamu mun bí man cee dooyee mun jáaḿ-ni.
50004022	Bin sá Unimbɔti yabee kɔkɔ jáaḿ-ni, kí bántée, gɔminakpaan Seesaar dicaŋkun yab jáaḿ-ni.
50004023	Ti-Dindaan Yeesu Kriisitoo ŋanti ń nīn bí ni-cee.
51001001	Man Pɔɔl un Unimbɔti là ḿ nīn sá Yeesu Kriisitoo kpambalee nì ti-nabiki Tiimootee di jáaḿ
51001002	Unimbɔti yab bin bí Kooloosi, ki kpántì ti-nabimɔntiimu Kriisitoo puee. Ti-Baa Unimbɔti ń ŋá-ni tiŋan kí tīī-ni ŋgbaŋsɔŋfi.
51001003	Ŋyunti sá kamaa, ti yaa péēbíī mèé ki tìì-nee, ti jáaḿ Unimbɔti ti-Dindaan Yeesu Kriisitoo Baa ni-pu.
51001004	Di sá yii ti gbìl̄ ni nín cáá dimákal Yeesu Kriisitoo pu ki néeń Unimbɔti yab kɔkɔee,
51001005	kun puee ni dàkafī tipaal tin dɔ̄ ki cí-ni yilpuee pu. Ni béè an paati pu ŋyunti ŋun bi nìn péé péé ki sòon̄ nì ni ibaamɔn bɔtee.
51001006	Tibɔmɔntiil gbanti tin bi cáań-nee bíī gbìtī ki lòoǹ abimɔnti ajan kɔkɔ nib cee, kii tì nín tūǹ atunnyaan ni-cee niin puee, ki kíĺ doooo ŋyunti ŋun ni nìn péé péé ki fɔ̃ɔ̃-tì ki lafun béè Unimbɔti nín ŋáań nnibiyaamu tiŋan puee.
51001007	Tíǹ ní Eepafrasi nìn dàkā-ni. Úǹ di sá ti-tɔntɔnjuti un ti néeńee, ki tūǹ Kriisitoo tundi deedee ki tútúǹ-ni.
51001008	U máafì-ti dineendi din Unimbɔti Fām yàntī ni cáá Unimbɔti yab puee.
51001009	Míǹ puee, kí yòon̄ daliŋkin ti nìn gbìl̄ ni-puee, ti mun péēbí ki mèé kaa gbèentí ki tìì-ni yii Unimbɔti ń yàntī ní béé mmɔntiim tin u là ní ŋée, kí tīī-ni iciin kɔkɔ nì dinyil din Unimbɔti Fām tììyee ní gbìl̄ u-bɔti taapu.
51001010	Ú yàntī ni-bimbim ń nīn nɔ́ɔ́ nì bin sá ti-Dindaan yabee bimbim kí ŋmā kí fáatí-u ŋyunti sá kamaa. Míǹ ní ni dàá nīn lòoǹ abimɔnti ŋin sá ní nīn tūǹ atummɔnti kɔkɔee, kí nīn mòtīi béetí Unimbɔti,
51001011	ú nīn tìì-ni mpɔn ŋyunti sá kamaa, kii u nín sá ipɔn nì tinyool daan puee. Mpɔn gbanti dàá yàntī ní nīn jīǹ kimɔtii ki pɔ̄ɔntí ŋyunti sá kamaa.
51001012	Ní nīn jáaḿ ti-Baa Unimbɔti dipɔɔpindi poon u nín yāntì ní dāá ŋmā kí ká tin u síiǹ kí tīī u-yab u-dumpu, ŋwalfi laŋkee.
51001013	Di sá yii u nyántì-ti dibɔmbɔndi pɔŋŋun ki cáań-ti u-Jipɔnneeŋkaau beel poon.
51001014	U-Jipɔɔnee di yāntì Unimbɔti fīī-ti ki líì, ki dū ti-kpitii ki pú-ti.
51001015	Úǹ di sá Unimbɔti un baa wāĺee naŋku, ní ki līī tin kɔkɔwoooo Unimbɔti náańee nyɔkɔpu.
51001016	Di sá yii tiwan tin kɔkɔ bí yilpuee nì tin bí taapuee, tin bi wāĺee nì tin baa wāĺee, an yaa sá itūun in jīǹ abeeyee nì in sá bikpilibeeyeeee an yaa tí sá in cáá mpɔneeyeeee, Unimbɔti nìn dī u-Jipɔɔnee pu ní ki náań tíǹ kɔkɔ, u-Jipɔɔnee di náań tikɔkɔ ki yì an kɔkɔ mun.
51001017	Úǹ di nìn bí ní boonee tiwan kɔkɔ dɔ́miń, úǹ di yàntī tiwan kɔkɔ bí ti-laŋki.
51001018	Úǹ di sá u-nikitil yil ní u-nikitil sá u-wunti. Úǹ di tìì dimaŋfal. Bin fīkitì ditaŋkpiilinee kansikinee, úǹ di sá ukpil, an nín dàá ŋá pu ú kpántí upeepeekaa tikɔkɔ puee.
51001019	Di sá yii Unimbɔti bɔ́ob́ yii Yeesu ń nīn cáá úǹ bimbim kɔkɔ,
51001020	ki bɔ́ob́ kí dī u-pu úǹ nì tiwan tin bí yilpuee nì tin bí taapuee kɔkɔ ń kpīikì. Ŋyunti ŋun Yeesu nyántì u-fatikuu ki kpíì ndɔpuntikaa puee, ní u cáań nnyɔɔpee gbanti.
51001021	Ni nín nìn cáá tilandɔkɔkpiil ki tūǹ atuŋkpiti puee, ni nì Unimbɔti kansikin nìn bíil̀, ní ni nìn sá u-nannanliibi.
51001022	Ama kɔŋkɔnnee, Yeesu nín nìn kpántì unil ki kpíì puee ní Unimbɔti yāntì ni nì u kpíikì. Mimmee, u dàá cáań-ni u-nimiin, ní nīn sá u-yab kí nīn bí circir, báà ubɔ ń taa ká ni-pu tikpitil kí lì.
51001023	Ama, ni máaǹ tibɔti tin ni nìn fɔ̃ɔ̃ ki kííyee, ní nīn ŋúb́-tì mmɔntiimin, kí nīn sí deedee kí báań inyaan kí taa lēēdimákal tibɔmɔntiil tin ni gbìl̄ee pu. An bɔtee di sá tin bi sòon̄ ki tīī báà ŋma ajan kɔkɔee. Man mun Pɔɔl kpántì un kíǹ ki sòoǹ an bɔti gbantee.
51001024	Kɔŋkɔnnee an mɔ́ɔkiǹ-mi m nín bíī jīǹ falaa ni-puee, an dàkà yii ḿ púntí falaa un Kriisitoo tīī-mee m-wuntin kí tīī u-nikitil din sá u-wuntee.
51001025	Kii Unimbɔti nín túǹ-mi ditúndi ḿ tɔ̄ ditundi kí tīī nimbi Kriisitoo nikitil puee, man kpántì utɔntɔnli ki tīī-ni: m-tundi di sá ḿ sòoǹ u-bɔtee kɔkɔ mmɔntiim.
51001026	Tibɔtee di sá tin nìn bí dibalin doooo abin abin, báà ubɔ kaa béè ti-puee, ní kɔŋkɔnnee Unimbɔti bīitì ti-pu ki tīī u-nib.
51001027	U nín là puee di sá bí béé tibɔbalkaalee nín cáá kunyaaŋŋu tikpil ki tīī bin kaa sá Juuda yabee puee yii: Kriisitoo bí ni-pɔbiliŋin ki yàntī ni nyí yii ni dàá dāá jī Unimbɔti nyooti.
51001028	An puee, ti sòoǹ Yeesu Kriisitoo gbanti bɔti ki tìì unil sá kamaa, ki dù ti-ciini kɔkɔ ki dàkà ki kpáafí báà ŋma, bí ŋmā kí nīn sá binib bin bīńee kun puee bi nì Yeesu Kriisitoo ŋá ubaanti.
51001029	Míǹ pu ní m gì ki dù mpɔŋkpaan ŋun Kriisitoo tìì-mee, mpɔn ŋun tūǹ ditundi man nee, ki cáā mò dimool ni-pu.
51002001	M nyàab̀ ní béé yii m bíī mò dimool an pɔ̄ɔ̄, nimbi nì Lawoodisee yab nì bin kɔkɔ kaa láá péēká-mi dalbee pu.
51002002	Di sá yii m là bí ká kunyannyaau bi-pɔbiliŋin, kí nīn néeń tɔb kí nīn cáá nnyɔɔpee, bí nīn nyí an kɔkɔ taapu kí nīn cáá dimákal mmɔntiim, mimmee, bi dàá béé tin tin Unimbɔti nìn ŋúb́ dibalinee mbaamɔm, an dàkà yii Yeesu Kriisitoo,
51002003	un ni ní iciin nì dinyil kɔkɔ bál̀ ki kēe.
51002004	M tùkù-ni tibɔti nee ní kpèè tiŋan, ubɔ ń taa dū kinyɔɔmɔɔi kí ŋmàtiǹ-ni.
51002005	Báà m yaa kaa bí ni-kansikin, m-landɔkɔŋu bí ni-cee, ní an mɔ̄ǹ-mi m nín ká yii ni kpáfì mbaantiim ki sí deedee ki gbíntìi cáá dimákal Yeesu Kriisitoo puee.
51002006	Kii ni nín nìn fɔ̃ɔ̃ ti-Dindaan Yeesu Kriisitoo puee, ní nīn gbíntìi nɔ́ɔ́-u míǹ,
51002007	kí báań inyaan u-ni kí nīn wīintí, kí nīn ŋúb́ tin bi nìn dàkā-ni ni fɔ̃ɔ̃ ki kííyee mpɔn, kí nīn jáaḿ-u u-ŋanti pu tikpil.
51002008	Ní kpèè tiŋan ubɔ ń taa dū u-nyil nì u-bɔfanti tin tɔ́kɔ́ binib koobiliŋ nì duulnya marab pu kaa tɔ́kɔ́ Kriisitoo puee kí ŋmàtiǹ-ni.
51002009	Di sá yii Unimbɔti bimbim kɔkɔ bí Kriisitoo wuntin,
51002010	ní nimbi kāntí tikɔkɔ u-cee, kun puee úǹ di sá ubɔti tin kɔkɔ cáá ipɔnee pu.
51002011	Ŋyunti ŋun ni nì Yeesu Kriisitoo ŋá ubaantee, u gíí-ni nì digiil din kaa sá tiwun gíitamee, ki gíí ki lēēni-bimbikpitim.
51002012	Kii bi nín síb̀ bin kúùyee puee, míǹ ní ni nì Kriisitoo nìn kpíì, bi síb́-ni ŋyunti ŋun bi nìn fùl̄-ni Unimbɔti nyimee. Boonee, ni nì u fīkitì, kun puee ni fɔ̃ɔ̃ ki kíí yii Unimbɔti cáá mpɔŋkpaan ki ŋúń ki fīkitì Kriisitoo.
51002013	Dooooyee, ni-kpitii pu, nì ni nín kaa sá Juuda yab, kaa gííyee puee, naa nìn cáá dimaŋfal. Kɔŋkɔnnee, ni nì Kriisitoo nín kpántì ubaanti puee, Unimbɔti fīkitì-ni, ní ki dū ni-kpitii kɔkɔ ki pú-ni,
51002014	ki fɔ̃ɔ̃ takalda un poon bi nìn ŋmàn̄ ti-kpitii ki bɔ́ob́ yii bí dáaĺ ti-tafalee, ki kpītì ki dū ki kpáá Yeesu dɔpuntikaaŋu pu.
51002015	Ali kii Kriisitoo nín sá ujanjakpil ki jáń ki jíń arasiniibi bin cáá ipɔnee pu, ki fɔ̃ɔ̃ bi-janjawanti, ki cáań-bi ki dàkā báà ŋma ń kpèè bin pu u jíń dinyandee, u-dɔpuntikaaŋuee di sá u-nyandi gbanti.
51002016	Mimmee, bi yaa bíī sòoǹ ni-pu yii naa kòɔ́ tijikaal tiba, kaa kòɔ́ tinyɔkaal tiba mun, nì ni nín kaa kàal̀ iwiin in bi nìn yɔ́oǹee, kaa kàal̀ iŋmapɔɔn nì iwiŋŋuŋfikaa puee, ní taa yàntī án nīn páb́-ni.
51002017	Di sá yii akoobilee di nìn dàkà tin dáá bí boon ki dòońee, an dàkà yii Kriisitoo.
51002018	Ubɔ ń taa ŋmàtiǹ-ni yii ni yīntì ni nín kaa là kí sìntī ni-ba taapu kí nīn mèé Unimbɔti tūuniee. Di sá bi là kí lì yii bíǹ wāĺ ní. Ama baa máaǹ kí dàkà bi-ba kii bi nín yòontí bi-ba yilpu min nee, kun puee bi-landɔkɔi nyēeń bi-bimbikpitimin ní ki sá nniyaamin.
51002019	Baa ŋúb́ Yeesu Kriisitoo bɔti. Úǹ di sá diyil ki tīī tiwun kɔkɔ, ki tūkuntí akpab ní ki nòb̀ igiin, ki kpīintí tiwun ki yàntī tí nīn wīintí kii Unimbɔti nín là puee.
51002020	Ni nì Kriisitoo nín kpíì, u fīī-ni ki nyántì-ni duulnya marabinee ba ŋá ní ni bí kii ni gítī sá taapu doo yabee? Ba ŋá ní ni gbíntìi dì akoobil ŋin sá yii:
51002021	“Taa cúú doo, taa dáká tinee, taa gbēētin kíǹee.”
51002022	An bɔti gbantee sá binib marab nì bi-dàkatam ní. Ni yaa gítī dáá dū tijin gbanti ki jíńee, tì bíil̀ dee, an kaa cáá yii an dàá ŋá-ni tiba.
51002023	Ibaamɔn, a yaa kpēēmarab gbantee, a dàá lì yii bi cáá iciin ŋyunti ŋun bi bí yii binib ń dī dipɔɔndi saŋŋu, kí sìntī bi-ba taapu, kí yàntī án píĺ bi-wuntee, ama, marabee kaa cáá mpɔn kí cúú tiwun ń taa ŋá min kaa kítèe.
51003001	Ama ni yaa nyí yii Kriisitoo kpáaǹ-ni ki kpíì ki fīkitèe, nín̄ nyàab̀maan tin bí yilpuee, laakin úǹ bí ki kā Unimbɔti ŋaŋgiil púee.
51003002	Dūmaan ni-landɔkɔi kí dūú tɔ̄ yilpu wanti pu, kí taa dūú tɔ̄ taapu yati pu.
51003003	Di sá yii ni kpíì, ní ni-maŋfal bál̀ Kriisitoo ni Unimbɔti cee.
51003004	Kriisitoo un sá ni-maŋfalee yaa láā páaǹnée, ni mun dāa pāantiń ní ki cáá tinyool kii un-uee.
51003005	Mimmee, kpòmaan taapu doo bimbikpitim min bí ni-nee, tin sá tilaakpaal nì tijɔkɔndi, ilandɔkɔkpiti nì nnimitaataam min nì iwaatooti sá tiwambaantiilee.
51003006	Ikpiti gbanti pu ní Unimbɔti dàá dáaĺ bin kaa tɔ́-uee tafaliŋ.
51003007	Míǹ ní ni nìn ŋáań dooooyee, ŋyunti ŋun ni nìn dáá bí ikpitinee.
51003008	Ama kɔŋkɔnnee, ní fámaan ikpiti kɔkɔ, kí taa nín̄ fòol̄ mbiim, kí taa nín̄ cáá diŋuul nì tilandɔkɔkpiil. Ní taa yàntī asiibil nì tibɔfan ń nīn nyēēni-nyɔmmun.
51003009	Ní taa nín̄ mɔ́ntímaan tɔb. Di sá yii ni fá ni-bimbikpitim nì atuun ŋin ni nìn ŋáań dooooyee kɔkɔwoooo,
51003010	ní ki yɔ̃oǹ mbimbipɔm min pòntī baabadal ki cá ki nántíǹ Unimbɔti un náań-mèe nín bí puee; mimmee, an dàá yàntī ní béé ni-Nimbɔtiuee mbaamɔm.
51003011	Míǹ puee, a yaa sá Juuda yɔuaaa, a yaa kaa sáaa, a yaa gííyaaa a yaa kaa gííyaaa, a yaa sá unicaanaaan a yaa tí sá umɔnilaaa, a yaa sá uyumbuɔɔɔ a yaa tí tɔ́ a-baaa, tíǹ kaa páb́. Un baba bɔti páb́ee di sá Kriisitoo un bí báà ŋmanee.
51003012	Nimbi bin Unimbɔti lútì, ni kpántì u-yab bin u néeńee, ní nīn sūm̀maan tɔb saai kí nīn ŋáań tɔb tiŋan kí nīn sìntīǹ ni-ba taapu ki tìì tɔb, kí nīn cáá kimɔtii.
51003013	Ní nīn ŋúb́maan tɔb, ni-jutiibi yaa yīntiǹ-nee, ní nīn cáā pūǹ-bi. Kii ti-Dindaan nín dū ni-kpitii ki pú-ni puee, ni mun ń nīn cáā pūm̀maan tɔb míǹ mbaantiim.
51003014	Tin páb́ ki jítiǹ an kɔkɔee di sá ní nīn néeń tɔb, míǹ ní ni dàá ŋmā kí nīn cáá nnyɔɔpee tiŋman pu.
51003015	Yàntīmaan ŋgbansɔŋfi ŋun Kriisitoo tììyee ń nīn kpòotī ni-pɔbiliŋ, di sá yii ŋúǹ pu ní Unimbɔti yíiń-ni ki kpáfì kii tiwumbaantiilee. Ní nīn jáaḿ Unimbɔti tiŋan tin u ŋáań ki tìì-nee pu.
51003016	Kriisitoo bɔtee ń nīn bí ni-cee mmɔntiimin ŋyunti sá kamaa. Ní nīn dàkà tɔb u-bɔtee kí nīn kpáafímaan tɔb nì iciimmɔnti, kí nīn gà Soom takaldau poon lani nì Kriisitoo nikitil lani nì ilan in Unimbɔti Fām tìì-nee kí nīn cáā pàkà Unimbɔti u-ŋanti pu nì ni-pɔbiliŋ kɔkɔ.
51003017	Tin kamaa ni yaa làá lèe nì tin kamaa ni yaa làá ŋée, ŋámaan an kɔkɔ nì ti-Dindaan Yeesu pu, kí nīn dìmaan u-pu ki jáaḿ ti-Baa Unimbɔti.
51003018	Nimbi binimpoobee, nín̄ tɔ́maan ni-calib, min máaǹ ti-Dindaan yab ń ŋée dee.
51003019	Nimbi bininjabee, nín̄ néeḿmaan ni-nimpoobi, kí taa nín̄ cáá bi-pu ntoom.
51003020	Nimbi mbiyaamuee, an sá ni-tundi yii ní nīn gbìlim̀maan ni-baabi nì ni-nab nyɔmmu ŋyunti sá kamaa, míǹ di sá min fáatiǹ ti-Dindaanee.
51003021	Nimbi bibaatiibee, ní taa nín̄ páb́ ni-biyaamu tikpil, mu-wunti ń yòtī.
51003022	Nimbi iyumbuee, ní nn̄ gbìlim̀maan bin sá ni-dindambi taapu dooyee nyɔmmu iyunti kɔkɔ, kí taa nín̄ tūǹ ditundi min fáatì-bee ŋyunti ŋun bi kpèé-nee ŋmaniŋma, ama ní nīn tūǹ bi-tuuŋŋi nì dipɔbil diba kii ni nín fàŋkí ti-Dindaan puee.
51003023	Báà ditundi din ní an yaa yāntì ki sée, ŋámaan nì ni-pɔbiliŋ kɔkɔ, a lì kii ti-Dindaan ní ni ŋáań ki tìì, an kaa sá nnibiyaamuee.
51003024	Ní nīn nyí yii ti-Dindaan dàá dāá pà-ni tipaal tin sá kutindaŋuee. Di sá yii ni-Dindaan un ni baasii tūǹ ditundi ki tììyee di sá Kriisitoo.
51003025	Un yaa ŋá ikpitee dàá ká ikpiti paati, kun puee ti-Dindaan gbanti kaa gàntī binib.
51004001	Nimbi bin cáá iyumbuee, ní nīn ŋúb́-i mmɔntiimin, kí nīn ŋáań-i tiŋan, kí nīn nyí yii ni mun cáá ukpil ubɔ u bí yilpu.
51004002	Ní nīn mèé múlmul kí taa gbèen̄, kí nīn wálfì kí nīn jáaḿ Unimbɔti u-ŋanti pu.
51004003	Ni yaa bíī mèéyee, ní nīn mèé ki tìì ti mun, yii Unimbɔti ń pìitī-ti nsan tí ŋmā kí sòoǹ u-bɔti kí bìitī tibɔbalkaal tin sá Kriisitoo yatee. Tibɔti gbanti pu ní m bí sarkan nee.
51004004	Ní nīn mèé yii ḿ ŋmā kí nīn sòoǹ ki cántí-tì kii an nín máaǹ puee.
51004005	Ni-bimbiminee, ní nīn cáá iciin bin kaa láá fɔ̃ɔ̃ ki kííyee cee, kí taa dū iyunti in ni kāntí bi-ceeyee kí bīil̀.
51004006	Ní nīn sòoǹ anyɔɔbummɔɔn ŋí nīn cáá taapu, kí nīn nyí min ní ni dàá nīn kíikí báà ŋma án nīn kítèe.
51004007	An yaa sá m-bɔtee, ti-nabineeŋkaaki Tiisiiki, un sá ti-tɔntɔnjuti ki tūǹ ditundi mmɔntiim ki tìì ti-Dindaanee, dàá sòoǹ nì ni tin kɔkɔ m cááyee.
51004008	An pu ní m túnní-u ni-cee ní béé ti-gbampɔŋŋu pu kí ká kunyannyaau.
51004009	Úǹ nì ti-nabineeŋkaaki Ɔneesiim un sá deedeedaan ki sá ni-yɔu ubɔee dàá dāá nīn táań, kí dāá tùkù-ni tin kɔkɔ bíī jītí dooyee.
51004010	Aristaaki man nì un bí sarkan dooyee jáamiń-ni, ní Maarki Baarnaabasi naal mun tìiń-ni ijaam. (Dooooyee, bi tùkū-ni Maarki gbanti bɔti ki yɔ́oǹ; mimmee, u yaa láā bāań ni-ceeyee, ní dāá fɔ̃ɔ̃-u mmɔntiim.)
51004011	Yeesu un bi yíì Justusee mun jáamiń-ni. Juuda yab kansikinee, binib bita nee baba di sá man nì bin tūǹ ditundi Unimbɔti beel ń cù nyɔkɔpuee, bíǹ di tìì-mi kunyannyaau.
51004012	Ni-yɔu Eepafrasi, Yeesu Kriisitoo tɔntɔnliuee, mun tìiń-ni ijaam, u mèé ni-pu tikpil ŋyunti sá kamaa, kaa gbèentí, yii ní nīn gbíntìi ŋúb́ Yeesu Kriisitoo bɔti mmɔntiim kí wíiǹ kí kpántí biniŋmambi, kí ŋmā kí ŋá tin kɔkɔ Unimbɔti là ní ŋée.
51004013	Mama m-ba ŋūǹ kí lì u-pu yii u gì nimbi nì Lawoodisee yab nì Eerapooliisi yab pu digìńdi.
51004014	Luuki, ti-nabineeŋkaaki un sá dɔkɔtee, nì Deemasi jáamiń-ni.
51004015	Ní jāam̀ nnabiyaamu mun bí Lawoodiseeyee, nì Niŋfasi, kí kpáaǹ Kriisitoo nikitil din kpáfí u-dumpuee.
51004016	Ni yaa kàan̄ takalda nee ki tīī ni-yab ki dɔ́òyee, ní dūú tīī Kriisitoo nikitil din bí Lawoodiseeyee mun ń kàaǹ; míǹ ní, Lawoodisee yab yaa tīiń-ni bi-yɔuee ní kàaǹ ú mun.
51004017	Ní tùkù Arkiipi yii ú kpèè soooo kí tɔ̄ ditundi din ti-Dindaan tīī-uee tiŋan.
51004018	Man Pɔɔl di dū m-ŋal ki ŋmàn̄ anyɔɔbun nee ki jáaḿ-ni. Taa súntímaan yii m bí sarkan. Kriisitoo ŋanti ń nīn bí ni-pu.
52001001	Man Pɔɔl nì Siilaasi nì Tiimootee di ŋmàn̄ takalda nee kí tīī nimbi Kriisitoo nikitil din bí Teesaalooniiki ki sá ti-Baa Unimbɔti nì ti-Dindaan Yeesu Kriisitoo yabee. Unimbɔti ń ŋá-ni tiŋan kí tīī-ni ŋgbansɔŋfi.
52001002	Ti pàkà Unimbɔti ní baabadal ni-kɔkɔ pu, ní ti-wimmeem poonee ti téetí ki mèé ni-pu múlmul.
52001003	Ti-wimmeem poon ti-Baa Unimbɔti nimiinee ti téetí atuun ŋin ni ŋáań ni-fookiiu nì ni-neendi puee nì ni-mákal din ni cáá ti-Dindaan Yeesu Kriisitoo puee nín pɔ̄ɔ̄ miŋyee.
52001004	Nnabiyaamu, ti nyí yii Unimbɔti néeń-ni ní ki lútì-ni ní nīn sá u-yab.
52001005	Kun puee tibɔmɔntiil tin ti sòon̄ nì nee kaa sá nì kinyɔkɔn ŋmaniŋma, ama ti nìn sòon̄ nì Unimbɔti pɔŋŋu nì u-Fām tūtuntam ki tɔ́kɔ́ ibaamɔn pu páaa ní. Ni nyí ti-pu ti nín nìn dɔ́miń ki bí ni-kansikin nì mbimbim min kí tūtuǹ-nee.
52001006	Ni nín fɔ̃ɔ̃ Unimbɔti bɔti ki kíí nì falaabi tikpil poon nì dipɔɔpindi din Unimbɔti Fām tììyee puee ni kpántì bin fɔ̃ɔ̃ timbi nì ti-Dindaan didandee dee.
52001007	Min ni ŋá nee dàkà Maseeduaan nì Akaayi yab bin fɔ̃ɔ̃ ki kííyee mun ń fɔ̃ɔ̃ míǹ dee.
52001008	Kun puee nimbi cee ní ti-Dindaan bɔti gbītì, ki bàn̄ Maseeduaan nì Akaayi yab cee. Kaa sá bíǹ baba, ajan ŋin kɔkɔ kíǹee yab mun gbìl̄ ni nín fɔ̃ɔ̃ Unimbɔti ki kíí miŋyee, an kaa ti bàlfī yii timbi ń māafì-bi gba.
52001009	Báà ŋma máafí ti nín dɔ́miń ni-cee ni fɔ̃ɔ̃-ti pu, ki fá ni-waaŋi ki kíǹ ki nɔ́ɔ́ ibaamɔn Nimbɔtiu un bí dimaŋfalinee,
52001010	nì ni nín kā ki cí u-Jipɔɔn Yeesu un u fīkitì ditaŋkpiilin, u dàá nyānní yilpu kí fīī-ti kí nyāntí Unimbɔti ŋuul din bí ki dòońee poonee.
52002001	Nnabiyaamu, kii nimbi ni-ba nín péēnyí puee, kaa sá yii ti dɔ́miń ni-dumpu fam.
52002002	Ni nyí yii bi sāaǹ-ti ki sīī-ti Fiiliipi tiŋkin ní ti nín bāań ni-cee Teesaalooniiki. Ama ní Unimbɔti tīī-ti kunyannyaau tí sòoǹ-ni u-bɔmɔntiiti nì dikɔndi poon.
52002003	Ti-bɔti tin ti sòoǹee kaa sá tinyimɔmbɔti, kaa sá ilandɔkɔkpiti bɔti, kaa tí sá tibɔŋmatiŋkaal.
52002004	Ama Unimbɔti cɔ́ŋkì-ti ní ki dū u-bɔmɔntiiti ki ŋúbiǹ-ti tí sòoǹ, an puee ní ti sòoǹ min dàá nīn fáatiǹ Unimbɔti un wāĺ ti-pɔbiliŋinee, an kaa sá kí fáatíǹ binib.
52002005	Nimbi ni-ba nyí yii taa sòon̄-ni tibɔkiilkaal ki ká jaanjaan, taa tí sòoǹ ki nyàab̀ ni-cee animil yam, Unimbɔti nyí ti-pu míǹ.
52002006	Taa nyàab̀ ubɔ ń tīī-ti tinyool, taa nyàab̀ nimbi nyootaaa, kaa nyàab̀ bin kíǹee mun yati.
52002007	Ama ti bàà cáá nsan kii ti nín sá Kriisitoo kpambaliŋ puee kí tùkù-ni yii nimbi di máaǹ kí nīn kpèé-ti, ama taa ŋá míǹ, ti kāl̀ ni-cee ki mɔ̄ kii ubinaati nín mɔ̄ pu ki ŋúb́ u-biyaamuee ní.
52002008	Ti nín néeń-ni puee ti là yii án taa nín̄ sá Unimbɔti bɔti ŋmaniŋma ní tí tīī-ni, ama tí dū ti-maŋfal kí kūtì kí tīī-ni, kun puee ni kɔ́-ti tiŋan tiŋan.
52002009	Nnabiyaamu, nimbi ni-ba ká ti nín túń atuun pu ŋwìiń pu nì kunyeeu ki gīī kí ŋmā kí ŋúb́ ti-ba kí nīn sòoǹ Unimbɔti bɔti, án taa nín̄ sá yii ni-kansikin ubɔ ní ń nīn tú ti-gìńdee.
52002010	Nimbi ni-ba ká, Unimbɔti mun ká yii ti-bimbim min ti dūu kāl̀ nimbi bin fɔ̃ɔ̃ Unimbɔti bɔti ki kííyee kansikinee bí circir ki bí deedee. Taa yīntì báà tiba nì tiba poon.
52002011	Min ní ni nyí yii ubaati ŋáań u-biyaamuee, míǹ ní ti ŋá ni-kansikin ubɔ ubɔ.
52002012	Ti sáŋkì-ni ki tīī-ni kunyannyaau ki páb́-ni yii ní nīn còom̄ min fáatiǹ Unimbɔtee, úǹ un yíiń-ni ní dāá kɔ́ u-beel nì u-nyootinee.
52002013	Kun pu ti gítī pàkà Unimbɔti kaa gbèentée di sá ti nín cáań Unimbɔti bɔti ki sòon̄ nì nee, ni pílfì-tì ki fɔ̃ɔ̃-tì kaa dūu yíiń binib bɔti, ama ki fɔ̃ɔ̃-tì yii tì sá Unimbɔti bɔti tiŋman. Tibɔti gbantee di ŋáań nimbi bin fɔ̃ɔ̃ ki kííyee pɔbiliŋ poon atuun.
52002014	An puee, nnabiyaamu, ni dī Unimbɔti nikitil din bí Juudee ki sá Yeesu Kriisitoo yabee tabɔbiliŋ dee, kun puee falaabi bin ni jíń ni-jutiibi ceeyee, falaayee ubaanti ní bí mun jíń Juuda yab ŋaan.
52002015	Bíǹ di kūū ti-Dindaan Yeesu nì Unimbɔti bɔnaatiliibi ki sāaǹ ti mun, Unimbɔti kaa gèetíǹ-bi ní bi sá binib kɔkɔ pulincɔntiibi,
52002016	ní ki pìintí-ti nsan tí taa sòoǹ nì bin kaa sá Juuda yabee Unimbɔti bɔti tin ŋūǹ kí cáań-bi difiilee. Bi mòtīi gbēentí bi-kpitii pu iyunti kamaa. Ama Unimbɔti fɔ̃ɔ̃ bi-pu diŋuul ki dɔ́ò.
52002017	An yaa sá timbee, nnabiyaamu, doooo ŋyunti ŋun ti yāaǹ tɔbin nì tiwun yàantam, kaa sá nì ti-pɔbiliŋee, ti nyàab̄ nì diniminaamandi kí bàà fàtīí ká ni-nimiin ti-pɔbiliŋ ń bàà sòŋkì.
52002018	Ti mòn̄ yii tí gítiń ni-cee, man Pɔɔl m mākaǹ mili kí bàà gítiń ni-cee, ama Sitaan pīiǹ-ti nsan.
52002019	Nimbi di sá bin pu timbi cɔ́tée, ki sá ti-pɔɔpindi nì ti-jajil daaŋku kun pu ti-Dindaan Yeesu yaa láā gítìńee, ti dāa gbàntī u-nimiinee.
52002020	Tiŋman nimbi di sá timbi nyooti nì ti-pɔɔpindi.
52003001	Ti nín kaa nìn gítī ŋūǹ kí nīn kā míǹ kaa gbìl̄ ni-puee ní timbi lēēyii ti dàá gbíntí kí kàl̄ Ateen ti-baba,
52003002	ní ki dū ti-nabiki Tiimootee ti nì un tūǹ Unimbɔti tundi ki sòoǹ Kriisitoo bɔmɔntiitee ki túnní ni-cee ú tīī-ni kunyannyaau kí kūtì-ni mpɔn ni-fookiiu poon,
52003003	ni-kansikin ubɔ ń taa yàntī falaa un poon ni bée ń ŋmā-u. Kun puee ni nyí yii an sá falaa di péēdɔ̄ ki cí-ti tí jī.
52003004	Ti nín nìn dáá bí ni-ceeyee, ti nìn péē tùkū-ni ki yɔ́oǹ yii falaa dɔ̄ ki cí-ti, an di bāań nee kii ni nín nìn gbìl̄ puee.
52003005	M nín kaa ti ŋūǹ kí nīn gbíntì ki kā ki cée puee ní m túnní Tiimootee ń dāá kpèè ni-fookiiu nín bí puee, kun puee m fàŋkí yii Sitaan ń taa láā cɔ̄ŋkì kí líí-ni ti-tundi din ti ŋée ń ŋá fam.
52003006	Ama kɔŋkɔnnee Tiimootee nín nyánní ni-cee ki fātìi bāańee, u cáań-ti faawiimɔnti ni-fookiiu nì ni-neendi pu. U máafì-ti yii ni téetí ti-pu múlmul mmɔntiimin ki nyàab̀ kí bàà ká-ti kii ti mun nín nyàab̀ kí ká ni mun puee.
52003007	Míǹ puee nnabiyaamu, ni-puee ti kāntí kunyannyaau ti-falaabi kɔkɔ poon, ni-fookiiu di tīī-ti dipɔɔsɔŋkil.
52003008	Díǹ pu nee timbi ŋmátì ní, kun puee ni gbíntì ki bí ti-Dindaan ni ki ŋúb́ an píkí.
52003009	Dipɔɔpiŋkpaandi din ti cáá ni-pu ki fàal̀ Unimbɔti nimiinee, taa ti nyí gba ti nín dàá pàkà-u kí gbèen̄ miŋyee.
52003010	Ti mèé ki páb̀-u ŋwìiń pu nì kunyeeu yii ú péēyàntī tí gítī ká-ni an nín dàá ŋá pu ní kun naa cááyee tí tīī-ni ní dūú gbéeǹ ni-fookiiu puee.
52003011	Ti-Baa Unimbɔti u-ba nì ti-Dindaan Yeesu ń ŋāŋkì ti-saŋŋu tí ŋmā kí dāá ká-ni.
52003012	Ti-Dindaan ń yàntī dineendi din ni cáá tɔb pu nì binib kɔkɔ puee ń wíiǹ ní mòtīí nīn néeń tɔb míǹ tikpil kí nīn péēcáā cá, án nīn bí kii ti mun nín néeń-ni puee.
52003013	Ú yàntī ni-pɔbiliŋ ń nīn tɔ́kɔ́ ibaamɔn pu an nīn pɔ̄ɔ̄, kí nīn bí circir bí taa ká ni-pu ikpiti iba ti-Baa Unimbɔti nimiin ŋyunti ŋun ti-Dindaan Yeesu yaa láā gítìń nì bin kɔkɔ sá u-yabee.
52004001	Kí kúntí tibɔtee, nnabiyaamu, ti dàkā-ni min ní ni máaǹ kí nīn còom̄ Unimbɔti ń nīn fáatì ni-bɔtee. Ibaamɔn, ni bíī còom̄ min fáatì Unimbɔtee, ama ti dū ti-Dindaan Yeesu ki gbāam̀-ni yii ní nīn gbíntì ki ŋáań min jítiǹ mimmee ki cá.
52004002	Ni nyí ti nín nìn dàkā-ni tibɔti tin ti-Dindaan Yeesu yindi puee.
52004003	Unimbɔti nín là kuŋyee di sá ní nīn bí circir kí nīn ŋúb́ ni-ba kí taa ŋá tilaakpaal.
52004004	Ni-kansikin báà ŋma nimpucaatam ń nīn sá circir ki cáá tinyool,
52004005	kí taa dū ni-ba kí tīī ajɔkɔntuun kii bin kaa nyí Unimbɔtee nín ŋáań puee.
52004006	Tibɔti nee poonee ni-kansikin ubɔ ń taa ŋá u-nabiki min kaa kítèeyaaa kí taa mùul̀-u. Ti nìn tùkū-ni an bɔti dooooyee ki gítī kpáafì-ni-tì tiŋan yii ti-Dindaan dàá dāá dáaĺ bin ŋáań an kpitiiyee tafaliŋ,
52004007	kun puee Unimbɔti kaa yíiń-ti tí dāá nīn bí tijɔkɔndi poon, ama u yíiń-ti tí dāá nīn sá circirdambi ní.
52004008	An puee un di yaa dū ti-dàkatam nee ki fée, an kaa sá unil bɔti ní u fá, ama Unimbɔti un tīī-ni u-Circir Fāmee bɔti ní u fá.
52004009	An yaa kíǹ ni nì ni-nabiyaamu kansikin neendee, an kaa ti bàlfī yii tí ŋmà-ni an pu gba, kun puee Unimbɔti dàkā-ni ni nín máaǹ kí nīn néeń tɔb puee.
52004010	An neendee gba ní ni cáá nnabiyaamu mun kɔkɔ bí Maseeduaan tiŋki kɔkɔnee pu. Ama ti bàlfī-ni yii ní gítī ŋá min jítiǹ min ni nìn ŋáań dooooyee.
52004011	Ní pɔ́ɔǹ ni-ba kí nīn bímaan ŋgbansɔŋfi poon kí nīn tūǹ atuun kí kpíiǹ ni-ba, kii ti nín nìn péētùkū-ni dooooyee puee.
52004012	Ni yaa ŋá mimmee, an di dàá yàntī bin kaa nyí Unimbɔtee ń nīn tɔ́-ni, ní naa báká ubɔ pu.
52004013	Nnabiyaamu, ti là yii ní nīn nyí bin kpíìyee bɔti nín dàá jītí puee mbaamɔmin. Taa là ní nīn bí kunimbaaun kii bin kaa cáá ti-Dindaan pu dimákalee nín bí puee.
52004014	Kun puee ti nyí yii Yeesu kpíì ki fātìi fīkitì, míǹ ní ti nyí yii Unimbɔti dàá fàtīí tí gíiǹní bin nɔ́ɔ́ Yeesu ki kpíìyee dimaŋfalin kii u nín fīkitì Yeesu puee.
52004015	Ní pīlfì ti-Dindaan bɔti tin u nìn sòoǹee ní ti dàá sòoǹ-ni nee. Ti-Dindaan yaa láā bāańee, timbi bin dáá bí dimaŋfalinee kaa làá dāá péeǹ bin kpíìyee kí lìntī.
52004016	Di sá yii ti-Dindaan u-ba dàá dāá pɔ̄ kinyɔkɔ ní itūun kpiliu ń téeń ní Unimbɔti kantándi ń búń, niinee ní ti-Dindaan ń nyānní yilpu kí sìntīń, ní bin fɔ̃ɔ̃-u ki kíí ki kpíìyee ń péé péé kí fìkitī.
52004017	Ní timbi bin dáá kíǹ kaa kpíìyee mun ń yīkì kí kūtì bi-pu ní án yòon̄-ti kutaa pu tí tūŋkì ti-Dindaan atagban ni, ní ti nì ti-Dindaan ń nīn kíǹ ki bí baabadal.
52004018	Ní dū tibɔti nee kí nīn cáá sòŋkīmaan tɔb pɔbiliŋ.
52005001	Nnabiyaamu, an kaa ti bàlfī yii tí ŋmà kí tùkù-ni iyunti in ní an bɔtee dàá bàńee,
52005002	kun puee nimbi ni-ba ni nyí ti-Dindaan dāantam bɔti tiŋan yii u dàá bàń kii unaayuu nín dòoń kunyeeu puee ní.
52005003	Ŋyunti ŋun binib yaa láā bí ki lì yii: “Ŋgbansɔŋfi, ti ŋmátì dee”, dicilpu kpalaa niin ní nnaabu ń jēetí bi-pu kí nàan̄-bi. Báà ubɔ kaa dāa ŋmátí, an dāa bí kii imatiŋween nín bàń upɔdaan puee ní.
52005004	Ama nimbee, nnabiyaamu, naa ti bí dibɔmbɔndin ŋwiin gbanti ń dāá túuǹ-ni kii unaayuu nín tūuntí binib puee.
52005005	Di sá yii nimbi kɔkɔ sá ŋwalfi biyaamu ní ki bí ŋwìiń pu, naa sá kunyeeu yabaaa kaa sá dibɔmbɔndi yab.
52005006	Míǹ puee tí taa nín̄ gèeǹ kii bin kíǹee nín gèeǹ puee, ama timbi ń fìntī kí nīn ŋúb́ ti-ba.
52005007	Kunyeeu ní bin gèeǹee gèeǹ, ní bin nyù ki gbéèyee nyù kunyeeu.
52005008	Ama timbi bin sá ŋwalfin yabee, ti máaǹ kí nīn ŋúb́ ti-ba tiŋan, ti máaǹ kí dū ti-fookiiu nì ti-neendi kí dūú pèen̄ kii digbampɔɔlee ní, ní kí dū ti-fiil din pu ti mákée kí cíkiń kii kifuuliiyee,
52005009	kun puee Unimbɔti kaa lēē-ti ki yɔ́oǹ tí nīn sá bin pu u dàá dāá fɔ̃ɔ̃ diŋuulee, ama tí nīn sá bin dàá ká difiil ti-Dindaan Yeesu Kriisitoo puee.
52005010	Kun puee úǹ di kpíì ti-pu an nín dàá ŋá pu báà ti yaa láā bí dimaŋfalinaaan, ti yaa láā kpíìyaaa, u yaa láā gítìńee ti nì u ń kpāfì kí nīn bí mbaantiiminee.
52005011	Míǹ puee ní nīn tììmaan tɔb kunyannyaau ki kútí tɔb mpɔn kii ni nín péēŋáań puee.
52005012	Nnabiyaamu, ti mèé-ni yii ní nīn tɔ́ bin bí ni-kansikin ki tūǹ ditundi, ki cáá ti-Dindaan bɔti ki dàkà-ni, ki kpòotī-nee.
52005013	Nín̄ cáámaan bi-pu dineeŋkpaandi atuun ŋin bi bí ni-kansikin ki tūǹee pu, ŋgbansɔŋfi ń nīn bí ni-kansikin.
52005014	Ti mèé-ni, nnabiyaamu, yii ní kpāafì biwutijoodambee, kí tīī bifaantidambee kunyannyaau, kí tūtuǹ bin wunti yɔ̄tèe, kí nīn cáá kimɔtii báà ŋma pu,
52005015	kí nīn nyíǹ ni-ba a-juti yaa ŋá-si ikpitee, á taa dū ikpiti kí téeǹ-u, ama nín̄ nyàab̀maan tiŋan diŋal baabadal ki ŋáań ni-jutiibi nì binib kɔkɔ.
52005016	Ní nīn fàal̀maan baabadal,
52005017	kí nīn mèé Unimbɔti múlmul.
52005018	Báà tin kamaa di yaa péēbāańee, ní nīn jáaḿ Unimbɔti. Min Unimbɔti là bin sá Yeesu Kriisitoo yabee ń nīn bée dee.
52005019	Ní taa kpò Unimbɔti Fām tuuŋŋi ni-ni,
52005020	kí taa kpèè Unimbɔti bɔnaatiliibi bɔti tin bi sòon̄ee fam.
52005021	Ama, ní kpèè tiwan kɔkɔ kí lēētin ŋān̄ee,
52005022	kí nīn nyíǹ ni-ba nì tikpitil kɔkɔ nì ti-bul.
52005023	Unimbɔti un tìì ŋgbansɔŋfee u-ba ń yàntī ní dū ni-ba kɔkɔ kí tīī-u, ú ŋúb́ ni-fām nì ni-nammu nì ni-wunti kɔkɔ an nín dàá ŋá pu ti-Dindaan Yeesu Kriisitoo bàńtamee ní nīn bí circir bí taa láā ká ni-pu ikpiti ibee.
52005024	Un yíiń-nee dàá ŋá míǹ kí tīī-ni kun puee u sá ibaamɔndaan ní.
52005025	Nnabiyaamu, ní nīn mèé ki tìì-ti.
52005026	Ní jāam̀ ti-yab nì kunabitiiu jaamii kí tīī-mi.
52005027	Nì ti-Dindaan yindi puee, m tùkù-ni yii ní dūmaan takalda nee kí kàaǹ nnabiyaamu kɔkɔ nimiin.
52005028	Ti-Dindaan Yeesu Kriisitoo ŋanti ń nīn bí ni-pu.
53001001	Man Pɔɔl nì Siilaasi nì Tiimootee di ŋmàn̄ takalda nee kí tīī nimbi Kriisitoo nikitil din bí Teesaalooniiki ki sá ti-Baa Unimbɔti nì ti-Dindaan Yeesu Kriisitoo yabee.
53001002	Unimbɔti ti-Baa nì ti-Dindaan Yeesu Kriisitoo ń ŋá-ni tiŋan kí tīī-ni ŋgbansɔŋfi.
53001003	Nnabiyaamu, ti ŋmāntì kí nīn jáaḿ Unimbɔti ni-pu múlmul. An lafun máaǹ míǹ kun puee ni-fookiiu mòtīi wīintí ki cá, ní dineendi din ni cáá tɔb puee mun mòtīi wīintí.
53001004	Nimbi pu ní timbi mòɔǹ Unimbɔti nikitiŋ cee, ni nín gbíntì ki pɔ̄ɔntí ki ŋúb́ ni-fookiiu falaabi kɔkɔ nì agìń ŋin poon ni bée.
53001005	Míǹ di dàkà Unimbɔti bɔsooni nín bí deedee miŋyee, kun puee an di dàá yàntī ní ŋmā kí kɔ́ Unimbɔti beel din pu ni bí ki jīǹ falaayee.
53001006	Kun puee Unimbɔti sá deedeedaan ní, falaa ní u dàá dāá gíiǹ kí téeǹ bin yàntī ni jīǹ falaayee,
53001007	ní kí kàan̄ nimbi bin jíń falaayee nì timbi nsɔŋfin ŋyunti ŋun ti-Dindaan Yeesu yaa láā nyánní yilpu nì u-tūuni ipɔndambee.
53001008	U dàá dāan̄ nì ŋŋmi kí dáaĺ bin kaa nyí Unimbɔti, kaa fɔ̃ɔ̃ ti-Dindaan Yeesu bɔmɔntiitee tafaliŋ.
53001009	Bi-tafadaaldi di dāa sá bí nàan̄-bi kí nīn cá jaanjaan bí taa nín̄ dàbiǹ ti-Dindaan nì u-nyooti nì u-pɔŋŋu.
53001010	Daliŋkin u yaa gítìń bin sá u-yabee cee bí tīī-u tinyoolee nì bin kɔkɔ fɔ̃ɔ̃-u ki kííyee ń pàkà-uee, ni mun dāa bí niin kun puee ni fɔ̃ɔ̃ ti-bɔti tin ti sòoǹ nì nee ki kíí.
53001011	An puee ti mèé Unimbɔti ni-pu baabadal ki bàlfī yii ú yàntī ní nīn sá binib bin máaǹ dimaŋfal din pu u yíiń-nee, ki mèé-u yii u-pɔŋŋu ń yàntī ní ŋmā kí ŋá tiŋan tin ni dàkafī kí ŋée, kí yàntī ni-fookiiu tuuŋŋi ń còom̀ mmɔntiim,
53001012	an nín dàá ŋá pu ni-puee ti-Dindaan Yeesu Kriisitoo yindi ń ká tinyoolee, ní ú mun puee ni mun ń ká tinyool nì ti-Nimbɔtiu nì ti-Dindaan Yeesu Kriisitoo ŋanti pu.
53002001	-
53002002	Nnabiyaamu, an yaa sá ti-Dindaan Yeesu Kriisitoo gítintam kí dāá kɔ́oǹ-ti kí kpāfì u-ceeyee bɔtee, ti mèé-ni yii ní taa yàntī ni-pɔbiliŋ ń bīil̀ binib nín lì yii ti-Dindaan gbanti pūtì kpáàā bāańee pu. Báà ubɔ di yaa bí yii Circir Fām di sòon̄ nì uaaa, ubɔ di yaa tí bíī sòoǹ Unimbɔti bɔti ní ki lī mimmaaan, an yaa tí sá ubɔ di tùkū-ni yii ti-takaldab bin ti ŋmèe ubɔ poon ní ti ŋmàn̄ mimmaaan, ní taa fɔ̃ɔ̃ kí kíí.
53002003	Ní taa péēyàntī ubɔ ń dī tiba pu kí ŋmàtiǹ-ni. See binib ń dāá fá Unimbɔti ní utɔŋfiti un ti-Dindaan dàá dāá nàaǹee ń nyā kí jī mpaan, kí wàatī ní ti-Dindaan wiiŋŋu ń nín bàń.
53002004	Utɔŋfitee kaa dāa kíikí binib ń nɔ́ɔ́ Unimbɔtaaa, kaa dāa kíikí bí jāam̀ tiba nì tiba. U dàá dāá yíí kí mɔ̄tì míǹ ní kí tin kpáàā kɔ́ kí kàl̄ Kunimbɔtidiin ní kí dū u-ba kí gíiǹ Unimbɔti.
53002005	Naa téetí yii m nín nìn dáá bí ni-ceeyee, m nìn tùkū-ni an bɔtaaa?
53002006	Ama tiba di dáá ŋúb́-u ní an bɔtee kaa láá bíī ŋáań kɔŋkɔnnee. Ni mun nyí kudɔŋu kun dáá ŋúb́-uee. An puee, see utɔŋfitee yuntiŋu yaa láā bāańee ní ú nín nyā kí jī mpaan.
53002007	U-pɔŋŋu bí dibalin ki bíī tūǹ ditundi dooooyee, ama un ŋúb́-uee yaa láā búntèe,
53002008	niinee ní utɔŋfitee ń nyā, ní ti-Dindaan ń dāá púfí-u ní ú kpú, ní u-dāantam nín dāa jìl̀ puee ń nàan̄-u.
53002009	Utɔŋfitee dàá dāá dāan̄ nì Sitaan pɔŋŋu ní ki ŋáań maamaacib kɔkɔ nì tidaandi nì tinyimɔŋkpaŋkpantiil,
53002010	ní ki dāa cáá tin péēsá ikpitee ki kíiĺ bin wáŋkèe kun puee bi yíì kaa néeń ibaamɔn in bàà ŋūǹ kí fīī-bee.
53002011	An pu ní Unimbɔti dū mpɔn ŋun dàá yàntī bí gáatée ki tīiń-bi an nín dàá ŋá pu bí nīn nɔ́ɔ́ tinyimɔmbɔtee.
53002012	Míǹ puee Unimbɔti dàá dāá dáaĺ bin yíì kaa fɔ̃ɔ̃ ibaamɔn ki kíí ki néeń ikpitee tafaliŋ.
53002013	Nnabiyaamu, ti dàá nīn péējáaḿ Unimbɔti ni-pu ní baabadal, nimbi bin ti-Dindaan néeńee, kun puee Unimbɔti péé ki lútì-ni ki fīī-ni nì u-Fām min yāntì ni kpántì u-yabee nì ni nín fɔ̃ɔ̃ ibaamɔn ki kíí puee.
53002014	Míǹ pu ní Unimbɔti dī tibɔmɔntiil tin ti sòoǹ nì ni nee pu ki yíiń-ni ní nīn cáá ti-Dindaan Yeesu Kriisitoo nyooti.
53002015	Míǹ puee nnabiyaamu, tibɔti tin ti cáań ki dàkà-ni nee ní nīn ŋúb́-tì an píkí, an yaa sá tin ti sòon̄ kinyɔkɔneeyaaa, an yaa tí sá tin ti ŋmàn̄-neeyaaa, ní kpāafìmaan-tì tiŋan.
53002016	Ti-Dindaan Yeesu Kriisitoo u-ba nì ti-Baa Unimbɔti un néeń-ti ki ŋá-ti tiŋan ki tīī-ti dipɔɔsɔŋkil din kaa cáá dikuntilee nì dimákamɔntiilee,
53002017	ń gbéeǹ ni-pɔbiliŋ kunyannyaau kí tīī-ni mpɔn ní ŋmā kí nīn ŋáań tin ŋān̄ee ni-tuuŋŋi nì ni-bɔsoontam poon.
53003001	Nnabiyaamu, m-bɔjoolkaati sèé: ní nīn mèé ti-pu an nín dàá ŋá pu Unimbɔti bɔti ń gbìtī kí bà ntimu poon malaa malaa, kí nīn cáá tinyool kii an nín ŋá ni-cee miŋyee.
53003002	Ní mèè ti-pu an nín dàá ŋá pu Unimbɔti ń nyāntí-ti binikpitib nì bitɔŋfitiibi ŋaanee, kun puee an kaa sá binib kɔkɔ di fòol̄ Unimbɔti bɔti ki kíikí.
53003003	Ama ti-Dindaan sá ibaamɔndaan ní, u dàá yàntī ní nīn ŋúb́ an pɔ̄ɔ̄, kí mɔ̄tì ni-pu Sitaan ukpiti ń taa ŋmā-ni.
53003004	Ti-Dindaan puee ti cáá ni-pu dimákal ki béè mbaamɔn yii tin ti dàkā-nee ni bíī ŋáań míǹ, ki dàá nīn gbíntì ki ŋáań ki cá.
53003005	Ti-Dindaan ń yàntī ní béé ni-pɔbiliŋ poon Unimbɔti neendi nì Kriisitoo nín tìì kimɔtii kiŋyee.
53003006	Nnabiyaamu, nì ti-Dindaan Yeesu Kriisitoo yindi puee, ní gàntīmaan nnabiyaamu mun di sá biwutijoodambi kaa là kí ŋá min ní ti dàkà-nee.
53003007	Nimbi ni-ba nyí ni nín máaǹ kí fɔ̃ɔ̃ min timbi ŋáańee, kun puee ti nín nìn bí ni-ceeyee taa nìn sá biwutijoodambi.
53003008	Taa dɔ́miń ki kā ubɔ pu u kpīintí-ti fam, ama kí taa nín̄ kā ubɔ pu udaan ń nīn kpīintí-tee puee, ti nìn tūǹ ditundi ní, ŋwìiń pu nì kunyeeu ki gì.
53003009	Ti nín nìn bí ki ŋáań mimmee an kaa sá yii taa nìn cáá nsan kí fɔ̃ɔ̃ ni-jikaati, ama ti ŋá míǹ ki dàkā-ni ní fɔ̃ɔ̃ min timbi ŋáańee ní.
53003010	Di sá ti nín nìn bí ni-ceeyee, ti nìn tùkū-ni tibɔti tiba, yii un kaa là kí tɔ̄ ditundee kaa máaǹ kí jī mun.
53003011	Kun puee ti gbìl̄ yii ni-kansikin biba sá biwutijoodambi ki kā kaa ŋáań diba ní ki cáǹ bi-ba ki kɔ̄ntí bi-jutiibi bɔtin.
53003012	Nì ti-Dindaan Yeesu Kriisitoo yindi puee, ti tùkù ki kpáafí an nibee yii bí tɔ̄ ditundi nì dipɔɔsɔŋkil poon kí kpíiǹ bi-ba.
53003013	Ama nimbee, nnabiyaamu, ní taa yàntī tiŋan diŋal.
53003014	Un di yaa kaa tɔ́ tibɔti tin ti ŋmàn̄-ni takalda nee poonee, ní dáań-u, ni nì u ń taa ti nín̄ nɔ̃otí, icoo ń kɔ́-u.
53003015	Ní taa nín dū-u kí kpántí ni-nannanliu, ama ní sāŋkì-u kii unil nín sáŋkí u-nabiki tibɔti puee.
53003016	Ti-Dindaan un tìì ŋgbansɔŋfee u-ba ń tīī-ni ŋgbansɔŋfi ŋyunti kamaa nì tikɔkɔ poon. Ti-Dindaan ń nīn bí ni-kɔkɔ cee.
53003017	Ijaam nee, man Pɔɔl m-ba ŋal di ŋmàn̄. M-takaldab kɔkɔ poonee m nín nyìitī m-ŋal puee dee, kpèèmaan m-ŋmaŋmabiti dee.
53003018	Ti-Dindaan Yeesu Kriisitoo ŋanti ń nīn bí ni-kɔkɔ pu.
54001001	Man Pɔɔl, un sá Yeesu Kriisitoo kpambal din Unimbɔti ti-Fiiliu nì Yeesu Kriisitoo un pu ti mákée túnnée,
54001002	di ŋmàn̄ takalda nee kí tīī sii Tiimootee un sá m-ba bindi pu jipɔɔn a nín fɔ̃ɔ̃ Yeesu Kriisitoo ki kííyee puee. Ti-Baa Unimbɔti nì ti-Dindaan Yeesu Kriisitoo ń ŋá-si tiŋan, kí sɔ̄ a-saai, kí tīī-si ŋgbansɔŋfi.
54001003	Ŋyunti ŋun m dàá nìn yīkì kí nīn cá Maseeduaanee, m nìn tùkū-si yii á nīn kā Eefeesi kí pìin̄ bin bí niin ki dàkà tinyimɔmbɔtee nsan bí taa ti dàkà. Á nīn ŋáań míǹ,
54001004	ki dàkà-bi bí taa nín̄ kā ki máafí mmaam ki kàaǹ atiŋkpikiyin ŋin kaa dɔ́otée. An cāabìń kunikpɔŋkpɔkɔu, kaa tútuǹ unil ń béé Unimbɔti nín yɔ́oǹ puee: an dàkà yii tí fɔ̃ɔ̃-u kí kíí.
54001005	Kun pu ní a kpáafí-bi mimmee di sá a là bí nīn cáá dineendi din nyēeń dipɔɔnyaandinee ní, bi-landɔkɔjaatiŋu ń nīn sá mmɔnti bi-fookiiu ń nīn bá ki pɔ̄ɔ̄.
54001006	Biba dū an saŋŋuee ki fá, ní ki cūtì ki kɔ́ tibɔfan tin kaa cáá taapuee ni.
54001007	Bi bàà là kí nīn dàkà binib Unimbɔti marab, ama nì min kɔkɔ bi dàkà nì mpɔnee, bíǹ biba kaa gbìl̀aaa kaa nyí tibɔti tin bi sòoǹee taapu.
54001008	Ti nyí yii marab sá tiwammɔntiil ní, a yaa dū marab gbanti ki ŋá min sá á dūú ŋée.
54001009	Ti nyí yii an kaa sá binimɔntiibi pu ní bi yɔ́oǹ marab, an sá bin gáatèe, nì bin yiliŋ pɔ̄ɔ̄yee, nì bin kaa tɔ́ Unimbɔtee, nì bikpitiŋaliibi, nì binib bin kaa là Unimbɔtee, nì bin bíiĺ Unimbɔti wantee, nì bin kù bi-baabi nì bi-nabee, nì binikpɔliibi,
54001010	nì bin ŋáań tilaakpaalee, nì bin dò nì bi-ninjajutiibee, nì bin nyáfí binibee, nì binyimɔndambi, nì bin pùtī fam famee, nì bin kɔkɔ ŋáań tin jáà nì ibaamɔn bɔti tin bi dàkà-tee pu ní bi yɔ́oǹ marab.
54001011	Tinyool Nimbɔtiu un bí mmɔnnee bɔmɔntiiti tin u dū ki ŋá m-ŋaanee poon ní tin m sòon̄ ki tīī-ni nee kā.
54001012	M jáaḿ ti-Dindaan Yeesu Kriisitoo un di tīī-mi mpɔn ki cáá m-pu dimákal yii ḿ ŋá u-tundee.
54001013	Nì min kɔkɔ m nìn sòoǹ u-pu min kaa kítèe ki sàantí u-yab ki wɔ́b̀-bee, Unimbɔti súń m-saai, kun puee maa nìn fɔ̃ɔ̃ Yeesu ki kíí, kaa nìn nyí yii m bíī yìntī.
54001014	Ti-Dindaan ŋá-mi tiŋan tikpil ki yāntì m fɔ̃ɔ̃ ki kíí, ní ki tīī-mi dineendi din nyēeń Yeesu Kriisitoo ceeyee.
54001015	Tibɔti nee sá mbaamɔn ní ki máaǹ báà ŋma ń fɔ̃ɔ̃-tì kí kíí mmɔntiimin; di sá yii Yeesu Kriisitoo dɔ́miń duulnya nee ni kí fīī binikpitib, binikpitibee kansikinee man di sá unikpitikpaan.
54001016	Ama ní Unimbɔti súń m-saai ki yāntì Yeesu Kriisitoo dī man unikpitikpaan pu ki dàkā u-mɔtiiki nín wīikí min bulfee, án nīn sá kudaaŋŋu kí tīī bin dàá dāá fɔ̃ɔ̃-u kí kíí fool boon kí ká mmaŋfafɔkɔn ŋun kaa kúntée.
54001017	An puee, bí pàkà kí nyɔ̄ŋkì Ubɔti un bí jaanjaan kaa kúù, baa wālfí-uee. Úǹ baba di sá Unimbɔti, kí nīn cá abin abin! Ameen.
54001018	Sii m-biki Tiimootee, m dū tibɔti nee ki ŋá a-ŋaan. Kii Unimbɔti bɔnaatiliibi nín nìn sòon̄ min a-pu ki yɔ́oǹ dooooyee, á tɔ́kɔń bi nín nìn sòon̄ puee pu kí já kujamɔntiiu,
54001019	kí nīn gbíntì ki ŋúb́ tin a fɔ̃ɔ̃ ki kííyee kí nīn cáá nlandɔkɔmɔnti. Biba fá nlandɔkɔmɔnti ní bi-fookiiu ŋá fam.
54001020	Ti kāntí binib gbanti kansikinee Imeenee nì Aleeksandi, bin m dū ki tīī Sitaan an nín dàá ŋá pu án cíiǹ-bi bí béé kí taa nín̄ gítī sòoǹ ki bíiĺ Unimbɔtee.
54002001	Tibɔpeepeekaal tin m kpáafí bí ŋée di sá bí nīn mèé ki gbàam̄ ki jáaḿ Unimbɔti binib kɔkɔ pu.
54002002	Bí nīn mèé bibɔtiibi nì biyidambi kɔkɔ pu, an nín dàá ŋá pu tiba ń taa páb́-ti, tí nīn bí nsɔŋfin kí nīn nɔ́ɔ́ Unimbɔti mmɔntiimin kí lafun nín̄ sá binimɔntiibee.
54002003	Á mèè kí tīī binibee ŋān̄ Unimbɔti ti-Fiiliu cee,
54002004	kun puee u là yii binib kɔkɔ ń ká difiil kí béé ibaamɔn.
54002005	Di sá yii Unimbɔti sá ubaanti, ní ugbaamil un yú timbi binib nì Unimbɔti kansikinee mun sá ubaanti, úǹ di sá Yeesu Kriisitoo un kpántì unilee.
54002006	Ŋyunti bāań ní u dū u-ba ki tīī ki pàn̄ ti-kɔkɔ pu ki fɔ̃ɔ̃-ti ki líì. U ŋá míǹ ki dàkā yii Unimbɔti là binib kɔkɔ ń ká difiil.
54002007	Ní Unimbɔti dū-mi ki ŋá un sòoǹ u-bɔtee nì u-kpambal, ḿ nīn dàkà bin kaa sá Juuda yabee u-bɔti tin sá ibaamɔnee bí fɔ̃ɔ̃ kí kíí. Tin m lì nee sá ibaamɔn ní maa mɔ́ntí.
54002008	An puee, m là yii, báà laakiŋyee, bininjab ń yòon̄ bi-ŋalii yilpu kí nīn mèé, bi-pɔbiliŋ poon ń nīn bí circir, bí taa nín̄ cáá diŋuul nì kunikpɔŋkpɔkɔu.
54002009	M là yii binimpoobi mun ń nīn pèentí tiwan min kítèe, kí taa nín̄ nyāantí bi-ba ki gítī lákatí, kí taa nín̄ dàkà bi-ba, bi-yikpiboobitam ń taa nín̄ nyēēmbamin, bí taa nín̄ cáá sindaariya nì abeedimbil wanti ki nyāantí bi-ba, kí taa nín̄ pèentí tiwan tin pɔ̄ɔ̄ kudaauee,
54002010	ama bí nīn tūǹ atummɔnti ŋin máaǹ binimpoobi bin bí yii bi nɔ́ɔ́ Unimbɔtee tuuŋŋi.
54002011	Bi yaa bíī dàkà Unimbɔti bɔtee, binimpoobi ń sìntī bi-ba taapu kí nīn ŋmí.
54002012	Maa pūǹ nsan yii binimpoobi ń nīn dàkà bininjab, kí taa nín̄ wɔ́b̀ bininjab, bi máaǹ kí nīn kā soooo.
54002013	Di sá yii Adam ní Unimbɔti péé péé ki náań, boonee ní ki nín náań Eefa mun.
54002014	An kaa tí sá Adam ní Sitaan ŋmātiǹ, u-nimpuu ní Sitaan ŋmātiǹ, ní u yīntì Unimbɔti marau.
54002015	Ama ní u-maaliŋu puee, u yaa gbíntì ki pɔ̄ɔntí u-fookiiu poon nì dineendi kí nīn bí circir kí taa nín̄ dàkà u-bee, u dàá dāá ká difiil.
54003001	Tibɔti tin m dàá sòoǹee sá ibaamɔn ní: di sá yii unil un là kí nīn kpòotī Kriisitoo nikitilee lēē ditummɔntiil.
54003002	An máaǹ bí taa ká un kpòotī Kriisitoo nikitilee pu tikpitil tiba. Ú nīn cáá unimpubaanti, kí ŋúb́ u-ba, kí nīn cáá iciin, kí nīn sá unimɔnti, kí nīn fòol̄ binicambi, kí nīn ŋūǹ ki dàkà binib Unimbɔti bɔti.
54003003	Ú taa nín̄ sá udanyɔl nì kìlkil niliu, ama ú nīn sá unil un mɔ̄ee, kí taa nín̄ cáá kunikpɔŋkpɔkɔu kí taa nín̄ néeń animil tikpil.
54003004	U máaǹ kí ŋmā kí kpòotī u-ba dicaŋku tiŋan, kí yàntī u-biyaamu ń nīn tɔ́-u ki cáá tibulcin,
54003005	kun puee unil yaa kaa ŋūǹ kí kpòotī u-ba dicaŋku tiŋanee, mana ní u dàá ŋmā kí kpòotī Unimbɔti nikitil?
54003006	Udaan ń taa nín̄ sá un fɔ̃ɔ̃ Yeesu ki kíí mpɔmee, an yaa sá fam, u dù kí ŋá dilambil, ní kí kɔ́ Unimbɔti bɔtin kii Sitaan nín kɔ́ puee.
54003007	Bin kaa nɔ́ɔ́ Unimbɔtee mun máaǹ kí nīn nyí udaan pu yii u sá unimɔnti, an nín dàá ŋá pu bí taa nín̄ kpèé-u fam, ú taa láā jēetí Sitaan talintinee.
54003008	Míǹ mbaantiimin, bin tútuǹ Kriisitoo nikitil kansikin ditundee máaǹ kí nīn cáá mbimbimɔntiim, kí taa nín̄ bí mili mili, kí taa nín̄ gbéè ndaam, kí taa dī isaŋkpiti pu kí nyàab̀ animil.
54003009	Bi máaǹ kí nīn ŋúb́ Unimbɔti saŋŋu ŋun nìn bí dibalin u nyántì ki dàkā-tee nì dipɔɔbaantiil.
54003010	Kí wàatī bí lēē-bee, bí cɔ̄ŋkì kí kpèè bi-bimbim nín bí puee, bi yaa kaa ká bi-pu tibee, ní bí ŋmā kí nīn sá bin tútuǹ Kriisitoo nikitil kansikin ditundee.
54003011	Míǹ mbaantiim, binimpoobi mun máaǹ kí nīn cáá mbimbimɔntiim, kí taa nín̄ sòoǹ ki bíiĺ binib, kí nīn ŋúb́ bi-ba, kí nīn bí deedee tikɔkɔ nì tikɔkɔ poon.
54003012	Bin tútuǹ Kriisitoo nikitil kansikin ditundee máaǹ kí nīn cáá unimpu ubɔ ubɔ, ní kí ŋmā kí kpòotī bi-biyaamu nì bi-dicaŋŋi mmɔntiimin.
54003013	Bi yaa tūǹ bi-tuuŋŋi mmɔntiiminee, binib tɔ́-bi ní, ní bi sòoǹ Yeesu Kriisitoo bɔti, kaa gùgufī kpataaa.
54003014	M dá láá ŋmàn̄-si takalda nee ki máká yii an kaa làá ti yúntí m dàá dāan̄ a-cee.
54003015	M yaa kaa tí ŋúń ki dɔ́miń malaayaaa, takalda nee ŋūǹ kí tūtuǹ-si á béé a nín máaǹ kí nīn bí min Unimbɔti dicaŋku poonee, an dàkà yii Unimbɔti un kaa kúùyee nikitil din sá kii jaantalku ki tíkí ibaamɔnee.
54003016	Tiŋman, dinimbɔtinool bɔti tin nìn bí dibalin Unimbɔti nyántì ki dàkā-tee sá tiwaŋkpaandi ní! Yeesu kpántì unil ní ki dɔ́miń ti-cee, Unimbɔti Fām dàkā yii u sá deedeedaan, Unimbɔti tūuni ká-u. Bi sòon̄ u-pu atimbun kɔkɔn, kitiŋ pu nib fɔ̃ɔ̃-u ki kíí ní Unimbɔti yɔ̃oǹ-u ki jɔ́m̀ yilpu tinyool laŋki.
54004001	Unimbɔti Fām lī ki cántì yii, iyuntijoolkaa poonee, binib biba dàá dāá fá nnimbɔtisan ní ki kíǹ ki tɔ́ arasiniibi bin kíiĺ binibee, ní ki nɔ́ɔ́ bi-dàkatam.
54004002	Mpoonnyoondambi bin mɔ́ntí binib, bi-pɔbiliŋ tīlfèe, di dàá dāá yàntī bí gáatí,
54004003	ní kí dāá nīn yíití yii an kaa ŋān̄ unil ń cáá unimpu, ní ki kòɔ́ tijin tiba, tijikaal tin Unimbɔti nyántì yii bin fɔ̃ɔ̃ Yeesu ki kíí ki nyí ibaamɔn kɔkɔee ń mèè kí jāam̀ Unimbɔti ní kí jēe.
54004004	Tin kɔkɔ Unimbɔti náańee ŋān̄ ní, tiba kaa sá tí dūú fá; tí fɔ̃ɔ̃ tin kɔkɔ bée kí jāam̀ Unimbɔti.
54004005	Unimbɔti bɔti nì ŋwimmeem yàntī tijin ń kpántí timɔntiil ní u-nimiin.
54004006	A yaa dū tibɔti nee ki dàkā ti-nabiyaamuee, a kpántí Yeesu Kriisitoo tɔntɔmmɔntiu, ní ki cáá nnimbɔtisan bɔti nì didàkamɔntiil din a nɔ́ɔ́ tiŋanee ki kpīintí a-ba.
54004007	Á fá mmaam min nyáń mi-ba nì nnimbɔtisan bɔti ki sá tibɔfanee, kí pɔ́ɔǹ a-ba kí mòtīí nɔ́ɔ́ Unimbɔti mbaamɔmin.
54004008	A yaa sáń ki kpàtī a-giini, an tútuǹ-si fiii, ama á nɔ́ɔ́ Unimbɔti mmɔntiiminee di tútuǹ-si tikɔkɔ poon, kun puee an pòontí-si dimaŋfal kɔŋkɔnnee ki kpáaǹ fool boon.
54004009	Tibɔti nee di sá ibaamɔn ki máaǹ báà ŋma ń fɔ̃ɔ̃-tì kí kíí.
54004010	Kun pu ti tūǹ ditundi ki gì ki bí kujaau poonee di sá ti dū ti-mákal ki ŋá Unimbɔti un kaa kúùyee ni, Unimbɔti un fìil̄ binib kɔkɔee: kí cántée, bin fɔ̃ɔ̃ Yeesu ki kííyee ní an sá.
54004011	Á dàkà binib tibɔti nee kɔkɔ kí yàntī bí ŋá míǹ.
54004012	Á taa yàntī bí kpèè kí sìŋkiǹ-si yii a nín sá kinaacimpɔmbikee pu, ama nín̄ sá un bin fɔ̃ɔ̃ Yeesu ki kííyee nín dàá nīn kpèé un ki ŋáań min a ŋáańee, kí fɔ̃ɔ̃ a-sòontam nì a-bimbim nì a-neendi nì a-fookiiu nì a-circir bítam.
54004013	Kí wàatī ḿ nín dāan̄ee, á nīn kàaǹ Unimbɔti takaldau binib cee, kí nīn sòoǹ ki tìì-bi kunyannyaau, ki dàkà-bi Unimbɔti bɔti.
54004014	Mpɔn ŋun Unimbɔti nìn pú-si ŋyunti ŋun u-Fām nìn yāntì u-bɔnaatiliibi sòon̄ a-pu, Kriisitoo nikitil kpilib dū bi-ŋalii ki páaǹ a-puee, ŋu bí a-ni, á dū-ŋu kí ŋá ditundi.
54004015	Á taa gbīiliǹ ditundi gbanti, á dū a-ba kɔkɔ kí kúntí di-poon, an nín dàá ŋá pu báà ŋma ń ká a nín cá nyɔkɔpu miŋyee.
54004016	Á nīn nyí nì a-ba bítam nì tin a dàkèe, kí cúú an píkí. A yaa lafun ŋá míǹ, a dàá fīī a-ba, kí kpáàā fīī bin pílfíǹ-see mun.
54005001	Á taa wòoǹ utikpil mpɔn, á sòoǹ nì u soooo kii a-baayee, kí nīn sòoǹ nì binaacimpɔmbi kii a-naalibee,
54005002	kí nīn sòoǹ nì binimpukpaambi kii a-nabee, nì binimpusapɔmbi kii a-niisalibee, kí taa ŋá tijɔkɔndi báà fiii.
54005003	Á nīn ŋúb́ bikpiipoobi bin kaa cáá báà ubɔ nì ubɔee kí nīn tɔ́-bi.
54005004	Ama ukpiipu ubɔ yaa cáá mbiyaamu, an yaa tí sá u-naantiibaaa, bíǹ di máaǹ kí béé nnimbɔtisan tundi bi-ba dicaŋku poon kí wàatī ní kí ŋúb́ bi-nab nì bi-naambi kí téeǹ; min fáatì Unimbɔtee dee.
54005005	Unimpu un yaa lafun sá ukpiipu, kaa cáá ubɔ ń kpèè-uee dù u-mákal kí ŋá Unimbɔtin ní, ki mèé ki gbàam̄ Unimbɔti ŋwìiń pu nì kunyeeu.
54005006	An yaa sá ukpiipu un ŋáań min kaa kítèe, u bí dimaŋfalin ama ní ki kpíì.
54005007	Tin tin a máaǹ kí dūú dàkà-bee dee, an nín dàá ŋá pu ubɔ ń taa ká ikpiti iba bi-puee.
54005008	Un kaa ŋúb́ u-dicaŋku tiŋanee, m lì ki bántí u-diiku poon nib kíŋŋŋ ní, mimmee u fá nnimbɔtisan, ní bin kaa nɔ́ɔ́ Yeesuee sɔ́ nì u.
54005009	Bí taa ŋmà ukpiipu ubɔ yindi kí kūtì bikpiipoobi takaldau poon, asee ukpiipu un yaa cáá abin jítì abin imuŋku ita puee baba. Kí wàatēe, ú nīn sá un nìn mɔ́ǹ uninjabaantee,
54005010	kí nīn sá unimpu un bi pàkà yii u tūǹ atummɔnti ki ŋúń ki ŋúb́ u-biyaamu tiŋan, ki fòol̄ binicambi mmɔntiimin, ki fíntí Unimbɔti nib taaŋi,^fc^ ki tútuǹ bifalaadambi, ki péēŋáań atummɔnti ŋmaniŋmee.
54005011	An yaa sá bikpiipusapɔmbi, bí taa ŋmà bi-yiŋŋi takalda poon, kun puee nninjaneel ŋūǹ kí cúú-bi bí dū Kriisitoo kí fá, kí cùú mɔ̄ǹ,
54005012	ní kí kɔ́ Unimbɔti bɔtin, kun puee bi nín nìn pɔ̃oǹ yii bi dàá ŋá miŋyee, baa ti ŋúń ki ŋá.
54005013	An bí mimmee, ní bi néeń kí bīil̀ bi-yuntiŋu, ki yìiǹ acin kɔkɔn. Tin gítī púntèe di sá bi kíǹ ki cáá kubɔcaau ní ki sòoǹ icoo bɔti, nì tin tin kaa bàà máaǹ bí sòoǹee.
54005014	An pu ní m là yii bikpiipoobi bin dáá pòɔǹee ń mɔ̄ǹ kí màal̀ mbiyaamu kí nīn kpèé bi-ciŋŋi, an nín dàá ŋá pu bí taa pɔ̄ unannanli nsan bí sòoǹ kí bīil̀-tee.
54005015	Kun puee bikpiipoobi biba pūtì kpáàā dū nsammɔnti ki fá, ki kíǹ ki nɔ́ɔ́ Sitaan.
54005016	Uninja kii unimpu di yaa nɔ́ɔ́ Yeesu ní ki cáá bikpiipoobi u-dumpuee, u máaǹ kí tūtuǹ-bi, kí taa dū ditúndi gbanti kí túń Kriisitoo nikitil, an nín dàá ŋá pu Kriisitoo nikitilee ń ŋmā kí nīn tútuǹ bikpiipoobi bin kaa péēcáá báà ubɔ nì ubɔee.
54005017	Bin kpòotī Kriisitoo nikitil mmɔntiiminee máaǹ kupampakau mili pu, cilinjee, bin pu m sòoǹee di sá bin pɔ̄ɔntí ki sòoǹ Unimbɔti bɔti ki dàkà muee.
54005018	Di sá Unimbɔti takaldau poon lī yii: “Á taa bɔ́ob́ unaa un tà ki gbátí adibilee nyɔkɔ” ní ki gítī lī yii: “Utɔntɔnli máaǹ u-paati.”
54005019	Ubɔ yaa dɔ́miń ki tùkū-si yii bin kpòotī Kriisitoo nikitilee ubɔ ŋá tibee, á taa fɔ̃ɔ̃ kí kíí, see binib bili kii bita di yaa ká ní ki tùkū-si.
54005020	Á nīn wòoǹ bin ŋáań ikpitee binib kɔkɔ nimiin, an nín dàá ŋá pu bin kíǹee ń fàŋkèe.
54005021	M kpáafí-si Unimbɔti nì Yeesu Kriisitoo nì Unimbɔti tūuni in u lútèe nimiin, yii á ŋúb́ tibɔti tin m sòoǹ nì si nee kí taa nín̄ cáá dinigàntil, kí taa lēēbiba kí nīn ŋáań bíǹ tiŋan.
54005022	Á taa ŋá kujinjikilaapaau kí dū a-ŋalii kí páań ubɔ pu kí mèè u-pu kí tīī-u ditundi diba Kriisitoo nikitil kansikin, kí taa kɔ́ biba kpitii ni. Nín̄ nyí nì a-ba kí nīn bí circir.
54005023	Á taa ti nín̄ nyù nnyim ŋmaniŋma, nín̄ nyù ndamam fiii ipooŋween nì a-wunti nín nyàŋfī múlmulee pu.
54005024	Bi wālfí biba kpitii kí wàatī gba ní kí nín sòoǹ bidambi bɔti, ama bibee, ibɔsoon poon ní bi dāa nín bìitī bíǹ kpitii pu.
54005025	Míǹ ní bi tí kāntí atummɔnti mun; ŋin ní baa kāntí malaayee gba mun kpá kí gbíntí dibalin.
54006001	Iyumbu máaǹ kí nīn tɔ́ i-dindambi nì i-pɔbiliŋ kɔkɔ, an nín dàá ŋá pu binib ń taa sòoǹ kí bīil̀ Unimbɔti yindi nì tibɔti tin ti dàkèe.
54006002	Iyumbu in dindambi nɔ́ɔ́ Kriisitooyee, í taa kpèè-bi fam, yii bi nín sá i-nabiyaamuee pu, míǹ gba ní i máaǹ kí nīn tūǹ ditundi mmɔntiimin, kun puee bin i tūǹ ditundi ki tììyee sá i-nabineeŋkaamu mun nɔ́ɔ́ Kriisitooyee ní. Min a máaǹ kí nīn dàkà binib ki kpáafí-bee sèé.
54006003	Ubɔ yaa bíī dàkà tinyimɔmbɔti tiba, ki yíì, kaa nɔ́ɔ́ ti-Dindaan Yeesu Kriisitoo baamɔmbɔti nì bi nín dàkā-tì unil nín máaǹ kí nīn bí min Unimbɔti nimiinee,
54006004	udaan lámintí, kaa nyí tiba, ki būǹ tibɔti weeni ní ki kpákà anyɔɔbun pu. An di cāabìń nnimidiki, kujaau, asiibil, nì ilandɔkɔkpiti bi-jutiibi pu.
54006005	Baa ti dàkafī nnimɔntiyaamin, baa ti nyí ibaamɔn, ki kpākantí tɔb, an kaa kúntí. Bi nyí kii nnimbɔtisan sá laakin bi dàá dī kí ká tigaajatee ní.
54006006	Tiŋman, nnimbɔtisan lafun sá tigaajakpaandi ní, ŋyunti ŋun tin a cááyee yaa mɔ̄ǹ-see.
54006007	Ti dɔ́miń duulnya nee ni nì iŋaŋkulim ní, míǹ ní ti dàá dāá fàtīí tí gítí nì iŋaŋkulim.
54006008	Míǹ puee, ti yaa cáá kun ti dàá jēe nì kun ti dàá pèen̄ee, án ŋmàntīǹ-tee.
54006009	Ama bin nimiliŋ máǹ tigaajati puee dàá kɔ́ icɔŋkin kí lítí, ní nnimitaataam tiwan tikpil pu min kaa cáá taapu ki cāabìń diwaŋkilee sàtī-bi kii kutaliŋŋuee, an di téekí binib ki cáǹ asaluun ki nàantí-bi,
54006010	kun puee nnimineel di cāabìń mbusub kɔkɔ. Biba nín néeń animil puee, bi dū nnimbɔtisan ki fá ki dū bi-ba ki kɔ́ǹ diniminaamandin tikpil.
54006011	Ama sii Unimbɔti niliu, nyā tíǹ kɔkɔn, kí nyàab̀ kí nīn bí deedee, kí ŋúb́ dinimbɔtinool, kí nīn cáá fookii kí nīn cáá dineendi nì kimɔtii, kí nīn mɔ̄.
54006012	Á já kujamɔntiiu kí nīn nɔ́ɔ́ nnimbɔtisan, kí cúú mmaŋfafɔkɔn ŋun kaa kúntée, ŋun pu ní Unimbɔti yíiń-si á béé-ŋu ŋyunti ŋun a nìn sòon̄ a nín fɔ̃ɔ̃ tibɔmɔntiilee ki kíí miŋyee kunipaau nimiinee.
54006013	Unimbɔti un tìì tiwan kɔkɔ dimaŋfalee nimiin, nì Yeesu Kriisitoo un nìn sòon̄ ibaamɔn Pɔnsi Piilati cee mmɔntiimee mun nimiin ní m kpáafí-si.
54006014	Á kpèè tibɔti tin m ŋúbiǹ-si nee tiŋan kí taa yìntī, kí nīn cí ŋyunti ŋun ti-Dindaan Yeesu Kriisitoo dàá dāá páannée.
54006015	Ŋyunti ŋun Unimbɔti yɔ́oǹee yaa láā bāańee, ní ú yàntī Yeesu ń páanní, Unimbɔti un baba sá ukpaan, tiba kaa lɔ́otí-uee, bibɔtiibi kɔkɔ Bɔtiu nì bidindambi kɔkɔ Dindaan,
54006016	un baba di kaa kúùyee, ki kɔ́ò ŋwalfi ŋun ubɔ kaa ŋūǹ kí sútí kí pìl̄ee ni, báà ubɔ kaa láá ká-u, ubɔ mun tí kpá kí ká-u, úǹ di máaǹ tinyool nì mpɔn kí nīn cá jaanjaan! Ameen.
54006017	Á kpāafì bin cáá tigaajati duulnya nee nee yii bí taa nín̄ cáá dilambil kí taa nín̄ máká bi-gaajati pu, kun puee tì ŋūǹ kí fu dɔ́ɔ́ fool. Ama bí dū bi-mákal kí ŋá Unimbɔti un di pūǹ-ti tikɔkɔ nì tikɔkɔ tikpil gbìb tí nīn bí mmɔnnee.
54006018	Bí nīn ŋáań tiŋan, bi-gaajawanti nín wīikí puee, bi-tummɔntiiŋi ń nīn wīikí míǹ, bí nīn cáá tiniti ki yàkatī tin bi cááyee nì bin kíǹee.
54006019	Bi yaa ŋá mimmee, bi kɔ̃ontí tigaajamɔntiil tin kaa bíiĺee án nīn dɔ̄ ki cí-bi fool boon dee, ní bí ŋmā kí ká ibaamɔn maŋfal.
54006020	Sii Tiimootee, kpāafì tin Unimbɔti tīī-see tiŋan, kí gɔ́ntí tibɔfan tin kaa nàaǹ nì nnimbɔtisanee, kí taa cèeǹ a-nyɔkɔ bin bí yii bi cáá iciin kin kaa cááyee nikpɔŋkpɔkɔku poon.
54006021	Di sá biba nìn bí yii bíǹ di nyí dinyil gbanti ní ki dāa dū nnimbɔtisan ki fá. Kriisitoo ŋanti ń nīn bí ni-pu.
55001001	Man Pɔɔl di ŋmàn̄ takalda nee, man un Unimbɔti là ḿ nīn sá Yeesu Kriisitoo kpambal ki sòoǹ dimaŋfal din u pɔ̃oǹ Yeesu Kriisitoo tìì bin fɔ̃ɔ̃-u ki kííyee bɔtee.
55001002	M ŋmàn̄ takalda nee ki tīī sii Tiimootee m-bineeŋkaaki. Ti-Baa Unimbɔti nì ti-Dindaan Yeesu Kriisitoo ń ŋá-si tiŋan, kí sɔ̄ a-saai, kí tīī-si ŋgbansɔŋfi.
55001003	M jáaḿ Unimbɔti un m nɔ́ɔ́ nì dipɔɔmɔntiil, kii m-naanjab mun nín nìn nɔ́ɔ́-u puee. M jáaḿ-u tikpil ŋyunti ŋun m téetí a-pu ki mèé múlmul ŋwìiń pu nì kunyeeuee.
55001004	Di sá yii m téetí a-nyinnyim pu, ki mò ki nyàab̀ kí ká-si, m-pɔbil ń pīil̀.
55001005	M dáá gbíntì ki nyí fookiibaamɔn un a cáá Yeesu puee, fookii un a-naan Loowiisi nì a-na Eeniisi nìn péē cááyee, m nyí nì ibaamɔn yii a mun cáá fookii gbanti.
55001006	An pu ní m téetí-si yii á mòtīí nyàatī mpɔn ŋun Unimbɔti tīī-si ŋyunti ŋun m dū m-ŋalii ki páaǹ a-pu a fɔ̃ɔ̃yee.
55001007	Kun puee Unimbɔti nín tīī-ti Ŋfām miŋyee kaa sá Ŋfām min tìì tifaandee ama an sá Ŋfām min tìì mpɔn, nì dineendi kí yàntī á ŋmā kí ŋúb́ a-bee ní.
55001008	Míǹ puee á taa nín̄ cáá icoo kí sòoǹ ti-Dindaan pu, kí taa nín̄ cáá icoo man mun pu, nì min kɔkɔ m sá usarkadaan ti-Dindaan puee. Ama tibɔmɔntiil puee á jī falaa un man bíī jīǹee nì Unimbɔti pɔŋŋu.
55001009	Úǹ di fīī-ti ní ki dū-ti ki kpántì u-yab, an kaa sá atuun aba ní ti ŋá ní u fīī-ti, an sá úǹ u-ba di lēēkí ŋá-ti tiŋan gbanti doooo jaanjaan Yeesu Kriisitoo pu.
55001010	Kɔŋkɔnnee u nyántì u-ŋanti gbanti mpaampiin pu ŋyunti ŋun ti-Fiiliu Yeesu Kriisitoo dɔ́mińee. Úǹ di dɔ́miń ki kúntì ŋkúm pɔŋŋu, ní ki cáań dimaŋfal din kaa kúntée tibɔmɔntiil tin u cáańee pu.
55001011	An bɔmɔntiiti gbanti ní Unimbɔti dū ki ŋúbiǹ-mi ḿ nīn sá u-kpambal ki báakí tibɔtee ki dàkà-tì binib.
55001012	An pu ní m bíī jīǹ falaa un m jīǹ nee. Ama an kaa cáá-mi icoo, kun puee m nyí un m fɔ̃ɔ̃ ki kííyee nín sá uŋyee, míǹ ní m nyí yii u cáá mpɔn kí kpāafì tin u ŋúbiǹ-mee kí dāá sāā u-gítintam dal.
55001013	Á nīn ŋúb́ ibaamɔn bɔti tin m sòoǹ ki tùkù-see, kí nīn sòoǹ-tì kii a nín gbìl̄-tì m-cee puee, kí nīn cáá fookii nì dineendi ti nín ŋá ubaanti nì Yeesu Kriisitoo puee,
55001014	á kpāafì tibɔmɔntiil tin Unimbɔti ŋúbiǹ-see nì u-Fām min kɔ́ò ti-nee tūtuntam pu.
55001015	Kii a nín nyí puee, bin kɔkɔ sá Asiiyee dū-mi ki fá ki kpáaǹ Fiijeel nì Eemɔgeeni.
55001016	Ti-Dindaan ń sɔ̄ Ɔneesiifɔɔr dicaŋku saai, kun puee u nìn ŋmēentí-mi múlmul, kaa cáá man usarkadaan pu icoo.
55001017	Ali gba u nín dɔ́miń Roomee, u nyàab̄-mi nì diniminaamandi, ní ki tin ká-mi.
55001018	Ti-Dindaan gítintam dalee, ú dāá yàntī Ɔneesiifɔɔr ń dāá ká disaasɔl u-nimiin. Tin kɔkɔ u ŋá ki tīī-mi Eefeesi tiŋkinee, a nyí ki jítiǹ báà ŋma.
55002001	Míǹ puee sii man biki, pɔ́ɔǹ a-ba nì tiŋan tin ti ká ti nì Yeesu Kriisitoo nín ŋá ubaanti puee.
55002002	A nín gbìl̄ m sòon̄ tin diniwul nimiinee, dū-tì kí ŋúbiǹ binib bin yú deedeeyee ki ŋūǹ ki dàkèe, bí mun ń nīn dàkà bin kíǹee.
55002003	Jī falaa man yam kii Yeesu Kriisitoo soojamɔntiuee.
55002004	Sooja un là kí tɔ̄ ditundi kí fáatí u-kpiliuee kaa ti yì u-ba kí ŋá kii bifantantiibi nín tɔ́ bi-ba kí ŋáań miŋyee.
55002005	Kí wàatī un cūtì ditaatandi kpaŋkpakantikuuee ń ŋmā kí sāǹ kí jītí bin kíǹee pu kí nīn sá upeepeekaa kí fɔ̃ɔ̃ tipaalee, see ú nīn sáń ki táá nì kpaŋkpakantiku marau.
55002006	Ukpaal un di kùn̄ u-saaku nì digìńdee di dāa tí sá upeepeekaa kí lēeń tijin u-saakun.
55002007	Á dàkafì tibɔti tin m sòoǹee pu, kun puee ti-Dindaan dàá tūtuǹ-si á gbìl̄ ti-taapu kɔkɔ.
55002008	Á téetí Yeesu Kriisitoo un fīkitì ditaŋkpiilinee pu, ki sá Dafiidi naantiiu kii tibɔmɔntiil tin m sòoǹee nín tùkū-ti puee.
55002009	Tibɔmɔntiil gbanti sòontam pu ní m bí ki jīǹ falaa bi bɔ́ob́-mi nì ikusaka kii m sá unikpitee, ama baa bɔ́ob́ Unimbɔti bɔti tíǹ.
55002010	An pu ní m ŋmèé tikɔkɔ an nín dàá ŋá pu bin Unimbɔti lútèe ń ŋmā kí ká difiil din bí Yeesu Kriisitoonee, nì tinyool tin dàá nīn bí jaanjaanee.
55002011	Tibɔti tin m dàá sòoǹee sá ibaamɔn ní: “Ti yaa kpíì ki dī-uee, see ti nì u ń dāá nīn tí bí dimaŋfalin,
55002012	ti yaa pɔ́ɔǹ ki tin kátì-kuee, ti nì u di dāa tí jīǹ dibeel, ti yaa néè yii taa nyí-u, ú mun dàá dāá néé yii waa nyí-ti,
55002013	ti yaa kaa yúliǹ-u deedee, úǹ dàá nīn yú deedee, kun puee waa ŋūǹ kí néé kí kpántí u-deedeebitam.”
55002014	Á téetí bi-kɔkɔ kí tùkù-bi yii nì Unimbɔti pu, bí taa nín̄ kpākantí tɔb anyɔɔbun aba pu, an nikpɔŋkpɔkɔkuee kaa cāabìń tiŋan see an bíiĺ bin pílfée ní.
55002015	Pɔ́ɔǹ a-ba Unimbɔti ń ká-si kii utɔntɔnli un tuuŋŋi kaa cāabìń icooyee, kí sòoǹ ibaamɔn bɔmɔntiitee nín sá puee deedee.
55002016	Taa cèeǹ a-nyɔkɔ tibɔfan nikpɔŋkpɔkɔku tin nyáń tiba nì Yeesu Kriisitoo bɔti tin a fɔ̃ɔ̃yee, di sá bin ŋúb́ an bɔtee mòtīi gáatí Unimbɔti nimiin ní.
55002017	Binib gbanti dàkatam bí kii mbuunee ní ki ŋmɔ́ò ki lòtī tiwun. Imeenee nì Fiileeti mun bí binib gbanti kansikin.
55002018	Bi nyáń ibaamɔn saŋŋu poon ki yāntì bi-jutiibi bin fɔ̃ɔ̃ Yeesu ki kííyee fá bi-fookiiu bi nín lì yii dooooyee ní bitaŋkpiibi fīkitèe pu.
55002019	Ama nì míǹ kɔkɔee, Unimbɔti bɔnyeel din u dū ki tíĺ taapuee péēpɔ̄ɔ̄ ní ki yú di-laŋki, an bɔnyeelee di sá yii: “Ti-Dindaan nyí bin sá u-yabee,” ní “Un kamaa nyí yii u sá ti-Dindaan yɔuee máaǹ kí fá ikpiti.”
55002020	Diciŋkpaandinee an kaa sá sindaariya nì animil kúti booŋŋi baba di bí, ama aboon ŋin bi máń nì kuyɔkɔuee nì itúun mun bí. Sindaariya nì animil kúti booŋŋi yú ki cí iwiŋkpaan dal ní, ní itúun nì aboon ŋin bi máń nì kuyɔkɔuee sá báà ŋma ń nīn cáā ŋáań min u lèe.
55002021	Un yaa fá ikpiti in bɔti m sòoǹee kpántì umɔnti dee ki sá kii sindaariya booŋŋi ŋin yú ki cí iwiŋkpaanee, kun puee u bí ki tīī u-kpiliu an kɔkɔ pu ú dū-u kí ŋá atummɔnti.
55002022	Á fá tinaacimpɔn landɔkɔkpitii kí nyàab̀ deedeebitam nì fookii nì dineendi nì ŋgbansɔŋfi sii nì bin kɔkɔ pɔbiliŋ pīiǹ bi jáaḿ ti-Dindaanee.
55002023	Kí fá fam fam nikpɔŋkpɔkɔku kun sá tibɔfanee, kun puee sii a-ba nyí yii an nikpɔŋkpɔkɔkuee péēkúntí nì kujaau ŋma ní.
55002024	An mun kaa máaǹ yii ti-Dindaan tɔntɔnliu nì binib ń nīn jáà, ama u máaǹ kí nīn néeń báà ŋma, kí nīn ŋūǹ ki dàkà binib nì kimɔtii.
55002025	U máaǹ kí nīn sá unil un mɔ̄ee kí ŋmā kí dàkà bin kpākantí-uee, an yaa yíì Unimbɔti táá yàntī bí kpántí bi-bimbim kí ŋmā kí béé ibaamɔn,
55002026	kí gítiń nsammɔnti poon kí ŋmátí Sitaan taliŋku kun sàl̄-bi ki yāntì bi ŋáań min u lèe.
55003001	Á nīn nyí yii iyuntijoolkaa poonee an dàá dāá pɔ̄ɔkì.
55003002	Di sá yii binib dāa kíǹ ki cáá ikummunti, ní ki néeń animil, ní ki gà bi-biŋŋi, ki cáá alambil, ki sòoǹ ki bíiĺ Unimbɔti, kaa tɔ́ bi-baabi nì bi-nab, kaa dāa nyí tiŋan, kaa tɔ́ tin bí circiree.
55003003	Baa dāa cáá dineendi, kaa dāa sūǹ binib saai, ki dāa kúŋfí binib boon, kaa ŋūǹ kí cúú bi-ba, ki dāa sá bitɔŋfitiibi, ki dāa ná tin ŋān̄ee.
55003004	Bi dāa sá bin nyēēbinib boon ki nyáfí-bee, bi dāa sá binib bin an yòontée, ki dāa néeń timɔn, ki dāa néeń tin fáatí-bee ki jítiǹ Unimbɔti.
55003005	Bi dāa ŋúb̀ nnimbɔtisan bɔti ní kí yíí kaa là mbaamɔn pɔŋŋu ŋun bí tibɔti gbanti poonee. Á fá an nibee.
55003006	Bi-kansikin biba kɔ́ò binimpoobi bin landɔkɔi pátì bi ŋáań ikpiti ki cáá kɔdeebi kupaauee dumpui ní ki yàntī bi fòol̄ tin bi sòoǹee ki kíikí.
55003007	An nimpoobee pílfí tibɔti ní baabadal, ama doooo kii nee baa ŋūǹ kí béé ibaamɔn.
55003008	Kii Jaaneesi nì Jambree nín kaa nìn là Mooisi bɔti puee, míǹ mbaantiim ní an nibee kaa là ibaamɔn, an sá binib bin landɔkɔi gábitèe, baa nɔ́ɔ́ Unimbɔti.
55003009	Ama baa làá nīn bí kí cù ndan, kun puee báà ŋma dàá dāá béé bi-pu yii bi sá bigbaambi ali kii Jaaneesi nì Jambree cee nín nìn jítì puee.
55003010	Ama sii ká m-dàkatam, m-bimbim, m-landɔkɔi nì m-fookiiu, m-mɔtiiki, m-neendi nì m-pɔ́ɔǹtam
55003011	nì bi nín páb́-mi puee, nì m-falaau. A nyí tin nìn jítì m-pu Antiyɔsi nì Ikoonium nì Liistee, falaa ulɔu ní maa jíń niin? Ama ti-Dindaan nyántì-mi tikɔkɔ poon.
55003012	Di sá yii bin di yaa fɔ̃ɔ̃ Yeesu Kriisitoo ki kíí ki là kí nīn yú deedee Unimbɔti nimiinee see bidambi ń ká digìńdi.
55003013	Ama bitɔŋfitiibi nì bikiilliibee dàá nīn mòtīi múl̀ ki kɔ́ò tin kaa ŋān̄ee poon ní baabadal, bi wáŋkì, ní ki bíī kíiĺ bi-jutiibi mun ń wāŋkì.
55003014	Míǹ puee, sii ń ŋúb́ tibɔti tin a bífì ki fɔ̃ɔ̃ ki kíí tiŋanee kun puee sii nyí bin di dàkā-si an bɔtee.
55003015	Doooo a-biyatin ní a péēnyí Unimbɔti takaldau poon bɔti, an di ŋūǹ kí tīī-si iciin in cáǹ unil difiilinee nì fookii un a cáá Yeesu Kriisitoo puee.
55003016	Unimbɔti di yāntì bi ŋmàn̄ tibɔti gbanti kɔkɔ ki sá bí dūú dàkà binib ń béé ibaamɔn, kí dàkà unil yìntitam, kí kpòotī-u, kí dàkà unil ń béé deedee bimbim,
55003017	an nín dàá ŋá pu kí bɔ́ntí Unimbɔti niliu mmɔntiimin ú kítí kí ŋá atummɔnti kɔkɔee.
55004001	Unimbɔti nì Yeesu Kriisitoo un dàá sòoǹ bin wāĺee nì bitaŋkpiibi bɔtee, nì u-dāantam nì u-beel puee,
55004002	á sòoǹ Unimbɔti bɔti, báà ŋyunti yaa pɔ̄ɔ̄yaaa ŋu yaa pòfàaa, á nīn péēcɔ́ tibɔti gbanti pu, kí dàkà binib bi-yìntitam kí wòoǹ-bi bi-kpitii pu; kí tīī-bi kunyannyaau. Á nīn cáá kimɔtii tikpil a-dàkatam poon.
55004003	Kun puee iyunti iba dòoń binib kaa dāa gítī là kí pīlfì ibaamɔn dàkatam, ama ní ki dāa nɔ̃otí bíǹ bi-ba nín fáatì miŋyee ní ki dāa kpáfí bidakaliibi kupaau bi-cee, ní bíǹ dàkà-bi tin bi là kí nīn pílfée.
55004004	Baa dāa gítī là kí pīlfì ibaamɔn, see bitiŋkpikib nín nìn ŋáań tiŋyee ní bi dāa néeń ki pílfí.
55004005	Ama sii ń ŋúb́ a-ba an kɔkɔ ní kí ŋmèè falaa kí tɔ̄ a-tundi din sá tibɔmɔntiil sòontamee; ŋá ditundi din sá Unimbɔti tɔntɔnliu tundee.
55004006	Ama an yaa kíǹ mamee, ŋyunti bāań ḿ dū m-ba kí ŋá saraa, man kúm yuntiŋu bāań.
55004007	M jáń kujamɔntiiu, m sáǹ ki bàn̄ ditaatandi kúntilaŋki ki gbíntì ki ŋúb́ m-fookiiu.
55004008	Kɔŋkɔnnee dijajil paati tin bi tìì deedeedambee dɔ̄ ki cí-mi. Ti-Dindaan un sá ibaamɔn bɔsoonliuee di dàá dāá tīī-mi-tì ŋwiin dal, an kaa dāa sá man baba ní u dàá tīī, ama bin bin kɔkɔ néeń ki cí u-gítintamee.
55004009	Á pɔ́ɔǹ kí dāan̄ m-cee malaa,
55004010	di sá yii Deemasi dū-mi ki fá ki búntì Teesaalooniiki kun puee u néeń duulnya un poon ti bí nee tikpil. Kriiseensi búntì Gaalaati, ní Tiiti mun búntì Dalmasii.
55004011	Luuki baba di péēkíǹ m-cee. A yaa dòońee, á kpáaǹní-mi Maarki kí cáań-mi, kun puee u ŋūǹ kí dāá tūtuǹ-mi m-tundi poon.
55004012	M dū Tiisiiki ki tú Eefeesi.
55004013	A yaa dòońee, á taa súntí kí kpáaǹní-mi m-bɔkutifɔkɔl din m nìn yāntìń Troowasi tiŋkin Karpusi ceeyee, kí kpáaǹní-mi m-takaldab, cilinjee takaldab bin sá tigbanee.
55004014	Ucaa Aleeksandi ŋá-mi inikpiti tikpil, ti-Dindaan dàá dāá pà-u atuun ŋin u ŋée paati.
55004015	A mun ń nīn nyíǹ-u, kun puee u nìn yíì kpataaa kaa là tibɔti tin ti sòoǹee.
55004016	Bi nín péé péé ki cúú-mi ki cáá ibɔsoonee, báà ubɔ kaa yúl̀ m-boon, bi-kɔkɔ dū-mi ki fá ní. Unimbɔti ń taa dū kí ŋá-bi tibɔti.
55004017	Ama ti-Dindaan yúl̀ m-boon ki tīī-mi mpɔn m ŋúń ki sòon̄ Unimbɔti bɔti mmɔntiimin ki yāntì bin kaa sá Juuda yabee kɔkɔ gbìl̄ tibɔti gbanti, ní m nyáń gbikinti nyɔkɔn.
55004018	Ti-Dindaan dàá nīn péēnyāntí-mi tibɔkpitil kamaa poon míǹ ní kí dāá cáá-mi kí kɔ́ǹ yilpu beelin nì alaafiya. Úǹ di sá tinyooldaan kí nīn péē cá jaanjaan! Ameen.
55004019	Á jāam̀ Prisiil nì Akilaasi nì Ɔneesiifɔɔr dicaŋku.
55004020	Eerasti gbíntì Kɔranti ní Troofiim būǹ m yāntì u gbíntì Miilee.
55004021	Á pɔ́ɔǹ a-ba kí bàń-mi kí wàatī tiwool yuntiŋu ń nín bàń. Eebulusi nì Pudansi nì Liinusi nì Kloodia nì nnabiyaamu kɔkɔ jáaḿ-si.
55004022	Ti-Dindaan ń nīn bí a-cee. Unimbɔti ŋanti ń nīn bí ni-pu.
56001001	Man Pɔɔl un sá Unimbɔti tɔntɔnliu ki sá Yeesu Kriisitoo kpambalee di ŋmàń takalda nee kí tīī sii Tiiti. Úǹ di túnní-mi ḿ yàntī bin Unimbɔti lútì bí nīn sá u-yabee ń fɔ̃ɔ̃-u kí kíí, kí béé nnimbɔtisan baamɔni,
56001002	ní bí ŋmā kí nīn kíǹ ki máká mmaŋfafɔkɔn ŋun kaa cáá dikuntilee pu. Doooo jaanjaan ní Unimbɔti un kaa mɔ́ntée pɔ̃oǹ yii u dàá tīī-ti dimaŋfal gbanti.
56001003	Ŋyunti bāańee, ní ti-Fiiliu Unimbɔti dī u-nyɔɔbundi pu ki nyántì tin u nìn pɔ̃oǹee ki dàkā-ti. Dinyɔɔbundee di sá din u ŋúbiǹ-mi ki bí yii ḿ nīn sòoǹee.
56001004	Sii Tiiti un kpántì m-ba bindi pu jipɔɔn ti-kɔkɔ nín fɔ̃ɔ̃ Yeesu ki kííyee puee ní m ŋmàń takalda nee kí tīī. Ti-Baa Unimbɔti nì Yeesu Kriisitoo ti-Fiiliu ń ŋá-si tiŋan, kí tīī-si ŋgbansɔŋfi.
56001005	M yāntì-si Kreeti tiŋkin yii á púntí kí bɔ́ntí ditundi din kíǹ niinee, kí kàan̄ bikpilib Kriisitoo nikitiŋ kansikin kitiŋ sá kamaa poon, kii m nín nìn péē tùkū-si puee.
56001006	Kriisitoo nikitil kpiliu máaǹ bí taa ká u-pu ibɔkpiti iba, kí nīn cáá unimpubaanti, u-biyaamu ń nīn sá bin fɔ̃ɔ̃ Yeesu ki kíí ki sá mun pu binib kaa sòoǹ yii mu-bimbim kaa ŋān̄, muaa tɔ́ binibee.
56001007	Di sá yii un kpòotī Kriisitoo nikitilee tundi di sá ú nīn kpèé Unimbɔti tundi ń còom̀, an puee waa máaǹ bí ká u-pu ikpiti iba, ú taa nín̄ sá ulambidaan nì uŋuudaan nì udanyɔgbil, kí taa nín̄ sá kìlkil niliu nì un dì isaŋkpiti pu ki kāntí animilee.
56001008	Ama ú nīn fòol̄ binicambi tiŋan, kí nīn néeń tin ŋān̄ee, kí nīn cáá iciin, kí nīn bí deedee ki sá circir, kí nīn ŋūǹ ki ŋúb̀ u-ba.
56001009	U máaǹ kí nīn kpáafí tibɔŋmanee án píkí kii bi nín dàkā-tì puee, an nín dàá ŋá pu ú ŋmā kí nīn cáá tibɔŋman gbantee ki tìì binib kunyannyaauee, kí kpáàā dàkà bin mun kaa là tibɔti gbantee bi-yìntitamee.
56001010	Di sá yii binib tikpil bí ki gáatì ki cáá tibɔfan ki kíiĺ binib, bin péēyì diyilee di sá Juuda yab kansikin biba.
56001011	Á pìin̄-bi nsan bí taa ti sòoǹ, kun puee bi dàkà tin kaa máaǹ bí dàkèe, ki bíiĺ adicammɔn, ki dì icoo sani míǹ kí ŋmā kí ká animil.
56001012	Bi-bɔnaatiliu ubɔ, u sá ukreetija di nìn lī yii: “Kreeti tiŋki yab péēsá binyimɔndambi ní, ki cáá ntoom kii ipeecuncutee, ki sá biwutijoodambi, ki sá bipoofub.”
56001013	Kijapaayee nín lī puee, waa mɔ́ntì. An puee, á kpìin̄-bi tiŋan an nín dàá ŋá pu bi-fookiiu ń nīn sá ibaamɔn yɔuee,
56001014	bí yàntī titiŋkpikibɔti tin Juuda yab cáá ki máafée, nì binib bin fá ibaamɔn saŋŋu ki yɔ̃oǹ bíǹ bi-ba marabee bɔti.
56001015	Binib bin bí circiree, tikɔkɔ sá circir ní ki tīī-bi, ama bin kaa fɔ̃ɔ̃ Yeesu ki kíí ki kɔ́ tijɔkɔndee, tiba kpá ki bí bíǹ cee circir, kun puee bi-landɔkɔi nì bi-ciini kɔ́ tijɔkɔndi.
56001016	Bi gà bi-biŋŋi yii bi nyí Unimbɔti, ní bi-tuuŋŋi ŋin bi ŋáańee dàkà yii baa nyí-u. Bi sá bikpitib ní ki gáatì, kaa ŋūǹ kí ŋá ditummɔntiil báà diba.
56002001	Ama sii ń dàkà tibɔŋman kii tì nín sá puee,
56002002	kí tùkù bijaŋkpilib ń ŋúb́ bi-ba binib ń nīn tɔ́-bi, bí nīn cáá iciin, bi-neendi nì bi-mɔtiiki nì bi-fookiiu ń nīn pɔ̄ɔ̄.
56002003	Míǹ ní kí tùkù binimpucikitikaabee yii bi-bimbim ń nīn sá binib bin bí circiree bimbim. Baa máaǹ kí nīn sòoǹ ki bíiĺ binib, kí taa nín̄ sá ndaam yumbui; ama bí nīn sá bin tìì isaŋkimɔntee,
56002004	an nín dàá ŋá pu bí ŋmā kí dàkà binimpupɔmbee bí béé bi nín máaǹ kí nīn néeń bi-calib nì bi-biyaamu miŋyee,
56002005	kí nīn cáá iciin kí nīn ŋúb́ bi-ba, kí nīn nyí kudii poon tundi tiŋan, kí nīn sá bilaŋaŋfitiibi, kí nīn tɔ́ bi-calib, binib ń taa ká bi-pu ikpiti iba kí nīn cáā sòoǹ ki bíiĺ Unimbɔti bɔti.
56002006	Míǹ mbaantiim, á sāŋkì binaacimpɔmbi yii tikɔkɔ poonee bí nīn cáá mbimbimɔntiim.
56002007	Sii a-ba ń ŋá atummɔnti kí dàkà báà ŋma bí mun ń nīn ŋáań míǹ, a-dàkatam ń nīn sá mbaamɔn ki kítì.
56002008	Á nīn sòoǹ anyɔɔbummɔnti ŋin pu baa ŋūǹ kí kpákaǹ-see, ní icoo ń cúú ti-nannanliibi, kun puee baa làá ká ti-pu ikpiti iba kí sòoǹ.
56002009	Á sāŋkì iyumbu í nīn tɔ́ i-dindambi tikɔkɔ poon, kí nīn ŋáań tin ŋān̄ i-dindambi ceeyee, kí taa nín̄ lì min kaa fáatì-bee.
56002010	Í taa yò i-dindambi wanti báà tiba, ama i máaǹ kí nīn dàkà i-deedeebitam mmɔntiimin iyunti kɔkɔ, kí ŋmā kí tīī Unimbɔti ti-Fiiliu bɔti tin bi dàkèe tinyool an kɔkɔ pu.
56002011	Unimbɔti ŋanti tin cáań binib kɔkɔ difiilee nyáń mpaampiin pu.
56002012	U-ŋantee di dàkà-ti tí fá ti-bimbikpitim nì duulnya doo nimitaataam, ŋyunti ŋun poon ti bí nee, tí ŋmā kí nīn ŋúb́ ti-ba, kí nīn bí deedee ki nɔ́ɔ́ Unimbɔti mmɔntiimin,
56002013	kí nīn cí dipɔɔpindi wiiŋŋu ŋun pu ti cɔ́tée, ŋwiin ŋun ni Yeesu Kriisitoo, ti-Nimbɔtiu un sá-ti upkaan ki sá-ti ufiilee, dàá dāá nyāntí u-nyootee.
56002014	Úǹ di dū u-ba ki tīī ki dá-ti ki nyántì ikpiti kɔkɔ poon, ní ki dū-ti ki kpántì dinikitil din sá úǹ baba yal, ki bí circir, ki cáá difaŋgiil, ki ŋáań atummɔntee.
56002015	A nín máaǹ kí dàkà miŋyee dee, kí tīī-bi kunyannyaau, kí kpìin̄-bi nì mpɔn, kí taa yàntī ubɔ ń kpèè kí sìŋkiǹ-si.
56003001	Á téetí-bi yii bi máaǹ kí sìntīǹ bi-ba kí tīī bikpilib bin sá gɔmina nì biyidambee, bí nīn tɔ́-bi, ki yáb̀ atummɔnti kɔkɔ pu.
56003002	Bí taa nín̄ sòoǹ ki bíiĺ binib, kí nīn sá ŋgbansɔŋfi nib, kí nīn ŋáań tiŋan, kí nīn mɔ̄ báà ŋma cee.
56003003	Kun puee, dooooyee ti mun nìn sá bin kaa nyí tibee, ní kaa nìn tɔ́ Unimbɔti, ki yìntī, ní ti-nimitaataam nì min ti fáatèe nìn cúú-ti kuyuŋu. Ti nìn cáá ntoom nì inimidiki, ki ná ti-jutiibi ní bí mun ná-ti.
56003004	Ama Unimbɔti ti-Fiiliu dàkā-ti tiŋan nì dineendi din u cáá timbi binib puee,
56003005	ki fīī-ti, kaa sá yii ti ŋá atunnyaan aba, an sá isaa ní u súń ti-pu. Bi nín fùul̀-ti Unimbɔti nyim puee di dàkà min u-Fām fātì ki màl̄-ti mpɔm ki tīī-ti dimaŋfapɔndi diŋyee.
56003006	Yeesu Kriisitoo ti-Fiiliu puee, Unimbɔti tīiń-ti u-Fām tikpil tikpil,
56003007	tí ŋmā kí kpántí deedeedambi Unimbɔti nimiin u-ŋanti pu, kí fɔ̃ɔ̃ dimaŋfal din pu ti máká, dàá cáá dikuntilee.
56003008	Tibɔti tin m sòoǹ nee sá ibaamɔn ní. M là á nīn cɔ́ tibɔtee pu tikpil, an nín dàá ŋá pu bin fɔ̃ɔ̃ Unimbɔti ki kííyee ń dū bi-ba kí tīī atummɔntee. Tin ŋān̄ ki kèetī binibee dee.
56003009	Ama bí taa nín̄ kpákà tibɔfan pu ki kàaǹ bi-naanjab yiŋŋi an kaa kúntí, kí taa nín̄ kpákà ki jáà Juuda yab marab pu. Tíǹ sá tibɔfan ní kaa kèetī.
56003010	Á kpāafì un cāabìń ni-kansikin kunikpɔŋkpɔkɔuee mili, boonee, u yaa kaa gbìl̄ee, á nyāntí-u;
56003011	kun puee a nyí yii an niliuee fá nsammɔnti ki ŋá unikpiti, ní u-kpitiiyee dàkà yii u gáatì.
56003012	M yaa láā dū Arteemasi àá Tiisiiki ki túnní a-cee u bāań-see, á pɔ́ɔǹ a-ba kí kíntiń-mi Nikoopoolii, kun puee niin ní m là kí dāá nīn bí kuseeun.
56003013	Á pɔ́ɔǹ a-ba kí tūtuǹ Seena un sá umaranyilee nì Apooloosi, an nín dàá ŋá pu tiba ń taa lɔ́ɔ́-bi bi-saŋkindi poonee.
56003014	Án máaǹ ti-yab mun ń dū bi-ba kí tīī atummɔnti ŋátam, an nín dàá ŋá pu tiba yaa bāań ki páb́ee, bí ŋmā kí tūtuǹee; bí taa nín̄ kā, kaa kèetī diba.
56003015	Man nì bin kɔkɔ bí dooyee jáaḿ-si. Á jāam̀ bin fɔ̃ɔ̃ Yeesu ki kíí ki néeń-tee. Kriisitoo ŋanti ń nīn bí ni-kɔkɔ pu.
57001001	Man Pɔɔl un sá usarkadaan Yeesu Kriisitoo puee nì ti-nabiki Tiimootee di ŋmàń takalda nee kí tīī sii Fiileemɔn ti-tɔntɔnjuti un ti néeńee,
57001002	nì ti-niisal Apiya nì Arkiipi ti-janjajuti, nì Kriisitoo nikitil din kpáfí a-diikunee.
57001003	Ti-Baa Unimbɔti nì ti-Dindaan Yeesu Kriisitoo ń ŋá-ni tiŋan kí tīī-ni ŋgbansɔŋfi.
57001004	Baabadal, m yaa bí ki mèé m-Nimbɔtiuee, m téetí a-pu ki jáaḿ-u a-pu,
57001005	kun puee m gbìl̀ bi sòoǹ a-fookiiu un a cáá ti-Dindaan Yeesu puee nì dineendi din a cáá Unimbɔti yab kɔkɔ mun puee.
57001006	M mèé-u yii fookii un yāntì ti nì si ŋá ubaantee ń mòtīí yàntī á béé tiŋan tin Unimbɔti ŋáań-ti Kriisitoo puee.
57001007	M-nabiki, a-neendi din a cáá nnabiyaamu puee mɔ́ɔkiǹ-mi ki tīī-mi kunyannyaau tikpil, kun puee a tīī Unimbɔti yab kunyannyaau.
57001008	Míǹ puee, nì min kɔkɔ Kriisitoo pú-mi nsan m ŋūǹ kí dàkà-si min sá á ŋée,
57001009	man kaa làá dī míǹ, ama nì dineendi puee m dàá gbàam̀-si ní, man Pɔɔl un sá utikpil ki gítī tí sá usarkadaan Yeesu Kriisitoo puee.
57001010	M gbàam̄-si m-biki Ɔneesiim pu, sarkan dooyee, man di kpántì u-baa nnimbɔtisan poon.
57001011	Dooooyee, waa nìn kèetī-si, ama kɔŋkɔnnee u kèetī man, ki dàá kèetī-si mun.
57001012	Kɔŋkɔnnee, u kpántì kii man m-ba wunti jandi dibee ní, ama m dū-u ki gíiǹ ki tīiń-si ú nīn bí a-cee.
57001013	Kii tibɔmɔntiil sòontam nín yāntì m bí sarkan puee, m bàà là yii ú fɔ̃ɔ̃ a-yil kí nīn bí m-cee kí tūtuǹ-mi kii sii nín bàà làá nīn tútuǹ-mi puee,
57001014	ama maa là kí ŋá míǹ kaa bālfì-si, kaa tí là kí páb́-si yii á ŋá tiŋan nee kí tīī-mi, m là yii á ŋá min a-pɔbil lèe ní.
57001015	An yaa yíì, Ɔneesiim yíkì a-cee ŋyunti ŋubɔ fiii an nín dàá ŋá pu, u yaa láā fātì ki gítìńee, si nì u ń ŋmā kí nīn kíǹ ki bí jaanjaanee.
57001016	Kun puee waa ti sá uyumbufantanti, kɔŋkɔnnee u jítì uyumbu pu, u kíǹ ki sá kinabineeŋkaai ní. Man néeń-u tiŋan, ama sii dàá nīn gítī néeń-u tikpil, kun puee u sá sii yumbuu ní, ní ki sá a-nabiki mun ti-Dindaan pu.
57001017	Míǹ puee, a yaa nyí yii m sá a-bɔɔyee, á fɔ̃ɔ̃-u kii a nín bàà làá fɔ̃ɔ̃ man puee.
57001018	U yaa bíil̀-si tibaaa, u yaa tí jíń-si dipɔndaaa, man fɔ̃ɔ̃ ki ŋá m-ba.
57001019	Man Pɔɔl m-ba di dū m-ŋal ki ŋmàn̄ní-si tibɔti nee, yii, man di dàá pà-si u-pɔndi din u yaa jíń-see. (An taa nín̄ sá yii a nín sá m-pɔnliu kun puee a ká difiil man puee pu ní m tòn̄-si.)
57001020	Míǹ puee, m-nabiki, m cíkitì-si kifuulii, ti-Dindaan puee á fɔ̃ɔ̃ m-gbaamii gbanti kí yàntī m-pɔbil ń sòŋkì, Kriisitoo un yāntì ti ŋá ubaantee pu.
57001021	M nyí m-pɔbilin yii tin m bíī ŋmà-si yii á ŋá kí tīī-mi nee, a dàá ŋá án jītí míǹ pu gba.
57001022	Á kpáàā bɔ́ntí-mi kudii kubɔ, kun puee m nyí yii Unimbɔti dàá fɔ̃ɔ̃ ni-wimmeem ḿ ŋmā kí fàtīí gítiń ni-cee.
57001023	Eepafrasi man nì un bí sarkan Yeesu Kriisitoo puee jáaḿ-si.
57001024	M-tɔntɔnjutiibi Maarki nì Aristaaki nì Deemasi nì Luuki mun jáamiń-si.
57001025	Ti-Dindaan Yeesu Kriisitoo ŋanti ń nīn bí ni-pu.
58001001	Dooooyee, Unimbɔti nìn dī u-bɔnaatiliibi pu nì nsambiyaamu tikpil pu ki sòon̄ nì ti-naanjab ŋfunyɔm tikpil.
58001002	Ama iyunti in sá ijoolkaa nee poonee, u dī u-Jipɔɔn pu ní ki sòon̄ nì ti. Unimbɔti dī u-Jipɔɔn gbanti pu ní ki náań duulnya nì tin kɔkɔ bí duulnyanee. Úǹ ní Unimbɔti lēēní ki dū tikɔkɔ ki ŋá u-ŋaan.
58001003	U-pu ní ti kāntí Unimbɔti nyooti nín jìl̀ miŋyee, úǹ di sá Unimbɔti naŋku, ní ki cáá u-nyɔɔbundi din sá mpɔnee ki ŋúb́ duulnya kɔkɔ. U fíntì ti-kpitii. Boonee ní u nín jɔ́ḿ yilpu ki cūtìi kāl̀ Unimbɔti mpɔŋkpaandaan ŋaŋgiil pú.
58001004	Kii Unimbɔti Jipɔɔn nín jítiǹ itūun puee, míǹ ní u-yindi mun tí jítiǹ itūun yiŋŋi.
58001005	Di sá yii Unimbɔti kaa lī ntūun ŋubɔ dalba yii: “A sá m-Jipɔɔn, binib ń béé díǹ yii man di màl̄-si.” Waa láá sòon̄ ntūun ŋubɔ pu yii: “Man di dàá nīn sá ŋu-Baa ní ŋú nīn sá man Jipɔɔn.”
58001006	Ŋyunti ŋun u dū u-Jipɔŋkpiliu gbanti ki túnní duulnya poonee, u bí yii: “Unimbɔti tūuni kɔkɔ ń gbàan̄ kí nyɔ̄ŋkì-u.”
58001007	Kpèè Unimbɔti nín sòon̄ itūun pu yii i sá kuŋyee sèé, yii: “Itūun yáb̀ kii kubuŋuee, ní ki tūǹ úǹ tundi, ní ki tùm̀ kpāŋkpam kii ŋŋmee ki ŋáań u-tundi.”
58001008	Kpèè u nín sòon̄ u-Jipɔɔn pu miŋyee sèé, yii: “Unimbɔti, a-beejal péēbí ní kí nīn cá jaanjaan. A dàá jī a-beel nì deedee ní.
58001009	A néeń tin bí deedeeyee ní ki ná tin kaa ŋān̄ee, an pu ní Unimbɔti, a-Nimbɔtiu, lútì-si, ki sītì a-pu dipɔɔpindi, ki kāaǹ-si tinyool kakaaŋu, a jítiǹ a-jutiibi kɔkɔ.”
58001010	Ní Unimbɔti gítī bí yii: “Ŋkilkaaminee, sii ti-Dindaan di nìn náań kitiŋ, a-ŋalii ní a dūu náań kutagbɔŋu.
58001011	Tíǹ kɔkɔ dàá dāá púĺ ní kí sátí kii dibɔkutilee ní kí kpú, ama sii dàá nīn péēbí ní.
58001012	A dàá dāá kpáb́ yilpu nì taapu kii kukampeeuee, ní kí cáań tipɔn kí kpántí kii bi nín pèetī dibɔkutikpikil kí dū dipɔndi kí pèen̄ puee. Ama sii dàá nīn péēgbíntì ki bí min a bée ní, aa làá púĺ jaanjaan.”
58001013	Unimbɔti kaa láá lī ntūun ŋubɔ dalba dalba yii: “Kàl̄ m-ŋaŋgiiliŋu pú yéè kí nīn cí ŋyunti ŋun m dàá dū a-nannanliibi kí bíĺ a-taapu á tāā-bee.”
58001014	Unimbɔti tūuni di kaa sá bin kɔkɔ sá ŋfām ki bí ki tūǹ Unimbɔti tundeeee? U tūnní-bi ní bi dòoń ki tútuǹ bin dàá ká difiilee.
58002001	An puee, an máaǹ yii tí ŋúb́ ibaamɔn bɔti tin ti gbìl̄ee tiŋan an nín dàá ŋá pu tí taa wāŋkèe.
58002002	Kun puee Unimbɔti nín nìn yāntì itūun sòon̄ tibɔti tiŋyee bi ká ti-baamɔni. Di sá yii bin nìn yīntì kaa tɔ́ itūunee nín lī puee nìn ká ditafadaaldi din máaǹ-bee.
58002003	Ti mun yaa yíì kaa fɔ̃ɔ̃ difiil dikpaandi din bí neeyee, mana ní ti dàá ŋá kí ŋmátí ditafadaaldin? Ti-Dindaan Yeesu di péé ki sòon̄ difiil gbanti bɔti ní bin gbìl̄-tèe tùkū-ti tì nín sá ibaamɔn miŋyee.
58002004	Ní Unimbɔti ŋáaǹ tidaandi nì maamaacib ki dū u-pɔŋŋu ki ŋá atuun kupaau kí dàkà yii tin bi sòon̄ee sá mbaamɔn, ní ki yākatì u-Fām pɔŋŋu min fáatì-uee ki tīī binib.
58002005	Di sá duulnya un bí ki dòoń ti bí ki sòoǹ nee, an kaa sá itūun di dàá dāá nīn kpòotī-u.
58002006	Ubɔ lī Unimbɔti takaldau poon laaaba yii: “Unil sá ba ní a téetí u-pu ní? Kinibiki bí tilatin ní a kpèé-u ní?
58002007	A sīntiǹ-u taapu ŋyunti ŋubɔ fiii itūun ń jītíǹ-u. Ama kɔŋkɔnnee a tīī-u tinyool nì kupampakau poon,
58002008	ní ki tīī-u mpɔn tiwan kɔkɔwoooo pu.” Unimbɔti nín tīī-u mpɔn tikɔkɔ puee dàkā yii tiba kaa kíǹ kaa bí u-taapu, nì míǹ kɔkɔee taa láá wāĺ tiwan kɔkɔ nín bí u-taapu kɔŋkɔnnee puee.
58002009	Ama Yeesu un ní Unimbɔti sīntiǹ taapu itūun jítiǹ-u ŋyunti ŋubɔ poon fiiiyee, kɔŋkɔnnee ti wāĺ-u tinyool nì kupampakau poon ní. Ŋkúm min u jíń falaa ki kpíìyee pu ní Unimbɔti yɔ̃oǹ-u yilpu míǹ. Unimbɔti ŋanti pu ní Yeesu kpíì an kúm binib kɔkɔ pu.
58002010	Unimbɔti un náań tikɔkɔ nì tikɔkɔ nì un pu tikɔkɔ bée, ki là inibool tikpil ń kpántí u-biyaamu kí kɔ́ u-nyootinee ká yii an máaǹ Yeesu ń jī falaa ní kí kpántí ubɔti un dàá kpòotī binib kí cáań difiilinee.
58002011	Un kpántí binib circiree nì bin kpántì circiree kɔkɔ Baa sá ubaanti ní, an pu ní an kaa cáá Yeesu icoo ú yíiń-bi u-naalib.
58002012	U lī yii: “Unimbɔti, m dàá sòoǹ nì m-nabiyaamu a nín sá uŋyee, kí gāā ilan kí pàkà-si kunipaau kansikin.”
58002013	Ní ki gítī lī yii: “Sii pu ní m dàá nīn péēmáká.” Ní ki gítī kūbitì ki lī yii: “Kpèè, man nì mbiyaamu mun Unimbɔti tīī-mee sèé.”
58002014	Mbiyaamu gbantee nín sá binib tiwun nì fatiku puee ní Yeesu gíiǹ u-ba tiwun nì fatiku kii bíǹ nín bí puee. U ŋá míǹ kí ŋmā kí kpú, u-kúmee ń nàan̄ Sitaan un ŋúb́ ŋkúm pɔŋŋuee,
58002015	kí nyāntí bi nín péēmàl̄ bin bi bí kuyuŋu poon kun puee bi fàŋkí ŋkúmee.
58002016	Báà ŋma ká yii an kaa sá itūun ní u dɔ́miń ki tútuǹ, an sá Abraam biyaamu ní u dɔ́miń ki tútuǹ, kii Unimbɔti takaldau poon nín péēsòon̄ ki yɔ́oǹ puee.
58002017	An pu ní an sá yii ú nántíǹ u-nabiyaamu tikɔkɔ poon kí ŋmā kí nīn sá bi-saraaŋakpiliu ki cáá disaasɔl ki ŋáań u-tundi deedee Unimbɔti nimiin, an nín dàá ŋá pu bí ká bi-kpitii pɔ̄tamee.
58002018	U nín jíń falaa icɔŋki poon ki kée di yì-tì ní u ŋūǹ kí jòoń bin bí icɔŋkinee.
58003001	An puee m-nabiyaamu, nimbi bin Unimbɔti yíiń ni sá u-yab ki dàá dāá kɔ́ u-beelinee, ní nīn nyí yii Yeesu di sá un Unimbɔti túnní ú nīn sá nnimbɔtisan ŋun ti nɔ́ɔ́ nee saraaŋakpiliuee.
58003002	Di sá u yúliǹ Unimbɔti un lēē-u ú ŋá an tundee deedee, kii Mooisi nín nìn túń Unimbɔti dicaŋkun ditundi deedee miŋyee.
58003003	Bi pàkà un máń kudiiyee ki jítiǹ kudii ku-ba, míǹ mbaantiim ní Yeesu nyooti jítiǹ Mooisi yati.
58003004	Míǹ ní bidimaliibi wīikí ki māā, ama Unimbɔti di máń tikɔkɔ.
58003005	Mooisi úǹ-uee, u sá utɔntɔnli ní ki túń ditundi nì deedee Unimbɔti dicaŋkun, u-tundee nìn sá kí dàkà tin tin Unimbɔti dàá dāá sòoǹ fool boonee ní.
58003006	Ama Kriisitoo úǹ sá Unimbɔti Jipɔɔn ní ki yì Unimbɔti dicaŋku. Timbi di sá Unimbɔti dicaŋkuee ti yaa gbíntì ki máká ki cɔ́tí u-pu kí tin kátí-kuee.
58003007	An puee, kii Unimbɔti Fām nín lī yii: “Ni yaa gbìl̄ Unimbɔti bɔti díǹ,
58003008	ní taa ŋá mpɔɔgbifin ali kii ni-naanjab nín nìn ŋá mpɔɔgbifin ki cɔ́ŋkì Unimbɔti kupɔɔun puee.
58003009	Kupɔɔun niin ní ni-naanjab nìn cɔ́ŋkì-mi kí kpèè m nín sá uŋyee, ní m dàkā-bi m nín sá uŋyee, ali abin imuŋku ili.
58003010	An pu ní m gíí binib gbanti pu diŋuul, ki bí yii: <Binib nee mòtīi gáatí baabadal ní, baa dī m-sambiyaamu.>
58003011	An di yì-tì ní m nìn gíí diŋuul ki pūtì yii baa làá ti kɔ́ mpaan ŋun m bɔ́ntì bí bàà kɔ́ kí kàl̄ kí ŋùŋfèe ni.”
58003012	An puee m-nabiyaamu, ní nīn nyíǹ ni-ba, ubɔ ń taa nín̄ cáá dipɔɔkpitil din kaa cáá fookiiyee kí cúú u-ba kí nákatíǹ Unimbɔti mmaŋfafɔkɔndaan.
58003013	Ama ní nīn tììmaan tɔb kunyannyaau baabadal ŋyunti nín dáá bí pu nee, an nín dàá ŋá pu ikpiti ń taa kīil̀ ubɔ ni-kansikin udaan ń pɔ̄ɔkì u-pɔbilee.
58003014	Ti nín kíĺ ki cáá dimákal din Kriisitoo puee, ti yaa gbíntì ki ŋúb́ míǹ ki tin kátì-kuee di dàkà yii ti sá Kriisitoo yab.
58003015	Ali kii Unimbɔti takaldau poon nín lī puee yii: “Ni yaa gbìl̄ Unimbɔti bɔti díǹ, ní taa ŋá mpɔɔgbifin ali kii ni-naanjab nín nìn ŋá mpɔɔgbifin puee.”
58003016	Bilab di nìn gbìl̄ Unimbɔti bɔti ní ki pɔ́ɔkì bi-pɔbiliŋ ní? An sá bin kɔkɔ Mooisi nìn nyántìń Eejipiti tiŋkinee.
58003017	Bilab pu ní Unimbɔti nìn gíí diŋuul ali abin imuŋku ili? An sá bin nìn ŋá ikpiti ki kpíì kupɔɔunee.
58003018	Bilab pu ní Unimbɔti nìn pūtì yii: “Bi kpá kí kɔ́ mpaan ŋun m bɔ́ntì bí bàà kɔ́ kí kàl̄ kí ŋùŋfèe ni?” An sá bin nìn ŋá mpɔɔgbifinee ní u nìn lī míǹ.
58003019	Ti lafun ká yii baa nìn ŋúń ki kɔ́ diŋuŋfil laŋki kun puee baa fɔ̃ɔ̃ Unimbɔti ki kíí.
58004001	Kii dipoondi din sá tí kɔ́ Unimbɔti ŋuŋfilinee nín dáá bí pu nee, tí fàŋkìmaan, ni-kansikin ubɔ ń taa ŋá u-ba kí dāá gbíntí boon.
58004002	Kun puee bi sòon̄ tibɔmɔntiil ti gbìl̄ kii bi nín nìn péētí sòon̄ nì ti-naanjab bí mun gbìl̄ puee. Di sá bi nìn gbìl̄ tibɔtee kɔkɔ, ama ní kaa fɔ̃otìi yīkiǹ, kun puee bi nín nìn gbìl̄-tèe, baa fɔ̃ɔ̃-tì ki kíí.
58004003	Timbi bin fɔ̃ɔ̃ ki kííyee, ti dàá kɔ́ diŋuŋfil laŋki, laakin ní Unimbɔti lī yii: “M nìn gíí diŋuul ki pūtì yii mpaan ŋun m bɔ́ntì bí bàà kɔ́ kí kàl̄ kí ŋùŋfèe bi kpá kí kɔ́.” U nìn lī míǹ, nì min kɔkɔ u nìn bɔ́ntì u-tundi ki síiǹ ki wāatì ní ki nín náań duulnyee.
58004004	Di sá Unimbɔti takaldau poon sòon̄ ŋwinluluúti pu yii: “Unimbɔti ŋūŋfì u-tuuŋŋi kɔkɔ pu ŋwinluluúti dal.”
58004005	Ní an dāa nín sòon̄ doo yii: “Unimbɔti bí yii: <Bi kpá kí kɔ́ mpaan ŋun m bɔ́ntì binib ń kɔ́ kí ŋùŋfèe ni.> ”
58004006	Bin bi nìn péé péé ki sòon̄ tibɔmɔntiilee ki tīīyee nìn ŋá mpɔɔgbifin, an puee baa nìn ŋúń ki kɔ́ diŋuŋfil gbanti poon, ama dipoondee dáá gbíntì ki bí, biba dàá ŋmā kí kɔ́.
58004007	Kun puee Unimbɔti gítī yɔ́oǹ ŋwimpɔɔn ŋun binib dàá kɔ́ u-ŋuŋfil laŋkee. Di sá yii abin kupaau boonee, u nìn gítī yāntì ubɔti Dafiidi sòon̄ an pu, kii ti nín dáá kàan̄ní-tì pu nee yii: “Ni yaa gbìl̄ Unimbɔti bɔti díǹ, ní taa ŋá mpɔɔgbifin.”
58004008	Di sá laakin Joosuee nìn cáá Israyeel yab ki cūnnèe di yaa nìn sá diŋuŋfil laŋki laakin Unimbɔti bée, Unimbɔti kaa bàà nìn gítī sòoǹ diŋuŋfil diba pu.
58004009	An puee, ŋwiŋŋuŋfikaa mmɔnti ŋubɔ gítī bí nyɔkɔpu ki cí bin sá Unimbɔti yabee.
58004010	Un yaa kɔ́ laakin Unimbɔti kā ki ŋùŋfēe mun ŋùŋfī ní. Kii Unimbɔti u-ba nín náań duulnya ki dɔ́ò ki kā ki ŋùnfī puee, míǹ ní udaan mun yàntī u-tuuŋŋi kí ŋùŋfì.
58004011	An puee, timbi ń pɔ́ɔǹ ti-ba kí kɔ́ diŋuŋfil gbanti poon, kí taa fɔ̃ɔ̃ ti-naanjab yaŋyam kí lántí difiilee.
58004012	Di sá Unimbɔti bɔtee, tì cáá dimaŋfal ní, ní ki ŋáań ditundi ki jītí ki jítiǹ bɔlfi un jītí ajan liitil puee, ki gífí malaa, kí cúú kinaŋ nì ŋfām kí yàkatī tɔbin, ki kɔ́ò dikpabilin ki bà ncoom, ki béetí unil nín màkà kí ŋá puee nì u-pɔbil poon landɔkɔi.
58004013	Tiwannaaŋkaal tiba kaa bí Unimbɔti kaa wāĺ-tì, tin kɔkɔ péēbí duulnyanee dɔ̄ mpaampiin pu ní úǹ cee, u-nimiin ní ti dàá dāá sòoǹ ti-nyɔkɔpu yai.
58004014	Yeesu Unimbɔti Jipɔɔn di sá usaraaŋakpil un sá ukpaan ki jɔ́m̀ doooo yilpu fɔ́ŋŋŋ kí nīn tútuǹ-tee, an puee tí mòtīí nīn ŋúb́ fookii un ti cáá u-puee gbīm gbim.
58004015	Kun puee timbi saraaŋakpiliuee sá un nyí ti-wɔfii ki sūǹ ti-saayee; di sá u gíiǹ u-ba kii timbee ní, nniyaamin, ní ki béè iwɔsɔfi, ní Sitaan cɔ́ŋkì-u ama waa lítì ikpitin.
58004016	Míǹ puee, kámaan kunyannyaau kí sútiń kí pìl̄maan Unimbɔti beejal nì dimákal, niin ní u-ŋanti bí. Niin ní ti dàá ká disaasɔl nì tiŋan tin dàá tūtuǹ-ti ŋyunti ŋun an máaǹee.
58005001	Binib kansikin ní bi lèekī ubɔ ń nīn sá usaraaŋakpil kí nīn ŋáań bin kɔkɔ kíǹee yil pu saraabi Unimbɔti nimiin, ní u ŋáań saraabi binib kpitii pu.
58005002	Usaraaŋakpil gbanti nyí kí jī bin kaa nyí tibee nì bin yīntèe pu kimɔtii kun puee ú mun sá unil kii bím̀bee ní, míǹ mbaantiim ŋūǹ kí bàń ú mun pu.
58005003	Kii an nín ŋūǹ kí bàń ú mun pu mbaantiim kii bin béeyee puee, ní an sá yii ú ŋá u-kpitii pu saraa ní kí nín ŋá bin kíǹee kpitii pu saraau.
58005004	Ubɔ kaa ŋūǹ kí gāā u-bindi yii u dàá ŋá disaraatundi. Unimbɔti di lèekī kii u nín nìn lēē Aarɔn puee.
58005005	Míǹ mbaantiim an kaa sá Kriisitoo u-ba di gāā u-bindi ki là jilma ní ki kpántì usaraaŋakpil, un tīī-uee di sá un bí-u yii: “Sii di sá man Jipɔɔn, báà ŋma ń béé díǹ yii man di màl̄-see,”
58005006	An gítī lī laaaba mun yii: “Bi lēē-si á nīn sá usaraaŋakpil kii Meelkiseedeeki nín nìn sá puee kí nīn cá jaanjaan.”
58005007	Yeesu nín nìn dáá bí duulnyanee, u nìn mēē Unimbɔti un ŋūǹ kí fīī-u ŋkúminee ki gbāam̀-u nì ikuŋkuunti nì nnyinnyim. Ní Unimbɔti nìn pílfiǹ-u kun puee u sīntiǹ u-ba taapu.
58005008	Nì min kɔkɔ Yeesu sá Unimbɔti Bikee, u bífì kí nīn tɔ́ Unimbɔti falaabi bin kɔkɔ u jíńee poon.
58005009	An pu ní u sá uniŋman umɔnti un pu baa kāntí tikpitil tibee, ki kpántì un tìì difiil din kaa cáá dikuntilee bin kɔkɔ tɔ́-uee.
58005010	Unimbɔti di lēē-u ú nīn sá usaraaŋakpil kii Meelkiseedeeki nín nìn sá puee.
58005011	Ti bàà cáá tibɔti tikpil kí sòoǹ-ni an pu, ama ní an pɔ̄ɔ̄ tí bɔ́bití taapu kí tùkù-ni, kun puee ni sá binib bin bi yaa kaa bɔ́bitì tibɔti taapu nyíkínyiki ki tùkū, naa ŋūǹ kí gbìl̄ee ní.
58005012	Ni bàà máaǹ ki kpántì doooo nee bin dàkà bin kíǹee Unimbɔti bɔtee, ama nimbi di gítī bí ki nyàab̀ bí dàkà-ni Unimbɔti bɔti tin bi péetí kí dàkà bin fɔ̃ɔ̃ ki kíí mpɔmee. An nín bàà sá ní nīn jīǹ binicikitikaabi jintee, ní ni dū mbiim ki ŋá ni-jinti kii mbiyaamu mun ŋáaḿee.
58005013	Un ní mbiim sá-u tijinee, udaan dáá sá kii kibiki kin ŋáaḿee dee, waa ŋūǹ kí béé min ŋān̄ Unimbɔti nimiinee.
58005014	Ama tijin tin nyìm̀ee sá ki tīī binicikitikaabi bin cáá nlandɔkɔ ki dàkafī ki nyí ki gàntī tin sá tiŋanee nì tin sá tikpitilee.
58006001	An puee tí jītímaan tibɔpeepeekaal tin unil yaa fɔ̃ɔ̃ Kriisitoo ki kíí mpɔm bi dàkà-uee pu, kí nyàab̀ kí kpántí binicikitikaabi. An kaa máaǹ tí gbíntíǹ tibɔpeepeekaal tin un fɔ̃ɔ̃ ki kíí mpɔmee nyée pu, tin sá: unil ń fá atuun ŋin kaa cáá ipaatee nì unil ń fɔ̃ɔ̃ Unimbɔti kí kííyee,
58006002	nì bi nín dàkà Unimbɔti nyiŋfaltam bɔti puee, nì bi nín pāantí iŋal binib pu ki mèé ki tìì-bee, nì bitaŋkpiibi fìkititam, nì ditafadaaldi din kaa cáá dikuntilee nín dɔ̄ ki cí binikpitib puee.
58006003	An puee tí yàntīmaan tíǹ, Unimbɔti yaa lèe, tí pɔ́otí tipɔn.
58006004	Di sá bin fɔ̃ɔ̃ tibɔmɔntiil ki kíí ki wál̀ ibaamɔn, ki dáká diyimɔɔl din bí yilpuee mɔŋŋu, ki fɔ̃ɔ̃ Unimbɔti Fām,
58006005	ki gbìl̄ tibɔmɔntiilee taapu ki béè Unimbɔti pɔni in bí ki dòońee,
58006006	ní boonee bidambi lítèe, baa ti ŋūǹ kí fàtīí gíiǹní-bi nsammɔnti poon, kun puee bidambi fātìi bí ki kpáà Unimbɔti Jipɔɔn ndɔpuntikaa pu nliliitiim ki bí ki bíiĺ-u kunipaau kansikin dee.
58006007	Kitiŋ yaa bí ní ki fòol̄ ntaanyim múlmul ní ki lòoǹ tijin tin bi kùn̄ ki-puee, Unimbɔti bìintí ki-pu ní.
58006008	Ama kitiŋ gbanti yaa nyēēikuŋkum nì abɔjanaakunee, mimmee bi ká-kì yii kaa bí tiban dee, mbusu kaa pɔ̄ɔ̄ an tiŋkee dikɔ́l, kun puee ŋŋmi di dāa dòoń kí wà-kì.
58006009	Nnabineeŋkaamu, nì min kɔkɔ ti bí ki sòoǹ-ni míǹ nee, ti cáá ni-pu dimákal yii naa bí míǹ, ni tɔ́kɔ́ difiil saŋŋu pu,
58006010	kun puee Unimbɔti sá deedeedaan ní, waa làá súntí dineendi din ni dàkà binib u-puee nì atummɔnti ŋin ni ŋá nì ŋin ni gbíntì ki nìkì ki ŋáań ki tìì bin sá u-yabee pu.
58006011	Tin ti nyàab̀ee di sá báà ŋma ń dàkà difaŋgiil míǹ kí tin kátí-ku, an nín dàá ŋá pu ní dāá fɔ̃ɔ̃ kun pu ni máká ki ŋáań an tuuŋŋee.
58006012	An puee ní taa bàtī ni-faŋgiil pu, ama ní táá bin dū bi-fookiiu nì bi-mɔtiiki ki fɔ̃ɔ̃ tin Unimbɔti pɔ̃oǹee tabɔbiliŋ.
58006013	Ŋyunti ŋun Unimbɔti dàá nìn pòon̄ Abraamee, kí dàkà-u yii u dàá lafun ŋá min u pɔ̃oǹ-uee, Unimbɔti nìn pūtì ní. Tiba kaa bí ki jítiǹ-u ú yíiń kudɔŋu yindi kí pùtēe puee ní Unimbɔti dūu pūtì u-ba.
58006014	U bí Abraam yii: “M pūtì m-ba yii m dàá bìin̄ a-boon kí bùtī a-maaliŋu.”
58006015	Abraam nín gbìl̄ mimmee, u jíń kimɔtii ní ki cíitì ali ŋyunti dāa bāań ní u fɔ̃ɔ̃ tin Unimbɔti pūtì ki pɔ̃oǹ yii u dàá tīī-uee.
58006016	Binib bili yaa kpákèe, kun jítiǹ-bi bi fàŋkée ní bi pùtī; bi nín pūtì mimmee ní bi-nikpɔŋkpɔkɔkuee ń kúntí.
58006017	Míǹ mbaantiim ní Unimbɔti nín là kí dàkà u-yab yii u-poondee kaa bí kí kpántí jaanjaanee pu ní u pūtì.
58006018	U tīī-ti tiwan tili tí ŋmā kí nīn máká ti-pu, dipoondi nì dipùtil. Tiwan tili gbanti puee, Unimbɔti kpá kí kpántí u-nyɔkɔ, u kpá kí mɔ̄ntì-ti, an puee timbi bin sáǹ ki dɔ́miń ki kɔ́-uee, tí kámaan kunyannyaau kí mòtīí dū ti-mákal kí báań tin u pɔ̃oǹ-tee pu tiŋan.
58006019	Dimákal din ti cáá yii ti dàá dāá ká tin Unimbɔti pɔ̃oǹee di yì-tì ti bá ki yú ki ŋúb́ an pɔ̄ɔ̄. Dimákalee di jītí yilpu punyɔkɔki kí kɔ́ laakin bí circir tikpilee.
58006020	Niin ní Yeesu līntì ti-nyɔkɔpu ki dī ki kɔ́ ki kpántì usaraaŋakpil kii Meelkiseedeekee, ki gbàam̄ ti-pu kí nīn cá jaanjaan.
58007001	Ŋyunti ŋun ní Abraam nìn cūtì ki jáń ki jíń bibɔtiibi ki fàtīi kùnnée, Meelkiseedeeki di nìn túŋkì-u nsanni ki bīiǹ u-puee. Meelkiseedeeki gbanti di sá Saleem yab bɔtiu, ní ki gítī sá Unimbɔti un bí kutaa fɔ́ŋŋŋee saraaŋaliu.
58007002	Úǹ ní Abraam nìn lēēu-wanti tin u cááyee saalaa kamaa puee kubɔ kubɔ ki tīī. Meelkiseedeeki taapu sá yii: Ubɔtikpaan un bí deedeeyee; ní boonee u gítī sá Saleem yab bɔtikpaanu, an taapu sá yii ŋgbansɔŋfi bɔtikpaanu.
58007003	Meelkiseedeeki gbantee kaa cáá baa, kaa cáá na, kaa cáá nnyéen, an kaa cáá yii bi màl̄-u, kaa cáá yii u kúù ali kii Unimbɔti Biki ní, u dàá nīn péēsá usaraaŋal ní kí nīn cá jaanjaan.
58007004	Ní kpèè u nín sá ukpaan miŋyee. Ti-naanja Abraam u-ba nìn tīī-u tiwan tin u nìn jáń ki fɔ̃ɔ̃ kujaaunee saalaa kamaa puee kubɔ kubɔ ní.
58007005	Mara poonee, Leefii naakookun yab bin sá bisaraaŋaliibee di cáá nsan kí fɔ̃ɔ̃ bi-nabiyaamu mun sá Abraam maaliŋunee cee bi-wanti saalaa kamaa poonee kubɔ kubɔ.
58007006	Ama Meelkiseedeeki gbanti kaa sá Leefii naakookun yab ubɔ ní ki fɔ̃ɔ̃ Abraam wanti saalaa kamaa puee kubɔ kubɔ, boonee ní ki bīiǹ Abraam un Unimbɔti nìn líì dipoondee pu.
58007007	Ti-kɔkɔ péēnyí yii un jítiǹ-see di bìintí a-boon.
58007008	Juuda yab saraaŋaliibi bin fòol̄ bi-wanti saalaa kamaa pu kubɔ kubɔee sá binib ní, ki kúù, ama ti ká yii Meelkiseedeeki úǹ péēbí ní kí nīn cá jaanjaan.
58007009	Ti ŋūǹ kí lì yii Juuda yab saraaŋaliibi bin bi-jutiibi nìn tìì bi-wanti saalaa kamaa pu kubɔ kubɔee naanja Leefii u-ba dī Abraam pu ki tīī Meelkiseedeeki u-wanti saalaa kamaa puee kubɔ kubɔ.
58007010	Ŋyuntee, baa nìn dáá màl̄ Leefii, ama u nìn kā u-naanja Abraam poon ŋyunti ŋun Meelkiseedeeki nìn túŋkìń-u nsanni, u dāa pàn̄ tin tin u fɔ̃ońee saalaa kamaa puee kubɔ kubɔ ki tīī-uee.
58007011	Bi yaa ŋúń ki dī Leefii yab saraaŋatam pu ki ŋá atummɔnti ŋin ŋūǹ kí fīī binib kun puee an di sá mara un bi tīī Israyeel yab bi tɔ́kɔ́ an puee, ba pu ní Unimbɔti bàà gítī tūǹní usaraaŋal ubɔ Meelkiseedeeki yam kaa sá Aarɔn yam?
58007012	Mimmee, bi yaa kpántì bisaraaŋaliibee, see bí kpántí marab mun.
58007013	Ama ti-Dindaan un pu ní tibɔti nee sòon̄ ki dàkèe sá kunaakoou kun yab kaa péēŋá disaraatundi nsaraafan cee ki ká jaanjaanee ní.
58007014	Báà ŋma nyí u-pu yii u sá Juuda naakookun ní, Mooisi kaa nìn tīī kunaakoou gbanti disaraatundi báà fiii.
58007015	Tin bí nee gítī dàkà ki cántí tibɔti taapu, di sá usaraaŋal ubɔ gítī nyáń ki náań nì Meelkiseedeeki.
58007016	Úǹ saraaŋatam nyáń u-ba, kun puee an kaa sá marab bin binib ŋmàn̄ ki yɔ́oǹee pu ní u dī ki kpántì usaraaŋal, ama u nín cáá mpɔn kí nīn bí jaanjaanee pu ní u kpántì usaraaŋakpil.
58007017	Di sá Unimbɔti takaldau sòon̄ u-pu yii: “Sii di dàá nīn péēsá usaraaŋal kí nīn cáā cá jaanjaan, Meelkiseedeeki yam.”
58007018	Mpeepeekaamee, bimarakpikib kpītì, kun puee baa pɔ̄ɔ̄ kaa tútuǹ binib.
58007019	Nliliitiimee marabee kaa ŋúń ki kítì-ti tí kpántí biniŋmambi bimɔntiibi bin pu baa kāntí ikpiti ibee, ama Kriisitoo sá-ti dimákabaamɔndi din pu ti ŋūǹ kí dī kí sútí kí kɔ́ĺ Unimbɔtee.
58007020	Kí wàatēe, Unimbɔti baasii pūtì ní ki bí yii Kriisitoo ń nīn sá usaraaŋal,
58007021	ama bisaraaŋaliibi bin kíǹee waa pūtì ki lēēubɔ míǹ, see Yeesu pu ní u pūtì ki lī yii: “Man Unimbɔti di pūtì yii sii di dàá nīn sá usaraaŋal kí nīn péēcáā cá jaanjaan, m kpá kí kɔ́ntí m-nyɔkɔ.”
58007022	An puee Yeesu di sá dipoommɔntiilee daaŋku kun dàkà yii an dàá lafun ŋá mimmee.
58007023	Tin gítī nyáń u-ba nì Kriisitoo saraaŋatam nì bin kíǹee yamee di sá binib tikpil nìn túń disaraatundi kun puee bi nìn púl̀ ní ki kúù ní biba fòol̄.
58007024	Ama Kriisitoo úǹ péēbí ní jaanjaan, an puee ubɔ kaa fòol̄ u-saraatundi.
58007025	An pu ní u ŋūǹ kí fīī bin dì u-pu ki nyàab̀ Unimbɔtee an kɔkɔ pu, kun puee u péēbí ní, waa sá un kúùyee, ní ki mèé Unimbɔti bi-pu.
58007026	Usaraaŋakpil un ti máaǹee dee, u bí circir, waa ŋá ikpiti iba, ikpiti iba kaa bí u-pu, Unimbɔti cúú-u ki lēē bikpitib kansikin ki jɔ́m̀ yilpu fɔ́ŋŋŋ.
58007027	Waa bí kii bisaraaŋakpilib bin kíǹee nín bí puee, ki ŋáań bi-yil pu kpitii saraau baabadal kí wàatī kí nín ŋá samaa yɔuee. Ŋyunti ŋun u dū u-ba ki ŋá saraayee ní u kúntì saraabi ŋátam kɔkɔ.
58007028	Mooisi marab nín yɔ́oǹ bin bí nīn sá bisaraaŋakpilibee nìn sá binib ní, baa cáá mpɔn bi-ba, ama ní boonee ní Unimbɔti sòon̄ ki pūtì ki lēē u-Jipɔɔn ki kāaǹ ú nīn sá usaraaŋakpil un sá uniŋman umɔnti un pu ikpiti iba kpée, kí nīn péē cáā cá jaanjaan.
58008001	Tibɔti tin kɔkɔ ti sòon̄ nee dibɔyil di sá yii, an saraaŋakpiliu juti ní ti cáá u kā yilpu Unimbɔti ŋaŋgiiliŋu pú dibeelin tinyool laŋki.
58008002	Úǹ sá usaraaŋakpil un tūǹ ditundi laakin ti-Dindaan Unimbɔti u-ba máń an sá circiree ní, an kaa sá tanti un binib gāāyee poon kii bisaraaŋaliibi bin kíǹee nín ŋáań puee.
58008003	Bi kāaǹ bisaraaŋakpilib bí nīn ŋáań saraabi ki jáaḿ Unimbɔti ní kí nīn ŋáań saraabi binib kpitii pu, an puee u máaǹ kí nīn cáá tin tin u dàá dū kí ŋá saraayee.
58008004	U yaa bàà bí duulnyan doo, waa bàà ŋūǹ kí nīn sá usaraaŋal kpaŋkpan, kun puee bisaraaŋaliibi bí ki ŋáań saraabi kii Juuda yab marab nín lī yii bí nīn ŋáań miŋyee.
58008005	Saraabi bin bisaraaŋaliibi ŋáańee sá tin bí yilpuee naŋku ní, ali kii Unimbɔti nín nìn dū yilpu diiku bítam kɔkɔ ki dàkā Mooisi gāā-u tanti taapu doo puee. Unimbɔti bí-u yii: “Á kpèè kí gāā-mi tanti ú nīn bí kii un m nìn dàkā-si dijool puee deedee.”
58008006	Ama kɔŋkɔnnee ditundi din Kriisitoo bí yilpu ki ŋáańee jítiǹ Juuda yab saraaŋaliibi nín ŋáań ŋiŋyee, di sá Kriisitoo kúm di yì-tì ní Unimbɔti pɔ̃oǹ-ti dipoondi din sá dimɔntiil ki jítiǹ dikpikilee.
58008007	Dipoompeepeekaal din Unimbɔti nìn pɔ̃oǹ ti-naanjabee yaa nìn sá dimɔntiilee, an kaa bàà gítī bàlfī yii bí kpántí diba.
58008008	An pu ní Unimbɔti nìn bíī wòoǹ-bi ki tùkù-bi yii: “Man ni-Dindaan di lī yii iwiin bí ki dòoń in poon m dàá fàtīí pòon̄ Israyeel yab nì Juuda yab dipoompɔndee.
58008009	Dipoondi gbanti kaa dāa sá kii din m nìn pɔ̃oǹ bi-naanjab daliŋkin m nìn nyántìń-bi Eejipiti tiŋkinee, boonee baa dū dipoondee ki ŋá nì ditundi, ní ma mun kaa ti fātìi tɔ́ bi-bɔti.
58008010	Ti-Dindaan bí yii: M nín dàá dāá líí Israyeel yab dipoondi diŋyee sèé: Ŋyunti gbantee, m dàá dāá ŋmà m-marab kí ŋá bi-landɔkɔin bí ŋmā kí nīn nyí min m lèe, ní kí dūú ŋmà bi-pɔbiliŋin bí ŋmā kí nīn ŋúb́-bi kí taa ti súntí. Míǹ ní m dāa sá bi-Nimbɔtiu ní bí mun dāa sá man samaau.
58008011	Ubɔ kaa dāa gítī dàkà u-kɔŋkɔnnaatɔ àá u-nabiki yii ú nīn nyí ti-Dindaan. Kí yòon̄ bi-kansikin mbiyaawaamu kí tin cáá sāā bikpaambi, báà ŋma dàá dāá béé-mi.
58008012	Kun puee m dàá dāá sɔ̄ bi-saai kí dū bi-kpitii kí pɔ̄-bi, kaa làá ti péētéetí bi-kpitii gbanti pu.”
58008013	Unimbɔti nín sòon̄ dipoompɔndi bɔtee, mimmee din béeyee ŋá dikpikil dee; tiwan yaa ŋá tikpikilee ti púĺ dee, ki dàá kúntí mun.
58009001	Ŋyunti ŋun Unimbɔti nìn pɔ̃oǹ dipoompeepeekaalee, u nìn yɔ́oǹ marab bin binib dàá dī kí jāam̀-uee nì tanti un poon bi dàá jāam̀-uee.
58009002	Bi nìn gāā tanti ní, ní ki dū sata ki pītì poon adiin ali, ní ki yíì kudipeepeekaauee circir laŋki, niin ní fitila nìn tɔ́kɔ́ bi tùutī, ní teebil yú ní bi cāabìń kpɔnɔb bin bi ŋáań Unimbɔti saraayee ki pāantí.
58009003	Sataliliiti boonee, kudii kubɔ mun dee, niin ní bi yíì circir páaa laŋki.
58009004	Niin ní sindaariya saraafaŋŋu nìn yú ní bi sèetī talaalub an pu, ní dipoondi dakaau yú bi dū sindaariya ki nyūntì u-kɔkɔ. Dakaayee poonee kibaŋ kiba yú ki sá sindaariya ŋma, niin ní tijin tin bi yíì máanee nìn kā. Dakaa ubaantee poon ní Aarɔn kpɔndɔŋu ŋun nìn púkuḿ nsupumpukumee nì ataŋkpee ŋin pu Unimbɔti nìn ŋmàn̄ dipoondi marabee kā.
58009005	Ní bi dū sindaariya ki mɔ́ɔ́ itūun in sá Unimbɔti nyootee ili ki tɔ́kɔǹ dakaayee pu kí dàkà yii Unimbɔti u-ba bí niin, ní itūunee feeni tèen̄ laakin bi yaa ŋá ikpiti saraau bi cáá fatiku ki yàantée pu. Taa ŋūǹ kí sòoǹ dakaa gbanti bɔti nì u-tuuŋŋi nín sá puee kɔŋkɔnnee.
58009006	Bi nìn ŋá míǹ kɔkɔ ki dɔ́òyee, kudipeepeekaauee poon ní bisaraaŋaliibi kɔ́ò baabadal ki ŋáań bi-saraatuuŋŋi.
58009007	Ama poon diiku laakin bi yíì yii circir páaa laŋkee, usaraaŋakpil baba di kɔ́ò niin dibindi poonee diba ja kí cáá tiwaŋkuti tin u kūū úǹ u-ba kpitii puee fatikuu nì tin bi kūū samaa kɔkɔ nín ŋá ikpiti in kaa nyée fatikuu kí kɔ́ǹ kí ŋá Unimbɔti saraa.
58009008	Unimbɔti Fām nìn dàkà yii, ŋyunti ŋun ní nsan pú diiku dáá bée, nsan nìn kpá unil ń jītí kí kɔ́ circir páaa laŋki.
58009009	An saraabee cántí tibɔti taapu ní ki dàkà timbi díǹ: an dàkà yii saraabi bin binib nìn ŋáań ki jáaḿ Unimbɔti nì bin bi nìn ŋáań bi-kpitii puee kɔkɔ kaa nìn ŋūǹ kí lēēbin ŋáań saraabi gbantee pɔbiliŋin ikpiti bí kpántí deedeedambi Unimbɔti nimiin.
58009010	An sá marab bin bi yɔ́oǹ bi sá tijin nì tinyɔkaal nì tiwun difíntilee bɔti ní. An marabee kɔkɔ sá tiwun pu marab ní kí tin sāā ŋyunti ŋun Unimbɔti dàá dāá cáań tipɔnee.
58009011	Kriisitoo dɔ́miń ki sá-ti usaraaŋakpil un cáań-ti tiŋan tin poon ti bí nee. Úǹ di kɔ́ kusaraadimɔntiiu kun sá kukpaaŋŋu kaa sá binib di máńee, an dàkà yii kuaa sá duulnya doo diiku.
58009012	U kɔ́ diba pu kusaraadiin ki dū u-ba ki ŋá ki kúntì saraabi, an kaa sá nì iŋɔjaa nì anabil fatikuu, an sá úǹ u-ba fatikuu; míǹ ní u ŋá ní ki cáań-ti difiil din kaa cáá dikuntilee.
58009013	Di sá iŋɔjaa nì inajaa fatikuu nì unasal un bi nìn wù ŋŋmi kɔkɔ kí fāā ŋfantam kí ŋá nnyimin kí yàaǹ bin ŋá ikpitee pu án nyāntí ikpiti bi-wunti puee, míǹ yaa ŋūǹ kí fíntí unil kpitiiyee,
58009014	kin ataa aŋa pu ní Kriisitoo un Unimbɔti Fām tútuǹ u dū u-ba ki ŋá saraamɔnti ki tīī Unimbɔtee fatikuu kaa ŋūǹ kí fíntí atuŋkpiti ti-pɔbiliŋ poon tí ŋmā kí nɔ́ɔ́ Unimbɔti un bí dimaŋfalinee.
58009015	Kriisitoo di cáań-ti dipoompɔndi, an nín dàá ŋá pu ní bin Unimbɔti fīīyee ń ŋmā kí fɔ̃ɔ̃ tigaajawan tin Unimbɔti pɔ̃oǹ tàa cáá dikuntilee. Kun pu bi dàá ŋmā kí fɔ̃ɔ̃ tigaajawan gbantee di sá Kriisitoo kpíì ki nyántì-bi bi nín nìn bí dipooŋkpikil poon ki ŋáań ikpiti iŋyee poon.
58009016	Unil yaa bí yii a dàá jī u-fakalee, u yaa kaa láá kpíì saa yòontí.
58009017	Daliŋkin u sòon̄ ki tùkū-si yii sii di dàá jī u-fakalee, tibɔtee kaa láá tūǹ ditundi, see u yaa láā kpíìyee ní á nín yīkì kí tɔ́kɔń difakalee pu kii u nín nìn péētùkū-si puee.
58009018	An pu ní tiwaŋkuti fatikuu nìn nyáń ki wāatì ní dipoompeepeekaal nín ŋúń ki ŋá ditundi.
58009019	Di sá Mooisi nín kàan̄ marab bin kɔkɔ Unimbɔti ŋmàn̄ee ki tùkū samaa kɔkɔ ki dɔ́òyee, ní u yɔ̃oǹ anabil, nì iŋɔjaa fatikuu ki dū nnyim ki ŋmālim̀ ní ki dū tipikuti tin bi mántèe nì tifaal tiba ti bí kii kinunnuuyee ki cáā sèetī fatiku poon ki yàantí takalda un poon bi ŋmàn̄ marabee nì samaa kɔkɔ pu.
58009020	ní ki lì yii: “Fatiku nee di sá dipoondi din Unimbɔti líì-nee daaŋku.”
58009021	U ŋá mimmee ní ki yāaǹ Unimbɔti tantiu un bi gāāyee nì tiwan tin bi cáā ŋáań saraabee kɔkɔ pu.
58009022	Kii mara nín lī puee, yii fatiku ní bi ŋman nìn péēcáā yàantí tiwan kɔkɔ pu ní tí kpántí circir, an puee fatiku yaa kaa nyáńee, unil kaa kāntí u-kpitii pɔ̄tam.
58009023	Bi nín máaǹ kí dī nsan ŋun kí ŋá saraa un, Kunimbɔtidii kun bi máń taapu doo ki nántiǹ kun bí yilpuee nì tin kɔkɔ yú ku-poonee ń nīn bí circiree dee. Ama yilpu saraadiiku kun sá kumɔntiiuee ku-ba nì tin kɔkɔ yú ku-poonee, an bàlfī yii bí ŋá-ku saraamɔnti un jítiǹ taapu doo diiku saraauee.
58009024	Kun puee an kaa sá yii Kriisitoo kɔ́ kusaraadii kun binib máń ki nántiǹ yilpu yɔkɔee poon ní ki ŋá saraa, ama yilpu, Unimbɔti cee ní u kɔ́, ki bí Unimbɔti nimiin kɔŋkɔnnee ki gbàam̄ ti-pu.
58009025	Kí kūtèe, dibindi sá kamaayee, usaraaŋakpil nìn kɔ́ò kusaraadiin circir páaa laŋki nì tiwaŋkuti fatikuu ní kí ŋá saraabi. Ama Kriisitoo úǹ kaa kɔ́ ŋfunyɔm kupaau kí dū u-ba kí ŋá saraa.
58009026	An yaa sá mimmee, doooo duulnya nín kíĺ ki dāa sāā díǹee, u bàà làá jī falaabi ŋfunyɔm kupaau. Ama duulnya nín tɔ́ob́ dikuntil pu nee ní u dɔ́miń ki dū u-ba ki ŋá saraa diba pu kí kúntí ikpiti.
58009027	An péēsá yii báà ŋma ń kpú diba ja ní, ní ŋkúm boonee Unimbɔti ń sòoǹ báà ŋma bɔti.
58009028	Míǹ mbaantiim ní Kriisitoo mun dū u-ba ki ŋá saraa diba ja ki nyántì binib tikpil ikpiti poon, u dàá dāan̄ nliliitiim ama an kaa dāa gítī sá kí nyāntí binib ikpiti poon, ama u dāa dòoń kí fīī bin kíǹ ki kā ki cí-uee ní.
58010001	Juuda yab marab kaa nìn baasii dàkà tiŋan tin Yeesu dàá cáań-tee mbaamɔmin, an nìn péēsá kunaŋu ní. Di sá yii bi nìn péēŋáań saraabi gbanti míǹ ní abintil sá kamaa an kaa kúntí, ama ní an kaa ŋūǹ kí yàntī bí kpántí bimɔntiibi páaa kí sútí kí pìl̄ Unimbɔti.
58010002	Bin bin nìn ŋáań tiwaŋkuti saraabi ki tìì Unimbɔtee yaa nìn ŋá saraa míǹ diba pu bi-kpitii lēēyee, kɔnampu bi bàà nìn gbēeǹ disaraaŋal dooooyee, kun puee baa ti nyí yii bi cáá ikpiti iba bi-pu.
58010003	Ibaamɔnee, an saraabee sá kí nīn téetí binib abintil kamaa bi-kpitii pu ní.
58010004	Kun puee inajaa nì iŋɔjaa fatikuu kaa ŋūǹ kí lēē ikpiti jaanjaan.
58010005	An pu ní ŋyunti ŋun Kriisitoo dàá nīn dòoń duulnyanee, u bí Unimbɔti yii: “Aa là saraabi bin bi ŋáań ki tìì-si á dū bi-kpitii kí pɔ̄-bee, kaa là saraabi bin bi ŋáań ki jáaḿ-see. Man ní a tīī tiwun ḿ dū-tì kí ŋá saraa kí tīī-si.
58010006	Saraabi bin bi ŋáań kí dū tiwaŋkuti tin bi kūūyee kí wò ŋŋmi kɔkɔee kaa fáatí-si, saraabi bin bi ŋáań ki tìì-si á dū bi-kpitii kí pɔ̄-bee kaa fáatí-si.
58010007	An pu ní m bí yii: Unimbɔti, m sèé, m dàá cùú ŋá min dàá fáatí-see, Kii an nín péēŋmàn̄ m-pu min ki yɔ́oǹ a-takaldaunee.”
58010008	Yeesu dá láá péé ki lī yii: “Aa fáatí saraabi bin bi ŋáań ki jáaḿ-see, kaa fáatí saraabi bin bi ŋáań ki tìì-si á dū bi-kpiinti kí pɔ̄-bee.” U nìn lī míǹ nì min kɔkɔ mara di pú nsan yii bí nīn ŋáań saraabi gbanti mimmee.
58010009	Boonee ní ki nìn lī yii: “An pu ní man bí yii: M sèé, Unimbɔti, m dàá cù kí ŋá min fáatì-see.” Ní u lafun dɔ́miń ki kpītì nsaŋkpiki ŋun binib nìn dī ki nɔ́ɔ́ Unimbɔtee ní ki náań mpɔɔn.
58010010	Yeesu Kriisitoo dɔ́miń ki ŋá min fáatì Unimbɔtee. U nín dū u-ba ki ŋá saraa diba pu ki kúntì saraabee pu, u-saraauee di fíntì ti-kpitii.
58010011	Baabadalee usaraaŋal yú u-tundi laŋki ní, ní ki ŋáań bisaraabaantiibi múlmul, ama ní an saraabee kaa ŋūǹ kí lēēunil kpitii.
58010012	Ní Kriisitoo úǹ dū u-ba ní ki ŋá saraa un bí kí nīn cá jaanjaanee diba pu timbi kpitii pu. Boonee ní ki cūtìi kāl̀ Unimbɔti ŋaŋgiil pú.
58010013	U kā niin ki cí ŋyunti ŋun Unimbɔti dàá dāá dū u-nannanliibi kí ŋá u-taapu ú tāāyee.
58010014	Di sá yii saraabambaanti ní u ŋá ní an fíntì binib kpitii ní saraa gbantee cáá mpɔn kí nīn cá, kí gàntī-bi kí yɔ́oń bí nīn ŋān̄ Unimbɔti nimiin.
58010015	Unimbɔti Fām lī yii míǹ ní an lafun sá. Mpeekaamee mi bí yii:
58010016	“Ti-Dindaan bí yii dipoondi din m dàá dāá líí-bi ŋyunti gbantee sèé: M dàá dāá dū m-marab kí ŋá bi-pɔbiliŋin ní bí ŋmā kí nīn nyí min m lèe, ní kí tí ŋmà marab gbanti bi-landɔkɔin bí ŋmā kí nīn ŋúb́-bi kí taa súntí.”
58010017	Ní nliliitiimee mi gítī bí yii: “Maa làá dāá gítī téetí bi-kpitii nì bi-yìntitam pu dalba dalba.”
58010018	Di sá bi yaa dū unil kpitii ki pú-uee, an kaa ti cáá saraa ubɔ ú gítī ŋá ikpitee pu.
58010019	An puee nnabiyaamu, Yeesu nín kpíì ki nyántì u-fatikuuee ní nsan dɔ̃oǹ tí jītí kí kɔ́ circir páaa laŋki laakin Unimbɔti bée.
58010020	An sá nsampɔɔn ŋun tìì dimaŋfalee ní Yeesu pīitì-ti. Ŋŋaabu ŋun nìn pītì circir laŋki nì circir páaa laŋkee ní u cúū cátì an nín dàá ŋá pu tí jītí kí kɔ́ circir laŋki Unimbɔti nimiinee. Ŋŋaabuee di sá u-wunti.
58010021	Ti nín cáá usaraaŋakpil un Unimbɔti kāaǹ u-dicaŋku puee,
58010022	tí sútí kí pìl̄ Unimbɔti nì dipɔbil diba nì dimákabaamɔndi, kí fíntí ti-pɔbiliŋ poon ilandɔkɔkpiti án nyā dándan, kí dū nnyim min ŋān̄ circiree kí fàl̀ ti-wunti ń nyā circir,
58010023	kí nīn gbíntì ki ŋúb́ ti-mákal din ti lì yii ti cááyee gbīm gbim, kun puee u nín pɔ̃oǹ yii u dàá ŋá miŋyee, u dàá lafun ŋá míǹ ní.
58010024	Tí nīn ŋúb́maan tɔb tiŋan kí nīn nyàatī tɔb, ti-neendi ń mòtīí nīn wīintí, kí nīn ŋáań atummɔnti,
58010025	kí taa fá Kriisitoo nikitil kpafil kii biba nín dū ki fá pu kaa ti dòońee, ama nín̄ tììmaan tɔb kunyannyaau kun puee nimbi ni-ba nyí yii ŋwiin ŋun ti-Dindaan dàá gítińee tɔ́obiń.
58010026	Ti yaa béè ibaamɔn ní ki fɔ̃ɔ̃-i, ní boonee ti gbíntì ki nìkì ki ŋáań ikpiti ti nín là puee, tí béé yii saraa ubɔ gítī kpá bí ŋá án lēē ti-kpitii.
58010027	Ama tin kíǹ tí nīn cée di sá ditafadaalkpaandi din sá ŋŋmi ki gà lìblib ki dàá wò Unimbɔti nannanliibee.
58010028	Un yaa nìn yīntiǹ Mooisi marab, ní binib bili kii bita yaa lēēseera yii bi ká u nín yīntì puee, bi kù-u ní baa sūǹ u-saai.
58010029	Ní kpèè ditafadaaldi dilar ní un kpēēUnimbɔti Jipɔɔn fam kaa dū fatiku un Unimbɔti dū ki líì-ti dipoondee ki yíiń tibee máaǹ? Ama fatikuee ní bi dūu fíntì u-kpitii, ní boonee u kíǹ ki kɔ̄ntí Unimbɔti Fām min min pú-u an yimɔɔlee diŋuul.
58010030	Ti nyí, an sá Unimbɔti di lī yii: “An sá man Unimbɔti di dàá dāá tò ipɔntoon, man di dàá dāá pà tipaal,” ní ki gítī bí yii: “Man di dàá dāá sòoǹ m-samaau bɔti.”
58010031	Sii un yaa kɔ́ Unimbɔti un bí nee bɔtinee, an dɔ́ò sii pu!
58010032	Téetímaan ŋkpikim ni nín nìn fɔ̃ɔ̃ Kriisitoo ki kíí ki ká ŋwalfi ŋuŋyee, nì falaabi bin ní ni nìn jíń tikpil kaa fātìi tɔ́ee.
58010033	Iyunti ibee bi sìí-ni, iyunti ibee bi cáǹ-ni diniwul nimiin ki sàantí, iyunti ibee ni bí ki sūǹ bin bi sàantée saai.
58010034	Míǹ ní ni nì bisarkadambi yākatì bi-falaau, bi yaa cúú ni-wanti ki fɔ̃ol̀ an kaa páb́-ni, ni-pɔbiliŋ sòm̀ kun puee ni nyí yii ni cáá tigaajamɔntiil tin dàá nīn bí jaanjaanee an dɔ̄ yilpu.
58010035	An puee ní taa páatí ni-mákal, ipaatikpaan dɔ̄ ki cí-ni.
58010036	An máaǹ ní nīn cáá dipɔɔndi ní kí ŋmā kí ŋá min Unimbɔti lèe kí wàatī ní kí nín ká tin u pɔ̃oǹee.
58010037	An bí kii an nín ŋmàn̄ Unimbɔti takaldau poon puee yii: “An kíǹ ŋyunti fiii nàanyɔkɔ ní un dàá dāan̄ee ń bàń, an kaa làá ti yúntí.
58010038	Un bí deedee m-nimiinee fookiiu pu ní u dàá ŋmátí, ama u yaa gítì u-boonee, maa dāa gítī fáatí u-bɔti.”
58010039	Taa sá bin gítí bi-boon ki wáŋkée, ama ti sá bin fɔ̃ɔ̃ ki kíí ki cáá dimaŋfalee ní.
58011001	Á nīn cáá fookiiyee taapu sá yii: á nīn cɔ́tí tiwan tin pu a mákée, ama aa wāĺ-tì ní ki nyí yii tì bí.
58011002	Fookii un Unimbɔti nib dooooyee yab nìn cááyee pu ní bi ká disindi Unimbɔti cee.
58011003	Fookii un ti cáá Unimbɔti puee di yì-tì ní ti nyí yii an sá nì u-nyɔɔbundi ní u dū ki náań duulnya, di sá duulnya wanti tin kɔkɔ ti wāĺ nee nyánní dinyɔɔbundi din taa wāĺee poon ní.
58011004	An sá fookii un Abeel cáá Unimbɔti puee di yì-tì saraa un u ŋá ki tīī-uee ŋān̄ ki jítiǹ Kayeen yɔu. U-fookiiu gbanti pu ní u kpántì deedeedaan Unimbɔti cee, kun puee Unimbɔti fɔ̃ɔ̃ u-saraau. U-fookiiu puee, nì min kɔkɔ u kpíìyee, u-bɔti bí bi sòoǹ díǹ.
58011005	Eenɔki fookiiu un u cáá Unimbɔti puee di yì-tì ní waa kpíì, Unimbɔti yɔ̃oǹ-u ki cáá-u ki jɔ́miǹ u-cee ubɔ kaa ti ká-u. Unimbɔti takaldau poon lī yii Eenɔki nìn péēfáatì Unimbɔti dooooyee ní ki wāatì u dāa nín yɔ̃oǹ-u.
58011006	Unil yaa kaa fɔ̃ɔ̃ Unimbɔti ki kííyee, udaan kpá kí fáatí-u. Di sá yii un là kí sútiń kí pìl̄ Unimbɔtee máaǹ kí nīn nyí yii Unimbɔti bí, ki tìì bin nyàab̀-u nì dipɔbil dibee ipaati.
58011007	Fookii un Noowee cáá Unimbɔti puee di yì-tì ní Unimbɔti nín kpáafì-u yii nnyiŋgbeen dòońee, u fɔ̃ɔ̃ ki kíí kaa láá ká-mì, ní ki kíĺ ki bíī kpáà meela un poon u nì u-dicaŋku dàá kɔ́ kí ŋmátée; u-fookiiu un u cáá Unimbɔti puee di dàkā duulnya yab bɔkpil ní úǹ kpántì deedeedaan Unimbɔti nimiin.
58011008	Fookii un Abraam cáá Unimbɔti puee ní Unimbɔti nín yíiń-u ki bí ú yīkì u-tiŋkin kí nīn cá kitiŋ kin u dàá pòon̄ kí tīī-uee nee, ní u lafun yíkì míǹ kaa nyí laakin pú ní u túĺ ki cée.
58011009	Nì fookii un u cáá Unimbɔti puee ní u bàn̄ kitimpooŋkaain ki gāā tanti ki kɔ́ò kii unicaanee, míǹ ní Isaaki nì Jaakɔb bin mun nìn yíkì ki tɔ́kɔǹ dipoondi gbanti puee nìn gāā tantib ki kɔ́ò.
58011010	Di sá Abraam nìn kā ki cí kitiŋkpaaŋŋi kin diiŋŋi Unimbɔti u-ba kítì ki máń, ŋi yú ki pɔ̄ɔ̄yee ní.
58011011	Fookii un Saaraa cáá Unimbɔti puee di yì-tì ní nì min kɔkɔ u nìn púĺ ki jítì mmaal puee, u ŋúń ki màl̄ ki kpántì ditimbundi na, kun puee u nìn fɔ̃ɔ̃ ki kíí yii Unimbɔti nín pɔ̃oǹ miŋyee, u dàá ŋá míǹ.^fc^
58011012	Míǹ ní Abraam unibaanti un púĺ ki jítì mmaal puee màl̄, u-naantiibi būtì nnibiim an kpátì kii iŋmalbijaayee, baa ŋūǹ kí kàaǹ-bi ali kii bi nín kaa ŋūǹ kí kàaǹ dibul din dɔ̄ tiŋku gbandee puee.
58011013	Nì fookii poon ní an nibee kɔkɔ dūu kpíì kaa kpáàā fɔ̃ɔ̃ tin Unimbɔti nìn pɔ̃oǹee, ama bi ká tì nín páaǹní ndan ki dòońee, ní bi jáam̀-tì, ní ki bí yii bíǹ sá binicambi ní ki kɔ́ò duulnyan.
58011014	Bi nín sòoǹ miŋyee dàkà ki cántí-ti yii bi bíī nyàab̀ kitiŋ ní kí nīn kɔ́ò.
58011015	An yaa nìn sá kitiŋ kin poon bi nìn yíkèe pu ní bi yaa nìn bíī yáliŋkée, bi bàà nìn ŋūǹ kí fàtīí nīn gítí niinaa!
58011016	Ama ibaamɔnee, bi nìn baasii nyàab̀ kitimmɔntiii ní, an dàkà yii yilpu tiŋki. An pu ní bi nín yíì Unimbɔti yii bi-Nimbɔtiuee, an kaa cáá-u icoo kun puee u bɔ́ntì-bi kitiŋ ki yɔ́oǹ yilpu.
58011017	-
58011018	Fookii un Abraam cáá Unimbɔti puee di yì-tì ŋyunti ŋun Unimbɔti nìn cɔ́ŋkì-u ki bí yii ú dū u-jipɔmbaabil Isaaki kí ŋá-u saraayee, waa nìn ŋmɔ́ mmɔ́ɔn ki là kí dū-u kí ŋá saraa, nì min kɔkɔ úǹ Abraam ní Unimbɔti nìn pɔ̃oǹ yii: “Isaaki di dàá bùtī a-maaliŋu ŋun dàá dāá fɔ̃ɔ̃ a-yindee.”
58011019	U nìn fɔ̃ɔ̃ ki kíí yii u yaa dū u-biki ki ŋá saraa ki tīī Unimbɔti, Unimbɔti dàá fàtīí fìkitī-kì, míǹ ní an lafun ŋá kii u fīkitì-kèe. Unimbɔti gíiǹ u-biki ki tīī-u kun puee Abraam ŋman nìn péēkūū-kì ní.
58011020	Fookii un Isaaki cáá Unimbɔti puee di yì-tì ní u nìn mēēUnimbɔti ki bīiǹ Jaakɔb nì Eesayu pu, án nīn ŋān̄ kí tīī-bi fool boon.
58011021	Fookii un Jaakɔb cáá Unimbɔti puee di yì-tì u nín púĺ ki cīkiǹ ŋkúmee, u mēēUnimbɔti ki bīiǹ Jooseefi biyaamu liitil pu ki nyīī u-kpɔndɔŋu pu ki nyɔ́ŋkí Unimbɔti.
58011022	Fookii un Jooseefi cáá Unimbɔti puee di yì-tì ní u nìn nyí yii Unimbɔti dàá dāá nyāntí Israyeel yab Eejipiti tiŋkin, an pu ní u nín púĺ ki tɔ́ob́ ŋkúmee u tùkū-bi ki síiǹ yii bi yaa láā nyántì-bi bi kùǹee, bí dāá kpáaǹ u-kpabiŋ.
58011023	Fookii un Mooisi baa nì u-na nìn cáá Unimbɔti puee di yì-tì ní bi nín màl̄ Mooisee, bi dū-u ki bál̀ ali iŋmal ita, kun puee bi nín ká kibiki nín ŋān̄ miŋyee baa ti fāŋkì ubɔti marau un u yɔ́oǹ yii bí kpò mbiyaamuee.
58011024	Fookii un Mooisi cáá Unimbɔti puee di yì-tì ní u nín wíiǹee, u yíì yii waa là kí nīn sá ubɔti Faraaɔn bisal jipɔɔn,
58011025	ki là kí nīn bí Unimbɔti nikitilin bí kpāfì bi-kɔkɔ kí sàaǹ. Míǹ mɔ̄ǹ-u ki jítiǹ ú nīn bí ikpitin ki jīǹ mmɔn ŋun kaa làá yúntée.
58011026	U ká yii, ú jī falaa kii Kriisitoo nín dàá dāá jī uŋyee ŋān̄ ki jítiǹ Eejipiti gaajawanti kɔkɔ, kun puee u nìn wāĺ ipaati in bí nyɔkɔpuee ní.
58011027	Fookii un Mooisi nìn cáá Unimbɔti puee di yì-tì ní u nìn yíkì Eejipiti tiŋkin, kaa fāŋkì diŋuul din ubɔti fɔ̃ɔ̃yee pu, ní ki ŋúb́ Unimbɔti un baa wāĺee bɔti an píkí gbīm gbim kii u wāĺ-uee.
58011028	Fookii un u cáá Unimbɔti puee di yì-tì u nìn fɔ̃ɔ̃ Unimbɔti nyɔkɔ ki jíń apibil jiŋaaliu, ki yāntì bi dū ipiiyee fatikuu ki ŋmītì mpunyɔmu pu, an nín dàá ŋá pu ntūun ŋun dàá kpò Eejipiti yab jipɔŋkpilibee ń taa gbēēIsrayeel yab báà ubɔee.
58011029	Fookii un Israyeel yab cáá Unimbɔti puee ní bi dūtì dimɔɔmandi kii kitiŋkuliŋŋee, ama Eejipiti yab mun mākaǹ kí dùtī ní dimɔɔl dū-bi ki náĺ.
58011030	Fookii un Israyeel yab cáá Unimbɔti puee di yì-tì bi nìn cūtì ki cɔ̃om̀ ki māntì Jeeriikoo tiŋki, iwiin iluli dalee agun cúū kpīkitì ki lítì.
58011031	Fookii un Raabi kinimpulaakpaayee nìn cáá Unimbɔti puee di yì-tì ní baa nìn kūū-u ki kpáaǹ binikpitib kun puee u nìn ŋá tiniti ki fɔ̃ɔ̃ binib bin bi nìn tú bí cù kí cɔ̄ŋkì kitiŋee.
58011032	M dàá gítī lì yii ba? Mpaan kaa bí-mi ḿ sòoǹ Geedeeɔn, Baraaki, Samsɔn, Jeefitee, Dafiidi, Samueel nì Unimbɔti bɔnaatiliibi pu.
58011033	Bi fookiiu un bi cáá Unimbɔti puee di yì-tì ní bi nìn jáà ki jīǹ bibɔtiibi bin kíǹee nì bi-timmu. Biba mun fookiiu pu ní bi yāntì binib ŋáań tin bí deedeeyee, ní biba mun fookiiu pu ní bi fɔ̃ɔ̃ tin Unimbɔti pɔ̃oǹ-bee. Bi cúú biba ki tɔ́ laakin bi kpàá igbikintee ní iaa ŋúń ki tábitì i-nyɔmmu ní kaa nín ŋúń ki ŋá-bi tiba bi-fookiiu pu.
58011034	Ŋŋmi gà lìblib bi téé biba ki tɔ́ poon, an kaa ŋá-bi tiba bi-fookiiu pu. An bàà sá bí kpò biba nì njimu ama fookii un bi cáá Unimbɔti puee bi ŋmátì. Biba nìn būǹ ki pɔ́ɔkì, biba nìn sá ŋwɔsɔfimu bi-fookiiu puee bi kpántì bibaatandambi. Biba fookiiu puee bi cúú bi-nannanliibi.
58011035	Binimpoobi fookiiu un bi cáá Unimbɔti puee di yì-tì bi fīkitì bi-yab bin kpíìyee ki tīī-bi. Bi cúú biba, bi-fookiiu puee, bi kíí bí gbá kí kpò-bi, kun puee bi nyí yii bi dàá dāá fìkitī kí nīn kíǹ ki bí dimaŋfal din kaa cáá dikuntilee ni.
58011036	Bi bēel̀ biba ki gbáń-bi anaalab, ki gúĺ biba nì ikusaka ki cáā tɔ́ sarka.
58011037	Biba fookiiu un bi cáá Unimbɔti puee, bi yáŋkì-bi ataŋkpee ki kūū, ki sēekìi nābitì biba agin ali, ki dū njimu ki kūū biba. Biba kaa nìn cáá tiba kí pèen̄ see ipii nì iŋoobu gbani ní bi pēē, biba mun sá bisoodambi, ní bi páb́ biba ki sàantí-bi ní bi sáń ki pɔ́otí ajan kɔkɔ.
58011038	Binib gbanti circiriu puee baa bàà máaǹ kí kàl̄ duulnyan doo. Bi nìn yíkí ní ki cá kupɔɔun nì ajoon pu, ki kɔ́ò itaŋkpalɔkɔn nì afalgin ni.
58011039	Unimbɔti u-ba ká yii an nibee kɔkɔ lafun fɔ̃ɔ̃-u ki kíí, ama nì míǹ kɔkɔee, baa nìn fɔ̃ɔ̃ tin Unimbɔti nìn pɔ̃oǹee.
58011040	Kun puee Unimbɔti bɔ́ntì tin sá timɔntiilee ki yɔ́oǹ, kaa dá láá dūu tīī-bi ki cíitì ti-kɔkɔ yaa kpáfèe, ú dūú yàkatī-ti.
58012001	Kii kunipaau kun nìn cáá fookii Unimbɔti puee nín māntì ki tú-ti pu, ki kpèé-ti puee, ní yàntī tí fámaan atuŋkpiti ŋin cāabìń-ti digìńdee nì ikpiti in kaa pɔ̄ɔ̄-ti dicuulee, kí sāǹ nì dipɔɔndi ditaatandi din Unimbɔti náká ki yɔ́oǹ tí sāǹee.
58012002	Ti-nimikpeeŋu ń nīn cɔ́ Yeesu ti-yidaanu un nāantí fookii ti-ni kí tin cáá kátí-kuee pu. U kíí ki kpíì ndɔpuntikaa kúm min sá icoo nì kpeefamee, kun puee u nìn nyí dipɔɔpindi din dɔ̄ ki cí-uee pu. Kɔŋkɔnnee u cūtìi kāl̀ Unimbɔti ŋaŋgiiliŋu pú dibeelin.
58012003	Ní dàkafì u nín kaa mɔ́tì u-ba pu ki gīī digìńdi din binikpitib ŋaanee, an di ŋūǹ kí yàntī ní taa pɔ̄ nsan diwuŋyɔtil ń kɔ́-ni.
58012004	Doooo nee naa láá jáń nì ikpiti ali fatiku nyáń.
58012005	Ni súntì isaŋki in Unimbɔti nìn sáŋkì-ni kii utikpil nín sáŋkí u-jipɔmbi pueeee? U nìn bí-ni yii: “M-jipɔɔn, ti-Dindaan yaa bíī dàkà-see á taa dūú kpèè fam. U yaa dáaĺ a-tafalee á taa yòtī a-wunti.
58012006	Kun puee un ti-Dindaan néeńee ní u dàkà, ní ki dátí bin kɔkɔ u fɔ̃ɔ̃ ki ŋá u-jipɔmbee tafaliŋ.”
58012007	An puee, Unimbɔti yaa bíī sáŋkí-nee, ní pɔ́ɔǹ ni-ba, ni nín sá u-biyaamuee pu ní u ŋáań-ni míǹ, kun puee kibiki kpá ki-baa kaa sáŋkí-kì.
58012008	Ubaati yaa bíī dàkà u-biyaamu ní kaa bíī dàkà nimbee, mimmee waa yì nimbi, naa sá u-bimaalkaamu.
58012009	Tí kpèè ti-baabi bin màl̄-tee nín dàkà-ti ti tɔ́-bi miŋyee, kin ataa aŋa ní taa máaǹ kí nīn tɔ́ Ubaati un yì ŋfāmee kí ká dimaŋfal!
58012010	Ti-baabee, bíǹ dàkà-ti ŋyunti ŋubɔ ní kí tin sāā min bi lèe ní kí gbēeǹ, ama Unimbɔti úǹ nín dàkà-tee an sá ti-ŋanti ní, kun puee u là tí nīn bí circir kii úǹ-uee ní.
58012011	Ibaamɔn didàkal kaa mɔ̄, ŋyunti ŋun a bí di-poonee an wù ní, ama boonee, bin bi dàkēe kpántí binimɔntiibi ní kí páatí dipɔɔsɔŋkil nì deedeebitam.
58012012	An puee, nimbi bin ŋalii nì ni-taaŋi yɔ̄tèe, pɔ́ɔm̀maan ni-ba kí ká kunyannyaau,
58012013	kí nìkī ni-taatandi kí dī nsan ŋun tèen̄ee pu an nín dàá ŋá pu ditaal din wùee ń taa gíí ama dí pɔ̄ɔkèe.
58012014	Ní pɔ́ɔǹ ni-ba ŋgbansɔŋfi ń nīn bí ni nì báà ŋma kansikin, kí nīn bímaan circir. Kun puee un yaa kaa bí circiree kpá kí ká ti-Dindaan.
58012015	Ní nīn nyíǹ ni-ba ubɔ ń taa fá diyimɔɔl din Unimbɔti tīī-tee, kí nīn nyíǹ ni-ba ubɔ ń taa kpántí kii kisubiki kin cáá tiloolee kí dū u-lootee kí bīil̀ kunipaau;
58012016	kí nīn nyíǹ ni-ba ubɔ ń taa ŋá tilaakpaal, kí taa kpèè Unimbɔti fam, kii Eesayu nín nìn ŋá pu, tijin puee u dū u-kpiti ki nyáfèe.
58012017	Kee, ni nyí yii boonee u nìn là kí fɔ̃ɔ̃ ujipɔŋkpil nín fòol̄ u-baa cee difakal puee waa ti káà? Nì min kɔkɔ u dū nnyinnyim ki nyàab̄ u nín dàá dī pu kí kpántí min u nìn lēe, waa ká.
58012018	An kaa sá dijool kii Siinaayi joolee ní ni sútìń ki pìl̄: laakin ŋŋmi wù, dibɔmbɔndi dɔ́miń, kubuŋkpaaŋŋu jítì,
58012019	ní dikantándi búń ki pɔ̄ɔ̄ kpāŋkpam, ní nneen ŋubɔ sòon̄ee. Israyeel yab nín gbìl̄ nneenee puee ní bi gbāam̀ yii ŋú taa ti sòoǹ.
58012020	Kun puee tibɔti gbanti pɔ̄ɔ̄ tikpil bi fāŋkì Unimbɔti nín sòon̄ yii, un yaa gbēēdijool neeyee, báà an yaa sá kuwaŋkuluuaaa, bí yāŋkì-ku ataŋkpee kí kpòee.
58012021	An nìn cáá dipɔɔbiildi kaa bí ŋkpèé, ali Mooisi u-ba bí yii: “M fāŋkì ki yɔ́kɔ́.”
58012022	Ama nimbi dɔ́miń Siiyɔn jool taapu ní, nì Unimbɔti un bí dimaŋfalinee dumpu Jeerusaleem un bí yilpuee, laakin itūun cutimaanyi kpátì ki bí mmɔn nee.
58012023	Nimbi dɔ́miń laakin bin sá Unimbɔti biyaamu mun u péé péé ki màl̄ bi yiŋŋi ŋmàn̄ yilpuee kpáfée ní. Ni dɔ́miń Unimbɔti u-ba cee ní, úǹ di sòoǹ binib kɔkɔ bɔti nì binib bin bí deedee Unimbɔti yāntì bi-nammu kpántì mmɔntiimu baa kāntí mu-pu tikpitil tibee.
58012024	Nimbi dɔ́miń Yeesu un cáań-ti dipoompɔndi ki dū u-ba ki tīī u-fatikuu fíntì-tee cee ní, u-fatikuuee sòoǹ tiŋan ki jítiǹ Abeel^fd^ yɔu.
58012025	An puee ní nīn nyíǹ ni-ba kí taa yíí un bí ki sòoǹ nì ni nee nyɔkɔ. Bin nìn yíì kaa fɔ̃ɔ̃ un nìn bí bi-cee taapu doo ki sòoǹ nì bee nyɔkɔee, bi nìn dáaĺ bi-tafaliŋ ní, kin ataa aŋa ní ti yaa yíì kaa fɔ̃ɔ̃ un nyánní yilpu ki sòon̄ nì tee nyɔkɔee, taa kāntí ditafadaaldi!
58012026	U nín nìn sòon̄ dijool puee, kitiŋ nìn cīŋkì ní, ama kɔŋkɔnnee u pɔ̃oǹ yii u dàá dāá gítī cìŋkì kitiŋ, niinee an kaa dāa sá kitiŋ ŋmaniŋma, u dàá dāá cìŋkì kí kpáaǹ yilpu mun.
58012027	An dàkà yii u dàá cìŋkì tin kɔkɔ u náańee, ní tin kaa bá ki pɔ̄ɔ̄yee ń lítí kí wāŋkì kí kíń tin bá ki pɔ̄ɔ̄yee.
58012028	Kii Unimbɔti nín kāaǹ-ti dibeel din bá ki pɔ̄ɔ̄yee poon puee, tí jāam̀-u u-ŋanti gbanti pu kí nīn ŋáań min fáatì-uee kí nīn tɔ́-u nì tifaandi poon kí dàkà-u yii ti nyí tiŋan tin u ŋá ki tīī-tee.
58012029	Kun puee ti-Nimbɔtiu sá ŋŋmi ŋun wù ki céetée ní.
58013001	Ní nīn néeḿmaan tɔb kii nnabiyaamu nín néeń tɔb puee án taa gbèen̄,
58013002	kí téetí yii ni máaǹ kí nīn fòol̄ binicambi, kun puee biba nìn fɔ̃ol̀ binicambi míǹ ní ki dāa kpáàā fɔ̃ɔ̃ Unimbɔti tūuni kaa béè.
58013003	Ní téetí bisarkadambi pu kí jī bi-falaau kii ni nì bi kɔkɔ di kpáfì ki bí sarkanee, kí téetí bin bi sàantée pu kii ni nì bi kɔkɔ ní bi kpáfì ki sàantée.
58013004	Un sá kamaa ń nīn tɔ́ uninja nì unimpu nín máaǹ kí cáá tɔb miŋyee nì bi nín máaǹ kí nīn bí tɔb miŋyee, kun puee Unimbɔti dàá dāá dáaĺ tilaakpaal nì tijɔkɔndi dambi tafaliŋ.
58013005	Ní taa yàntī nnimineel ń jī ni-pɔbiliŋ poon mpaan, ama ní yàntī án nīn mɔ̄ǹ-ni fiii un ni cááyee pu, kun puee Unimbɔti lī yii: “M kpá kí yàntī-si fam, maa làá dū-si kí fá míǹ jaanjaan.”
58013006	An pu ní ti cáá dimákal kí lì kí tɔ́kɔń dinyɔɔbundi nee pu yii: “Unimbɔti di jòoń-mi, an puee maa fàŋkí tiba, unil dàá ŋmā kí ŋá-mi mana?”
58013007	Téetímaan ni-kpilib bin nìn dàkā-ni Unimbɔti bɔtee pu, kí dàkafì kí kpèè min ní bi nìn nɔ́ɔ́ Unimbɔti ki dāa kpíìyee, ki mun ń bīfì bi-fookiiu un bi cáá Unimbɔti puee.
58013008	Kun puee Yeesu Kriisitoo kaa kpántí u nín nìn péē bí puee, míǹ ní u gbíntì ki bí díǹ, ki dàá nīn péēbí míǹ kí nīn cá jaanjaan.
58013009	Binib nyántì tibɔpɔn tin nyáń tibee ki dàkà ní taa yàntī bí dū an bɔtee kí dàkà-ni ní gáatí. An ŋān̄ yii diyimɔɔl din Unimbɔti pú-tee pu ní tí nīn kāntí mpɔn, án taa nín̄ sá marab bin binib ŋúb̀ ki kòɔ́ tijin tibee pu, bin ŋúb̀ an marab gbantee kaa ká ipaati iba poon.
58013010	Timbi saraafaŋŋu ŋun ti cááyee, Juuda yab saraaŋaliibi kaa ŋūǹ kí jī nsaraafan gbanti pu jinti.
58013011	Di sá Juuda yab saraaŋakpiliu nìn kù tiwaŋkuti ní kí lēēfatiku kí kɔ́ǹ circir páaa diikun kí ŋá saraa binib kpitii pu, ní kí yòon̄ tiwaŋkutee kí nyāntí kitiŋ kpaanceetiŋu kí dūú wò ŋŋmi.
58013012	Míǹ mbaantiim ní bi ŋá Yeesu, bi nyántì-u kitiŋ kpaanceetiŋu ní ki kūū-u. An ŋá míǹ u-fatikuu ń fíntí binib kpitii.
58013013	An puee ti mun ń nyā kitiŋ kpaanceetiŋu kí cù u-cee bí bèel̀-ti kii bi nín bēel̀-u puee.
58013014	Kun puee duulnya kaa sá-ti kitiŋ kin dàá nīn bí ki cá jaanjaanee, an pu ní ti bí ki nyàab̀ yilpu tiŋki kin dàá nīn bí jaanjaanee.
58013015	Yeesu puee ti-nyɔŋkii ń nīn sá saraa ti tìì Unimbɔti múlmul, an dàkà yii tí nīn pàkà u-yindi kí taa gbèen̄.
58013016	Ní taa súntí tiŋan diŋal pu, kí nīn tútuǹ tɔb, míǹ di sá saraabi bin ŋān̄ Unimbɔti ceeyee.
58013017	Ní nīn tɔ́ bin kpòotī-nee kí sìntī ni-ba taapu kí tīī-bi, kun puee bíǹ di mɔ́tí ni-nammu pu, boonee bi dāa cáá kí kàaǹ Unimbɔti nimiin bi nín kpēē ni-nammu ki gíiǹ miŋyee. An puee, ni yaa tɔ́-bee, bí mun ŋáań bi-tundi nín sá puee nì dipɔɔpindi ní, ama bi yaa ŋáań ni-pu ditundi bi-pɔbiliŋ kaa sòm̀ee, nimbi ní an gīintí boon.
58013018	Ní nīn gbíntì ki mèé ti-pu. Ti nyí ti-pɔbiliŋ poon yii ti ŋá tin máaǹ tí ŋée, ti là ŋyunti kɔkɔ poonee tí nīn ŋáań min bí deedeeyee.
58013019	M là ní baasii mèè m-pu, Unimbɔti ń pɔ̄-mi nsan ḿ ŋmā kí gítiń ni-cee malaa.
58013020	-
58013021	Unimbɔti un tìì ŋgbansɔŋfi ki fīkitì ti-Dindaan Yeesu ditaŋkpiilinee ń tīī-ni mpɔn ní ŋmā kí nīn ŋáań tin kɔkɔ fáatì-uee. Yeesu di kpántì unaakpaakpil u-fatikuu un Unimbɔti líì-ti dipoondi din kaa cáá dikuntilee pu. Yeesu Kriisitoo puee ú dū-ni kí ŋá min fáatì-uee. Úǹ Yeesu Kriisitoo ní bí nīn péē tìì tinyool kí nīn cáā cá jaanjaan! Ameen.
58013022	Nnabiyaamu, tibɔti tin m ŋmàn̄-ni nee kaa fòkò, m mèé-ni ní jī kimɔtii kí pīlfì m-saŋkii gbanti.
58013023	M là ní kpáàā béé yii bi líì ti-nabiki Tiimootee sarkan. U yaa bāań ti-cee malaayee, man nì u di dàá táá kí dāá màntì ni-pu.
58013024	Ní jāam̀ ni-kpootiliibi bin kpòotī-ni nnimbɔtisan poonee nì bin kɔkɔ nɔ́ɔ́ Unimbɔtee. Ti-nabiyaamu mun bí Italii tiŋkinee jáaḿ-ni.
58013025	Kriisitoo ŋanti ń nīn bí ni-kɔkɔ pu.
59001001	Man Jaaki un sá Unimbɔti nì ti-Dindaan Yeesu Kriisitoo tɔntɔnliuee di ŋmàn̄ takalda nee. M jáaḿ nimbi tinaakɔti salaa nì tili tin yàl̄ ki kɔ́ duulnya jaŋŋi kɔkɔnee.
59001002	M-nabiyaamu, diniminaamandi nín bí puee nì di-nyɔkɔm yaa bāań ni-puee, ní yàntī án nīn mɔ̄ǹ-ni tikpil,
59001003	kun puee ni nyí yii diniminaamandi gbanti yaa bāań ki cɔ́ŋkì ni-fookiiu ní ni yaa gbíntì ki yú, kaa lítèe, kimɔtii ní an cāabìń-ni.
59001004	Ama ní nīn cáá kimɔtii míǹ kí tin kátí-ku, an nín dàá ŋá pu ní kpántí biniŋmambi bimɔntiibi, ni-bimbim poon, tiba nì tiba ń taa lɔ́ɔ́-nee.
59001005	Míǹ puee, ni-kansikin ubɔ yaa lɔ́ò iciinee, udaan ń mèè Unimbɔti un mɔ̄ ki pūǹ báà ŋma nì dipɔbil diba, kaa wòoǹee, u dàá tīī-u.
59001006	Tin bée di sá yii udaan ń nīn máká yii u dàá fɔ̃ɔ̃ kun u bíī mèéyee kí taa gùgufì, kun puee un mèé ki gùgufēe náań nì kii dimɔɔl nyim min kubuŋu téekí ki cáǹ ajan kɔkɔee ní.
59001007	An niliuee ń taa dàkafì yii u dàá ŋmā kí fɔ̃ɔ̃ tiba ti-Dindaan cee,
59001008	kun puee u cáá ilandɔkɔ ili ili, kaa dìŋfī nsambaanti.
59001009	Án nīn mɔ̄ǹ kinabiki kin di sá usoodaanee kun puee Unimbɔti yɔ̃oǹ-u yilpu.
59001010	Míǹ ní án nīn mɔ̄ǹ kinabiki kin di sá ugaajee kun puee Unimbɔti sīntiǹ-u taapu: di sá u dàá dāá gbátí kí lítí kii mpumpukumee ní.
59001011	Ŋwìiń yaa nyáń ki píĺ sīnsiŋee, ní mpumpukum ń kpā ní kí gbátí kí lítí, ní mi-nyaaŋku ń wāŋkì. Míǹ mbaantiim ní ugaaja dāa bí u-tuuŋŋi poon ní kí kpáàā wāŋkì.
59001012	Án nīn mɔ̄ǹ sii un di yaa bí diniminaamandin ní ki pɔ̄ɔntí ki ŋmèéyee, kun puee a yaa ŋmēēmíǹ ki tin kátì-kuee, Unimbɔti dàá pà-si tipaal tin sá mmaŋfafɔkɔn ŋun u pɔ̃oǹ ki yɔ́oǹ bin néeń-uee.
59001013	Sii un yaa bí diniminaamandinee ń taa lì yii: “Unimbɔti di bíī cɔ́ŋkí-mi.” Kun puee tiba kaa ŋūǹ kí yàntī Unimbɔti ń ŋá tikpitil, ní úǹ u-ba mun kaa yàntī ubɔ ń ŋá tikpitil.
59001014	Ama an sá a-nimitaataam di kíiĺ-si ki téekí-si ki cáǹ ikpitin.
59001015	Nnimitaataam yaa kɔ́-see, ní mí màal̀ ikpiti, ní ikpiti yaa wíiǹee ní í cáań ŋkúm.
59001016	M-nabineeŋkaamu, ní taa ŋmàtim̀maan ni-ba.
59001017	Tiwannyaandi nì tiwammɔntiil tin kɔkɔ ti fòol̄ faalaayee nyēeń yilpu ní, ti-Baa Unimbɔti iwalfi in bí yilpuee naanliu cee ní an nyēeń. Úǹ kaa kpántáaa, kaa fàtī ki ŋmíntí dijandi diba, din kíǹee dɔ̄ dibɔmbɔndin.
59001018	Úǹ di là ní ki dī dinyɔɔbundi din sá ibaamɔnee pu ki tīī-ti dimaŋfal, an nín dàá ŋá pu timbi ń nīn līī tiwan tin kɔkɔ u náańee nyɔkɔpuee.
59001019	M-nabineeŋkaamu, ní nīn nyímaan tin bí nee: báà ŋma ń kpòon̄ u-tafal malaa kí pīlfì u-juti, kí taa nín̄ jìkì dibɔsoondi pu, kí taa nín̄ fòol̄ diŋuul malaa malaa,
59001020	kun puee sii un yaa fɔ̃ɔ̃ diŋuulee, tin a ŋáańee kaa kítì Unimbɔti cee.
59001021	Míǹ puee, ní fámaan tin kɔkɔ bíiĺ unilee nì atuŋkpiti kɔkɔ, kí sìntīǹ ni-ba kí fɔ̃ɔ̃ dinyɔɔbundi din Unimbɔti dū ki búĺ ni-pɔbiliŋinee, kun puee díǹ di ŋūǹ kí fīī-ni.
59001022	Nín̄ ŋáaḿmaan dinyɔɔbundee nín bí yii ní ŋá miŋyee. Sii un yaa pílfí Unimbɔti bɔti, kaa ŋáań tì nín lī puee, kíiĺ a-ba ní.
59001023	Sii un pílfí dinyɔɔbundee fam, ní kaa ŋáań min dì lì yii á ŋée, náań nì un kpèé digitil ki wāĺ u-nimiinee ní.
59001024	U nín kpēēki dɔ́ò ki búntèe, ní ú kpáàā súntí u nín bàà kpēēdigitil poon ki bí miŋyee kɔkɔ.
59001025	Ama sii un di yaa kpèé bimaramɔntiibi bin tìì dibatɔlee tiŋan ní ki yaa cáá a-ba ki tìì-bi, kaa pílfí fam boonee kí súntí, ama ki ŋáań min marabee bí yii á ŋée, Unimbɔti dàá bìin̄ a-boon a-tuuŋŋi poon.
59001026	Sii un yaa nyí yii a sá unimbɔtinool, ní kaa ŋúb́ a-nyɔkɔee, kíiĺ a-ba ní, a-nimbɔtinool sá fam ní.
59001027	Dinimbɔtinool din ŋān̄ ki bí circir ti-Baa Unimbɔti ceeyee di sá: á kpèè ataŋkpiibil nì bikpiipoobi bin bí falaa poonee, kí nīn nyí nì a-ba kí taa jēetí duulnya kpitii poon.
59002001	M-nabiyaamu, kii ni nín bí ti-Dindaan Yeesu Kriisitoo tinyooldaan saŋŋun puee, an kaa máaǹ ní nīn cáá dinigàntil.
59002002	Tí lì yii ni-kpafil poon ní ugaaja ubɔ yaa kɔ́oń ki fúuń sindaariya bɔmbiki ki pēēdibɔkutinyaandi, ní usoodaan ubɔ mun kɔ́oń ki pēēikpalcati,
59002003	ní ni yaa tīī ugaaja un pēētiwammɔntiilee jilma ki bí-u yii: “Sii dāá kàl̄ mpaammɔnti nee pu.” Ama ní ki bí usoodaanee yii: “Sii nín̄ yú, a yaa tí là kí kàl̄ kitiŋ m-taaŋi caŋin yéèyaaa.”
59002004	Mimmee, naa gāntì-bi deeee? Ilandɔkɔkpiti ní ni dākafì ní ki ŋá míǹ.
59002005	M-nabineeŋkaamu, ní pīlfìmaan: Unimbɔti lútì duulnya nee poon bisoodambi bí fɔ̃ɔ̃ Yeesu Kriisitoo kí kíí, ní kí ká tigaajamɔntiil kí kɔ́ Unimbɔti beel din u pɔ̃oǹ ki yɔ́oǹ bin néeń-uee ni.
59002006	Ama ní nimbi kpèé bisoodambi fam. An kaa sá bigaajab di sàantí-ni ki cútí-ni ki cáǹ ibɔsooneeee?
59002007	Bíǹ di kaa bíiĺ Yeesu Kriisitoo yinnyaandi din u pú-neeee?
59002008	Tiŋman, ni yaa nɔ́ɔ́ Unimbɔti un sá ubɔtee marau kii an nín ŋmàn̄ puee, yii: “Á nīn néeń a-juti kii sii a-bee,” mimmee, ni ŋáań min ŋān̄ee dee.
59002009	Ama ni yaa kpèé ki gàntī binibee, an sá ikpiti ní ni ŋáań, maree cúú-ni, kun puee ni yīntiǹ-u.
59002010	Di sá yii, a yaa ŋúb́ marab kɔkɔ ní ki yaa yīntiǹ ubambaanti bi-kansikinee, a yīntì bi-kɔkɔ dee,
59002011	kun puee Unimbɔti un lī yii: “Á taa ŋá tilaakpaalee” úǹ ubaanti di tí lī yii: “Á taa kpò unil.” Míǹ puee, a yaa kaa ŋá tilaakpaal, ama ní ki yaa kūū unilee, a yīntì mara dee.
59002012	Míǹ puee, ni-bɔsooni nì ni-ŋáaǹtam kɔkɔnee, ní nīn ŋáań ki nyí yii ni sá binib bin Unimbɔti dàá dū mara un cāabìń dibatɔlee ní kí sòoǹ ni-bɔtee.
59002013	Sii un kaa súń a-jutiibi saayee, ibɔsoon dalee, Unimbɔti kaa làá dāá sɔ̄ a-saai. A nín súń binib saayee di dàá yàntī Unimbɔti mun ń sɔ̄ a-saai.
59002014	M-nabiyaamu, an kaa ŋān̄ unil ń bí yii úǹ fɔ̃ɔ̃ Yeesu ki kíí, ama ní kaa bíī ŋáań atummɔnti, an fookiiuee kaa ŋūǹ kí fīī-si.
59002015	Kii ti-nabiki kiba, uninja kii unimpu, di yaa bí, kaa cáá tiwampeeŋkaalaaa kaa cáá tijikaal baabadal kí jī,
59002016	ní ni-kansikin ubɔ yaa tùkū udaan yii: “Án ŋá kí kūtì, á nīn bí tiŋan! Taa yàntī tiwool ń cúú-si, á nīn jīǹ tijin ki díkì!”, ama ní kaa tīī-u ú jī, kaa tīī-u ú pèen̄ kí ŋmátée, an ŋān̄ lapu?
59002017	Míǹ mbaantiim ní un yaa fɔ̃ɔ̃ Yeesu ki kíí ŋmaniŋma, ní kaa ŋáań fookii tundi nín sá puee, mimmee udaan fookiiu kpíì dee.
59002018	Ubɔ ŋūǹ kí lì yii: “Sii cáá fookii, ama ní man ŋáań atummɔnti.” M ŋūǹ kí kíí udaan yii, ú dàkà-mi u nín fɔ̃ɔ̃ ki kíí min min, kaa ŋáań atummɔntee, ní man mun ń dàkà-u m-tummɔntiŋ ú béé yii m fɔ̃ɔ̃ ki kíí.
59002019	A nín fɔ̃ɔ̃ ki kíí yii Unimbɔtibaanti di bée, an ŋān̄: ama míǹ ní arasiniibi mun fɔ̃ɔ̃ ki kíí, ní ki fàŋkí yɔ́kɔ́yɔkɔ.
59002020	Ugbaan, aa là kí béé yii a yaa fɔ̃ɔ̃ ki kíí ní kaa ŋáań atummɔntee, a-fookiiu sá famaaan?
59002021	An ŋá mana ní ti-naanja Abraam dāa kpántì deedeedaan Unimbɔti nimiin ní? An sá ditundi din u ŋée pu, an dàkà yii u nìn dū u-jipɔɔn Isaaki ki páaǹ nsaraafan pu ki dàá ŋá saraa kí tīī Unimbɔtee.
59002022	A káà, u fɔ̃ɔ̃ ki kíí ní ki ŋá ditundi mun, u-fookiiu nì u-tuuŋŋi nín kpáfì mbaantiim ki táá tɔb puee ní u-fookiiu kpántì umɔnti.
59002023	An ŋá kii Unimbɔti takaldau poon nín lī puee dee, yii: “Abraam fɔ̃ɔ̃ Unimbɔti ki kíí, ní Unimbɔti ká u-fookiiu un u cáá u-puee ní ki yíiń-u deedeedaan,” ní ki kíǹ ki yíì-u u-bɔɔ mun.
59002024	Ni káà, unil tuuŋŋi pu ní u kpántí deedeedaan Unimbɔti cee, an kaa sá fookii un u cááyee ŋmaniŋma pu.
59002025	Míǹ mbaantiim ní an nìn tí jítì Raabi kinimpulaakpaayee cee, ú mun nín nìn ŋá atuun ŋin ki kpántì deedeedaan Unimbɔti ceeyee di sá u nín fɔ̃ɔ̃ binib bin Juuda yab nìn túee ki dàkā-bi nsan ŋubɔ bi dī ki ŋmátèe.
59002026	Kii ŋfām yaa nyáń tiwun nín kpántí utaŋkpiil puee, míǹ ní unil yaa fɔ̃ɔ̃ ki kíí ní kaa ŋáań atummɔntee, u-fookiiu kúù.
59003001	M-nabiyaamu, ni-kɔkɔ ń taa yīkì bìlku yii ni là kí nīn dàkà Unimbɔti bɔti, kun puee ni nyí yii timbi bidakaliibee bɔsooni dāa pɔ̄ɔ̄ ki jítiǹ bin kíǹee yai.
59003002	Ti-kɔkɔ yìntī ajan tikpil poon, ama sii un yaa kaa yìntī a-bɔsooni poonee di sá uniŋman ki ŋūǹ kí cúú a-ba kɔkɔ.
59003003	Ti kpàl̀ itaamu nyɔmmu tikúti í nīn tɔ́-ti ní ki kpáàā kpòotī i-wunti kɔkɔ.
59003004	Kpèèmaan, meelab mun nín sá bikpaambi miŋyee, ama báà kubuŋu yaa yāntì ki téekí-bi min kamaa, kipimbiwaŋwaai ní un ŋàal̀ee cáā kpòotī-bi ki cáǹ laakin u lèe.
59003005	Míǹ mbaantiim ní unil wunti puee dilimbil sá kijaŋwaai ní, ní ki ŋáań tibɔkpaandi. Kee, ni nyí yii kiŋmibilii fiii yéè di gbátí kí wò kupɔɔuaa!
59003006	Dilimbil sá kii ŋŋmee ní. Duulnya bɔkpitii kɔkɔ bí dilimbilin ní dì kā ti-wunti pu ki bíiĺ tiwun kɔkɔ, ní kí cáań Sitaan ŋmiŋu kí tɔ̄ ti-pu.
59003007	Unil ŋūǹ kí ŋúb́ ipeel nì inoon nì tin fù ti-pooŋŋi puee, nì ijɔm kɔkɔ, í ŋá u nín là puee, ní binib lafun ŋúb̀-i míǹ.
59003008	Ama doooo nee, ubɔ kaa láá ŋúń ki ŋúb́ dilimbil: dì sá kuwaŋkpitiu kun baa ŋūǹ kí cúúyee, ki gbí tilool tin cáá ŋkúmee ŋmaniŋma.
59003009	Díǹ ní ti cáā jáaḿ ti-Baa Unimbɔti, díǹ ní ti tí cáā bíiĺ binib bin Unimbɔti náań ki nántiǹ u-bee.
59003010	Kinyɔkɔn ní ijaam nyēē, kíǹ kibaantiii poon ní mbusu tí nyēē. M-nabiyaamu an kaa máaǹ kí nīn bí míǹ.
59003011	Nnyimbul ŋubɔ kaa bí ki nyēēinyiŋfi ili: min tūee nì min mɔ̄ee dicilpu.
59003012	M-nabiyaamu, kɔŋki subu kaa lòoǹ tikpasampiil, ní nunufi mun kaa lòoǹ kɔŋki. Míǹ mbaantiim, nnyimbul ŋun nyēēnnyim min tūee kaa nyēēmin mɔ̄ee.
59003013	Ni-kansikin ubɔ bí ki cáá iciin ki nyáaan? Ú nīn sìntīǹ u-ba taapu kí nīn ŋáań atummɔnti min dàá dàkà yii u lafun cáá iciinee.
59003014	Ama a yaa ná a-jutiibi, a-poon tū, ki sá unil un mò kí nīn jítiǹ báà ŋmee, á taa nín̄ gà a-bindi yii a tɔ́kɔ́ ibaamɔn pu, kí taa mɔ̄ntì a-ba.
59003015	An ciiniee kaa nyēeń yilpu, i sá taapu doo ní, nniyaamin, i nyēeń Sitaan cee ní.
59003016	Kun puee laakin ní binib ná tɔb ní ki mò kí nīn jítiǹ tɔbee, niin ní ni kāntí tin kaa kítèe nì tibɔkpiil kɔkɔ nì ti-bulfi.
59003017	Ama iciin in nyēeń yilpuee, mpeepeekaamee i bí circir, ní boonee i cāabìń ŋgbansɔŋfi binib kansikin, ní ki mɔ̄, ki bí soooo, ní ki cáá tiniti tikpil, ki tūǹ atummɔnti, ní kaa gàntī binib, kaa cáá mpoonnyoon.
59003018	Bin cāabìń ŋgbansɔŋfi bi-jutiibi kansikinee būul̀ nsɔŋfin dee, ní kí dāá kìtī abil ŋin sá yii bi bí deedee Unimbɔti nimiinee.
59004001	Ba di cāabìń kunikpɔŋkpɔkɔu nì kujaau ni-kansikin ní? An sá ni-kpɔkɔsib bin bí ni-wuntin ki jáà baabadalee di cāabìń tíǹ kɔkɔ.
59004002	Ni cáá nnimitaataam tiba pu, ní kaa ŋūǹ kí ká kudɔŋu, míǹ puee ní ni yaa ká unilee, ní ní kpò. Ni-nimiliŋ máǹ tiba pu ní naa ŋūǹ kí ká kudɔŋu, ní kujaau nì kunikpɔŋkpɔkɔu kɔ́ò. Kun di yì-tì ní naa kāntí kun ní ni nyàab̀ee di sá naa mèé Unimbɔti un tìì kudɔŋu gbantee.
59004003	Míǹ ní ni yaa tí mēēUnimbɔti, naa kāntí, kun puee ni dàkafī ilandɔkɔkpiti ní. Kun ni mèé ki nyàab̀ee, ni là kí dūú ŋá min fáatì-nee ní.
59004004	Nimbi bin fá Unimbɔti kii kinimpulaakpaai nín féeń u-cal puee, naa nyí yii un néeń duulnyee sá Unimbɔti pulincɔnti níiin? Sii un píí duulnya kubɔɔtiiuee kpántì Unimbɔti pulincɔnti dee.
59004005	Ni nyí fam ní Unimbɔti takaldau poon sòon̄aaan? yii: “Ŋfām min bí unilinee cáá nnimitaataam tiwan tikpil pu.”
59004006	Ama u ŋáań-ti tiŋan tin wīikí ki lákatèe, kii an nín ŋmàn̄ u-takaldau poon puee, yii: “Unimbɔti kaa gèetíǹ bilambidambi, ama ní ki ŋáań bin sìntīǹ bi-ba taapuee tiŋan.”
59004007	Míǹ puee, sìntīmaan ni-ba taapu kí tīī Unimbɔti, kí já nì Sitaan, see ú sāǹ kí wàatī-ni.
59004008	Sútímaan kí pìl̄ Unimbɔti, ní ú mun ń sútiń kí pìl̄-ni. Ikpitidambi, fíntímaan ni-ŋalii ikpiti ń nyā, mili mili dambi, fíntímaan ni-pɔbiliŋ poon ń nyā circir.
59004009	Ni-kpitii puee, nín̄ bímaan kunimbaaun kí nīn sūǹ ki yáliŋkí, ni-laati ń kpántí nsiim, ni-pɔɔpindi ń kpántí-ni kunimbaau.
59004010	Sìntīmaan ni-ba kí tīī Unimbɔti, ní ú yòon̄-ni yilpu.
59004011	Nnabiyaamu, ní taa nín̄ sòoǹ ki bíiĺmaan tɔb. Sii un di yaa sòon̄ ki bíil̀ a-nabikee àá a sòon̄ ki kūū u-bɔtee, mara ní a sòon̄ ki bíil̀ ki kūū. A yaa sòon̄ ki bíil̀ maree, aa ti tɔ́-u dee, a sòon̄ ki kūū-u dee.
59004012	Unimbɔti baba di tìì marab ní ki sá ubɔsoonli, úǹ baba di ŋūǹ kí fīī binib, úǹ di tí ŋūǹ kí kpò-bi. Sii yíì a-ba ŋma ní ki sòoǹ a-juti bɔti ní?
59004013	Ní pīlfìmaan kɔŋkɔnnee, nimbi bin lì yii: “Díǹ àá fool, ti dàá yīkì kí cù kitiŋ kinee ni, kí tin ŋá niin dibindi diba, kí bàntì kí ká animilee.”
59004014	Ni nyí kun dàá fu bàń ni-pu fooleeee? Ni péē bí kii dipòńdi nín nyēēkí páań pu, án kūtì fiii, dí wāŋkèe ní.
59004015	An nín bàà máaǹ ní lì puee sèé, yii: “Unimbɔti yaa là ní ti yaa bí ki pɔ̄ɔ̄yee, ti dàá ŋá tinee nì tinee.”
59004016	Ama nimbee, ni sá bilambidambi ní ki dàkà ni-ba, an nì an lambiliŋee kaa ŋān̄.
59004017	Sii un di nyí tiŋan tin bàà sá á ŋá ní kaa ŋée, ŋá ikpiti.
59005001	Nimbi bigaajabee, ní pīlfìmaan tibɔti nee: Ní sɔ̄ kí yāliŋkìmaan nnaabu ŋun dàá bàń ni-puee.
59005002	Ni-gaajawanti sūū, ní akɔtuu mɔ́ ni-wampeeŋkaati.
59005003	Ni-sindaariyab nì ni-nimiliŋ dámintì, ní an nín dámintì puee di dàá dāá lēēmmɔ́ɔn yii ni nín ŋá miŋyee kaa ŋān̄, ní kí dāá wò ni-wunti kii ŋŋmee. Di sá yii ni báá tigaajati ŋyuntijoolkaa poon ní.
59005004	Bipaadambi bin kùn̄ ni-sati naa pàn̄-bee, pīlfìmaan, bíǹ di tíminsée. Bin cáń ni-jikaatee biilii bàn̄ Unimbɔti ipɔn kɔkɔ daan cee.
59005005	Ni kāl̀ duulnya poon ki jíń mmɔn ki ŋá min fáatì-nee, ní ki jíń ki ŋá ŋkpam ki cíitì ŋwiin ŋun bi dàá cáá-ni kí kpòee.
59005006	Ni túǹ bin kaa ŋá tibee pu abɔgaan ki kūū-bi, baa kpákaǹ-ni.
59005007	Míǹ puee, nnabiyaamu, nín̄ cáámaan kimɔtii kí nīn cí ti-Dindaan gítintam. Kpèèmaan ukpaal nín jīǹ kimɔtii pu ki cīití u-wambɔlkaati ń bī puee. U jīǹ kimɔtii ní ki cīití utaapeekaa ń nì, ní utaajoolkaa mun ń dāá nì, ní ú nín cā u-jimmɔntiiti.
59005008	Ni mun ń nīn cáámaan an mɔtiiki juti, kí nīn pɔ̄ɔntí kun puee ti-Dindaan tɔ́ob́ kí bàń.
59005009	Nnabiyaamu, taa nín̄ gbùkum̄maan tɔb pu, an nín dàá ŋá pu Unimbɔti ń taa yíiń-ni ibɔsoonee. Úǹ ubɔsoonlee kaa dátiǹ-ti, u yú kipunyɔkɔpu ki dàá kíĺ ibɔsoon.
59005010	Nnabiyaamu, téetímaan Unimbɔti bɔnaatiliibi bin nìn sòon̄ u-puee falaabi nì bi-mɔtiiki pu, kí nīn bímaan míǹ.
59005011	Ti pàkà-bi kun puee bi yúl̀ deedee. Ni gbìl̄ bi sòon̄ Jɔɔbi mɔtiiki pu, ki nyí u nín jíń kimɔtii ki kátì, ti-Dindaan ŋá-u miŋyee, kun puee ti-Dindaan sá usaasɔl ní ki ŋān̄.
59005012	M-nabiyaamu, tin kaa péēmáaǹ ní ŋée di sá ní taa pùtī, ní taa pùtī yilpu kí taa pùtī taapu, kí taa pùtī báà tiba nì tiba poon. An yaa sá Iiiŋyee, kíímaan “Iiin,” an yaa tí sá Aayeeyaaa, kíímaan “Aayee,” an nín dàá ŋá pu ní taa kɔ́ Unimbɔti bɔtinee.
59005013	Ni-kansikin ubɔ yaa bí falaa poonee, ú nīn mèé Unimbɔti. Ubɔ yaa tí bí ni-kansikin dipɔɔpindi poonaaan, ú nīn gà ilan ki nyɔ́ŋkí Unimbɔti.
59005014	Ubɔ yaa tí bí ni-kansikin ki būǹee, ú tɔ̄ bí yíiń Kriisitoo nikitil kpilib ń dāan̄ kí dū ŋkpam kí jɔ̃ɔ̃ u-yil pu kí yíiń ti-Dindaan yindi kí mèè kí tīī-u.
59005015	Bi yaa máká Unimbɔti pu ki mēē-u, see ubunlee ń ŋmátí, ti-Dindaan dàá tīī-u ŋgbampɔn. Báà u yaa ŋá tikpitil tiba, Unimbɔti dàá dūú pɔ̄-u.
59005016	An puee, nín̄ bìitī ni-kpitii pu ki tùkùmaan tɔb, kí nīn mèé ki tììmaan tɔb, kí ŋmā kí nīn kāntí dicaandi. Di sá yii unil un yú deedee Unimbɔti nimiinee yaa dū u-pɔbil kɔkɔ ki mēē-uee, an ŋáań atuŋkpaan ní.
59005017	Eelii mun nìn péētí sá unifutifoo kii ti nín bí pu nan ní, ní ki nìn mēēUnimbɔti nì u-pɔbil kɔkɔ, yii utaa ń taa ti nì, ní utaa kaa lafun gítī jɔ̃ɔ̃ kitiŋ pu ali abin ata nì dijandi.
59005018	Boonee ní u fātìi tí mēē, ní utaa nìn̄, ní kitiŋ lòon̄ tijikaal.
59005019	M-nabiyaamu, ni-kansikin ubɔ yaa dū Unimbɔti saŋŋu ki fá ní ubɔ yaa fātìi gíiǹní-uee,
59005020	udaan ń nīn nyí yii un di yaa nyántìń unil nsaŋkpitin ki gíiǹní-u nsammɔnti poonee yàntī udaan naŋki ń ŋmátí, ní kí yàntī u-kpitii yaa wīikí min kamaayee Unimbɔti ń dūú pɔ̄-u.
60001001	Man Piyeer un sá Yeesu Kriisitoo kpambalee di jáaḿ-ni. M ŋmàn̄ takalda nee kí tīī nimbi bin Unimbɔti lútì ni yàl̄ ki bíń kunicaŋu Pɔnti, Gaalaati, Kapadɔsi, Asii nì Bitinii timmunee ní.
60001002	Ti-Baa Unimbɔti lútì-ni nì u-Fām puee ní nīn sá u-yab. U nìn péēlī míǹ ki yɔ́oǹ dooooyee ní. Kun puee u là ní nīn tɔ́ Yeesu Kriisitoo u-fatikuu ń fíntí-ni ní nyā. Unimbɔti ń ŋá-ni tiŋan kí tīī-ni ŋgbansɔŋfi tikpil.
60001003	Tí nyɔ̄ŋkì Unimbɔti ti-Dindaan Yeesu Kriisitoo Baa, kun puee u súń ti-saai tikpil. U nín fīkitì Yeesu Kriisitoo ditaŋkpiilinee ní u pú-ti nsan tí kɔ́ dimaŋfapɔndin. Kɔŋkɔnnee ti cáá dimákal tiŋman pu yal.
60001004	An pu ní ti cí ú tīī-ti difakal din u yɔ́oǹ kí dāá tīī bin sá u-yabee. Difakal gbantee kaa bíiĺ, kaa jòontí, kaa dɔ́otí. Unimbɔti dū-dì ki kpáafì yilpu ki yɔ́oǹ nimbi ní.
60001005	Ni nín fɔ̃ɔ̃ Unimbɔti bɔti ki kííyee ní u ŋúb́-ni taapu doo nì u-pɔŋŋu, an nín dàá ŋá pu ŋwiin dalee ú dāá tīī-ni difiil din u bɔ́ntì ki yɔ́oǹee, báà ŋma ń dāá wāl̀.
60001006	Míǹ puee ní yàntī án nīn mɔ̄ǹ-ni báà ŋyunti fiii ŋun poon ti bí nee gba ní icɔŋki nín bí puee nì i-nyɔkɔm yaa cāabìń-ni kunimbaau.
60001007	An falaabee sá kí cɔ̄ŋkì kí kpèè yii ni-fookiiu, u pɔ̄ɔ̄yaaa waa pɔ̄ɔ̄. Kpèèmaan, sindaariya un bí ki dàá wāŋkì ŋwiin dalee, bi ŋáań-u ŋŋmin ní kí kpèè yii u sá umɔntaaa waa sá. Míǹ mbaantiimin ní falaa sá kí cɔ̄ŋkì ni-fookiiu un jítiǹ sindaariya kpataaayee kí kpèè yii u pɔ̄ɔ̄yaaa waa pɔ̄ɔ̄. Ni-fookiiuee cáá kudapɔɔu ki jítiǹ sindaariya kpataaa. Ni yaa jáń ki nyáń icɔŋki poonee ní Yeesu Kriisitoo ń dāá pàkà-ni kí tīī-ni tinyool nì jilma u-gítintam dal.
60001008	Yeesu Kriisitoo gbantee naa ká-u nì ni-nimiliŋ ama ni néeń-u. Ni fɔ̃ɔ̃-u ki kíí kaa wāĺ-u, ki fàal̀ nì dipɔɔpiŋkpaandi din baa ŋūǹ kí māafèe.
60001009	Kun puee ni dàá dāá fɔ̃ɔ̃ ni-fookiiu paati tin sá ni-nammu fīitamee.
60001010	-
60001011	Unimbɔti bɔnaatiliibi nìn nyàab̄ mmɔntiim kí bée ŋyunti nì min poon ní Unimbɔti dàá dāá fīī-nee ní ki dāa nín sòon̄ tiŋan tin Unimbɔti dàá dāá ŋá kí tīī-nee pu. Kriisitoo Fām di nìn bí bi-ni ní ki dàkà-bi falaa un u dàá dāá jēe nì tinyool tin dàá dāá páanní falaayee boonee.
60001012	Ŋfāmee di dàkā u-bɔnaatiliibi yii tibɔti tin bi bí ki sòoǹee, bíǹ kaa làá ká ti-poon tiba, ama nimbi di dāa yì. Kɔŋkɔnnee bin sòoǹ Kriisitoo bɔmɔntiitee sòon̄ nì ni tibɔbaantiil gbanti ní, kun puee Unimbɔti Fām min nyánní yilpuee di dàkā-bi. Ali gba Unimbɔti tūuni mun bàà là kí béé min ní an bɔtee dàá jītée.
60001013	Míǹ puee, ní bɔ́ntí ni-ba ni-nimiliŋ ń nīn cɔ́ tiŋan tin pu ni máká yii Yeesu Kriisitoo yaa láā gítìń ni dàá fɔ̃ɔ̃yee pu, kí nīn ŋúb́ ni-ba,
60001014	kí nīn tɔ́ Unimbɔti, kí taa nín̄ gítī nɔ́ɔ́ ni-bimbikpitim min naa nìn dáá nyí ki ŋáańee.
60001015	Ní nīn bí circir ni-bimbim kɔkɔ poon kii Unimbɔti un yíiń-nee nín bí circir puee.
60001016	Ali kii Unimbɔti nín lī u-takaldau poon puee yii: “Nín̄ bímaan circir kun puee man bí circir ní.”
60001017	Ni-wimmeem poonee ni yíì Unimbɔti yii ni-Baa. Ama ní téetí yii úǹ di sòoǹ báà ŋma bɔti ki nɔ́ɔ́ nì min udaan ŋée, kaa gàntī, an puee iyunti in kíǹ ní dū kí kàl̄ duulnyanee, dàkàmaan-u ni-bimbim poon ni nín tɔ́-u puee.
60001018	Nimbi ni-ba nyí Unimbɔti nín dī min ki nyántìń-ni ni-naanjab sani in ni nìn nɔ́ɔ́ fam tiba kpá poonee. An kaa sá tiwan tin bíiĺ kii animilee àá kii sindaariyee ní u dū ki nyántì-ni.
60001019	Ama an sá nì Kriisitoo fatikuu un jítiǹ tikɔkɔ nì tikɔkɔee ní u dū ki nyántì-ni. Kriisitoo di sá kii dipibimɔntiil din pu baa kāntí tikpitil tiba nì tibee.
60001020	Unimbɔti lēēKriisitoo ki wāatì ní ki nín náań duulnya, ni-puee ní u nyántì-u ŋyuntijoolkaa nee poon.
60001021	U-pu ní ni fɔ̃ɔ̃ Unimbɔti un fīkitì-u ditaŋkpiilin ki tīī-u tinyoolee ki kíí, an nín dàá ŋá pu ni-fookiiu nì ni-mákal ń nīn cɔ́ Unimbɔti puee.
60001022	Ni nɔ́ɔ́ mbaamɔn saŋŋu ní ni-pɔbiliŋ ŋáŋkì, ní ki néeń ni-nabiyaamu bin mun fɔ̃ɔ̃ ki kííyee mbaamɔmin. Míǹ puee nín̄ gbíntì ki néeḿmaan tɔb tikpil nì ni-pɔbiliŋ kɔkɔ.
60001023	Di sá yii Unimbɔti un tìì dimaŋfal, ki bí jaanjaanee di tīī-ni dimaŋfapɔndi. Dimaŋfal gbantee kaa nyánní ubaati un kúùyee cee, ama di nyánní Ubaati un kaa kúùyee cee ní.
60001024	Kii Unimbɔti takaldau poon nín lī puee yii: “Binib kɔkɔ bí kii timoolee ní, ní bi-nyooti bí kii mpumpukumee, kumoou kɔ̃ɔ̃ ní mpumpukum ń gbátí.
60001025	Ama ti-Dindaan bɔti tíǹ péēbí ní kí nīn cá jaanjaan.” Tibɔti gbanti di sá Kriisitoo bɔmɔntiiti tin bi cáań ki sòon̄ nì ni nee.
60002001	Míǹ puee, ní fá tibɔkpitil kɔkɔ nì inyimɔn kɔkɔ nì mpoonnyoon nì ipoompoon nì tibɔfan disoondi.
60002002	Ní nīn néeń Unimbɔti bɔti kii mbipɔmu nín néeń mbiim puee kí ŋmā kí cù nyɔkɔpu Unimbɔti saŋŋu poon kí tin kátí-ku.
60002003	An bí kii Unimbɔti takaldau poon nín lī puee yii: “Ni dáká ki ká ti-Dindaan nín mɔ̄ puee.”
60002004	Sútiń kí pìl̄maan ti-Dindaan Yeesu un tìì dimaŋfalee. U sá kii ditaŋkpal din binib dūu fée, ama Unimbɔti ká yii dì jítiǹ tiwan kɔkɔee pu ní u lēē-dì.
60002005	Nimbi bin mun ká u-cee dimaŋfalee, sútiḿmaan kí nīn sá kii ataŋkpeeyee Unimbɔti ń dūú mā u-kɔŋkooŋŋu. Ní yàntī Unimbɔti Fām ń dū-ni kí kpántí bisaraaŋaliibi bin bí circiree, kí dū ni-ba kí tīī Unimbɔti, Yeesu Kriisitoo puee ní nīn sá saraa un fáatì-uee.
60002006	Kpèèmaan Unimbɔti nín lī u-takaldau poon puee yii: “M lēēditaŋkpal din jítiǹ ataŋkpee kɔkɔee ki dū-dì ki tíĺ kii ditampinjalee m-diiku kun bí Siiyɔn jool puee. Un kamaa di yaa fɔ̃ɔ̃-dì ki kííyee, icoo kpá kí jī udaan.”
60002007	Dipoondi gbantee sá ki tīī nimbi bin fɔ̃ɔ̃ ki kííyee ní, nimbi bin nyí yii ditaŋkpalee sá-ni tiwaŋkpaandi ki jítiǹ tikɔkɔ nì tikɔkɔee. Ama bin kaa fɔ̃ɔ̃ ki kííyee pu ní Unimbɔti takaldau sòon̄ ditaŋkpalee pu yii: “Ditaŋkpal din bidimaliibi nìn dūu fée di dāa kpántì ditaŋkpal din ŋúb́ kudii pɔŋŋuee.”
60002008	An gítī lī laaaba yii: “Ditaŋkpal din binib gbéetée dee, díǹ di yàntī binib lítí.” Kun pu bi lítée di sá baa là kí pīlfì Unimbɔti bɔti. An di yì-tì Unimbɔti yɔ́oǹ yii an bàń-bi míǹ.
60002009	Ama nimbee, ni sá dinibul din Unimbɔti lútì ní nīn sá u-yabee ní. Nimbi di sá Unimbɔti saraaŋaliibi ní ki sá ditimbundi din nɔ́ɔ́ úǹ Unimbɔti babee. U yíiń-ni ní nyānní dibɔmbɔndin kí kɔ́ u-walfimɔntiŋun kun puee u là ní lēēseera u-tunnyaaŋŋi pu.
60002010	Dooooyee, naa nìn sá Unimbɔti yab, ama kɔŋkɔnnee ni kpántì Unimbɔti yab. Dooooyee, naa nìn nyí yii Unimbɔti sūǹ binib saai, ama kɔŋkɔnnee u súń ni-saai ni béè.
60002011	M-nabineeŋkaamu, m mèé-ni kii ni nín sá binicambi duulnya nee poon puee, ní cúúmaan ni-ba nì bikɔdeekpitib kun puee an di jáaǹ kinaŋ.
60002012	Ní nīn cáá mbimbimɔntiim bin kaa nyí Unimbɔtee kansikin, báà biba yaa bàà bíī kúŋfí ni-boon yii ni sá binikpitibaaa, bi yaa ká ni-tunnyaaŋŋee, Unimbɔti ń yàntī bí béé yii an tunnyaaŋŋi nyánní úǹ-cee ní, ní bí pàkà-u ŋyunti ŋun u yaa láā dɔ́mińee.
60002013	Ti-Dindaan puee, nín̄ tɔ́maan biyidambi, kí nīn tɔ́ gɔmina un cáá mpɔn ki kpèé kitiŋ kɔkɔee,
60002014	kí nīn tɔ́ bibɔtiibi bin bi kāaǹ bí nīn dátí digaŋgandambi tafaliŋ, kí nīn pàkà bin ŋáań tiŋanee.
60002015	Unimbɔti nín là puee di sá ní nīn ŋáań tiŋan án pìin̄ bigbaambi bin kaa nyí tibee nyɔmmu, bí taa ká tiba kí sòoǹ ni-pu.
60002016	Ní nīn bímaan kii binib bin Kriisitoo tīī dibatɔlee, ní taa nín̄ sá binib bin dì dibatɔl pu ki kāntí inaakpal ki ŋáań ikpitee, ama dūmaan ni-batɔlee kí nīn ŋáań kii Unimbɔti tɔntɔnliibee.
60002017	Nín̄ tɔ́maan binib kɔkɔ, kí nīn néeń Kriisitoo yab, kí fàŋkìmaan Unimbɔti, kí nīn tɔ́ gɔmina.
60002018	Nimbi bin kā binib ceeyee, ní sìntīǹ ni-ba taapu kɔkɔ kí tīī ni-kpilib kí nīn tɔ́-bi mmɔntiimin, an kaa sá bidambi yaa sá binib ki mɔ̄ee baba ní ní nīn tɔ́-bi, báà bidambi bɔti yaa pɔ̄ɔ̄yaaa, ní nīn tɔ́-bi.
60002019	Ni nín ŋáań Unimbɔti lammee puee ní bidambi yaa bíī sàantí-ni fam an ŋān̄, Unimbɔti dàá bìin̄ ni-boon.
60002020	Bi yaa bíī gbáà-si digaŋgam pu ní a jīǹ kimɔtiiyee, ipaati ilai ní a dàá ká poon? Ama a yaa ŋá tin ŋān̄ee ní bi yaa bíī sàantí-si ní a jīǹ kimɔtiiyee, míǹ di ŋān̄ Unimbɔti nimiin.
60002021	Kun pu Unimbɔti là ní nīn bí mimmee di sá Kriisitoo u-ba jíń falaa míǹ ni-pu, ní ki bí yii ni mun ń nɔ́ɔ́ u-tabɔbiliŋ kí jī falaa gbanti.
60002022	Waa ŋá ikpiti báà iba, baa gbìl̄ u-nyɔkɔn nnyimɔn ŋubɔ.
60002023	Bi nín bí ki sìí-uee, waa sīī ubɔ ki téeǹ, bi nín sāaǹ-uee waa tɔ́-bi mbusu, ama u dū ki ŋá Unimbɔti un sòoǹ tibɔti nì deedeeyee ŋaan ní.
60002024	Úǹ Kriisitoo di fɔ̃ɔ̃ ti-kpitii ki ŋá u-ba pu ní ki fɔ̃ɔ̃ ti-kpitii tafadaaldi ndɔpuntikaa pu, an nín dàá ŋá pu tí nyā ikpiti poon kí nīn kíǹ ki bí deedee maŋfal poonee. Bi nín gbáń-u u-wunti léetì puee di cāantí ni-weeni.
60002025	Kun puee dooooyee ni nìn wáŋkì kii ipii in kaa cáá ukpaalee ní. Ama ní kɔŋkɔnnee ni fātìi gítìń un sá upikpaal ki sá un cí ni-nammuee cee.
60003001	Nimbi binimpoobi mun, ní sìntīmaan ni-ba taapu kí tīī ni-calib, an nín dàá ŋá pu ni-calib kansikin biba yaa kaa fɔ̃ɔ̃ Unimbɔti bɔtee, bi yaa ká ni-bimbimɔntiimee bí fɔ̃ɔ̃ kí kíí án taa nín̄ gítī sá nì kinyɔkɔ ní ní dū kí sòoǹ-bi,
60003002	ama án nīn sá nì ni-bimbim min ni cáá ki tɔ́ binibee pu.
60003003	Unimpu yaa là kí nīn ŋān̄ee, an kaa sá ú nīn dàkafī tiwun nyaaŋku ŋmaniŋma pu, an dàkà yii diyikpiboobil nì sindaariya falfatib nì an léeŋkaati, nì tiwammɔntiil diloondi.
60003004	Ama u máaǹ kí dàkafì u-bimbim min u cááyee pu, an dàkà yii u-pɔbil poon ń nīn ŋān̄, ú nīn mɔ̄, ki bí soooo. An nyaaŋkuee di kaa jòontí, míǹ di ŋān̄ ki jítiǹ tikɔkɔ Unimbɔti nimiin.
60003005	Dooooyee nimpoobi bin nìn bí circir ki máká Unimbɔti puee nín nìn bɔ́ntí bi-ba puee dee, ní ki sìntīǹ bi-ba taapu ki tìì bi-calib.
60003006	Ti-naanja Abraam nimpuu Saaraa nín nìn bí puee dee, u nìn sīntiǹ u-ba ní ki tīī u-cal Abraam, ní ki yíì-u u-dindaan. Ni yaa ŋáań tiŋan, kaa yàntī tiba ń fàaǹ-nee, mimmee, ni kpántì Saaraa naantiibi dee.
60003007	Míǹ mbaantiim ní nimbi bininjabee, ni mun ń nīn ŋúb́ ni-nimpoobi tiŋan, kí nīn nyí yii bi-pɔŋŋu kaa bàn̄ ni-yɔŋu, kí nīn tɔ́-bi, kun puee mmaŋfafɔkɔn ŋun kaa kúntée mbaanti ní Unimbɔti dàá dāá tīī uninja nì unimpu. Ni yaa bí mimmee, tiba kaa lìkintí ni-wimmeem.
60003008	Nimbi bin kíǹee, ni-kɔkɔ ń nīn cáámaan nlandɔkɔbaanti kí nīn sūǹ tɔb saai kí nīn néeń tɔb kii nnabiyaamuee, kí nīn ŋáaḿmaan tɔb tiŋan kí nīn sìntīǹ ni-ba taapu ki tìì tɔb.
60003009	A-juti yaa ŋá-si min kaa ŋān̄ee á taa téeǹ-u, u yaa tí sīī-saaa, á taa sìì-u kí téeǹ, ama mèè Unimbɔti ń bìin̄ udaan pu, kun puee Unimbɔti pɔ̃oǹ yii u dàá bìin̄ ni-pu ní, an pu ní u yíiń-ni.
60003010	Kii Unimbɔti takaldau poon nín lī puee, yii: “Un yaa là kí kàl̄ kí jī mmɔn u-wiini poonee, ú cúú u-limbil kí taa nín̄ sòoǹ tibɔkpitil kí taa nín̄ mɔ́ntí.
60003011	Ú fá tikpitil kí nīn ŋáań tin ŋān̄ee, kí nīn nyàab̀ ŋgbansɔŋfi baabadal.
60003012	Kun puee ti-Dindaan kpèé bin bí deedeeyee tiŋan ní ki fòol̄ bi-wimmeem, ní ki fàtī u-kpaŋkpamboon ki tìì bikpitiŋaliibi.”
60003013	Ni yaa cáá difaŋgiil ki ŋáań tiŋanee, ŋma di dàá ŋá-ni tikpitil?
60003014	Báà tiŋan tin ni ŋáańee pu ní ni yaa bíī jīǹ falaayee, ní taa yàntī án nīn wù-ni. Ní taa yàntī binib ń bīil̀ ni-pɔbiliŋ kí kɔ́ǹ-ni tifaandi.
60003015	Ama, ní nīn tɔ́maan ti-Dindaan Kriisitoo ni-pɔbiliŋin, kí bɔ́ntí kí nīn cí baabadal un kamaa di yaa bālfì-ni ni-mákal din ni cáá Kriisitoonee taapuee ní ŋmā kí kíí-u.
60003016	Ama, ní kíí an nibee soooo kí nīn tɔ́maan-bi kí taa yàntī bí ká ni-pu ibɔkpiti kí sòoǹ. Ní nīn gbíntì ki dàkà ni-bimbimɔntiim min ni ká Kriisitoonee, an nín dàá ŋá pu ubɔ yaa bàà làá bīil̀-nee icoo ń cúú udaanee.
60003017	An ŋān̄ ki tīī-si á jī falaa tiŋan tin a ŋáańee pu, ki jítiǹ á jī falaa a-kpitii pu. Ŋyunti ŋubɔee Unimbɔti yàntī án bàń míǹ.
60003018	Di sá míǹ ní Kriisitoo u-ba mun kpíì binib kpitii pu. U kpíì dibaba ja ní, binib kpitii pu, úǹ un bí deedeeyee kpíì bin kaa bí deedeeyee pu. U ŋá míǹ kí ŋmā kí cáań-ti Unimbɔti cee ní. Bi kūū-u ama ní Unimbɔti Fām fātìi gíiǹní-u dimaŋfalin.
60003019	U kpíìyee ní ki cūtì ditaŋkpiilin ki sòon̄ Unimbɔti bɔti ki tīī bitaŋkpiibi bin bí sarkan niinee,
60003020	an dàkà yii binib bin kɔkɔ nìn bí Noowee yuntiŋuee. Bi-kansikinee, binib binii jantanja di nìn kɔ́ buŋalimbun ki dēeǹ nnyim pu ki ŋmátì. Ama bin kíǹee kpíì kun puee bi kpēēUnimbɔti mɔtiiki fam ŋyunti ŋun Noowee nìn bíī kpáà buŋalimbuee.
60003021	Nnyim min nìn fīī binib biniiyee náań nì min ni fùul̀ ki kāntí difiil nan ní. Unimbɔti nyim difaldee kaa sá kí lēētiwun pu jɔkɔnti, an sá kí mèè Unimbɔti ú fíntí ti-pɔbiliŋ ń nyā circir ní. Yeesu Kriisitoo fìkititam pu ní Unimbɔti nyim difaldi cáá mpɔn kí fīī-ti.
60003022	U búntì yilpu ki kāl̀ Unimbɔti ŋaŋgiiliŋu pú, kí jī dibeel itūun nì bin kɔkɔ cáá ipɔn ki bí yilpuee pu.
60004001	Ni nyí yii Kriisitoo kpíì, míǹ puee ni mun nín̄ bímaan kii ni kpíìyee. Kun puee un kpíìyee úǹ kaa ti ŋáań ikpiti.
60004002	Kí yòon̄ kɔŋkɔnnee kí nīn cée, ní dū ni-yuntii in kíǹ ní dūú kàl̄ duulnyanee kí dūú ŋá min Unimbɔti lèe, kí taa ti ŋá min fáatì ni-wuntee.
60004003	Dooooyee, ni nìn dū ŋyunti tikpil ki ŋá kii bin kaa nyí Unimbɔtee nín ŋáań puee, ni nìn ŋáań tin kɔkɔ cāabìń ntimbiilee, ní ki ŋáań tijɔkɔndi, ki bí jiŋaalib poon baabadal, ki nyù idafi ki gbéè, ki jīǹ ki lákatí ni-ba pu, ki tòotī awaa, kun mun kaa ŋān̄ kpataaa Unimbɔti nimiinee dee. Kɔŋkɔnnee an ŋmāntì.
60004004	An ŋá bin kaa nyí Unimbɔtee maamaaci ni nì bi nín kaa ti kpáfí ki ŋáań tin cāabìń ntimbiilee, ní bi sìí-ni.
60004005	Ama bi dàá dāá yūĺ kí sòoǹ bi-tuŋkpitiŋ gbanti pu Unimbɔti un bɔ́ntì ki cí kí sòoǹ binifoobi nì bitaŋkpiibi bɔtee nimiin.
60004006	An pu ní tibɔmɔntiil bàn̄ bitaŋkpiibi an nín dàá ŋá pu bi yaa sòon̄ bi-bɔti kii binifoobee, bí nīn bí dimaŋfalin ŋfāmin Unimbɔti nimiinee.
60004007	Duulnya kúntitam tɔ́obiń, ní ŋúb́ ni-ba mmɔntiim kí fìntīmaan kí ŋmā kí nīn mèé.
60004008	Ama kí wàatēe, ní nīn néeḿmaan tɔb tikpil, kun puee un cáá dineendi tikpilee bìintí ikpiti tikpil pu ní.
60004009	Ní nīn fòol̄ ni-jutiibi ni-dumpui kí taa nín̄ gbùkum̄.
60004010	Kii Unimbɔti nín pú-ni ŋŋmam mi bí tɔbin puee, nín̄ cáā tútum̀maan tɔb. Ni yaa bíī ŋáań mimmee binib dàá ká Unimbɔti ŋanti kɔkɔ tin u là kí tīī-bee.
60004011	Un ní Unimbɔti pú ú nīn sòoǹ u-bɔtee, ń sòoǹ-tì. Un ní u yaa tí pú ŋŋmam ú nīn tútuǹ u-jutiibee máaǹ kí dū ŋŋmam min Unimbɔti tīī-uee ní kí dūú tūtuǹ binib, an nín dàá ŋá pu tin kɔkɔ ni ŋáań nì Yeesu Kriisitoo tūtuntam puee, án nīn tìì Unimbɔti tinyoolee; úǹ di péēyì tinyool nì mpɔn kí nīn cá jaanjaan! Ameen.
60004012	Nnabiyaamu, án taa ŋá-ni maamaaci icɔŋkikpaan in poon ni bí nee kii an sá-ni tibɔcanee.
60004013	An yaa sá yii ní jī falaa un Kriisitoo jíńee ní nīn fàal̀maan, an nín dàá ŋá pu daliŋkin u dàá dàkà u-nyootee, yaadalee ní ni dāa kāntí dipɔɔpiŋkpaandi.
60004014	Ni nín nɔ́ɔ́ Kriisitooyee pu ní bi yaa sìí-nee, án nīn mɔ̄ǹ-ni, kun puee Unimbɔti Fām min cáá tinyoolee bí ni-pu.
60004015	Ni-kansikin ubɔ falaau ń taa nín̄ sá yii u kūū unil àá u yùn̄ tiba, àá u sá digaŋgandaan, àá u cáá u-ba ki tɔ́ biba bɔtin, an pu ní u bíī jīǹ an falaau.
60004016	Ama an yaa sá yii a nín nɔ́ɔ́ Kriisitooyee pu ní a yaa bíī jīǹ falaayee, án taa nín̄ cáá-si icoo, á nīn jáaḿ Unimbɔti yii binib béè yii a sá Kriisitoo yɔu.
60004017	Ŋyunti ŋun Unimbɔti dàá sòoǹ báà ŋma bɔtee bāań ní nee. U dàá péé péé kí sòoǹ bin sá u-yabee bɔti, mimmee, u yaa ká timbi bin sá u-yabee pu tiba ki sòon̄ee, mana ní bin yíì kaa fɔ̃ɔ̃ Unimbɔti bɔmɔntiiti ki kííyee cee dāa nín bí dee?
60004018	Kii Unimbɔti takaldau poon nín lī puee, yii: “An yaa pɔ̄ɔ̄ ki tīī bin nɔ́ɔ́ Unimbɔtee ń tin ŋmátée, mimmee bin kaa nɔ́ɔ́ Unimbɔtee nì bikpitiŋaliibee bíǹ cee dāa nín bí mana dee?”
60004019	Míǹ puee, bin bí ki ŋáań Unimbɔti làtam ní ki bí falaa poonee ń pɔ́ɔǹ bi-ba kí mòtīí nīn ŋáań tiŋan kí dū bi-mákal kɔkɔ kí ŋá bi-naanliu un ŋáań tin u pɔ̃oǹee ni.
60005001	Kɔŋkɔnnee m bíī sòoǹ nì Kriisitoo nikitil kpilib bin bí ni-kansikinee ní nee. Man mun sá Kriisitoo nikitil kpiliu ní m-ba, m ká Kriisitoo falaabi nì m-nimiliŋ, ní ki dàá dāá fɔ̃ɔ̃ m-jandi tinyool tin dàá dāá nyēe poon.
60005002	M bàlfī yii ní kpàà Unimbɔti nikitil din u dūu ŋúbiǹ-nee, ní dū nlammɔntiim min fáatì Unimbɔtee kí kpàà-dì, án taa nín̄ sá nì kugaau, kí taa nín̄ tí sá yii ni tūǹ ki nyàab̀ animil, ama nín̄ tūm̀maan nì ni-pɔbiliŋ kɔkɔ.
60005003	Ní taa nín̄ wáb́ binib bin bi dū ki ŋúbiǹ-ni ní kpààyee, ama nín̄ sámaan binib bin bimbim sá mmɔntiim bí nīn kpèé ki tááyee.
60005004	Ni yaa ŋúb́-bi míǹ, ali ki tin sāā daliŋkin ní Kriisitoo unaakpaakpil dàá bàńee, u dàá dāá tīī-ni ni-paati tin sá tinyool ki dàá nīn bí jaanjaanee.
60005005	Nimbi binaacimpɔmbi mun, ní sìntīǹ ni-ba taapu kí tīī bikpilib. Ni-kɔkɔ ń sìntīǹ ni-ba kí tīīmaan tɔb kí nīn ŋáań atuun ki tìì tɔb, kun puee Unimbɔti takaldau poon lī yii: “Unimbɔti kaa gèetíǹ bilambidambi, ama ní ki ŋáań tiŋan ki tìì bin sìntīǹ bi-ba taapuee.”
60005006	Míǹ puee, sìntīm̀maan ni-ba Unimbɔti ipɔn kɔkɔ daan taapu, an nín dàá ŋá pu ŋyunti ŋun Unimbɔti yɔ́oǹee yaa láā bāańee, ú dāá yòon̄-ni yilpuee.
60005007	Tùkùmaan-u tin kɔkɔ péēpáb́-nee kí dūmaan tikɔkɔ kí ŋá u-ŋaan, u dàá kpèè kí tīī-ni.
60005008	Ní kítí ni-ba kí nīn nyíǹ ni-ba, kun puee ni-nannanliu Sitaan bí ki yìiǹ kii gbikinti nimiliŋ nín máǹ pu u nyàab̀ kun u yaa péēkée ú cúú kí ŋmɔ́ee ní.
60005009	Míǹ puee, ní ŋúb́ ni-ba ni-fookiiu poon, kí yíí Sitaan. Kun puee ni nyí yii ni-nabiyaamu mun yàl̄ duulnya jaŋŋi kɔkɔnee bí ki jīǹ falaa gbanti ubaanti míǹ ní.
60005010	Ni yaa láā dū ŋyunti fiii ki jíń falaayee, Unimbɔti un cee ní tiŋan kɔkɔ nyēeń, u yíiń-ni Yeesu Kriisitoo puee, dàá dāá tīī-ni u-nyooti tin dàá nīn bí kí nīn cá jaanjaanee. U dàá dāá kítí-ni u-ba, kí báań-ni inyaan kí tīī-ni mpɔn kí dū-ni kí yɔ́oń laakin tiba kpá kí cìŋkì-nee.
60005011	Úǹ di sá ipɔn daan kí nīn péēcáā cá jaanjaan! Ameen.
60005012	Siilaasi ní m kàan̄ anyɔɔbuŋkaaŋkaa nee ki tùkū, ki yāntì u ŋmàn̄-ni takalda nee, kun puee m nyí yii u sá kinabiki kin yú deedee nnimbɔtisan poonee. M là kí tīī-ni kunyannyaau kí mòtīí tùkù-ni nì ibaamɔn yii Unimbɔti ŋanti tin ni fɔ̃ɔ̃yee tì lafun sá míǹ ní, ní nīn ŋúb́-tì án nīn pɔ̄ɔ̄.
60005013	Babilɔn nikitil din Unimbɔti lútì kii u nín lútì ni mun puee, jáaḿ-ni. Maarki un kpántì kii m-jipɔɔnee mun jáaḿ-ni.
60005014	Ní jāam̀maan tɔb kunabitiiu jaamii. Unimbɔti ń tīī nimbi bin kɔkɔ sá Kriisitoo yabee ŋgbansɔŋfi.
61001001	Man Siimɔn Piyeer un sá Yeesu Kriisitoo kpambal ki sá u-tɔntɔnliu muee di ŋmàn̄-ni takalda nee, nimbi bin fɔ̃ɔ̃ Unimbɔti bɔti ki kíí mbaantiim kii timbee. Yeesu Kriisitoo un sá Unimbɔti ki sá ti-Fiiliuee di ŋá míǹ ki tīī-ti, kun puee u sá deedeedaan.
61001002	Kii ni nín nyí Unimbɔti nì ti-Dindaan Yeesu Kriisitoo puee, ú ŋá-ni tiŋan kí tīī-ni ŋgbansɔŋfi tikpil.
61001003	Yeesu Kriisitoo pɔŋŋu tīī-ti ŋŋmam min ti ŋūǹ kí nīn bí ki nákaǹ Unimbɔtee, ki yāntì ti béè un yíiń-ti tí dāan̄ kí fɔ̃ɔ̃ u-nyooti nì u-ŋantee.
61001004	Míǹ mbaantiim ní u tí pɔ̃oǹ-ti apooŋkpaan ŋin jítiǹ tikɔkɔee, an nín dàá ŋá pu ni yaa fɔ̃ɔ̃ ipoon gbantee, ní taa nín̄ cáá nnimitaataam tikpitil pu kí wāŋkì, ama ní fɔ̃ɔ̃ mbimbim min náań nì Unimbɔti yamee.
61001005	An puee, kii ni nín fɔ̃ɔ̃ ki kííyee puee, ní pɔ́ɔm̀maan ni-ba kí nyàab̀ mbimbimɔntiim kí kūtì fookii pu, ni yaa ká mbimbimɔntiimee, ní nyàab̀ dinyil kí kūtì,
61001006	kí pɔ́ɔm̀maan kí ŋúb́ ni-ba kí kūtì dinyil pu. Ni yaa ŋúń ki ŋúb́ ni-bee, ní nyàab̀ kimɔtii, kimɔtii boonee ní nyàab̀ kí nīn tɔ́ Unimbɔti mmɔntiim.
61001007	Ni yaa tɔ́ Unimbɔti mmɔntiiminee, ní nīn néeń ni-nabiyaamu mun nɔ́ɔ́ Kriisitooyee kɔkɔ, boonee ní kí nīn néeń báà ŋma.
61001008	Mbimbimɔntiim min ni máaǹ kí nīn cááyee dee. Ni yaa cáá-mì ní mi wīikí ni-ni tikpilee, an di dàá yàntī ní nīn béetí ti-Dindaan Yeesu Kriisitoo mmɔntiim kí nīn cá, ní kí nīn bí kii isufi in lòoǹ asubimɔntee.
61001009	Ama un kaa cáá an lakasimɔntiibee kaa ŋūǹ kí wāl̀ kí bà ndan Unimbɔti saŋŋu poon, ní ki pūtì kpáàā súntì yii Unimbɔti nìn fíntì u-pɔbilin kpitii kɔkɔ.
61001010	Kɔŋkɔnnee nnabiyaamu, ni nyí yii Unimbɔti lútì-ni ki yíiń-ni ní nīn sá u-yab ní. Ni yaa pɔ̄ɔntí ki gbíntìi nɔ́ɔ́ nsan gbantee, ni kpá kí wāŋkì jaanjaan.
61001011	Ní Unimbɔti ń dāá pɔ̄-ni nsan ní kɔ́ ti-Dindaan Yeesu Kriisitoo un sá ti-Fiiliuee beel din kaa cáá dikuntilee ni sɔkɔmii. Úǹ di dàá nīn sá ubɔti kí nīn cá jaanjaan.
61001012	M nín là yii ní ká tin m sòon̄ee pu ní m gbíntì ki téetí-ni múlmul, nì min kɔkɔ ni nìn péēnyí-tì ki yú ibaamɔn bɔti tin ni fɔ̃ɔ̃ ki kííyee poon ki ŋúb́ an píkée.
61001013	Ama m là yii m nín dáá bí dimaŋfal poon pu nee, ḿ nīn péēcɔ́ an bɔti pu ki téetí-ni múlmul.
61001014	Kun puee ti-Dindaan Yeesu Kriisitoo tùkū-mi yii an kaa làá ti yúntí m dàá kpú.
61001015	An puee m dàá pɔ́ɔǹ m-pɔŋŋu nyɔkɔm kí dàkà-ni nsambiyaamu mun ní ni dàá dī kí nīn téetí an bɔti pu baabadal m-kúm boonee.
61001016	Di sá yii ti-Dindaan Yeesu Kriisitoo dāantam nì u-pɔŋŋu bɔti tin ti sòon̄ ki tùkū-nee kaa sá mmaam min binib nyí bi-landɔkɔin ki sòon̄ee, timbi ti-ba di baasii ká-u nì ti-nimiliŋ u nín sá ukpaan miŋyee.
61001017	Timbi nimilin ní u-Baa Unimbɔti tīī-u jilma nì tinyool; Unimbɔti un sá ukpaan tinyooldaanee bí yii: “Un bí nee di sá m-Jipɔɔn un m néeńee, m-pɔbil sòm̀ u-pu.”
61001018	Timbi nì u di nìn bí circir jool pu ní Unimbɔti sòon̄ní míǹ yilpu.
61001019	An puee, ti mɔ̄tìi baasii fɔ̃ɔ̃ ki kíí Unimbɔti bɔnaatiliibi nín sòon̄ tiŋyee. Ní gíiǹ ni-landɔkɔi tibɔti gbanti pu, kun puee tì bí kii fitila nín yú dibɔmbɔndin ki wāĺ pu ali ŋwìiń ń dāá nyānní puee ní, ní Kriisitoo un sá kii utaafaaŋmalbijee ń dāá ŋmíntí ni-pɔbiliŋ.
61001020	Kí wàatēe, tin m là ní bééyee sèé: Ubɔ kaa ŋūǹ kí dū úǹ u-ba ciiŋŋu kí béé tibɔti tin Unimbɔti bɔnaatiliibi ŋmàn̄ ki ŋá takaldanee.
61001021	Kun puee tin kɔkɔ Unimbɔti bɔnaatiliibi lēe, tiba nì tiba kaa nyánní bi-làtamin, ama an sá Unimbɔti Fām di kpɔ̃otì-bi, ní bi fɔ̃ɔ̃ Unimbɔti paaŋŋu ki sòon̄ u-bɔti.
61002001	Iyunti in jítèe poonee, bin nìn mɔ́ntí yii bi sá Unimbɔti bɔnaatiliibee nìn kɔ́ Unimbɔti nikitil kansikin, míǹ mbaantiim ní bin dàkà tinyimɔmbɔtee mun dàá tí kɔ́ ni mun kansikin. Bíǹ dàá cáań tinyimɔmbɔti tin dàá nàan̄ binibee ní kí dàkà, ní kí dū bi-kpiliu un fīī-bee kí fá kí yàntī Unimbɔti tafadaaldi ń jēetí bi-pu bí kpú kí céetí dicilpu.
61002002	Binib tikpil dàá dāá nɔ́ɔ́ bi-bimbikpitim gbanti saŋŋu, bi-yaŋyam puee binib dàá dāá nīn kpākantí mbaamɔn saŋŋu bɔti.
61002003	Bin dàkà tinyimɔmbɔtee là kí kīil̀-ni kí fɔ̃ɔ̃ ni-nimiliŋ ní. Ama dooooyee ní un dàá sòoǹ bi-bɔtee bɔ́ntì ki cí kí tɔ̄ u-tundi, un dàá céetí-bee kaa dɔ̄ ki gèeǹ.
61002004	Di sá yii Unimbɔti kaa nìn tāaǹ itūun in nìn ŋá ikpitee ki cúú-i ki tɔ́ ditafadaaldi paaŋŋun, bi bɔ́ob́-i nì ikusaka i kā dibɔmbɔndin ki cí daliŋkin Unimbɔti dàá sòoǹ i-bɔtee.
61002005	Unimbɔti kaa nìn tāaǹ duulnyakpiki ama u nìn cāntì nnyiŋgbeen dɔ́miń ki kúntì binikpitib kɔkɔ, ní ki fīī binib biluli ki kútì Noowee un nìn sòoǹ Unimbɔti bɔti tin bí deedeeyee ki tùkù binibee.
61002006	Unimbɔti nìn dáaĺ ntimu mun bi yíì Soodɔm nì Goomɔɔree yab tafaliŋ ki yāntì ŋŋmi dɔ́miń ki wùn̄-bi búkúbuku. U ŋá míǹ kí dàkà u nín dàá dāá dáaĺ binikpitib tafaliŋ puee ní.
61002007	Ŋyunti gbantee, Unimbɔti nìn fīī Lɔɔti baba ní kun puee u nìn bí deedee, ní binikpitibee bimbim nì bi-digaŋgamiu nìn kɔ̄ntí Lɔɔti inimmɔɔn.
61002008	Di sá yii Lɔɔti nìn kɔ́ò bi-kansikin, ki gbìl̀ ní ki kāntí baabadal ikpiti in bi ŋáańee. U nín nìn sá unimɔnti puee ní an kɔ̄ntí-u kunimbaau, ki páb́-u tikpil.
61002009	Míǹ puee ti-Dindaan nyí u nín dì pu ki nyāntí bin yú nì u deedee diniminaamandi poonee, ní ki nyí u nín dàá yɔ́oń binikpitib laakin kí dāá dáaĺ bi-tafaliŋ ibɔsoon dalee.
61002010	Bin tafaliŋ Unimbɔti dàá dāá dáaĺ tikpilee di sá bin dū bi-ba ki tīī bikɔdeekpitib ki kpèé Unimbɔti pɔŋŋu famee. An dàkà yii bin bɔti m bàà sòon̄ nì ni yii bi dàkà tinyimɔmbɔtee, baa tɔ́ báà ubɔ nì ubɔ ní bi-pɔbiliŋ nyìm̀, baa tɔ́ itūun in bí yilpuee gba ama bi sìí-i ní.
61002011	Itūun di cáá mpɔn ki jítiǹ bin dàkà tinyimɔmbɔtee kpataaa, ama iaa bíī sòoǹ tibɔkpitil bi-pu ti-Dindaan nimiin.
61002012	Binib gbanti ŋáań kii kumooun peelii in péēsá bí nīn cútí-i ki kùee ní, bi sìí tin baa nyée. Bi dàá dāá péēnàan̄ kí céetí-bi ní.
61002013	Bi nín yāntì binib jīǹ falaa miŋyee, an falaau ní Unimbɔti dàá dāá gíiǹ kí téeǹ-bi. Bíǹ pɔɔsɔŋkil di sá bí nīn ŋáań tin kɔkɔ sá ntimbiilee ŋwìiń pu. Naa ká yii binib gbanti yaa dɔ́miń ni nì bi ń jī tijinee bi kɔ̄ntí-ni tijɔkɔndi nì icoooo? Ní an mɔ̄ǹ-bi bi nín kíiĺ binib puee.
61002014	Ní bi-nimiliŋ máǹ bí ŋá tijɔkɔndi, baa gì nì ikpiti diŋal, ní ki pīil̀ ki sàtī binib bin pòfì nnimbɔtisan poonee, bi-landɔkɔŋu di péēsá yii bí ká animil. Bi sá mbusudambi ní.
61002015	Bi fá nsammɔnti ní ki gáatì ki nɔ́ɔ́ Boosɔɔr jipɔɔn Balaam nín nìn là animil ki dī nsaŋkpiti ŋuŋyee.
61002016	Ama Unimbɔti nìn wòon̄-u u nín kaa tɔ́-uee pu, di sá u nìn yāntì kimaŋ sòon̄ kii unilee ní ki pīiǹ digbaantundi din Balaam bàà nìn là kí tɔ̄ee saŋŋu.
61002017	Binib gbanti bí kii ibùn in kaa cáá nnyimee, ní ki bí kii atagban ŋin kaa cáá ntaanyim kubuŋu cáá-ŋi ki yìiǹee. Mpaan ŋun Unimbɔti bɔ́ntì ki yɔ́oǹ-bee nyɔ́ò ní, ki sá dibɔmbɔndi.
61002018	An nibee dàkà bi-ba ní ki sòoǹ anyɔɔbuŋkpaan ki ŋmàtíǹ binib ní ki sàtī bin pɔ́ɔǹ bi-ba ki nyáń ikpiti saŋŋu poonee ki yàntī bi fàtī ki gítí ikpiti saŋŋu poon.
61002019	Bi pòontí binib yii bi yaa ŋáań min bíǹ sòoǹee ní bi kāntí dibatɔl, ama ní bíǹ bi-ba sá ikpiti yumbui. Bi súntì yii unil sá kun kpòotī-uee yumbuu ní.
61002020	Bin di béè ti-Dindaan Yeesu Kriisitoo ti-Fiiliu, ki nyáń duulnya lakasikpitib poon, ní ki dāa fātìi gítī yāntì bi-lakasikpitibee cúú-bee, tin poon bi dàá kɔ́ee dāa jítiǹ tin poon bi nìn bí dooooyee kpataaa.
61002021	Bidambi yaa kaa bàà béèmaan mbaamɔn saŋŋu an bàà sɔ́ nì bí béé-ŋu, boonee kí dū-ŋu kí fá kaa ti tɔ́ maramɔntiibi bin Unimbɔti nìn tīī-bi bi ŋúb́ee.
61002022	Tin bāań-bi nee dàkà yii dilaŋkpandi nee sá mbaamɔn dee, yii: “Kibɔkɔ wūliŋkì ki fātìi gíiǹ ki ŋmɔ́” ní “Afa un bi fùl̄ee fātìi lítì tikpatin ki dɔ̄ ki bíntí.”
61003001	M-nabineeŋkaamu, takaldaliliiti ní m ŋmà-ni nee. Bi-liitil gbanti poonee m là kí téetí-ni tibɔti tin bi nìn dàkā-nee ní ŋmā kí dàkafì ti-pu mmɔntiim.
61003002	M là ní béé tibɔti tin Unimbɔti circir bɔnaatiliibi nìn lī dooooyee, nì tin ti-Dindaan un sá ti-Fiiliuee dūu ŋúbiǹ u-kpambaliŋ dàkā-nee.
61003003	Ama ní nīn nyí ki yɔ́oǹ yii kí wàatī duulnya ń kúntée, binib biba dàá nyā kí nīn ŋáań min fáatì-bee, ki dàá dāá nīn bèel̄-ni,
61003004	ní ki dāa lì-ni yii: “Kee, Yeesu Kriisitoo pɔ̃oǹ-ni yii u gítińaa? Kin, doooo nee, u bí la ní kaa bàń? Doooo bitiŋkpikib ali nìn díǹ, waa gítìń, doooo duulnya nín náańee, tin péēbée, tíǹ di gbíntì ki dáá bí nee.”
61003005	Binib bin sòoǹ mimmee, bi nyí, ama ní ki yíì, kaa fɔ̃ɔ̃ min Unimbɔti lēe. Unimbɔti nìn sòon̄ u-nyɔkɔn ní kutagbɔŋu nì kitiŋ nyáń. Nì nnyim ní u dūu náań kitiŋ, ní ki gāntì kitiŋ nì nnyim.
61003006	Nì nnyim mbaantiimee ní u yāntì nnyiŋgbeen dɔ́miń ki kúntì dooooyee duulnyau.
61003007	Unimbɔti di tí lī yii yilpu nì taapu un bí nee dɔ̄ ki cí ŋŋmi ń dāá wò daliŋkin u dàá dāá sòoǹ binikpitib bɔti kí kúntí-bee.
61003008	Ama, m-nabineeŋkaamu, tibɔti tiba di bí tin pu naa máaǹ kí súntée. Tíǹ di sá yii: Ti-Dindaan ceeyee, ŋwiin ŋubɔ sá kii abin kutukuee ní, ní abin kutuku sá u-cee kii ŋwiin ŋubɔee.
61003009	An kaa sá yii ti-Dindaan sòm̀ kaa là kí ŋá kii u nín nìn pɔ̃oǹ puee, kii biba nín dàkafī puee. Ama u bíī jīǹ ni-pu kimɔtii ki là yii báà ŋma ń kpántí u-bimbim, báà ubɔ ń taa wāŋkì ní.
61003010	Ama nì míǹ kɔkɔee, ti-Dindaan dāantam dàá dāá túuǹ-ti ní kii unaayuu nín tūuntí binib puee. Kutagbɔŋu dāa gà kuwookpaaŋŋu kubɔ ní kí wāŋkì fílammm, ní tiwan tin bí yilpu kutagbɔŋu puee ń wò búkúbuku, ní taapu doo wanti kɔkɔ ń wāŋkì.
61003011	Kii tiwan kɔkɔ nín dàá dāá kúntí miŋyee puee, ni máaǹ kí béé ni nín dàá bɔ́ntí ni-ba pu kí nīn cáá mbimbimɔntiim kí mòtīí nīn tɔ́ Unimbɔti mmɔntiimee,
61003012	kí nīn cí ŋwiin ŋun Unimbɔti dàá dāá dāan̄ee, ŋwiin gbanti ní ŋŋmi dàá dāá wò kutagbɔŋu lìblib ní tin kɔkɔ bí yilpuee ń dùntī. An puee pɔ́ɔm̀maan ni-ba an nín dàá ŋá pu ŋwiinee ń bàń malaayee.
61003013	Kun puee Unimbɔti pɔ̃oǹ yii u dàá fàtīí náań-ti kutagbɔmpɔŋu nì kitimpɔŋ. Duulnya gbantinee bin baba ŋáań Unimbɔti lammee di dāa kíǹ ki bí. Duulnya un ti kā ki cée dee.
61003014	Míǹ puee m-nabineeŋkaamu, ŋyunti ŋun ni dáá kā ki cí duulnya gbanti ń bàńee, ní pɔ́ɔm̀maan nì ni-pɔŋŋu nyɔkɔm kí nīn bímaan circir, Unimbɔti ń taa ká ni-pu tiba, nimbi nì u kansikinee ŋgbansɔŋfi ń nīn bí.
61003015	Ní nīn nyí yii ní ŋmā kí ká difiilee pu ní ti-Dindaan bíī jīǹ kimɔtii kaa láá bāań nìn díǹ. Míǹ ní Unimbɔti tīī ti-nabiki Pɔɔl nciin ú mun ŋmàn̄-ni an bɔti gbanti.
61003016	U-takaldab bin kɔkɔ u ŋmàn̄ee, míǹ ní u sòon̄ an bɔti pu. U nín ŋmàn̄ tiŋyee, ajan aba pɔ̄ɔ̄ bí gbìl̄ taapu malaa, ní binib bin nyil kaa náaǹee nì bin kaa béè Unimbɔti bɔti ki kɔ́ poonee, kpántí tibɔti gbanti taapu mbamin kii bi nín péētí kpántí Unimbɔti takaldau poon ajan aba puee, an nibee bí ki nyàab̀ mbusu ní ki tòɔ́ bi-ba pu.
61003017	Ama nimbee, m-nabineeŋkaamu, kɔŋkɔnnee ti kpáafì-ni, ní nīn nyím̀maan ni-ba an nín dàá ŋá pu ní taa gáatí kí nɔ́ɔ́ binikpitib bin bí diyintil poonee kí fá difiil paaŋŋu ŋun poon ni yúee.
61003018	Ama ní nīn gbíntì ki nìkì ki béetí ti-Dindaan Yeesu Kriisitoo un sá ti-Fiiliuee ki cá, nì u-ŋanti tin u ŋáań-tee poon. Tí tīīmaan-u tinyool kɔŋkɔnnee kí nīn cáā cá jaanjaan! Ameen.
62001001	Ti ŋmàn̄ takalda nee kí tùkù-ni dimaŋfal bɔti. Dimaŋfal gbantee nìn péēbí doooo ŋkilkaamin ní. Ti gbìl̄ dì nín nìn sòon̄ puee, ki wál̀-dì nì ti-nimiliŋ, ki máań-dì nì ti-ŋalii mun.
62001002	Dimaŋfal gbanti nyáń mpaampiin pu, ní ti ká-dì. An pu ní ti sòoǹ ki tùkù-ni dimaŋfal din kaa cáá dikuntilee bɔti. Dì nìn bí ti-Baa Unimbɔti cee ní u nyántì-dì ki dàkā-ti.
62001003	Míǹ puee tin tin ti kée nì tin ti gbìl̄ee ní ti cáā bíī tùkù ni mun, an nín dàá ŋá pu ti nì ni kɔkɔ ń kpántí ubaantee. Kun puee timbi nì ti-Baa Unimbɔti nì u-Jipɔɔn Yeesu Kriisitoo ŋá ubaanti.
62001004	Ti ŋmà takalda nee an nín dàá ŋá pu ti-pɔbiliŋ ń mòtīí pīil̀ee.
62001005	Dinyɔɔbundi din ti gbìl̄ Yeesu cee ki cáā tùkù-nee di sá yii Unimbɔti sá ŋwalfi, dibɔmbɔndi kpá u-ni báà fiii.
62001006	Míǹ puee, ti yaa bí yii ti nì u ŋá ubaanti ní ki gbíntìi còom̄ dibɔmbɔndinee, ti mɔ́ntí, taa dī ibaamɔn.
62001007	Ama ti yaa dī ŋwalfi saŋŋu kii Unimbɔti u-ba nín sá ŋwalfi puee, niinee ní ti nì ti-nabiyaamu ŋáań ubaanti, ní u-Jipɔɔn Yeesu fatikuu fíntí ti-pɔbiliŋ circir ki lèekī ti-kpitii kɔkɔ.
62001008	Ti yaa bí yii taa cáá ikpitee, mimmee taa cáá ibaamɔn ti-ni, ti mòtīi bíī wáŋkí dee.
62001009	Ti yaa bīitì ti-kpitii pu, Unimbɔti sá deedeedaan ki cáá ibaamɔn ki dàá dū ti-kpitii kí pɔ̄-ti, kí fíntí tin kɔkɔwoooo bí ti-pɔbiliŋin kaa ŋān̄ee, tí nīn bí circir.
62001010	Ama ti yaa bí yii taa ŋá ikpitee, mimmee ti yíì Unimbɔti unyimɔndaan dee. An dàkà yii u-nyɔɔbundi kaa bí ti-pɔbiliŋin.
62002001	M-biyaamu, m ŋmà-ni tin bí nee an nín dàá ŋá pu ní taa ŋá ikpitee. Ama ubɔ yaa jéetì ikpitinee, ti cáá un mɔ́tí ti-puee ti-Baa Unimbɔti cee, úǹ di sá Yeesu Kriisitoo ibaamɔndaan.
62002002	U dū u-ba ki ŋá saraa ti-kpitii pu, ama an kaa sá timbi kpitii ŋmaniŋma pu, an sá ki kpáaǹ binib kɔkɔwoooo kpitii pu ní.
62002003	Ti yaa kpáafí Unimbɔti marabee, niinee ní ti béetí yii ti nyí-u.
62002004	Un yaa bí yii: “M nyí Unimbɔti,” ama ní kaa ŋúb́ u-marabee, sá unyimɔndaan, ibaamɔn kaa bí udaan ni.
62002005	Ama sii un di yaa kpáafí Unimbɔti bɔtee, mimmee sii di néeń Unimbɔti tiŋman. An pu ní a béetí yii a bí Unimbɔtin.
62002006	Sii un di yaa lī yii a bí Unimbɔtinee, a máaǹ kí nīn còom̄ kii Yeesu u-ba nín nìn còom̄ puee.
62002007	M-nabineeŋkaamu, an kaa sá marapɔɔn ubɔ ní m gítī bíī ŋmà-ni, an sá marakpiki un ni nìn péēnyí doooo ŋkilkaaminee. An marakpikiuee di sá Unimbɔti bɔti tin ni nìn péēgbìl̄ee.
62002008	Nì míǹ kɔkɔee, u sá marapɔɔn ní m bíī ŋmà-ni. Ibaamɔn in bí mara un nyánní Yeesunee bí ni mun ni, kun puee dibɔmbɔndi bíī jītí ní ŋwalfimɔnti dɔ́miń ki ŋmíntì ti-pu.
62002009	Sii un di yaa bí yii a còom̄ ŋwalfin ní ki gbíntìi ná a-nabikee, a dáá gbíntìi bí dibɔmbɔndin.
62002010	Ama sii un di yaa néeń a-nabikee còom̄ ŋwalfin dee, a kpá kí yàntī ubɔ ń lítí.
62002011	Sii un di yaa ná a-nabikee, mimmee a bí dibɔmbɔndin ki còom̄, kaa nyí laakin pú a cée, kun puee dibɔmbɔndi yāntì a jòb̄.
62002012	M-biyaamu, m ŋmà-ni tin bí nee kun puee Yeesu yindi pu ní ni ká ni-kpitii pɔ̄tam.
62002013	Bibaatiibi, m ŋmà-ni tin bí nee kun puee ni nyí ti-Dindaan un nìn péēbí doooo ŋkilkaaminee. Binaacimpɔmbi, m ŋmà-ni tin bí nee kun puee ni jáń ki jíń nì Sitaan.
62002014	Mbiyaamu, m ŋmàn̄-ni tin bí nee kun puee ni nyí ti-Baa Unimbɔti. Bibaatiibi, m ŋmàn̄-ni tin bí nee kun puee ni nyí ti-Dindaan un nìn bí doooo ŋkilkaaminee. Binaacimpɔmbi, m ŋmàn̄-ni tin bí nee kun puee Unimbɔti bɔti bí ni-ni, ni pɔ̄ɔ̄ ki ŋúń ki jáń ki jíń nì Sitaan.
62002015	Ní taa nín̄ néeń duulnya nì tin u cááyee. Sii un di yaa néeń duulnyee, aa ŋūǹ kí nīn néeń Unimbɔti.
62002016	Kun puee tin kɔkɔ bí duulnyan, ki sá a-bimbikpitim nín là miŋyee, nì nnimitaataam, nì á nīn néeń timɔn ki dàkà tigaajatee, tíǹ kɔkɔee kaa nyēeń ti-Baa Unimbɔti cee, an nyēeń duulnyan ní.
62002017	Ní duulnya nì u-nimitaataam kɔkɔ jītí, ama un di yaa ŋáań min ní Unimbɔti lèe, udaan dàá dāá nīn bí ní jaanjaan.
62002018	M-biyaamu, ŋyuntijoolkaa sèé. Kii ni nín gbìl̄ yii Kriisitoo nannanliu dòońee, kɔŋkɔnnee Kriisitoo nannanliibi tikpil pūtì kpáàā bāań; míǹ pu ní ti béè yii ŋyuntijoolkaa sèé nee.
62002019	Ti-kansikin ní binannanliibi gbanti nyáń, ama baa nìn sá ti-yab, kun puee bi yaa bàà nìn sá ti-yabee, ti-kɔkɔ bàà bímaan mbaantiim ní. An nín ŋá pu nee di dàkà tiŋan yii ti nì bin nìn bée bi-kɔkɔ kaa nìn sá ti-yab.
62002020	Ama nimbee, ti-Dindaan circirdaan sītì ni-pu Circir Fām, an di yì-tì ní ni-kɔkɔ nyí ibaamɔn.
62002021	Míǹ puee, m yaa ŋmàn̄-ni tin bí neeyee, kaa sá yii naa nyí ibaamɔn, ni nyí-i, ki béè yii ibaamɔn poonee baa kāntí nnyimɔn báà ŋubɔ.
62002022	Ŋma di sá unyimɔndaan an yaa kaa sá un néè yii Yeesu kaa sá Kriisitooyee? Udaan di sá Kriisitoo nannanliu kaa là Ubaati, kaa là u-Jipɔɔn mun.
62002023	Un di yaa kaa là Unimbɔti Jipɔɔn Yeesuee, kaa fɔ̃ɔ̃ u-Baa mun dee, ama un di yaa lì binib nimiin yii Yeesu sá Ubaati Jipɔɔnee fɔ̃ɔ̃ Ubaati u-ba mun dee.
62002024	Míǹ puee, tin tin ní ni nìn péēgbìl̄ doooo ŋkilkaaminee, ní kpāafìmaan-tì ni-pɔbiliŋin. Sii un yaa kpáafì tin ní a péēgbìl̄ doooo ŋkilkaaminee, mimmee sii ŋá ubaanti nì ti-Baa Unimbɔti nì u-Jipɔɔn dee.
62002025	Dipoondi din Yeesu pɔ̃oǹ-tee di sá dimaŋfal din kaa cáá dikuntilee.
62002026	M ŋmàn̄ tin bí nee kí sòoǹ nì ni bin là kí ŋmàtiǹ-nee pu.
62002027	Ama nimbee, Yeesu sītì ni-pu u-Fām. An puee, an kaa ti bàlfī ubɔ ń dàkà-ni. Kun puee u-Fāmee di dàkà-ni tikɔkɔ, ní tin ní u dàkèe sá ibaamɔn, nnyimɔn kpá poon. Míǹ puee, ní kpāafìmaan u-Fām nín dàkà-ni puee, ni nì Yeesu ń nīn sá ubaanti.
62002028	M-biyaamu, ní nīn bí Yeesu cee, an nín dàá ŋá pu ŋyunti ŋun u yaa láā páaǹnée tí dāá nīn cáá kunyannyaau kí yūĺ u-nimiin kí taa nín̄ cáá icoo daliŋkin u dàá bàńee.
62002029	Míǹ puee, ni yaa nyí yii u sá deedeedaanee, béémaan yii un sá kamaa yaa nɔ́ɔ́ deedeeyee, Unimbɔti di fātìi màl̄ udaan mpɔm.
62003001	Ní kpèèmaan ti-Baa Unimbɔti nín cáá ti-pu dineeŋkpaandi diŋyee! Di sá yii u yíì-ti u-biyaamu. Míǹ ní tiŋman ti lafun sá u-biyaamu. Kun pu duulnya kaa nyí-tee di sá waa béè ti-Dindaan.
62003002	M-nabineeŋkaamu, kí yòon̄ díǹ kí nīn cée, ti kpántì Unimbɔti biyaamu. Ti nín dàá dāá nīn bí miŋyee kaa láá nyáń mpaampiin pu, ama ti nyí yii ŋyunti ŋun ti-Dindaan yaa láā páaǹnée ti dàá nīn bí kii u nín bí puee ní, kun puee ti dàá dāá ká-u min ní u baasii bée.
62003003	Sii un di yaa cáá dimákal gbanti Yeesunee bɔ́ntí a-pɔbil circir, kii a-Dindaan u-ba nín bí pu circiree.
62003004	Un yaa ŋá ikpitee yīntì marab dee, kun puee ikpiti di sá marab yìntitam.
62003005	Ni nyí yii Kriisitoo dɔ́miń kí lēēbinib kpitii ní, ní úǹ u-ba kaa cáá ikpiti.
62003006	Sii un nì Kriisitoo yaa ŋá ubaantee kaa ti ŋáań ikpiti, ama sii un di yaa ŋáań ikpitee kaa ká-uaaa kaa nyí-u mun.
62003007	M-biyaamu, ní taa yàntī ubɔ ń ŋmàtiǹ-ni ní wāŋkì; un yaa ŋáań min bí deedeeyee sá deedeedaan, kii ti-Dindaan u-ba nín bí deedee puee,
62003008	ama un yaa ŋáań ikpitee sá Sitaan yɔu, kun puee Sitaan péēsá ikpitidaan ní, doooo ŋkilkaamin. An pu ní Unimbɔti Jipɔɔn dɔ́miń ki kpītì Sitaan tuuŋŋi.
62003009	Sii un Unimbɔti yaa fātìi màl̄ mpɔmee kaa ti ŋáań ikpiti, kun puee a náań nì a-Baa un màl̄-see, aa ŋūǹ kí nīn ŋáań ikpiti, kun puee Unimbɔti di fātìi màl̄-si mpɔm.
62003010	Kun gàntī Unimbɔti biyaamu nì Sitaan yɔmuee di sá, sii un yaa kaa nɔ́ɔ́ deedeeyee nì sii un yaa kaa là a-nabikee kaa sá Unimbɔti yɔu.
62003011	Dinyɔɔbundi din ni nìn gbìl̄ doooo ŋkilkaaminee tùkū-ti yii tí nīn néeń tɔb,
62003012	kí taa nín̄ bí kii Kayeen nín nìn bí puee. Úǹ nìn sá Sitaan niliu ní, ní ki kūū u-naal. Ba pu ní u nìn kūū u-naal míǹ? Kun pu u nìn kūū-uee di sá Kayeen tuuŋŋi sá akpiti, ní u-naal tuuŋŋi bí deedee.
62003013	Nnabiyaamu, duulnya yaa ná-ni, an taa bàkatīǹ-ni.
62003014	Ti nyí yii ti nyáń ŋkúmin ki pɔ́otì dimaŋfalin kun puee ti néeń ti-nabiyaamu; un yaa kaa néeń u-nabikee dáá gbíntìi bí ŋkúmin.
62003015	Un yaa ná u-nabikee sá unikpɔl ní, ni nyí yii unikpɔl báà ubɔ kaa cáá dimaŋfal din kaa cáá dikuntilee u-ni.
62003016	Kun di yì-tì ti béè dineendi nín sá kuŋyee di sá Yeesu nín dū u-maŋfal ki tīī ti-puee. Míǹ mun mbaantiim ní ti mun máaǹ kí dū ti-maŋfal kí tīī ti-nabiyaamu pu.
62003017	Ubɔ yaa sá ugaaja, ní ki ká u-nabiki bí falaan, ní u ŋmí, kaa tīī-u tibee, mimmee ba di dàkà yii Unimbɔti neendi bí udaan ni?
62003018	M-biyaamu, tí taa nín̄ lì nì ti-nyɔmmun fam yii ti néeń tɔb, ama tí yàntī ti-tuuŋŋi ń dàkà ibaamɔn yii ti lafun cáá dineendi.
62003019	Míǹ ní ti dùú béé yii ti sá ibaamɔn nib, ní ki kāntí dipɔɔsɔŋkil Unimbɔti nimiin.
62003020	Báà ti-pɔbiliŋ yaa máfí yii ti sá binikpitibee, Unimbɔti jítiǹ ti-pɔbiliŋ ki nyí tikɔkɔ mun.
62003021	M-nabineeŋkaamu, sii un pɔbil yaa kaa tí máfí yii a ŋá tibee, mimmee a cáá dimákal Unimbɔti nimiin dee,
62003022	báà tin sá kamaa ní a yaa mēē-uee u dàá tīī-si kudɔŋu, kun puee a kpáafí u-marab ki ŋáań min fáatì-uee.
62003023	Mara un u tīī-tee di sá tí fɔ̃ɔ̃ u-Jipɔɔn Yeesu Kriisitoo kí kíí, kí nīn néeń tɔb, kii Yeesu u-ba nín bí yii tí nīn néeń tɔb puee.
62003024	Sii un di yaa kpáafí u-marab gbantee bí Unimbɔti cee, Unimbɔti mun bí a-cee. Kun pu ní a nyí yii u bí a-ceeyee di sá u-Fām min u tīī-see pu.
62004001	M-nabineeŋkaamu, ní taa nín̄ máká bin kɔkɔ bí yii Unimbɔti Fām di yàntī bi sòoǹee pu, ama ní cɔ̄ŋkì kí dáań kí kpèè yii an sá Unimbɔti Fāmaaan arasinii ubɔ di yàntī bi sòoǹ ní. Kun puee bin mɔ́ntí yii bi sá Unimbɔti bɔnaatiliibee gbɔ́otì duulnyan tikpil.
62004002	Kun di dàá yàntī ní béé un Unimbɔti Fām kpòotēe di sá un di yaa lì nì ibaamɔn yii Yeesu Kriisitoo kpántì unil ki dɔ́miń duulnyanee, mimmee Unimbɔti Fām di yāntì udaan sòon̄.
62004003	Un yaa yíì ki bí yii Yeesu kaa kpántì unil ki dɔ́miń duulnyanee, an kaa sá Unimbɔti Fām di yāntì udaan sòon̄, an sá Kriisitoo nannanliu fām. Ni nìn péē gbìl̄ yii unannanli gbanti dàá dāan̄, ama u pūtì kpáàā bāań ki bí duulnyan.
62004004	M-biyaamu, nimbi sá Unimbɔti yab ní, an pu ní ni jáń ki jíń bin mɔ́ntí yii bi sá Unimbɔti bɔnaatiliibee. Kun puee Unimbɔti Fām min bí ni-nee pɔ̄ɔ̄ ki jítiǹ Sitaan un bí duulnyanee.
62004005	Binyimɔndambi gbanti, bíǹ sá duulnya yab ní. Bi sòoǹ tin duulnya nyée ní, míǹ pu ní an mɔ̄ǹ duulnya yab pílfíǹ-bi.
62004006	Ama timbi sá Unimbɔti yab ní. Un yaa nyí Unimbɔtee di pílfíǹ-ti, un kaa là kí pīlfiǹ-tee kaa sá Unimbɔti yɔu. An di yì-tì ní ti ŋūǹ kí gàntī Unimbɔti Fām min sá ibaamɔnee nì Sitaan yam min mɔ́ntée.
62004007	M-nabineeŋkaamu, tí nīn néeń tɔb, kun puee dineendi nyēeń Unimbɔti cee ní. Mimmee, sii un yaa cáá dineendee di sá un Unimbɔti fātìi màl̄ mpɔmee, ki nyí Unimbɔti mun.
62004008	Sii un yaa kaa cáá dineendee kaa nyí Unimbɔti, kun puee Unimbɔti di sá dineendi.
62004009	Kun yāntì ti ká dineendi din u cáá ti-puee di sá u dū u-Jipɔmbaabil ki túnní duulnyan, tí ŋmā kí ká dimaŋfal u-pu.
62004010	Kaa sá timbi di péé ki néeń Unimbɔti, an sá Unimbɔti di péé ki néeń timbi, ní ki dū u-Jipɔɔn ki túnní ú kpú tí ká ti-kpitii pɔ̄tam, míǹ di dàkà dineendi.
62004011	M-nabineeŋkaamu, Unimbɔti yaa néeń-ti míǹ bulfee, ti mun máaǹ kí nīn néeń tɔb.
62004012	Ubɔ kaa péēká Unimbɔti dalba, ama ti yaa néeń tɔbee, Unimbɔti bí ti-ni, ní u-neendee bí ti-ni tiŋman.
62004013	Kun di yì-tì ti béè yii ti bí Unimbɔtin, ú mun bí ti-nee, di sá u-Fām min u tīī-tee pu,
62004014	ní ti ká ki béè, ki kíǹ ki tùkù binib yii ti-Baa Unimbɔti dū u-Jipɔɔn ki túnní ú dāan̄ kí nīn sá duulnya Fiiliu.
62004015	Sii un di yaa lì nì ibaamɔn yii Yeesu sá Unimbɔti Jipɔɔnee, Unimbɔti bí a-ni ní si mun bí Unimbɔtin.
62004016	Timbi béè dineendi din Unimbɔti cáá ti-puee ní ki fɔ̃ɔ̃-dì ki kíí. Di sá yii Unimbɔti di sá dineendi; un yaa cáá dineendee, udaan bí Unimbɔtin, ní Unimbɔti mun bí udaan ni.
62004017	Kun di dàkà yii a néeń-u tiŋmanee di sá, daliŋkin Yeesu dàá dāá sòoǹ binib bɔtee, sii dāa cáá dimákal u-nimiin ní, kun puee a-bimbim min a bí duulnya nee nee nì u-yam náań.
62004018	Sii un cáá dineendee kaa fàŋkí, kun puee dineembaamɔndi jì tifaandi ní. Ditafadaaldi di cāabìń tifaandi, míǹ puee, sii un cáá tifaandi a-nee kaa cáá dineembaamɔndi dee.
62004019	Kun pu timbi néeń-uee di sá úǹ di péé timbi dineendi.
62004020	Ubɔ yaa bí yii: u néeń Unimbɔti, ní ki yaa ná u-nabikee, udaan sá unyimɔndaan. A yaa kaa néeń a-nabiki kin a wāĺee, a dàá ŋá mana ní kí nīn néeń Unimbɔti un saa wāĺee?
62004021	Mara un Yeesu tīī-tee sèé yii, sii un yaa néeń Unimbɔtee máaǹ kí nīn néeń a-nabiki mun.
62005001	Un sá kamaa yaa fɔ̃ɔ̃ ki kíí yii Yeesu sá Kriisitooyee Unimbɔti di fātìi màl̄ udaan mpɔm. Un di yaa tí néeń Ubaatee néeń u-biyaamu mun ní.
62005002	Min ní ti béetí yii ti néeń Unimbɔti biyaamuee di sá ti yaa néeń Unimbɔti ki kpáafí u-marabee.
62005003	Tí nīn néeń Unimbɔtee taapu di sá yii tí nīn kpáafí u-marab. U-marab gbanti mun kaa pɔ̄ɔ̄,
62005004	kun puee un sá kamaa ní Unimbɔti fātìi màl̄ mpɔmee ŋūǹ kí já kí jīǹ duulnya. Kun pu ní a ŋūǹ kí já kí jī duulnyee di sá fookii un a cáá Yeesu puee.
62005005	Ŋma di ŋūǹ kí já kí jī duulnya an yaa kaa sá sii un yaa fɔ̃ɔ̃ ki kíí yii Yeesu sá Unimbɔti Jipɔɔnee?
62005006	An sá úǹ Yeesu Kriisitoo di dɔ́miń duulnyan nì nnyim nì fatiku. An kaa sá nì nnyim ŋmaniŋma, ama an sá nì nnyim nì fatiku ní. Ní Unimbɔti Fām mun lèekī seera yii an sá míǹ, kun puee mi sá mbaamɔn ní.
62005007	Biseeraleeliibi sá bita ní:
62005008	Ŋfām, nnyim nì fatiku; ní bitaatilee kpáfì ki lèekī seerabaanti.
62005009	Ti yaa fòol̄ binib seerau ki kíikí, an máaǹ tí fɔ̃ɔ̃ Unimbɔti seerau kí kíí, kun puee Unimbɔti seerau pɔ̄ɔ̄ ki jítiǹ unil yɔu.
62005010	Un yaa fɔ̃ɔ̃ Unimbɔti Jipɔɔn ki kííyee cáá seera gbanti u-pɔbilin. Un yaa kaa fɔ̃ɔ̃ seera un Unimbɔti lēē u-Jipɔɔn puee ki kííyee, udaan kaa fɔ̃ɔ̃ Unimbɔti ki kíí ki yíì-u unyimɔndaan.
62005011	Unimbɔti nín lī puee sèé yii, u tīī-ti dimaŋfal din kaa cáá dikuntilee. Dimaŋfal gbanti bí u-Jipɔɔn cee ní.
62005012	Un yaa fɔ̃ɔ̃ u-Jipɔɔnee cáá dimaŋfal, un yaa kaa fɔ̃ɔ̃ u-Jipɔɔnee kaa cáá dimaŋfal.
62005013	Nimbi bin fɔ̃ɔ̃ Unimbɔti Jipɔɔn ki kííyee m ŋmàn̄-ni tin bí nee ní béé yii ni cáá dimaŋfal din kaa cáá dikuntilee.
62005014	Ti cáá dipɔbil kí cù u-cee, di sá yii ti yaa mēē-u tiba ní an yaa sá min ní u lèe, u dàá pīlfiǹ-ti.
62005015	Míǹ puee, ti yaa nyí yii u pílfíǹ-tee, tin kɔkɔwoooo ti yaa mēē-uee, tí béé yii ti fɔ̃ɔ̃ kudɔŋu.
62005016	Ubɔ yaa ká u-nabiki bíī ŋáań ikpiti in kaa cáǹ-u ŋkúminee, udaan ń mèè, Unimbɔti dàá tīī u-nabiki gbanti dimaŋfal. Bin pu m sòoǹee di sá bin ŋáań ikpiti in kaa cáǹ-bi ŋkúminee; kun puee ikpiti iba cáǹ unil ŋkúmin, kaa sá un ŋá ikpiti gbantee pu ní m bí yii ní mèè.
62005017	Tin kɔkɔ kaa bí deedeeyee sá ikpiti ní, ama ní ikpiti iba bí kaa cāabìń ŋkúm.
62005018	Ti nyí yii un sá kamaa Unimbɔti fātìi màl̄ mpɔmee kaa ŋáań ikpiti, kun puee Unimbɔti Jipɔɔn mɔ́tí u-pu, Sitaan kaa ŋūǹ kí ŋá-u tiba.
62005019	Ti nyí yii ti sá Unimbɔti yab, ní Sitaan tɔ́kɔ́ duulnya kɔkɔ pu.
62005020	Ti tí nyí yii Unimbɔti Jipɔɔn dɔ́miń ki tīī-ti iciin tí ŋmā kí béé ibaamɔn Nimbɔtiu, ní timbi nì Unimbɔti ibaamɔndaanee nì Yeesu Kriisitoo u-Jipɔɔn mun ŋá ubaanti. Úǹ di sá Unimbɔti ibaamɔn, ki sá dimaŋfal din kaa cáá dikuntilee.
62005021	M-biyaamu, ní nīn nyí nì ni-ba kí taa nɔ́ɔ́ duulnya nimbɔtii.
63001001	An sá man ukpil di jáaḿ sii ti-na un Unimbɔti lútèe nì a-biyaamu. Ibaamɔn, m néeń ni-kɔkɔ. An kaa sá man baba di néeń-ni, an sá ki kpáaǹ bin kɔkɔ béè ibaamɔnee,
63001002	kun puee ibaamɔn bí ti-ni ki dàá nīn péēbí kí nīn cá jaanjaan.
63001003	Ti-Baa Unimbɔti nì Yeesu Kriisitoo, Ubaati Jipɔɔn ń ŋá-ti tiŋan, kí sɔ̄ ti-saai, kí tīī-ti ŋgbansɔŋfi, tí nīn cáá ibaamɔn kí nīn néeń tɔb.
63001004	An mɔ́ɔkiǹ-mi tikpil m nín ká a-biyaamu mubɔ nɔ́ɔ́ ibaamɔnee, kii ti-Baa Unimbɔti nín tīī-ti mara uŋyee.
63001005	Kɔŋkɔnnee, ti-na, m gbàam̄-si, tí nīn néeḿmaan tɔb. Dinyɔɔbundi gbanti kaa sá marapɔɔn, an sá mara un ti nìn péēfɔ̃ɔ̃ doooo ŋkilkaaminee ní.
63001006	Dineendi taapu di sá tí nɔ́ɔ́ Unimbɔti marab. Kii ni nín gbìl̄ doooo ŋkilkaamin puee, mara gbanti di sá tí nīn cáá dineendi.
63001007	Kun puee biŋmatinliibi gbɔ́otì duulnyan ki yíì, kaa fɔ̃ɔ̃ ki kíí yii Yeesu Kriisitoo kpántì unil ki dɔ́miń duulnyan. Un néè mimmee di sá uŋmatinli ki sá Kriisitoo nannanliu.
63001008	Míǹ puee, ní nīn nyí nì ni-ba kí taa fá ti-tuuŋŋi paatii, an nín dàá ŋá pu ní dāá ŋmā kí fɔ̃ɔ̃ ni-paatii kɔkɔee.
63001009	Un di yaa lákatì, kaa là kí nīn ŋúb́ Kriisitoo bɔtee, kaa nyí Unimbɔti; ama un yaa ŋúb́ tibɔti gbantee úǹ di nyí ti-Baa Unimbɔti nì u-Jipɔɔn.
63001010	Míǹ puee, un yaa dɔ́miń kaa cáań-ni tibɔti gbantee, ní taa fɔ̃ɔ̃-u ni-dumpu kí taa jāam̀-u gba,
63001011	kun puee, un yaa jáam̀-uee mun ŋmàl̄ atuŋkpiti ŋin udaan ŋáańee ni dee.
63001012	Tibɔti tikpil bàà bí ḿ sòoǹ nì ni, ama maa là kí dūú ŋmà takalda poon, kun puee m là kí dāan̄ ni-cee niin kí sòoǹ nì ni ní, án mòtīí mɔ̄ɔkiǹ man nì ni.
63001013	A-nabiki unimpu un Unimbɔti lútèe biyaamu mun jáaḿ-si.
64001001	An sá man ukpil di ŋmà takalda nee kí jāam̀ m-nabineeŋkaaki Gaayusi, un m néeń nì ibaamɔnee.
64001002	M-nabineeŋkaaki, m mèé yii tikɔkɔ ń còom̀-si tiŋan á nīn cáá ŋgbampɔn kii a-nimbɔtinootam nín cáá ŋfām puee.
64001003	An mɔ́ɔkiǹ-mi tikpil nnabiyaamu nín bāań ki tùkū-mi a nín ŋúb́ ibaamɔn an píkí puee kii a nín péēcòom̄ ibaamɔn poon puee.
64001004	Tiba kaa ti bí ki mɔ̄ǹ-mi kí jītíǹ m yaa gbìl̄ yii m-biyaamu bí ki còom̄ ibaamɔn saŋŋu poonee an nín mɔ́ɔkíǹ-mi miŋyee.
64001005	-
64001006	Kinabineeŋkaai, a nín ŋáań atummɔnti ŋin ki tìì nnabiyaamu ki kpáaǹ bin sá-si binicambee gbee, bi bāańee, bi máafì a-neendi gbanti pu Kriisitoo nikitil kɔkɔ nimiin. Mimmee, m mèé-si, á tūtuǹ-bi bi-saŋŋu gbanti poon min dàá fáatíǹ Unimbɔtee,
64001007	kun puee Yeesu tundi pu ní bi còom̄ nsan, kaa fɔ̃ɔ̃ tiba bin kaa nyí Unimbɔtee cee.
64001008	An puee, bi yaa bāań ti-ceeyee, ti máaǹ kí tūtuǹ binib gbanti. Mimmee, ti mun kútì bi-pu ki cáá ibaamɔn tundi ki cáǹ nyɔkɔpu dee.
64001009	M nìn ŋmàn̄ takalda ki tīī Kriisitoo nikitil ki sòon̄ nì bi kibɔgiŋ, ama Diyootreefi là kí nīn sá bi-kpiliu ní kaa là kí pīlfì tin man sòoǹee.
64001010	U gífí inyimɔn nì tibɔkpitil ki tūntí ti-pu. Míǹ kɔkɔ kaa yá ki kɔ́-u, kun puee u yíití kaa fòol̄ nnabiyaamu mun jītí u-ceeyee mun, ní bin yaa bàà là kí fɔ̃ɔ̃-bee, u pìintí-bi nsan ki là kí nyāntí-bi Kriisitoo nikitil kansikin. Míǹ puee, m yaa láā bāańee, m dàá dāá kàaǹ tin kɔkɔwoooo u ŋáańee binib nimiin.
64001011	M-nabineeŋkaaki, á taa nín̄ ŋèeǹ nì binib bin ŋáań tikpitilee, ama nín̄ ŋèeǹ nì bin ŋáań tiŋanee. Un ŋáań tiŋanee di sá Unimbɔti niliu, un ŋáań tikpitilee kaa nyí Unimbɔti.
64001012	Ama Deemeetriyusi ní báà ŋma pàkà, ní ibaamɔn bɔti tin tin u bí ki sòoǹee mun pàkà-u, ní ti mun pàkà-u; sii a-ba nyí yii tin ti yaa lēe sá ibaamɔn ní.
64001013	M bàà cáá tibɔti tikpil kí sòoǹ nì si, ama maa là kí dū ntakaldaŋmamɔɔn kí ŋmà.
64001014	Kun puee m là kí dāan̄ a-cee iwiin ili nee poon, niin ní ti dāa ŋūǹ kí kàl̄ kí sòoǹ tikɔkɔ.
64001015	Unimbɔti ń tīī-si ŋgbansɔŋfi. A-bɔɔbi jáaḿ-si. Á jāam̀ ti-bɔɔbi kɔkɔ kí tīī-mi.
65001001	Man Juudi, Jaaki naal un sá Yeesu Kriisitoo tɔntɔnliuee di ŋmàn̄ takalda nee ki tīī nimbi bin ti-Baa Unimbɔti yíiń ki néeń-ni ki dū-ni ki kpáafì ki yɔ́oǹ Yeesu Kriisitooyee.
65001002	Unimbɔti ń nīn sūǹ ni-saai baabadal, kí nīn tìì-ni ŋgbansɔŋfi tiŋan, kí nīn néeń-ni tikpil.
65001003	M-nabineeŋkaamu, m nìn baasii mò kí ŋmàń-ni difiil din ti-kɔkɔ ká nee bɔti, m dāa lafun kpēēyee, an péē sá yii ḿ ŋmàń-ni kí tīiń-ni kunyannyaau ní ŋmā kí nīn jáà ibaamɔn in Unimbɔti dūu tīī u-yab iaa bí kí kpántée pu.
65001004	Di sá yii binib biba bin kaa tɔ́ Unimbɔtee ŋá soooo ki kɔ́oń ni-kansikin ki kpántì tiŋan tin Unimbɔti ŋá-tee bɔti, ki ŋáań min kaa kítèe, ki yíì, kaa là Yeesu Kriisitoo un baba sá ti-kpiliu ki sá ti-Dindaanee. Ama dooooyee ní ditafadaaldi din dɔ̄ ki cí bidambee péēŋmàn̄ Unimbɔti takaldaun.
65001005	M nyí yii ni péēnyí tibɔti nee ki yɔ́oǹ dooooyee, ama m là kí gítī téetí-ni ti-pu. Kee ni nyí ti-Dindaan nín nìn fīī Israyeel yab ki nyántì Eejipitee, boonee u fātìi kúntì bin kaa là kí fɔ̃ɔ̃ kí kííyeeyaa!
65001006	Téetímaan yii itūun in kaa nìn là kí nīn bí mpaan ŋun pu Unimbɔti yɔ́oǹ-iee ama ki dūu fá ki pɔ́otì i-laŋkee, Unimbɔti bɔ́ob́-i nì ikusaka kí nīn cá jaanjaan, ní ki dū-i ki tɔ́ dibɔmbɔŋkpaandin í nīn kā niin ki cí ibɔsooŋkpaan dal,
65001007	kí téetímaan ntimu mun bi yíì Soodɔm nì Goomɔɔr nì ntimbilimu mun nìn bí ki pìlīǹ-muee bɔti. Bí mun nìn tí ŋáaǹ kii itūunee nín nìn ŋá puee ní, ki mun nìn dū bi-ba ki tīī dijɔkɔntundi nì atuŋkpiti ŋin unil kaa máaǹ kí ŋée. An puee ní Unimbɔti nìn yāntì ŋŋmi ŋun kaa kúùyee dɔ́miń ki wùn̄-bi, ki dáaĺ bi-tafal, án nīn sá kudaaŋŋu kí dūú dàkà báà ŋma.
65001008	Binib bin kɔ́oń ni-kansikinee míǹ ní bí mun tí ŋáań ki bí yii bi wāĺ, ní an càntī bi cáá bi-ba ki kɔ̄ntí tijɔkɔndin, ní ki kpèé Unimbɔti pɔŋŋu fam, ki sìí itūun tinyooldambi bin bí yilpuee.
65001009	Ama, ŋyunti ŋun itūun kpiliu un bi yíì Mikayeelee nì Sitaan nìn bíī jáà ki kpákà Mooisi wunti puee, ntūunee kaa nìn kpáàā dākafì kí sìì Sitaan gba, see ŋu nín péētùkū-u yii: “Ti-Dindaan di dàá dáaĺ a-tafalee.”
65001010	Ama ní bíǹ sìí tin baa nyée, ní tin bi nyí kii kumooun peelii nyítamee di kúntí-bi.
65001011	Mbusu dɔ̄ ki cí-bi, kun puee bi táá Kayeen saŋŋu, ní ki dū bi-ba ki tīī isaŋkpiti ki kāntí animil kii Balaam nín nìn ŋá puee, ki kúù kii Kɔree yab nín nìn yíì kaa tɔ́ Unimbɔti ki kpíì puee.
65001012	Ni nì bi yaa kpáfì ki jīǹ kunabitiiu jikaatee, bi-bimbim bíiĺ-ni ní, bi jīǹ tikpil, an kaa cáá-bi icoo, ki sūǹ bi-ba pu ŋma. Bi bí kii atagban ŋin kubuŋu cáā yìiǹ, ntaanyim kpá poonee, ní ki bí kii isufi in kaa péēlòoǹ kpataaayee, ki kpíì an kɔkɔ pu, ki kpīkitì.
65001013	Bi bí kii tiŋku nín wòoǹ pu ki yíkí tinyiŋgban ki pùkufī puee, ní ki nyāntiń bi-tuuŋŋi ŋin cáá icooyee; ki tí bí kii iŋmalbijaa in nyēēki pùntēe. Unimbɔti yɔ́oǹ-bi mpaan ŋun sá dibɔmbɔŋkpaŋkpaandee, niin ní bi dàá nīn bí baabadal.
65001014	Bíǹ pu ní Eenɔki un sá Adam naantitɔntɔkɔl ululuútee nìn sòon̄ dooooyee ki yɔ́oǹ, yii: “Ní pīlfì, ti-Dindaan dòoń nì u-circir tūuni kutukub kutukub,
65001015	kí sòoǹ báà ŋma bɔti, ní kí kpò bin kɔkɔ kaa tɔ́-uee bɔti, bi-tuŋkpitiŋ ŋin bi ŋáańee kɔkɔ nì bi nín yíì Unimbɔti kaa fɔ̃ɔ̃-uee, nì bi nín kaa tɔ́-u ki sòoǹ-u tibɔfan tiŋyee kɔkɔ pu.”
65001016	Binib gbantee, baabadalee, an kaa péēmɔ̄ǹ bíǹ ŋma ní, ní bi yáliŋkí ní ki ŋáań tikpitil tin fáatì-bee, ní ki sòoǹ tilambibɔti, ki cáá nyɔɔmalmal ki ŋmàtíǹ binib ki jīǹ bi-pu.
65001017	Ama m-nabineeŋkaamu, nimbi ń téetí ti-Dindaan Yeesu Kriisitoo kpambaliŋ nín nìn sòon̄-ni tibɔti tin ki síiǹ dooooyee pu.
65001018	Bi nìn tùkū-ni yii, iwinjoolkaayee, binib dàá dāá nīn bèel̄-ni, ní ki ŋáań tikpitil tin fáatì-bee.
65001019	Bíǹ di cāabìń digàntil binib kansikin, bi nín là miŋyee di kpòotī-bi, an kaa sá Unimbɔti Fām.
65001020	Ama nimbee, m-nabineeŋkaamu, nín̄ mòtīí cámaan nyɔkɔpu ni-fookiiu un bí circiree poon, ni-wimmeem ń nīn cáá Unimbɔti Fām pɔŋŋu,
65001021	ní nīn péēgbíntì ki bí Unimbɔti un néeń-nee ŋaan, kí nīn cí ti-Dindaan Yeesu Kriisitoo usaasɔlee ń dāá tīī-ti mmaŋfafɔkɔn ŋun kaa cáá dikuntilee.
65001022	Sɔ̄maan bin dàkafī ki gùkufēe saai,
65001023	kí dáaliń-bi kí nyāntiń ŋŋmi poon kí fīī-bi. Ní sɔ̄ bin kíǹee mun saai, kí nīn nyíǹ ni-ba bí taa dū bi-kpitii kí tìntī-ni. An puee, ni-ŋalii ń taa gbēēbi-bɔkutiŋ ŋin bi pēēki ŋáań bi-jɔkɔntuuŋŋee kpaŋkpan.
65001024	Tí nyɔ̄ŋkì Unimbɔti un di ŋūǹ kí ŋúb́-ni ní taa lítée, ki ŋūǹ kí cáá-ni kí cùnnì u-cee tinyoolin nì dipɔɔpindi, bí taa ká ni-pu tibee.
65001025	Tí nyɔ̄ŋkì Unimbɔtibaanti un dī ti-Dindaan Yeesu Kriisitoo pu ki fīī-tee, úǹ di yì tinyool, tikpiti, mpɔn, nì ŋŋmam doooo ŋkilkaamin nì kɔŋkɔnnee kí nīn péēcáā cá jaanjaan! Ameen.
66001001	Yeesu Kriisitoo nín lēētibɔti tin ki dàkā Jaaŋyee sèé. Unimbɔti di bí yii ú lēētin bí ki dàá ŋá kɔŋkɔnneeyee kí dàkà u-tɔntɔnliibi, ní Kriisitoo túnní u-tūuŋŋu dɔ́miń ki tùkū u-tɔntɔnliu Jaan tibɔti tin u lēēki dàkā-uee kɔkɔ taapu.
66001002	Jaan di ŋmàn̄ Unimbɔti nín sòon̄ puee nì ibaamɔn in Yeesu Kriisitoo lēēki dàkā-uee, nì tin kɔkɔ u kée.
66001003	Unimbɔti ń yàntī án nīn mɔ̄ǹ un di kàaǹ tibɔti tin Unimbɔti tīiń an kā takalda nee poonee, kí nīn mɔ̄ǹ un di pílfí-tì ki ŋáań tì nín lī puee. Kun puee an nín lī yii tin kɔkɔ dàá dāá jītée, ŋyunti tɔ́obiń án ŋá míǹ.
66001004	-
66001005	An sá man Jaan di ŋmàn̄ takalda nee ki tīī Kriisitoo nikitiŋ aluli ŋin bí Asii tiŋkinee. Unimbɔti un bí, ki nìn péēbí dooooyee ki dàá dāá dāan̄ee ń ŋá-ni tiŋan kí tīī-ni ŋgbansɔŋfi nì ŋfām miluli min bí u-beejal nimiinee, nì Yeesu Kriisitoo un sòoǹ ibaamɔn, ki sá Ujipɔŋkpil, ki sá upeepeekaa un Unimbɔti fīkitì ditaŋkpiilinee, ki sá duulnya bɔtiibi kpiliuee pu. Úǹ di néeń-ti ní ki nyántì u-fatikuu ki kpíì ki fīī-ti ti-kpitii poon.
66001006	Úǹ di kɔ́oǹ-ti ki kpáfì u-beelin ní ki dū-ti ki ŋá u-Baa Unimbɔti saraaŋaliibi, úǹ Yeesu Kriisitoo di yì tinyool nì mpɔn kí nīn péēcáā cá jaanjaan! Ameen.
66001007	Kpèèmaan, u dàá dāá dāan̄ atagban māntì ki tú-u, báà ŋma dàá dāá ká-u, ki kpáaǹ bin nìn sāā ki cíl̀ u-takakalee, míǹ ní duulnya timbuŋŋi kɔkɔ dàá sɔ̄ kí yāliŋkì u-dāantam gbanti pu. Tiŋman an dàá ŋá míǹ! Ameen.
66001008	Ti-Dindaan Unimbɔti ipɔn kɔkɔ daan, un bí, ki nìn péēbí dooooyee ki dàá dāan̄ee bí yii: “Man di sá Alfa nì Oomeega, upeepeekaa nì ujoolkaa.”
66001009	An sá man Jaan ni-nabiki, ni nì un kpáfì ki jīǹ Yeesu pu falaa nì kimɔtii u-beel puee. M nìn bí Patimoosi tiŋki kin dimɔɔl māntì ki túee ni ní. Kun pu bi nìn cáá-mi niinee di sá m sòon̄ Unimbɔti bɔti ki lēekì Yeesu pu seera.
66001010	An nìn sá Kɔɔsil dal, ní Unimbɔti Fām dɔ́miń m-ni, niinee ní m gbìl̄ m-boon nneen ŋubɔ sòoǹ ki pɔ̄ɔ̄ kpāŋkpam kii dikantándee,
66001011	yii: “Á ŋmà tin a wāĺ nee kí ŋá takaldan kí tīī Kriisitoo nikitiŋ aluli ŋin yiŋŋi m dàá yíiń nee: Eefeesi nikitil, Simiirna nikitil, Peergaam nikitil, Tiyatiir nikitil, Saardi nikitil, Filadeelfii nikitil nì Lawoodisee nikitil.”
66001012	M fātì kí kpèè yii ŋma di sòoǹ m-boonee, m kpēēyee ki ká tiwan tin pu bi tɔ̄kɔntí fitilabee biluli yú ki sá sindaariya.
66001013	Ní m ká ubɔ náań nì kinibiki ki yú tiwan tin pu bi tɔ̄kɔntí fitilab an sá sindaariyee kansikin, ki pēē dibɔkutifɔkɔl diba ní ki cúú sindaariya dambalau u-bindi.
66001014	Ní u-yikpiti pīiǹ káŋkaŋ kii gulfee, ní u-nimiliŋ ŋmɔ́ò làkàlaka kii ŋŋmee.
66001015	Ní u-taaŋi jìl̀ pàlpal kii tasa ní bi fíntèe, ní u-neen ali kii mbuŋkpaan nín wòoǹ puee ní.
66001016	Ní u ŋúb́ u-ŋaŋgiilin iŋmalbijaa iluli, ní kijiki kin jītí ajan liitilee nyēēu-nyɔkɔn, ní u-nimiin jìl̀ kii ŋwìiń yaa bíitì ki píĺ ŋu nín jìliŋkī puee.
66001017	M nín ká mimmee ní m lítì ki kíǹ ki dɔ̄ u-taaŋi taapu kii m kpíìyee, ní u dū u-ŋaŋgiil ki páaǹ m-pu ní ki bí-mi yii: “Taa fàŋkì! Man di sá upeepeekaa ní ki sá uluŋkikaa.
66001018	Man di sá un bí dimaŋfalinee; m nìn kpíì, ama kɔŋkɔnnee m kíǹ ki bí dimaŋfalin kí nīn cá jaanjaan; man di ŋúb́ ŋkúm nì ditaŋkpiil pɔŋŋu.
66001019	An puee ŋmà tin a ká nee, nì tin bí ki jītí nee nì tin bí boon ki dòońee.
66001020	Iŋmalbijaa iluli in a ká m ŋúb́ m-ŋaŋgiilinee, nì sindaariya wanti tin pu bi tɔ̄kɔntí fitilab biluli bin a ká kaa nyí an nín sá puee, taapu sèé: iŋmalbijaa ilulee di sá Kriisitoo nikitiŋ alulee tūuni, ní tiwan tin pu bi tɔ̄kɔntí fitilabee bilulee sá Kriisitoo nikitiŋ alulee.”
66002001	“Á ŋmà takalda kí tīī m-nikitil din bí Eefeesee tūuŋŋu yii: Un ŋúb́ iŋmalbijaa iluli u-ŋaŋgiilin ki còom̄ tiwan tiluli tin pu bi tɔ̄kɔntí fitilab an sá sindaariyee kansikinee di lī yii:
66002002	M nyí a-tuuŋŋi ŋin a ŋée kɔkɔ pu, m nyí falaa un jíń-see, ki nyí a-pɔ́ɔǹtam. M nyí a-pu yii aa là binikpitib bɔti, a cɔ́ŋkì ki béè yii bin bí yii bi sá Yeesu kpambaliŋee baa sá, bi sá binyimɔndambi ní.
66002003	A cáá dipɔɔndi, a jíń falaa m-pu kaa yɔ̄tì a-wunti.
66002004	Ama tiba kíǹ-si aa ŋá, an di sá a nín nìn néeń-mi ŋkilkaamin puee, a dūu fá, aa ti néeń-mi míǹ.
66002005	An puee á téetí laakin ní a dū dineendi gbanti ki fée kí kpántí a-bimbim, kí fàtīí nīn tūǹ atummɔnti ŋin a nìn tūǹee. A yaa kaa ŋá míǹ m dàá yòon̄ a-fitilau nì tiwan tin pu u tɔ́kɔ́ee, asee a yaa kpántì a-ba baba.
66002006	Ama nì míǹ kɔkɔee a cáá tiba, di sá a ná atuun ŋin Nikoolaati yab ŋáańee, kii man mun nín ná-ŋi puee.
66002007	“Un yaa cáá ditafalee ń pīlfì Unimbɔti Fām nín bíī sòoǹ nì Kriisitoo nikitiŋ puee. “Un yaa jáń ki jíńee, m dàá tīī-u dimaŋfal subu bun yú Unimbɔti kpaabunee bil ú ŋmɔ́.”
66002008	“Á ŋmà takalda kí tīī m-nikitil din bí Simiirnee tūuŋŋu yii: Un sá upeepeekaa ki sá uluŋkikaayee, man un nìn kpíì ki fātìi fīkitèe di lī yii:
66002009	M nyí a-falaau nì a-sool, ama nì míǹ kɔkɔee a sá ugaaja ní, m nyí bin kúŋfí a-boon ki yíì bi-ba yii Juuda yab kin kaa sée. An nibee sá Sitaan nikitil ní.
66002010	Á taa fàŋkì falaa un dɔ̄ ki cí-si a dàá jēe pu, di sá Sitaan dàá cɔ̄ŋkì-ni kí yàntī bí cūtì ni-kansikin biba kí tɔ̄ sarka, ni dàá dāá jī falaa iwiin saalaa. Nín̄ yú deedee ali a-kúm dal, m dàá dāá tīī-si mmaŋfafɔkɔn án nīn sá-si a-jajil paati.
66002011	“Un yaa cáá ditafalee ń pīlfì Unimbɔti Fām nín sòoǹ nì Kriisitoo nikitiŋ puee. “Un yaa jáń ki jíńee, ŋkúnliliitiim kaa dāa gítī gbèetī udaan pu.”
66002012	“Ŋmà kí tīī m-nikitil din bí Peergaamee tūuŋŋu yii: Un ŋúb́ kijiki kin jītí ajan liitilee bí yii:
66002013	M nyí yii kitiŋ kin poon Sitaan jíń dibeelee ní a kɔ́ò. Ama ní a ŋúb́ m-bɔti deedee kaa páatì a-fookiiu m-pu, ki gbíntì ki ŋúb́ an píkí ki kpáaǹ ŋyunti ŋun bi nìn kūū m-tɔntɔmmɔntiu Antipa ni-tiŋkin kin sá Sitaan kɔŋkooŋŋuee.
66002014	Ama nì míǹ kɔkɔee m dàá wòoǹ-si tiba pu, di sá binib biba bí a-cee ki ŋáań kii Balaam nín nìn sáŋkì Balaki ú ŋmàtiǹ Israyeel biyaamu bí ŋmɔ́ tiwaatootinan kí ŋá tilaakpaal kí lítí ikpitinee.
66002015	Míǹ ní si mun a-ba cáá binib bin ŋáań atuŋkpiti kii Nikoolaati yabee.
66002016	An puee á kpántí a-bimbim, a yaa yíì m dàá dāan̄ kí dū m-nyɔɔbundi din sá kijikee kí já nì an nibee kɔŋkɔnnee.
66002017	“Un yaa cáá ditafalee ń pīlfì Unimbɔti Fām nín bíi sòoǹ nì Kriisitoo nikitiŋ puee. “Un yaa jáń ki jíńee m dàá tīī-u Unimbɔti jinti tin bí dibalinee, nì ditaŋkpapindi din pu bi ŋmàn̄ diyimpɔndi diba din báà ubɔ kaa nyée see un fɔ̃ɔ̃ ditaŋkpalee.”
66002018	“Ŋmà takalda kí tīī m-nikitil din bí Tiyatiiree tūuŋŋu yii: Unimbɔti Jipɔɔn un nimiliŋ ŋmɔ́ò làkàlaka kii ŋŋmee, u-taaŋi jìl̀ pàlpal kii tasa ní bi fíntèe di lī yii:
66002019	M nyí tin kɔkɔ a ŋáańee, m ká dineendi din a cááyee, nì a-fookiiu, nì a nín tūǹ atuun ŋin ki tútuǹ binibee nì dipɔɔndi din a cááyee, m ká yii atummɔnti ŋin a bíī ŋáań kɔŋkɔnnee jítiǹ apeepeekaa.
66002020	Ama nì míǹ kɔkɔee m dàá wòoǹ-si tiba pu, di sá a yāntì unimpu Jeesabeel un yíì u-ba yii u sá Unimbɔti bɔnaatiliuee cáá u-dàkatam ki kíiĺ m-tɔntɔnliibi yii bi yaa ŋáań tilaakpaal an kaa cáá tiba, ki yàntī bi ŋmɔ́ò tiwaatootinan.
66002021	M pú-u ŋyunti ú bàà kpántí u-ba kí fá u-bimbikpitim ní u yíì.
66002022	An puee m dàá yàntī ú lítí iween pu kí jī falaa kí kpáaǹ u nì bin pēēkinyɔkɔ ki ŋáań ikpitee, asee bi yaa kpántì bi-ba ki fá bi-bimbikpitim baba.
66002023	M dàá fáá kí kpò u-yab bin nɔ́ɔ́-uee ní m-nikitiŋ kɔkɔ ń béé yii man di sá un nyí binib landɔkɔi nì bi-làtamee. M dàá dāá pà báà ŋma tuuŋŋi paati ní.
66002024	“Ama nimbi bin kíǹ Tiyatiir nikitil kansikin kaa bí bi-tuŋkpitiŋ gbanti poon, kaa bífì kun bíǹ yíì yii Sitaan bɔti tin bí dibalin ki nyɔ́òyee, nimbee, maa péē cáá tiba kí lì ni-pu.
66002025	Ama tin baba m dàá lèe di sá ní nīn ŋúb́ tin ni cááyee gbīm gbim ali ḿ dāá gítiń.
66002026	Un di yaa jáń ki jíń ki gbíntì ki nìkì ki ŋáań min fáatì-mee ki tin kátì-kuee, m dàá yàntī ú jī dibeel atimbun pu.
66002027	Mpɔn ŋun m dàá tīī udaan ú dūú kpàà-bee dāa pɔ̄ɔ̄ kii tikútee ní, u dāa ŋūǹ kí dūú wīī binib sɔkɔmii kii titan boolee.
66002028	Míǹ ní mama m-ba fɔ̃ɔ̃ mpɔn gbanti m-Baa cee. Ní ḿ dāá tīī un jáń ki jíńee utaafaaŋmalbija.
66002029	“Un yaa cáá ditafalee ń pīlfì Unimbɔti Fām nín sòoǹ nì Kriisitoo nikitiŋ puee.”
66003001	“Ŋmà takalda kí tīī m-nikitil din bí Saardee tūuŋŋu yii: Un cáá Unimbɔti Fām miluli nì iŋmalbijaa ilulee di bí-u yii: M nyí a-tuuŋŋi, ki nyí yii a-yindi yíkì yilpu, bi nyí a-pu yii a sá dinikitil din cáá dimaŋfalee, ama ní a kpíì.
66003002	Fìntī kí tíkiń a-fookiiu un bíī kúùyee ú ká mpɔn, kun puee maa ká a-tummɔntiŋ aba m-Nimbɔtiu cee.
66003003	Á téetí bi nín nìn dàkā-si Unimbɔti bɔti a fɔ̃ɔ̃-tì ki kíí puee, kí nīn gbíntì ki ŋúb́-tì míǹ gbīm gbim kí fá ikpiti. A yaa yíì, m dàá dāan̄ ŋyunti ŋun saa nyí yii m dàá dāan̄ee ní kí túuǹ-si kii unaayuu nín tūuntí unil puee.
66003004	Ama nì míǹ kɔkɔee, biba bí Saardi nikitil kansikin kaa ŋá ikpiti bi-bɔkutiŋ pīiǹ, binib gbanti dāa pēē abɔkutipiin káŋkaŋ ní man nì bi ń nīn táá ki còom̄, kun puee bi máaǹ míǹ.
66003005	Míǹ ní un yaa jáń ki jíńee dāa pèentí abɔkutipiin káŋkaŋ, maa làá dàá gítī kpìtī udaan yindi dimaŋfal takaldau poon, ama m dàá dāá lì m-Baa nì u-tūuni kɔkɔ nimiin yii man di yì-u.
66003006	“Un yaa cáá ditafalee ń pīlfì Unimbɔti Fām nín bí ki sòoǹ nì Kriisitoo nikitiŋ puee.”
66003007	“Ŋmà takalda kí tīī m-nikitil din bí Filadeelfiiyee tūuŋŋu yii: Un sá circir ki sá ubaamɔnee, un di ŋúb́ Dafiidi saafiiu ki yaa pīitì, ubɔ kpá kí dūú pìin̄, ki yaa tí dūu pīiǹ, ubɔ kpá kí pìitēe,
66003008	di bí-u yii: M nyí atuun ŋin kɔkɔ a ŋée. M pīitì kipunyɔkɔ ki wāaǹ a-nimiin, ubɔ kaa ŋūǹ kí dūú pìin̄. Kun puee m nyí a-pɔŋŋu kaa náaǹ, ama a ŋúń ki ŋúb́ m-bɔti, kaa dū-mi ki fá.
66003009	Á kpèè tin m dàá ŋá kí tīī-see: Binib bin kpáfì ki sá Sitaan yab ki mɔ́ntí yii bi sá Juuda yab kin kaa sée, m dàá dū-bi kí ŋá a-ŋaan, m dàá yàntī bí dāá gbàan̄ a-taaŋi taapu ní kí béé yii m néeń-si.
66003010	Kun puee a nín pɔ́ɔǹ ki ŋúb́ m-bɔtee, man mun dàá ŋúb́-si ŋyunti ŋun diniminaamandi dàá dāá jēetí duulnya nib kɔkɔ pu kí cɔ̄ŋkì-bee.
66003011	M dòoń kɔŋkɔnnee, á ŋúb́ tin a ŋúb́ee gbīm gbim ubɔ ń taa fɔ̃ɔ̃ a-cee tipaal tin bi tìì bin jáń ki jíńee.
66003012	Un yaa jáń ki jíńee, m dàá dū-u kí kpántí m-Nimbɔtiu diiku jaantalkuu ní ú báań kí nīn kíǹ ki bí niin kí taa ti nyā, ní ḿ dāá dū m-Nimbɔtiu yindi nì m-Nimbɔtiu tiŋki, Jeerusaleempɔɔn un nyánní yilpu m-Nimbɔtiu ceeyee yindi nì man yimpɔndi kí ŋmà udaan pu.
66003013	“Un yaa cáá ditafalee ń pīlfì Unimbɔti Fām nín bí ki sòoǹ nì Kriisitoo nikitiŋ puee.”
66003014	“Ŋmà takalda kí tīī m-nikitil din bí Lawoodiseeyee tūuŋŋu yii: Un bi yíì Ameen u sá un lèekī seera deedee nì ibaamɔn, ki sá Unimbɔti wannaaŋkaati kɔkɔ nyeelee,
66003015	di bí-u yii: M nyí atuun ŋin a ŋée kɔkɔ. Aa sòm̀aaan, kaa tùm̀ mun; a yaa là kí nīn sòm̀aaan, á nīn sòm̀; a yaa là kí nīn tí tùm̀aaan, á nīn tùm̀.
66003016	Kii a nín bí gbìmmm kaa sòm̀aaan kaa tùm̀ muee, m dàá wùliŋkì-si kí fá.
66003017	Di sá a lì yii sii sá ugaaja ní, a-gaajati tin a ká nee puee, aa ti là tiba nì tiba, kun pu a lì mimmee di sá aa nyí yii a sá ufalaadaan, ki sá unandaan, ki sá usoodaan, ki sá ujɔfu, ki sá ucancaŋgbeefu.
66003018	An puee m sáŋkí-si yii á dāan̄ m-cee kí dā sindaariya un bi dū ŋŋmi ki cɔ́ŋkì ki ká yii u sá umɔntee, ní kí nín ŋmā kí kpántí ugaaja; kí dā m-cee abɔkutipiin kí pèen̄ kí bìin̄ a-cooi pu, kí dā nnyɔkɔ m-cee kí jɔ̃ɔ̃ a-nimiliŋ kí wāl̀.
66003019	Man dátí bin m néeńee tafaliŋ ní ki sáŋkí-bi, an puee á ká kunyannyaau kí fá ikpiti.
66003020	Á pīlfì, m yú kipunyɔkɔ pu ki ŋáań gaafalaa; un yaa gbìl̄ m-nyɔkɔ pu ní ki pīitì-mee, m dàá kɔ́ udaan cee ní man nì u ń kpāfì kí jī.
66003021	Un yaa jáń ki jíńee, m dàá yàntī ú dāan̄ kí kàl̄ kí kɔ́ĺ-mi m-beelin, kii ma mun nín jáń ki jíń pu ki dɔ́miń ki kāl̀ m-Baa beelin ki kɔ́ĺ-u puee.
66003022	“Un yaa cáá ditafalee ń pīlfì Unimbɔti Fām nín bí ki sòoǹ nì Kriisitoo nikitiŋ puee.”
66004001	U lī míǹ ki dɔ́òyee, boonee m kpēēkutagbɔŋu puee, kipunyɔkɔ kiba cúū pīitì, ní nneen ŋun m bàà péé péé ki gbìl̄ ŋu pɔ̄ɔ̄ kpāŋkpam kii dikantándee bí-mi yii: “Jɔ̄mìń doo ḿ dàkà-si tin bí ki dòoń boonee.”
66004002	Kpalaa niinee ní Unimbɔti Fām yɔ̃oǹ-mi ki jɔ́m̀ yilpu ní m ká dibeejal ní ubɔ kā dibeejalee pu.
66004003	Udaan nimiin jìl̀ ki ŋmɔ́ò làkàlaka kii ataŋkpamɔnti ŋin bi yíì jaspee nì ŋin bi yíì sarduaanee, ní dikuntinyindi māntì ki tú dibeejalee ní ki jìl̀ pàlpal kii ditaŋkpal din bi yíì eemeeroodee.
66004004	Ní abeejal mmuŋku nì anaa aba mun māntì ki tú dibeejalee, ní bikpilib bin kā an beejaliŋ gbanti puee pēē tiwampin ní ki cíkí sindaariya beefuulimmu.
66004005	Dibeejalee ni ní utaa nín ŋmɔ́ò pu làkàlakee nì ataadun nì dibintiŋkpaandi nyēeń ní iŋminaapool iluli tūū ki yú dibeejalee nimiin ki tùm̀ kpāŋkpam, an di sá Unimbɔti Fām milulee.
66004006	Tiŋku ubɔ dɔ̄ dibeejalee nimiin ki wāĺ kílkil kii digitil nín wāĺ puee, kii ataŋkpee ŋin bi yíì kristalee nín jìl̀ puee. Dibeejalee jannaatiliŋ puee, tiwan tinaa tin cáá kufoouee yú kansikin ki māntì ki tú, ní ti-boon nì ti-nimiinee kɔkɔ sá animil ŋma.
66004007	Upeepeekaayee náań nì gbikinti, ní uliliitee náań nì unaja, ní utataatee nimiin nì unil yɔŋu náań, ní unanaatee náań nì ukaalun yaa bíī ŋàaǹ u nín bí puee.
66004008	Tiwan tinaa tin cáá kufoouee gbanti kɔkɔ cáá ifeen iluu iluu ní, ní ti-wunti pu kɔkɔ cáá animil ki kpáaǹ ti-poon. Ní bi lì ŋwìiń pu nì kunyeeu kaa gbèentí yii: “Circir, circir, ti-Dindaan Unimbɔti di sá circir, úǹ ipɔn kɔkɔ daan, un nìn bí, ki gbíntì ki bí, ki dàá dāan̄ee.”
66004009	Ŋyunti ŋun ní tiwan tinaa tin cáá kufoouee yaa bí ki tìì jilma nì tinyool ki pàkà un kā dibeejal pu ki dàá nīn bí kí nīn cá jaanjaanee,
66004010	ní bikpilib mmuŋku nì binaayee lítí un kā dibeejal pu ki dàá nīn bí jaanjaanee taapu ní kí nyɔ̄ŋkì-u, ní ki cíkití bi-fuulimmu ki lúkufí u-beejal taapu ní ki gà ilan ki pàkà-u,
66004011	yii: “Sii ti-Dindaan ti-Nimbɔtiu, a máaǹ jilma nì tinyool nì mpɔn, kun puee sii di náań tikɔkɔ nì tikɔkɔ, sii di là ní ki tīī tikɔkɔ dimaŋfal tí nīn bí.”
66005001	Ní m ká un kā dibeejal puee ŋúb́ takalda ubɔ u-ŋaŋgiilin, an ŋmàn̄ poon nì boon ní bi dū tiwampiiŋkaal tiluli ki bɔ́ob́ takaldee.
66005002	Ní ntūun ŋun cáá mpɔnee bíī báakí mpɔn yii: “Ŋma di cáá mpɔn kí bútí tiwampiiŋkaal nee kí kpátí takalda nee dee?”
66005003	Báà ubɔ nìn kpá yilpuɔɔɔ, ki kpá taapuɔɔɔ, ki kpá ditaŋkpiilin kí ŋmā kí kpátí takaldee kí kàaǹ poon.
66005004	Niinee ní m bíī sūǹ tikpil, kun puee ubɔ kaa nìn bí laaaba ki ŋūǹ kí kpátí takaldee kí kàaǹ tin bí poonee.
66005005	Ní bikpilib mmuŋku nì binaayee kansikin ubɔ bí-mi yii: “Taa ti sɔ̄. Kpèè! Juuda naakookun gbikintiu un sá ubɔti Dafiidi naantiiuee jáń ki jíń. Úǹ di dàá ŋmā kí bútí tiwampiiŋkaal tiluli tin bi dū ki bɔ́ob́ takaldee kí kpátí-u kí kàaǹ.”
66005006	Ní m kpēēyee, dipibil di yú bikpilibee nimiin, dibeejal nì tiwan tinaa tin cáá kufoouee kansikinee, ki bí kii bi nìn kūū-dee, ní dì cáá iyin iluli, animil aluli, animil alulee di sá Unimbɔti Fām miluli min u tú duulnya kɔkɔnee.
66005007	Dipibilee di dɔ́miń ki fɔ̃ɔ̃ un kā dibeejal puee ŋaŋgiiliŋun takalda.
66005008	U fɔ̃ɔ̃ takaldee ki dɔ́òyee ní tiwan tinaa tin cáá kufoouee nì bikpilib mmuŋku nì binaayee dɔ́miń ki lítì u-nimiin, báà ŋma ŋúb́ kubeeu nì sindaariya sambiyaamu, ní talaalu gbí poon, talaaluee di sá binimbɔtinooliibi wimmeem.
66005009	Ní bi bí ki gà nlampɔɔn ki nyɔ́ŋkí-u yii: “A máaǹ kí fɔ̃ɔ̃ takaldee kí bútí tiwampiiŋkaal tin bi dūu bɔ́ob́ee. Kun puee bi kūū-si ní a-fatikuu dá anibul kɔkɔ nì isoon kɔkɔ nib, nì atimbun kɔkɔ nib nì ntimu kɔkɔ nib ki tīī Unimbɔti,
66005010	ki dū-bi ki ŋá dibeel poon nib, bí nīn sá ti-Nimbɔtiu saraaŋaliibi kí jī dibeel duulnya poon.”
66005011	M bí ki kpèéyee, ní ki gbìl̄ itūun kucikukpaaŋŋu kutukub kutukub wooku māntì ki tú dibeejalee nì tiwan tin cáá kufoouee nì bikpilibee.
66005012	Ní bi gà ilan mpɔn yii: “Dipibil din bi kūūyee máaǹ bí tīī-dì mpɔn nì tigaajati nì iciin nì jilma nì tinyool nì ipaka.”
66005013	Niinee ní m gbìl̄ tiwannáaŋkaal tin kɔkɔ bí yilpuee nì tin kɔkɔ bí taapuee nì tin gítī bí kitiŋ taapu taapuee nì tin bí tiŋkunee, tiwannáaŋkaal kɔkɔ bí ki gà ilan yii: “Un kā dibeejal puee nì dipibilee di máaǹ inyɔŋki, ipaka, tinyool, nì mpɔn kí nīn péēcáā cá jaanjaan.”
66005014	Ní tiwan tinaa tin cáá kufoouee kíí yii: “Ameen!” Ní bikpilibee lítì bi-nimiin ki nyɔ́ŋkì-bi.
66006001	M yú ki kpèéyee, ní dipibil cúú tiwampiiŋkaal tiluli tin bɔ́ob́ takaldee kubɔ ki bútì, ní m gbìl̄ tiwan tinaa tin cáá kufoouee kansikin kubɔ téeń mpɔn mpɔn kii ntaateenteenee yii: “Dāan̄!”
66006002	M kpēēyee, ki ká utampiin, un kā-uee ŋúb́ butɔbu, ní bi cíkiǹ-u kibeefuulii, ní u búntì nì dijajil poon kí já kí jīń.
66006003	Ní dipibilee bútì tiwampiiŋkaal kuliliitiiu, ní m gbìl̄ kuwaŋu kun cáá kufoouee kuliliitiiu téeń yii: “Dāan̄!”
66006004	Niinee ní utaamu ubɔ mun nyánní ki sá uman ní bi pú un kā u-puee mpɔn ú lēēŋgbansɔŋfi kitiŋ pu binib ń nīn kù tɔb, ní bi dū kijikpaaŋŋi ki tīī-u.
66006005	Ní dipibilee bútì tiwampiiŋkaal kutataatiiu, ní m gbìl̄ kuwaŋu kun cáá kufoouee kutataatiiu téeń yii: “Dāan̄!” M kpēēyee, ki ká utambɔn, un kā-uee ŋúb́ saniya u-ŋaan.
66006006	Ní m gbìl̄ nneen ŋubɔ sòon̄ tiwan tinaa tin cáá kufoouee kansikin yii: “Dū saniya kí ŋmàntī italandi disambil ŋwiin ŋubɔ tundi paati, kí ŋmàntī idi asambil ata ŋwiin ŋubɔ tundi paati. Ama á taa gbēēŋkpam nì ndaam^fc^ pu.”
66006007	Ní dipibilee tí bútì tiwampiiŋkaal kunanaatiiu ní m gbìl̄ kuwaŋu kun cáá kufoouee kunanaatiiu téeń yii: “Dāan̄!”
66006008	M kpēēyee, ki ká utaamu un pīiǹ fùuuyee, ní bi yíì un kā utaamu gbanti puee yii Ŋkúm, ní Ditaŋkpiil nɔ́ɔ́-u, ní bi tīī-bi mpɔn yii bí kpò kitiŋ pu nib kɔkɔ yaa yākatì minaayee dijandi diba nì njimu, nì ŋkùm, nì bìlbil kúm, ní ticuncuti tin bí kitiŋ puee ń cūtì binib.
66006009	Ní u cúú tiwampiiŋkaal kuŋmooŋmootiiu ki bútì. M kpēēyee, ki ká nsaraafan ceeyee bin bin nìn sòoǹ Unimbɔti bɔti ki lèekī seerab bi kūū-bee nammu,
66006010	ní bi bí ki tátí mpɔn yii: “Ti-Dindaan un sá circir ki sá mbaamɔndaanee, a dàá cīití kí tin sāā ŋyunti ŋulɔŋu ní kí sòoǹ duulnya yab bin kūū-tee bɔti kí dáaĺ bi-tafal ní?”
66006011	Niinee ní bi cáań abɔkutipiin ki pēeǹ bi-kɔkɔ ní ki bí-bi yii bí dá láá kàl̄ kí ŋùŋfì fiii, bi yaa láā kūū bi-tɔntɔnjutiibi nì bi-nabiyaamu mun kíǹ duulnyanee bí mun dɔ́miń ki kútì bi-puee.
66006012	Ní dipibilee tí cúú tiwampiiŋkaal kululuutiiu ki bútì, ní kitiŋ cīŋkì tikpil, ní ŋwìiń fɔ̃ɔ̃ ki bɔ̄ntì kii satabɔnee, ní uŋmal mántì cínciŋ kii fatikuee,
66006013	ní iŋmalbijaa tìfī yilpu ki lítí alii kubuŋkpaaŋŋu nín tìfī asubigaan ki lúkufí puee.
66006014	Ní kutagbɔŋu wáŋkì alii kukampeeu ní bi kpáb́ ki yɔ̃oǹee, ní ajoon nì ntimu mun nnyim māntì ki túee kpīkitì.
66006015	Ní duulnya bɔtiibi, biyidambi, bisoojakpilib, bigaajab, ipɔndambi, iyumbu nì bin tɔ́ bi-bee, báà ŋma sáń ki bāal̀ afalgin ni nì titaŋkpanaakɔtin ajoon pu,
66006016	ní binibee lì ajoon nì ataŋkpee yii: “Lítímaan kí bìin̄ ti-pu, un kā dibeejal puee ń taa ká-ti, dipibil mun ŋuul ń taa bàń-ti.
66006017	Kun puee ŋwiin ŋun sá diŋuukpaandi wiiŋŋuee bāań. Ŋma di sá-u kí yūĺ?”
66007001	Míǹ boonee ní m ká itūun inaa yú duulnya jaŋŋi naatil kɔkɔ pu, ní ki ŋúb́ duulnya buŋku naatil, an nín dàá ŋá pu kubuŋu ń taa jītí tiŋku puɔɔɔ, kí taa jītí kitiŋ puɔɔɔ, kí taa jītí busubu báà bubɔ puee.
66007002	M gítī kpēēyee, ki ká ntūun ŋubɔ nyánní ŋwìiń nín nyēeń puee ki ŋúb́ Unimbɔti un bí dimaŋfalinee daaŋku, ní ki téeń ki tùkū itūun inaa in fɔ̃ɔ̃ mpɔn kí dāá bīil̀ kitiŋ nì tiŋkuee yii:
66007003	“Ní taa láá ŋá kitiŋ nì tiŋku nì isufi tiba kí nīn cí ŋyunti ŋun ti yaa láā dū tidaandi ki nákaǹ ti-Nimbɔtiu tɔntɔnliibi yigbeeŋi pu ki dɔ́òyee.”
66007004	Ní m gbìl̄ bi lī bin bi nákaǹ Unimbɔti daaŋku bi-yigbeeŋi puee wíiŋŋu nyɔkɔm, yii bi sá binib kutukub dilaataal nì imuŋku ili nì binaa^fd^ ní, Israyeel nibul kɔkɔ poon ní bi nákaǹ Unimbɔti daaŋku bi-yigbeeŋi pu.
66007005	Bi dáań Juuda nibul kutukub saalaa nì bili, ki dáań Rubeen nibul kutukub saalaa nì bili, ki dáań Gaadi nibul kutukub saalaa nì bili,
66007006	ki dáań Aseer nibul kutukub saalaa nì bili, ki dáań Neeftalii nibul kutukub saalaa nì bili, ki dáań Manasee nibul kutukub saalaa nì bili,
66007007	ki dáań Siimeeyɔn nibul kutukub saalaa nì bili, ki dáań Leefii nibul kutukub saalaa nì bili, ki dáań Isaakar nibul kutukub saalaa nì bili,
66007008	ki dáań Sabulɔn nibul kutukub saalaa nì bili, ki dáań Jooseefi nibul kutukub saalaa nì bili, ki dáań Beenjameen nibul kutukub saalaa nì bili.
66007009	Míǹ boonee, m kpēēyee, ní ki ká nnibiim tikpil tikpil, ubɔ kaa ŋūǹ kí kàaǹ-mì, an nìn sá anibul kɔkɔ nì atimbun kɔkɔ nib nì ntimu kɔkɔ nib nì isoon kɔkɔ nib. Bi nìn yú dibeejal nì dipibil nimiin ki pēē abɔkutipiin káŋkaŋ ki ŋúb́ tikpakpati bi-ŋaanin.
66007010	Ní bi tátí mpɔn yii: “Difiil nyēeń ti-Nimbɔtiu un kā dibeejal puee nì dipibil cee ní.”
66007011	Ní itūun in māntì ki tú dibeejalee, nì bikpilibee nì tiwan tinaa tin cáá kufoouee, lítì dicincibil dibeejal taapu ní ki bíī nyɔ́ŋkí Unimbɔti,
66007012	ní ki lì yii: “Ameen! Ti-Nimbɔtiu di yì inyɔŋki, jilma, iciin, ijaam, tinyool nì mpɔn kí nīn péēcáā cá jaanjaan! Ameen.”
66007013	Ní bikpilibee kansikin ubɔ bālfì-mi yii: “Binib bin pēēabɔkutipiin nee sá ba yab ní? Bi nyánní la ní?”
66007014	Ní m kíí-u yii: “M-Dindaan, sii di nyí-bi.” Ní u fātì ki bí-mi yii: “Bin nyánní falaakpaŋkpaan poonee dee. Bíǹ di fíntì bi-bɔkutiŋ ki dū-ŋi ki ŋá dipibil fatikuun ŋi píil̀ káŋkaŋ.
66007015	An pu ní bi yú Kunimbɔtidiin Unimbɔti beejal nimiin ki jáaḿ-u ŋwìiń pu nì kunyeeu, ní un kā dibeejal puee dàá nīn bí bi-cee kí mɔ̄tì bi-pu.
66007016	Ŋkùm kaa dāa gítī cútí-bi, nnyinnyoo kaa dāa gítī cútí-bi, diwiŋkaŋkambil kaa dāa wù-bi, ní kutuntuŋu kubɔ kaa dāa bí niin.
66007017	Kun puee dipibil din yú dibeejal kansikinee di dāa sá bi-kpaaliu, ní kí cáá-bi nnyim min tìì dimaŋfalee laŋki, ní Unimbɔti ń pítí bi-nyinnyim kɔkɔ.”
66008001	Dipibil bútì tiwampiiŋkaal kululuútiiuee, ní yilpu ŋmíl̀ fɔ́ŋfɔŋ díkidiki kii kukúluu dijandi pu.
66008002	Ní m ká itūun iluli in yú Unimbɔti nimiinee, ní bi tīī-i akantán aluli.
66008003	Ní ntūun ŋubɔ mun dɔ́miń ki yúl̀ nsaraafan cee ki ŋúb́ sindaariya sambiki kin poon bi ŋáań talaalu ki tùutēe. Ní bi tīī-ŋu talaalu tikpil yii ŋú tūū kí kpáaǹ Unimbɔti nib wimmeem kí ŋá saraa kí tīī Unimbɔti, sindaariya saraafaŋŋu ŋun yú dibeejal nimiinee pu.
66008004	Ní talaalu un ntūunee tūūyee nyiim yíkí ŋu-ŋaan ki jɔ́ḿ Unimbɔti cee ki kpáaǹ Unimbɔti nib wimmeem.
66008005	Ní ntūunee yɔ̃oǹ kisambiki kin poon bi ŋáań talaalu ki tùutēe ní ki pātì ŋŋmi nsaraafan pu ki gbéeǹ ki-poon, ní ki dūu lúkuń duulnyan. Niinee ní m gbìl̄ dibintiŋkpaandi nì ataadun pu, ki ká an bíī ŋmɔ́ò kii utaayee ní kitiŋ cīŋkì.
66008006	Ní itūun iluli in ŋúb́ akantánee bɔ́ntì kí búń i-kantáŋŋi
66008007	Ntūun mpeepeekaa búń ŋu-kantándi ní ataanyiŋkumbil nì ŋŋmi ŋmàl̄ fatiku ki nyánní yilpu ki lítí kitiŋ, ní kitiŋ nín dɔ̄ ki wīikí puee yaa yākatì mitee kikatii lēēki wùn̄, ní isufi nì timool nín dɔ̄ ki wīikí puee yaa yākatì mitee an lēēkikatii ki wùn̄.
66008008	Ní ntūun nliliiti búń ŋu-kantándi, ní an bí kii dijookpaandi di fɔ̃ɔ̃ ŋŋmee, ní bi dūu lúkuń tiŋkun, ní tiŋku nín dɔ̄ ki wīikí puee yaa yākatì mitee dikatil kpántì fatiku.
66008009	Ní tiwan tin cáá kufoou ki bí tiŋkunee nì ti-nyɔkɔmee yaa yākatì mitee, kikatii lēēki kpíì poon, ní meelab nì bi-nyɔkɔm bin bí tiŋkunee yaa yākatì mitee dikatil lēēpoon ki nāaǹ.
66008010	Ní ntūun ntataatee búń ŋu-kantándi, ní uŋmalbija ubɔ nyánní yilpu ki wù kii ŋŋminaapoolee ki dɔ́miń ki lítì amɔɔ nì inyimbul yaa yākatì mitee dijandi diba pu.
66008011	(Bi yíì uŋmalbijee yii, Ntuntun.) Inyiŋfi jandi din pu uŋmalbijee lítèe túŋkì ní binib tikpil nyùn̄-mì ní ki kpíì kun puee mi nìn túŋkì.
66008012	Ní ntūun nnanaatee búń ŋu-kantándi, ní ŋwìiń yaa yākatì mitee dikatil fɔ̃ɔ̃ ki bɔ̄ntì, ní uŋmal yaa yākatì mitee dikatil fɔ̃ɔ̃ ki bɔ̄ntì, ní iŋmalbijaa yaa yākatì mitee dikatil fɔ̃ɔ̃ ki bɔ̄ntì, ní dibɔmbɔndi jéetì kitiŋ pu ŋwiin yaa yākatì mitee dikatil pu, ní uŋmal nì iŋmalbijaa kaa ti ŋmíntí kunyeeu yaa yākatì mitee dijandi diba pu.
66008013	M bí ki kpèéyee, ní ki gbìl̄ ukaalun ubɔ nín ŋàaǹ yilpu yilpu ki tátí mpɔn yii: “Mbusu, mbusu, mbusu gítī dɔ̄ ki cí kitiŋ pu nib ŋyunti ŋun itūun ita in kíǹee yaa láā búń i-kantáŋŋee.”
66009001	Ní ntūun ŋŋmooŋmootee búń ŋu-kantándi, ní m ká uŋmalbija ubɔ nyánní yilpu ki lítì kitiŋ ní bi dū mbookpaan saafiiu ki tīī-u.
66009002	Ní u cúú mbookpaanee ki pīitì, ní ŋŋminyiim nyēeń poon tikpil tikpil ali kii kipaai kikpaŋkpaaŋŋinee, ní ki dūu bīiǹ ŋwìiń pu ki kpáaǹ kubuŋu mun pu.
66009003	Ní inaakitoon nyánní ŋŋminyiimee poon ki kpátìi gbí kitiŋ pu, ní Unimbɔti tīī-i mpɔn í nīn júntí binib án nīn wàlfī kii inoomee;
66009004	ní ki tùkū-i yii í taa jú kumoou, kí taa jú nsuwaamu kí taa jú isukpaan, ama í nīn júntí binib bin kaa cáá Unimbɔti daaŋku bi-yigbeeŋi puee;
66009005	ní ki bí-i yii í taa nín̄ júntí ki kù binib, ama í nīn júntí-bi bi yáliŋkí ali iŋmal iŋmoo. I-looti weeni sá kii unoom yaa jú unil an nín wù u yáliŋkí puee ní.
66009006	Iwiin gbantee, binib dāa nyàab̀ ŋkúm ń dāá kpò-bi, baa làá dāá ká-mì, ŋkúm ní bi dāa néeń ama ní ŋkúm dàá dāá sāǹ kí wàatī-bi.
66009007	Inaakitoonee bimbim náań nì kii itaamu in bi bɔ́ntì i cá kujaauee ní, ní i cáá tiba i-yiliŋ pu an náań nì sindaariya beefuuliiki, ní i-nimiin náań nì binib nimiin,
66009008	ní i-yikpiti fòkò kii binimpoobi yikpitee ní i-nyiŋŋi náań nì gbikinti nyiŋŋi.
66009009	Ní i cáá ajanjabɔkuti i-biŋŋi pu an náań nì tikúti. I yaa ŋàaǹee, i-feeni bintindi bí kii itaamu kupaau nín dátí tɔrkub ki sáń ki jáà kujaau puee bintindi ní.
66009010	I-juuŋi nì i-looti bí kii inoomee ní i cáā júntí binib kí tin cáá sāā iŋmal iŋmoo.
66009011	I-bɔtiu di sá ntūun ŋun kā kubookpaaŋŋun bi yíì-ŋu Eebru soonin yii Abadɔn, ní Greekib yíì-ŋu bi-soonin yii Apooliyɔn. (An taapu di sá yii: un nàantée.)
66009012	Mbusupeepeekaa dɔ́miń ki ŋá ki jítì, an kíǹ mbusub bili mun ń dāan̄ kí ŋá.
66009013	Ní ntūun nluluuti búń ŋu-kantándi, ní m gbìl̄ nneen ŋubɔ nyánní iyin inaa in nìn cɔ́ sindaariya saraafaŋŋu ŋun yú Unimbɔti nimiinee ni.
66009014	Ní nneenee lī ntūun nluluuti ŋun ŋúb́ dikantándee yii: “Cùú gbìntī itūun inaa in bi bɔ́ob́ i kā dimɔɔl din bi yíì Eefratee kí líí.”
66009015	Ní bi gíiǹ itūun inaa in bɔ́ntì ki cí i-kúlku, nì i-wiiŋŋu, nì i-ŋmaliu, nì i-bindi din bi dàá líí-i í lēēduulnya poon binib yaa yākatì mitee diba pu kí kpòee ki líì ŋyunti ŋun bi yɔ́oǹee deedee.
66009016	Ní m gbìl̄ bi lī yii i-soojab bin kā itaamu puee sá miliyɔmbi kulaafaau ní.
66009017	M nín ká i-soojab bin kā itaamu puee nín bí puee sèé: bi-janjabɔkutiŋ máǹ kii ŋŋmee, ní iba yaŋ jìl̀ kii ataŋkpamɔnti ŋin bi yíì iyasintee, ní iba yaŋ bòǹ kii kunaaluŋuee, ní iba yaŋ bí kii kpalkuee. Itaamu yiliŋ bí kii gbikinti yilee, ní ŋŋmi nì nnyiim nì farwata nyēēi-nyɔmmun.
66009018	Ŋŋmi nì nnyiim nì farwata un nyēēi-nyɔmmunee di sá ditafadaaldi din bi dūu kūū duulnya nib yaa yākatì mitee dijandi dibee.
66009019	Di sá itaamuee pɔŋŋu kā i-nyɔmmun nì i-juuŋin ní, ní i-juuŋi náań nì ikoobu, ní i cáá ayil, an ní i cáā ŋáań binib asaluu.
66009020	Binib bin kíǹ, ditafadaaldee kaa kūū-bee, baa dū bíǹ bi-ba nín ŋá tiŋyee ki fá, bi gbíntì ki jáaḿ arasiniibi nì awaa ŋin bi dū sindaariya nì animil kúti nì tasa kúti ki mɔ́ɔ́yee, nì ataŋkpee nì isufi, tin kaa wāĺ, kaa gbìl̄, kaa ŋūǹ kí còom̀ee.
66009021	Baa dū bi-nikpaakooŋŋu, nì bi-nyɔɔjil, nì bi-laakpaati nì bi-naayufii ki fá.
66010001	Boonee ní m ká ntūun ŋubɔ ŋun cáá mpɔnee nyánní yilpu ki kpákatiń, ní ditagbandi bīī ŋu-pu ní dikuntinyindi māntì ki tú ŋu-yil, ní ŋu-nimiin jìliŋkī kii ŋwìińee, ní ŋu-taaŋi bí kii ŋŋmipiinee;
66010002	ní ŋu ŋúb́ kitakaldabiki kiba, kì kpátì ki kā ŋu-ŋaan, ní ki dū u-ŋaŋgiitaal ki tɔ́kɔǹ tiŋku pu, ní ki dū u-ŋaŋgantaal ki tɔ́kɔǹ kitiŋ pu.
66010003	Ní ŋu téeń mpɔn ali kii gbikinti di súń ní, niinee ní itaatantati iluli bíī tátí.
66010004	Ŋyunti ŋun m bàà là kí ŋmà itaatantatee nín sòon̄ puee ní m gbìl̄ nneen ŋubɔ sòon̄ní yilpu yii: “Á dū itaatantati ilulee bɔti kí dūú kpāafì, á taa dūú ŋmà.”
66010005	Ní ntūun ŋun m bàà ká ŋu-taal diba tɔ́kɔ́ tiŋku pu din kíǹee kitiŋ puee, yɔ̃oǹ ŋu-ŋaŋgiil ki túĺ kutaa,
66010006	ní ki pūtì un bí kí nīn cá jaanjaan ki náań yilpu nì tin kɔkɔ bí yilpuee, ki náań kitiŋ nì tin kɔkɔ bí kitiŋ puee, ki náań tiŋku nì tin kɔkɔ bí tiŋkunee, yii: “Unimbɔti kaa làá ti yɔ́oń ŋyunti ŋubɔ!”
66010007	Ŋyunti ŋun ní ntūun nluluútee dàá dāá búń dikantándee, ŋyunti gbantee ní tin nìn bí dibalin Unimbɔti yāntì u-tɔntɔnliibi bin sá u-bɔnaatiliibee sòon̄ee dàá ŋá.
66010008	Ní nneen ŋun bàà nyánní yilpu ki sòon̄ nì mee gítī bí-mi yii: “Cù ntūun ŋun yú ŋu-taal diba tɔ́kɔ́ tiŋku pu, din kíǹee tɔ́kɔ́ kitiŋ puee cee kí fɔ̃ɔ̃ kitakaldabiki kin kpátì ki kā ŋu-ŋaanee.”
66010009	Ní m cūtì ntūunee cee ki mēē-ŋu ŋú dū kitakaldabikee kí tīī-mi. Ní ŋu bí-mi yii: “Fɔ̃ɔ̃ kí dūú ŋmɔ́, kì dàá nīn mɔ̄ a-nyɔkɔn kii tisiilee ní, ama ní kí tin nín̄ tū a-poon.”
66010010	Ní m fɔ̃ɔ̃ kitakaldabikee ntūun cee ki dūu ŋmɔ́. M nín bíī ŋmɔ́òyee, an mɔ̄ m-nyɔkɔn kii tisiilee ní, ama m nín dūu náĺee ní an túŋkì m-poon.
66010011	Ní ŋu bí-mi yii: “An sá á gítī sòoǹ tin bí ki dòońee kí tùkù binib tikpil, nì atimbun nì isoon kɔkɔ nib nì bibɔtiibi ní.”
66011001	Ní bi dū ŋkpaŋkpaan ŋubɔ ki tīī-mi, ŋu náań nì ndɔ ŋun bidimaliibi cáā ŋmàntī ki māā adiin an tèen̄ee, ní ki bí-mi yii: “Yīkìí ŋmàntī Kunimbɔtidii nì nsaraafan, kí kàaǹ bin kɔkɔ bí ku-poon ki jáaḿ Unimbɔtee.”
66011002	Ní ki bí-mi yii: “Yàntī, taa ŋmàntī Kunimbɔtidii cindi din bí mmɔŋki puee, kun puee bi dū niin ki tīī atimbun ŋin kaa nyí Unimbɔtee, bíǹ di dàá tāā circir tiŋki pùb kí tin sāā abin ata nì dijandi.
66011003	M-seeradambi bin m dàá dāá tɔ̄ńee dāa pēē kutukub ní ki sòoǹ m-bɔti kí tin sāā abin ata nì dijandi.”
66011004	M-seeraleeliibi gbantee di sá ɔliifi sufii ili nì fitilab bili bin yú ti-Dindaan un yì kitiŋee nimiinee.
66011005	Ubɔ yaa là kí bīil̀-bee, ŋŋmi ŋubɔ dàá nyānní bi-nyɔmmun ní kí wò bi-nannanliibi, un nyàab̀ kí bīil̀-bee nín dàá dāá kpú miŋyee dee.
66011006	Bi cáá mpɔn kí pìin̄ kutagbɔŋu iwiin in bi dàá dūú sòoǹ Unimbɔti bɔtee utaa ń taa jɔ̃ɔ̃ kitiŋ pu, ki cáá mpɔn kí yàntī nnyim ń kpántí fatiku, ki tí cáá mpɔn kí yàntī animinaaman nín bí tɔbin puee ń jēetí kitiŋ pu ŋyunti ŋun kamaa bi yaa lèe.
66011007	Bi yaa láā sòon̄ Unimbɔti bɔti ki dɔ́òyee, upeel un bí mbookpaanee dàá dāá nyānní kí jáǹ-bi ní kí pɔ̄ɔkiǹ-bi ní kí kpò-bi.
66011008	U yaa kūū-bee, anikpilee dàá gbíntí ki dɔ̄ kitiŋkpaaŋŋi gbanti daŋŋi pu, kitiŋkpaaŋŋee ní bi dū ki nántiǹ Soodɔm nì Eejipiti. Kitiŋ gbanti kibaantii poon ní bi kpáá bi-Dindaan ndɔpuntikaa pu.
66011009	Anikiti, anibul, isoon kɔkɔ nib nì atimbun dàá dāá dāan̄ kí kpèè anikpil gbanti kí tin sāā iwiin ita nì dijandi, baa làá dāá pɔ̄ nsan bí síb́-bi.
66011010	Bi-kúm gbanti puee, an dāa sá duulnya yab kɔkɔ jiŋaal ní, ní bí fàal̀ ní ki pūǹ tɔb tiwan. Kun pu an dāa mɔ̄ǹ-bi mimmee di sá Unimbɔti bɔnaatiliibi bili gbantee nìn kɔ́ǹ-bi diniminaamandin.
66011011	Ama iwiin ita nì dijandee boonee, Unimbɔti yāntì ŋfām dɔ́miń ki kɔ́ bi-ni, ní bi fīkitì, ní tifaandi cúú bin yú ki kpèé-bee.
66011012	Bi yáatìi yúlèe ní ki gbìl̄ nneen ŋubɔ sòon̄ní yilpu mpɔn yii: “Jɔ̄mìḿmaan doo!” Bi-nannanliibi yú ki kpèé-bi míǹ ní bi yíkìi nín jɔ́ḿ yilpu ki tin kɔ́ atagban ni.
66011013	Dicilpu niinee, kitiŋ cīŋkì ŋkpitim pu, bi yaa yākatì kitiŋ gbanti diiŋŋi saalaa puee, diba pu lēēki lítì ní binib kutukub biluli kpíì. Ní tifaandi kɔ́ bin kíǹ kaa kpíìyee, ní bi bí ki nyɔ́ŋkí Unimbɔti un yì yilpuee.
66011014	Mbusuliliiti jítì, utataati di dàá bàń kɔŋkɔnnee.
66011015	Ntūun nluluútee búń ŋu-kantándee, ní ineen kupaau sòon̄ní yilpu mpɔn yii: “Duulnya beel kpántì ti-Dindaan nì u-Kriisitoou beel ní kɔŋkɔnnee, úǹ di dàá nīn péēkā di-pu kí nīn cá jaanjaan.”
66011016	Ní bikpilib mmuŋku nì binaa bin kā bi-beejaliŋ pu Unimbɔti ceeyee lítì dicincibil u-nimiin ki bí ki nyɔ́ŋkí-u,
66011017	yii: “Ti-Dindaan Unimbɔti ipɔn kɔkɔ daan, sii un nìn bí ki gbíntì ki bée, ti jáam̀-si a nín dàkā a-pɔŋkpaaŋŋu ki jíń dibeelee pu.
66011018	Atimbun nìn gíí a-pu diŋuul, ama ŋyunti bāań á dàkà-ŋi a-ŋuul nín sá puee, kí sòoǹ bitaŋkpiibi bɔti. Ŋyunti bāań dee á pà a-tɔntɔnliibi bin sá a-bɔnaatiliibee paati, nì bin kɔkɔ sá a-yab ki fàŋkí-see, bikpaambi nì ŋwaamu. Ŋyunti bāań dee á kúntí bin bí ki nàantí duulnyee.”
66011019	Ní bi cúú yilpu Nimbɔtidiiku ki pīitì ní bi ká dipoondi dakaau yú Kunimbɔtidiin. Niinee ní an bíī ŋmɔ́ò ki tátí kii utaayee, ní m gbìl̄ dibintiŋkpaandi pu, ní kitiŋ cīŋkì ŋkpitim pu, ní ataanyiŋkumbil lítí.
66012001	Boonee ní maamaacikpaŋkpaan ubɔ nyáń ki páaǹ kutagbɔŋu pu: unimpu ubɔ pēēŋwìiń ní ki tɔ́kɔ́ uŋmal pu ní ki cíkí kibeefuulii iŋmalbijaa saalaa nì ili náká ki-pu.
66012002	Unimpuee dàá màal̀ ní ki yáliŋkí imatiŋween ki gbáà ibiil.
66012003	Ní maamaaci ubɔ gítī nyáń ki páaǹ kutagbɔŋu pu: an sá kupeewambiiu kubɔ, ku sá kumaŋu ki cáá ayil aluli nì iyin saalaa, ní kibeefuulii cíkí diyil sá kamaa pu.
66012004	U-juul ní u dūu fùkū iŋmalbijaa yaa yākatì mitee diba pu ki lúkufìń kitiŋ pu, ní ki kíǹ ki yú ki kɔ́ĺ unimpu un dàá màal̀ee, u yaa màl̄ee ú cúú kibikee kí ŋmɔ́.
66012005	Ní unimpuee dūu màl̄ kibininjabiki, kíǹ di dàá nīn cáá mpɔn kii tikútee kí dūú kpòotī atimbun kɔkɔ, ní bi yɔ̃oǹ u-bikee malaa ki jɔ́m̀ Unimbɔti cee, u-beejal laŋki.
66012006	Ní unaati sáǹ ki búntì kupɔɔun laakin binib kpée. Niin ní Unimbɔti bɔ́ntì ki yɔ́oǹ-u ú cùú kàl̄ bí nīn kpīintí-u kí tin sāā abin ata nì dijandi.
66012007	Niinee ní kujaau fɔ̃ɔ̃ kutagbɔŋu pu, Unimbɔti tūuni kpiliu Mikayeel nì u-yab bí ki jáà nì kupeewambiiuee nì u-yab,
66012008	ní Mikayeel nì u yab jáń ki jíń, ní ki jìn̄-bi bí taa ti kàl̄ kutagbɔŋun.
66012009	Ní bi téeń kupeewambiiuee, ukookpiki un bi yíì Sitaan u kíil̀ duulnya kɔkɔee nì u-tūuni ki tɔ́ń duulnyan.
66012010	Ní m gbìl̄ nneen ŋubɔ téeń mpɔn yilpu yii: “Kɔŋkɔnnee Unimbɔti fiil bāań dee! Min bí nee ní ti-Nimbɔtiu nyántì u-beel pɔŋŋu ki dàkā! Kɔŋkɔnnee u-Kriisitoou dàkā mpɔn ŋun u cááyee, kun puee ukuŋfil un yú Unimbɔti nimiin ki kúŋfí ti-nabiyaamu boon ŋwìiń pu nì kunyeeuee, bi téé-u ki nyántì.
66012011	Dipibil fatikuu nì Unimbɔti bɔti tin ti-nabiyaamu sòon̄ee pu ní bi jáń ki jíń nì u, baa fāŋkì ki dū bi-ba kí tīī ŋkúm.
66012012	An puee án nīn mɔ̄ǹ yilpu yab, án nīn mɔ̄ǹ nimbi bin kɔ́ò kutagbɔŋu puee, ama an sá mbusu ní ki tīī-ni tiŋku nì kitiŋ pu yab, kun puee nì diŋuukpaandi ní Sitaan dūu kpákatìń ni-cee, ki nyí mun yii ŋyunti fiii di kíǹ-u.”
66012013	Kupeewambiiuee nín ká yii bi téeń-ku ki lúkuń taapuee, ní ku nín jì unimpu un nìn màl̄ kibininjabikee boon.
66012014	Ní bi tīī unimpuee ifeen ili kii ukaalun feeniee, ú ŋàaǹ kí nīn cá kupɔɔun laakin bi bɔ́ntì ki yɔ́oǹ-u ú cùú kàl̄ bí kpíiǹ-u abin ata nì dijandee, ukoobu ń taa ŋmā kí ká-u.
66012015	Ukoobuee sáń ki jì-uee ní ki wūliŋkì nnyim ki tɔ́ unimpuee boon pú án kpántí dimɔɔl kí yòon̄-u.
66012016	Ama ní kitiŋ fīī unimpuee, kitiŋ wāaǹ ki dū nnyim min min kupeewambiiuee bàà wūliŋkì ki tɔ́ń u-boon án bàà yòon̄-uee ki náĺ.
66012017	Niinee ní kupeewambiiuee fɔ̃ɔ̃ unimpuee pu diŋuul ní ki cūtì ki bíī jáà nì unimpuee biyaamu mun kíǹee, bin kɔkɔ tɔ́ Unimbɔti marab ki ŋúb́ Yeesu bɔti deedeeyee.
66012018	Ní kupeewambiiuee kíǹ ki yú tiŋku gbandi.
66013001	M kpēēyee, ní ki ká upeel ubɔ nyánní tiŋkun, ki cáá ayil aluli nì iyin saalaa ní ki cíkí u-yiŋŋu kamaa pu kibeefuulii, ní diyil sá kamaa puee disiibil náká ki sìí Unimbɔti.
66013002	Upeel un m kée náań nì ugbii ní, ní u-taaŋi náań nì digbiŋgbil, ní u-nyɔkɔ náań nì gbikinti nyɔkɔ; ní kupeewambiiuee dū ku-pɔni kɔkɔ nì ku-beel ki tīī-u.
66013003	U-yiliŋee diba nìn fɔ̃ɔ̃ tiweendi ki cá ŋkúm, ama iweenee dāa dɔ́ò, ní an mɔ́ɔkiǹ duulnya yab kɔkɔ ní bi nɔ́ɔ́ upeelee.
66013004	Ní binib kɔkɔ bí ki nyɔ́ŋkí kupeewambiiuee ku nín dū ku-pɔni kɔkɔ nì ku-beel ki dūu tīī upeel un nyánní tiŋkunee pu, ní bi bí ki nyɔ́ŋkí upeelee ki lì yii: “Ŋma di ŋūǹ kí dū u-ba kí ŋmàntīǹ upeel nee? Ŋma di ŋūǹ kí já nì u?”
66013005	Ní bi pú upeelee kinyɔkɔ ú nīn sòoǹ tibɔfan ki bíiĺ Unimbɔti, ní ki tīī-u mpɔn ú nīn ŋáań míǹ kí tin sāā abin ata nì dijandi.
66013006	Ní u lafun kíĺ ki bíī sòoǹ tibɔfan ki bíiĺ Unimbɔti yindi, nì u-kɔŋkooŋŋu nì bin kɔkɔ kɔ́ò yilpuee.
66013007	Ní bi pú upeelee nsan ú já nì Unimbɔti yab kí pɔ̄ɔkiǹ-bi, ní ki tīī-u anibul kɔkɔ nì aniwul kɔkɔ, nì isoon kɔkɔ nib nì atimbun kɔkɔ pu mpɔn.
66013008	Kitiŋ pu nib bin yiŋŋi kaa ŋmàn̄ doooo duulnya kíltam dimaŋfal takaldau un dipibil din kpíìyee yèe poonee, an nibee kɔkɔ dāa jáaḿ upeelee ní.
66013009	“Un yaa cáá ditafalee ń pīlfì tiŋan.
66013010	Un Unimbɔti lī yii bi dàá cúú kuyuŋuee, see bí cúú-u kuyuŋu, un Unimbɔti lī yii bi dàá kpò-u nì kijikee, see bí kpò udaan nì kijiki. An sá Unimbɔti yab ń dàkà bi-pɔ́ɔǹtam nì bi-fookiiu un bi cáá Unimbɔti puee ní.”
66013011	Boonee ní m ká upeel ubɔ mun púń ki nyáń kitiŋ ki cáá iyin ili an bí kii dipibil yiniee, ní ki sòoǹ kii kupeewambiiuee.
66013012	Upeel upeepeekaayee nimiin ní u ŋáań maamaacib nì mpɔn ŋun u fɔ̃ɔ̃ u-ceeyee, ní ki yàntī binib bin kɔkɔ bí kitiŋ puee jáaḿ upeel upeepeekaa un nìn fɔ̃ɔ̃ ŋkúm weeni ki dāa pɔ́ɔkèe.
66013013	Upeel uliliitee nìn ŋáań maamaacikpaambi, ki yàntī ŋŋmi nyēeń yilpu ki lítí kitiŋ binib kɔkɔ nimiin.
66013014	Mpɔn ŋun bi nìn tīī-u u cáā ŋáań maamaacib upeel upeepeekaa nimiinee ní u nìn cáā kíiĺ binib ní ki páb́ binib bí náań upeel un bi nìn gāā kijiki ki gíiǹ ŋkúm watil pú waa kpíìyee naŋku kí yɔ́oń.
66013015	Ní u fɔ̃ɔ̃ mpɔn kí ŋmā kí tīī upeelee naŋku kun bi máńee kufoou, an nín dàá ŋá pu kú ŋmā kí nīn sòoǹee, ní bin yaa kaa gbāaǹ ki jáam̀-kuee ú kpò bidambi.
66013016	Mbiyaamu, bikpaambi, bigaajab, bisoodambi, bin tɔ́ bi-bee, nì iyumbu, u cāntì bi nákaǹ bi-kɔkɔ ŋaŋgiilii nì bi-yigbeeŋi pu tidaandi.
66013017	Ubɔ kaa ŋūǹ kí dā tiba, kaa tí ŋūǹ kí nyāfì tiba, upeelee yindi nì u-yindi nɔmbau yaa kaa náká udaan pu.
66013018	An sá mpɔ́ɔn ní, un cáá iciinee ń tùkù taapu. Kun puee tita nì imuŋku ita nì biluuyee dàkà unil ubɔ yindi ní.
66014001	Niinee ní m ká dipibil yú Siiyɔn jool pu, u nì binib kutukub dilaataal nì imuŋku ili nì binaa bin yigbeeŋi pu bi ŋmàn̄ u nì u-Baa yiŋŋee.
66014002	M gbìl̄ nneen ŋubɔ nyánní yilpu ali kii mbuŋkpaan nyim nín sìtī puee, ní ki gítī bí kii utaa nín tátí pu mpɔn mpɔnee, ní nneen ŋun pu m gbìl̄ee bí kii bibeebɔɔliibi di bòɔ́ bi-bati ki gà ilanee.
66014003	Binib gbantee nìn yú dibeejal nì tiwan tinaa tin cáá kufoouee nì bikpilibee nimiin ki gà ilampɔɔn, ubɔ kaa ŋūǹ kí bīfì-i, asee binib kutukub dilaataal nì imuŋku ili nì binaa bin bi dá ki nyántìń duulnyanee baba di ŋūǹ kí gāā an lani.
66014004	An nibee kaa dɔ̃oǹ nì binimpoobi, baa ŋá tijɔkɔndi, bi dī dipibil boon ki cá laakin dì yaa cée. Unimbɔti dá-bi ki nyántì binib kansikin bí nīn sá bin bi dàá péé péé kí dūú tīī Unimbɔti nì dipibilee.
66014005	Baa gbìl̄ an nibee mɔ́ntì nnyimɔn dalba ki ká, baa kāntí ikpiti iba bi-pu kí lì.
66014006	Boonee ní m ká ntūun ŋubɔ ŋàaǹ kutagbɔŋu pu yilpu yilpu ki cáá tibɔmɔntiil tin kaa cáá dikuntilee ki tùkù binib bin kɔ́ò duulnyanee, atimbun kɔkɔ nib nì anibul kɔkɔ nì isoon kɔkɔ nib nì aniwul kɔkɔ.
66014007	Ŋu nìn tátí mpɔn yii: “Fàŋkìmaan Unimbɔti kí tīī-u tinyool, kun puee ŋyunti bāań ú sòoǹ nnibiyaamu bɔti. Nyɔ̄ŋkìmaan Unimbɔti un náań yilpu nì taapuee, nì tiŋku nì inyimbul kɔkɔee.”
66014008	Ní ntūun nliliiti páaǹní ní ki lī yii: “Babilɔŋkpaan lítì! Kitiŋkpaaŋŋi lítì! U nyūntì atimbun kɔkɔ u-daam min sá u-laakpaati tin u ŋáań an lákatèe!”
66014009	Ní ntūun ntataati páaǹní ki lī mpɔn yii: “Un di yaa gbāaǹ ki jáam̀ upeelee nì u-naŋku, ní ki yāntì bi dáań u-yigbeel nì u-ŋalee,
66014010	Unimbɔti dàá dāá nyùntī udaan ndaam min sá u-ŋuulee. U dàá dāá fɔ̃ɔ̃ bidambi pu diŋuukpaandi din kaa cáá jutee kí dū-bi kí tɔ̄ farwata ŋmiŋun bí jī falaakpaan, u-tūuni circirdambi nì dipibil nimiin.
66014011	Ŋŋmi ŋun poon bi dàá nīn bí ki jīǹ falaayee dàá nīn péēdùkù ní kaa cáá dikuntil, baa dāa cáá diŋuŋfil ŋwìiń pu nì kunyeeu, bíǹ bin kɔkɔ gbāaǹ ki jáam̀ upeel nì u-naŋkuee, nì bin yāntì bi dū upeelee yindi ki dáań-bee.”
66014012	Ŋyunti nee di máaǹ binimbɔtinooliibi bin ŋúb́ Unimbɔti marab tiŋan ki máká Yeesu puee ń pɔ́ɔǹ bi-ba, kí nīn cáá kimɔtii.
66014013	Ní m gbìl̄ nneen ŋubɔ sòon̄ní yilpu yii: “Ŋmà yii: Án nīn mɔ̄ǹ bin nɔ́ɔ́ ti-Dindaan ki kúù kɔŋkɔnneeyee.” Unimbɔti Fām lī yii: “An sá mbaamɔn, bi dàá cùú kàl̄ kí ŋùŋfì kun puee atunnyaan ŋin bi túńee dī-bi.”
66014014	M kpēēyee, ní ki ká ditagbampindi diba, ní ubɔ kā di-pu ki náań nì unil, ní ki cíkí sindaariya beefuuliiki ki ŋúb́ ugɔti un jītée u-ŋaan.
66014015	Ní ntūun ŋubɔ nyánní Kunimbɔtidiin ki téeń mpɔn ki tùkū un kā ditagbampindi puee yii: “Dū a-gɔtiuee kí nīn cēētijikaal, kun puee kudiceeu ŋmāntì. Duulnya bīń ki ŋmāntì bí cā.”
66014016	Niinee ní un kā ditagbandi puee dū u-gɔtiu ki bɔ́ duulnyan ní ki cáń duulnya.
66014017	Ní ntūun ŋubɔ mun gítī nyánní yilpu Nimbɔtidiikun ki mun ŋúb́ ugɔti un jītée.
66014018	Ní ntūun ŋubɔ gítī tí nyánní nsaraafan ni, ŋúǹ di ŋúb́ ŋŋmi pɔŋŋu, ki téeń mpɔn ki tùkū ŋun ŋúb́ ugɔti an jītée yii: “Dū a-gɔtiu un jītée kí bɔ̄ fiinyi sufii in sí kitiŋ puee sakaŋi poon kí kìtī kun puee abil bīń.”
66014019	Ní ntūunee dū ŋu-gɔtiu ki bɔ́ fiinyi sufiin ní ki kītì duulnya fiinyi biliŋ ki gbéeǹ mbookpaan ŋun-ni bi ŋmāam̀ ki lèekī ndaamee, an dàkà yii bi cáā kɔ́ǹ Unimbɔti ŋuulin dee.
66014020	Ní bi ŋmáaḿ fiinyi biliŋee mbookpaanee ni kitiŋ kpaanceetiŋu nnyim ń nyā, kun nyáńee di sá fatiku, ki pùub̀ ki tin sāā ataŋkpee alaataa ata. Ní fatikuee nín dɔ̄ ki jɔ́m̀ puee tin sāā itaamu nyɔɔkpaaŋi.
66015001	Ní m gítī ká maamaacikpaan ubɔ yilpu an sá bitii: m ká itūun iluli ŋúb́ falaabi biluli. Bíǹ di sá bifalaajoolkaabi bin Unimbɔti dàá dūú tɔ̄ binib pu ní u-ŋuul ń nín sòŋkèe.
66015002	Ní m ká tiba an náań nì tiŋku ní ki wāĺ kílkil kii digitilee ní ki ŋmàl̄ nì ŋŋmi, ní m ká bin jáń ki jíń upeelee nì u-naŋku nì nɔmba un sá u-yindee yú tiŋku un wāĺ kílkil kii digitilee cee ki ŋúb́ tibati tin Unimbɔti tīī-bee,
66015003	ní ki bí ki gà Mooisi Unimbɔti tɔntɔnliu nì dipibil lani yii: “Ti-Dindaan Unimbɔti ipɔn kɔkɔ daan, a-tuuŋŋi wīikí ki sá amɔnti, sii di sá atimbun bɔtiu. A nín lēēnsambiyaamu muŋyee bí deedee ní ki sá mbaamɔn.
66015004	Ti-Dindaan, ŋma di kaa làá fàŋkì-si? Ŋma di dàá yíí, kaa làá tīī-si tinyool? Kun puee sii baba di sá circirdaan, atimbun kɔkɔ dàá dāan̄ ní kí gbàan̄ a-nimiin kí nyɔ̄ŋkì-si, kun puee báà ŋma ká a-tuuŋŋi, ŋi bí deedee.”
66015005	Míǹ boonee m ká Kunimbɔtidii kun bí yilpuee cúū pīitì, ní Unimbɔti tantiu un dàkà u-bítamee yú poon,
66015006	ní itūun iluli in ŋúb́ falaabi bilulee nyánní Kunimbɔtidiiyee poon ki pēētiwampin káŋkaŋ ki jìl̀, ní ki dū sindaariya dambalau ki cúú i-biŋŋi.
66015007	Tiwan tinaa tin cáá kufoouee kubɔ tīī itūun ilulee sindaariya sambiyaamu mululi, Unimbɔti un bí jaanjaanee ŋuul gbí poon.
66015008	Niinee ní Unimbɔti nyooti nì u-pɔŋŋu yāntì nnyiim yíkì ki gbí Kunimbɔtidiin, ní ubɔ kaa ti ŋūǹ kí kɔ́ niin, see falaabi bin bi tīī itūun ilulee nín dāa jítèe.
66016001	Ní m gbìl̄ nneen ŋubɔ nyánní Kunimbɔtidiin ki sòoǹ mpɔn ki tùkù itūun ilulee yii: “Nín̄ cámaan kí kpáatí Unimbɔti ŋuul din bí nsambiyaamu mululinee kí sìtīmaan duulnyan.”
66016002	Ní ntūun mpeepeekaa kpáatì diŋuul din gbí ŋu-sambikinee ki sītì duulnyan, ní ibunsoon dɔ́miń ki jéetì bin kɔkɔ cáá upeelee daaŋku ki jáaḿ u-naŋkuee pu.
66016003	Ní ntūun nliliiti kpáatì diŋuul din gbí ŋu-sambikinee ki sītì tiŋkun, ní tiŋku nyim kpántì fatiku ali kii unil un bi kūūyee fatikuuee, ní tin kɔkɔ bí tiŋkun ki cáá kufoouee kpíì.
66016004	Ní ntūun ntataati kpáatì diŋuul din gbí ŋu-sambikinee ki sītì amɔɔ poon nì ikpin poon, ní inyiŋfi kpántì fatiku.
66016005	Niinee m gbìl̄ ntūun ŋun yì inyiŋfi pɔŋŋuee bí yii: “A sá deedeedaan ní a nín ŋá min nee pu, sii un bí ki nìn péēbí dooooyee, a sá circirdaan ní.
66016006	Di sá bi nìn kūū a-nib nì a-bɔnaatiliibi bi-fatikuu nyáń ki fá, míǹ pu ní a yāntì inyiŋfi kpántì fatiku bí nyò, bi nín máaǹ puee ní a ŋá-bi nee!”
66016007	Ní m gbìl̄ nneen ŋubɔ nyánní nsaraafan ni yii: “Tiŋman, ti-Dindaan Unimbɔti ipɔn kɔkɔ daan, a nín sòon̄ binib bɔti miŋyee sá mbaamɔn ní ki sá deedee.”
66016008	Ní ntūun nnanaati kpáatì diŋuul din kā ŋu-sambikinee ki sītì ŋwìiń pu yii ŋwìiń ń píĺ binib tikpil.
66016009	Ní kutuntuŋu píĺ binib tikpil ní bi bí ki bíiĺ Unimbɔti un cáá mpɔn falaabi gbanti puee yindi, ki yíì kaa fá bi-kpitii kí tīī Unimbɔti tinyool.
66016010	Ní ntūun ŋŋmooŋmooti kpáatì diŋuul din gbí ŋu-sambikinee ki sītì upeelee beejal pu, ní u-beelin nib jéetì dibɔmbɔndin, ní tifaandi yāntì binib júntí bi-limbiliŋ kun puee iween nìn gbìl̄-bi.
66016011	Bi-bunsooni nì bi-falaau un bi bí ki jīǹee pu ní bi bí ki bíiĺ Unimbɔti un yì yilpuee. Ama bi yíì, kaa fá bi-tuŋkpitiŋ.
66016012	Ní ntūun nluluuti kpáatì diŋuul din kā ŋu-sambikinee ki sītì Eefrati mɔɔkpaandin, ní dimɔɔl fɔ́otì ki kūń ki kpántì nsan bibɔtiibi bin nyēeń ŋwìiń nín nyēeń puee kíǹ ki dì.
66016013	Ní m ká arasiniibi bita, bi náań nì kpaadalib ki nyánní kupeewambiiuee nì upeel un kíǹee nì u-bɔnaatiliu unyimɔndaan nyɔkɔn.
66016014	Arasiniibi bitee ŋáań maamaacib, ní ki cūtì ki ká duulnya kɔkɔ bɔtiibi ki kpáfì-bi bí dāá já nì Unimbɔti ipɔn kɔkɔ daan u-wiŋkpaaŋŋu dal.
66016015	“Ní pīlfì, m dàá dāan̄ kii unaayuu yamee ní! Án nīn mɔ̄ǹ sii un kaa gèen̄ ki kā ki cí a-bɔkutilee, siiyee, kaa dāa nyēēdicancaŋgbeel bí ká a-cooi.”
66016016	Ní arasiniibee kɔ́oǹ bibɔtiibi ki cáā kpáfì laakin Eebru yab yíì yii Amageedɔŋyee.
66016017	Ní ntūun nluluúti kpáatì diŋuul din kā ŋu-sambikinee ki yàl̄ kutaa pu, ní m gbìl̄ nneen ŋubɔ nyánní Kunimbɔtidiin dibeejal cee mpɔn yii: “An ŋá ki dɔ́ò!”
66016018	Niinee an bíī ŋmɔ́ò nyàlnyal ki tátí kii utaayee, ní m gbìl̄ dibintiŋkpaandi pu ní kitiŋ cīŋkì ŋkpitim pu. Doooo binib nín kā duulnya poonee, kitiŋ kaa láá cīŋkì míǹ bi ká.
66016019	Ní kitiŋkpaaŋŋi lítì ki nābitì agin ata, ní atimbun tiŋkpaammu kɔkɔ wīil̀. Niinee Unimbɔti téetì Babilɔn kitiŋkpaaŋŋi pu, ní ki dū u-ŋuul din pɔ̄ɔ̄ kpāŋkpamee ki nyūntì-kì kii ndaamee.
66016020	Ní ntimu mun bí amɔɔ kansikinee nì ajoon wáŋkì.
66016021	Ní ataanyiŋkumbil ŋin nyìm̀ kii kiiloobi imuŋku ilee lítí ki tàbitī binib, ní binib bí ki sìí Unimbɔti ditafadaaldi gbanti pu, kun puee ditafadaaldee nìn pɔ̄ɔ̄ ki lákatì.
66017001	Boonee ní itūun iluli in kpáatì diŋuul ki sītì duulnya puee ŋubɔ sútìń m-cee ní ki bí-mi yii: “Dāan̄ tí cù ḿ dàkà-si bi nín dàá dáaĺ ulaakpaakpaan un kā ikpin puee tafal miŋyee.
66017002	Kitiŋ pu bɔtiibi dɔ̃oǹ nì u, ní kitiŋ pu nib mɔ̄nnì-u ní u-laakpaati gbí-bi kii ndaamee.”
66017003	Ní Unimbɔti Fām dɔ́miń m-ni ní ntūun yɔ̃oǹ-mi ti búntì kupɔɔun, ní m tin ká unimpu ubɔ kā upeel pu. Upeelee sá uman, ní u-wunti kɔkɔ náká asiibil ki sìí Unimbɔti, ki cáá ayil aluli nì iyin saalaa.
66017004	Unimpu gbanti pēēdibɔkutinyaandi diba di máǹ, ní u-falfatib nì u-bɔmbiliŋ nì u-beedimbiliŋ sá sindaariya nì ataŋkpee ŋin pɔ̄ɔ̄ kudaau ki jìl̀ee, ní ki ŋúb́ sindaariya sambiki ikpiti nì tilaakpaal tin u ŋáańee jɔkɔnti gbí poon.
66017005	Ní dimaamaaciyindi diba ŋmàn̄ ki náká u-yigbeel pu yii: “Babilɔn kitiŋkpaaŋŋi, tilaakpaaldambi nì bitiŋwiiliibi na.”
66017006	Ní m ká yii unimpuee nyùn̄ Unimbɔti nib nì bin nɔ́ɔ́ Yeesu deedee bi kūū-bee fatikuu ki gbí. M nín ká mimmee ní m bākatì seeee.
66017007	Ní Unimbɔti tūuŋŋu bālfì-mi yii: “Ba ŋá ní a bākatì? M dàá tùkù-si unimpuee nín sá kuŋyee, nì upeel un pu u kā u cáá ayil aluli nì iyin saalaayee taapu.
66017008	Upeel un a ká nee nìn bí dooooyee, ama kɔŋkɔnnee waa ti bí. U dàá nyānní mbookpaan ŋun ni u nìn bée ní kí nīn cá laakin bi dàá nàan̄-uee. An dàá dāá ŋá bin doooo duulnya kíltam baa ŋmàn̄ bi-yiŋŋi dimaŋfal takaldaunee maamaaci, bi yaa láā fātìi gítī ká upeel gbantee. Di sá upeelee nìn péēbí dooooyee ní ki dāa wáŋkì, ní ki dāa gítī fātìi nyánní.
66017009	“Tibɔti nee pu ní unil máaǹ kí dàkà u-landɔkɔŋu nì u-ciiŋŋu. Upeelee yiliŋ alulee di sá ajoon aluli ŋin pu unimpuee kēe, ní ki sá bibɔtiibi biluli mun.
66017010	Bibɔtiibi bilulee kansikin biŋmoo lítì, ubɔ kā dibeejal pu, ní un kíǹee kaa láá bāań, ama ú mun yaa láā bāań waa làá kàl̄ kí yúntí.
66017011	Upeel un nìn bí ní kaa ti bée u-ba kútì ki sá ubɔtininiiti, ú mun sá bibɔtiibi bilulee kansikin ubɔ ní. Úǹ ní bi dàá nàan̄.
66017012	“Iyin saalaa in a kée di sá bibɔtiibi saalaa bin kaa láá kāl̀ dibeel puee, ama bi dàá tīī-bi mpɔn bi nì upeelee ń jī dibeel kukuluu kubɔ poon.
66017013	Bibɔtiibee kɔkɔ dāa pēēkinyɔkɔ ní kí dū bi-pɔni kí kūtì upeelee.
66017014	Ní bí jáǹ dipibil, ní dipibil ń dāá pɔ̄ɔkiǹ-bi u nì bin kɔkɔ sá u-yab u lútì-bi bi yú deedeeyee, kun puee úǹ di sá bidindambi kɔkɔ Dindaan, nì bibɔtiibi kɔkɔ Bɔtiu.”
66017015	Ní ntūunee gítī bí-mi yii: “Inyiŋfi in pu a ká kilaakpaayee kēe di sá atimbun nibiim nì isoon kamaa nib.
66017016	Iyin saalaa in a kée nì upeelee dàá nīn ná kilaakpaayee ní. Bi dàá dāá gbākal̀ tiwan tin kɔkɔ kā ki-wunti puee ní kí kíń dicancaŋgbeel, ní kí dāá ŋmɔ́ ki-nanti ní kí dū-kì kí wò ŋŋmi.
66017017	Di sá Unimbɔti di dū min u lèe ki ŋá bi-pɔbiliŋin bí ŋá ubaanti kí dū bi-pɔni kí kūtì upeelee pu, kí nīn cí ŋyunti ŋun Unimbɔti dàá dāá ŋá min u nìn lī yii u dàá ŋée.
66017018	“Unimpu un a kée di sá kitiŋkpaaŋŋi kin tɔ́kɔ́ duulnya bɔtiibi puee.”
66018001	Boonee ní m ká ntūun ŋubɔ nyánní yilpu ki cáá mpɔŋkpaan ní ŋu nín jìl̀ puee ŋmíntì duulnya kɔkɔ.
66018002	Ní ntūunee téeń mpɔn yii: “Kì lítì, Babilɔn tiŋkpaaŋkee lítì ki kpántì kɔŋkɔnnee arasiniibi kɔŋkooŋŋu, arasiniibi nín bí tɔbin puee ballaŋki, nì inoon in kɔkɔ kaa sàafì kpataaayee ballaŋki;
66018003	kun puee kì nyūntì atimbun kɔkɔ ki-daam min sá ki-jɔkɔmbiikuee, duulnya bɔtiibi kɔkɔ dɔ̃oǹ nì kì ki kpántì bijɔkɔndambi, ní duulnya bantiliibi kūliŋkì ki-wannyaanti tikpil tikpil.”
66018004	Ní m gítī gbìl̄ nneen ŋubɔ nyánní yilpu ki lī yii: “M-samaau, nyāmaan kitiŋ nee poon, an nín dàá ŋá pu ní taa ŋá ki-kpitii, kí dāá fɔ̃ɔ̃ ki-tafadaaldi din bi bɔ́ntì ki yɔ́oǹ-kèe.
66018005	Kun puee kitiŋ gbanti yab kpitii kpúkú ní ki tin sāā kutagbɔŋu, Unimbɔti kaa súntì ki-tuŋkpitiŋ gbanti pu.
66018006	Ŋámaan-kì kii kì nín ŋá-ni puee, téem̀maan-kì ikpiti in ki ŋá-nee mili, kì nín dáaĺ ni-tafal miŋyee, nimbi ń dáaĺ-kì míǹ mili pu.
66018007	Kì nín cáá tiwannyaandi ki gà ki-bindi miŋyee, ní yàntī falaa nì diniminaamandi ń kɔ́-kì míǹ, kun puee kì sòoǹ ki pò ki-ba yii kíǹ sá unimpubɔti ní, kaa sá ukpiipu, diniminaamandi kpá kí kɔ́ kíǹ dalba dalba.
66018008	An pu ní ditafadaaldi din dɔ̄ ki cí-kèe kɔkɔ dàá bàń ki-pu ŋwimbaanti, ŋkúm, diniminaamandi, ŋkùm; ní ŋŋmi ń dāá púntí-kì kí wò, kun puee ti-Dindaan Unimbɔti un dáaĺ ki-tafalee sá mpɔndaan ní.”
66018009	Niin ní duulnya bɔtiibi bin nì u kpáfì ki ŋá tijɔkɔndi ki yākatì ki-wannyaantee, dàá sɔ̄ kí yāliŋkì bi yaa láā ká ŋŋmi ŋun bíī wù kitiŋ gbantee ŋminyiim yíkì jòoooyee.
66018010	Diniminaamandi din poon kitiŋee dàá dāá kɔ́ee dàá cúú-bi tifaandi, ní bi dāa yú kudandaŋu ki lì yii: “Ba busuu di jéetì Babilɔn kitiŋkpaaŋŋi kin cáá mpɔnee pu nan dee? Kukúbambaantiiu poon bi kpáàā péē dáaĺ sii tafal sɔkɔmiiin?”
66018011	Ní duulnya bantiliibi sūǹ ki yáliŋkí ki-pu kun puee baa làá ti ká ubɔ ń dā bi-nyampuwanti;
66018012	bi-nyampuwanti tin sá sindaariyab nì animil kúti, nì ataŋkpee ŋin pɔ̄ɔ̄ kudaauee, nì idiŋfi, nì iŋaamɔnti, nì iŋaabɔn, nì iman, nì in bí kii sirci ki pɔ̄ɔ̄ kudaauee, nì idɔ in cáá kudapɔɔu tikpilee kɔkɔ, nì tin kɔkɔ bi cáá akuntinyin ki ŋáańee, nì bi nín cáá idɔ ki kpítí tiwammɔntiil tin an pɔ̄ɔ̄ kudaauee, nì tasa kúti nì tikúti wanti nì ataŋkpee ŋin jìl̀ee,
66018013	nì talaalub nín bí tɔbin puee nì tifaal tin sɔ́fèe nì ŋkpaŋmitikaam, nì tikaliŋkpin tin bi tùutī an sɔ́fèe, nì idafi, nì ikpafi, nì ŋkpɔnɔyim, nì blee biliŋ nì inaa nì ipii, nì itaamu, nì tɔrkub, nì iyumbu, ki tin kpáaǹ binib nammu.
66018014	Ní binyampoobee kíǹ ki lì yii: “Tiwan tin pu a-nimiliŋ máǹee kaa ti dàbiǹ-si, a-gaajati nì a-wannyaanti tin jìl̀ pàlpalee wáŋkì a-ŋaan, a péēgítī kpá kí ká-tì jaanjaan!”
66018015	Binyampoobi bin di bāntì kitiŋ gbanti poon ki ká animilee, dàá dāá fàŋkì falaa un kitiŋee bíī jīǹee, an pu ní bi dāa yú kudandaŋu ki sūǹ ki yáliŋkí,
66018016	ní ki lì yii: “Mbusu, mbusu kɔ́ kitiŋkpaaŋŋi, kíǹ kin nìn pēēiŋaamɔnti, ibɔn nì iman bɔkutinyaaŋŋee, ki túuń sindaariya falfatib nì abeedimbil nì idiŋfi an pɔ̄ɔ̄ kudaau ki jìl̀ee,
66018017	kukúbambaantiiu ja poon ní bi dūu kúntì ki-gaajati kɔkɔ!” Bimeelaŋaalkpilib kɔkɔ nì bin kā meelabinee nì bimeelaŋaalliibi nì bin kɔkɔ tūǹ ditundi tiŋkunee yúń kudandaŋu
66018018	ki wāĺ kitiŋee nín fɔ̃ɔ̃ ŋŋmi min ŋŋminyiim yíkí jòoooyee, ní bi gbáà ibiil yii: “Kitiŋ kiba kpá bí dūú ŋmàntīǹ Babilɔn tiŋki”;
66018019	ní ki jáfí ntam ki sìtī bi-yiliŋ pu ki sūǹ ki yáliŋkí ní ki lì yii: “Mbusu ulɔu di nín kɔ́ kitiŋkpaaŋŋi míǹ nan dee? Ki-gaajati pu ní meelabdambi kpántì bigaajab. Ní kukúbambaantiiu ja poon ní bi kpáàā kúntì sii nì a-wanti kɔkɔɔɔ?”
66018020	Nimbi bin kɔ́ò yilpu ki sá Unimbɔti yab nì Unimbɔti bɔnaatiliibi nì Yeesu kpambaliŋee, nín̄ fàal̀maan tin bāań kitiŋkpaaŋŋi gbantee pu, kun puee ikpiti in kì ŋá-nee pu ní Unimbɔti dáaĺ ki-tafal kí pò-ni.
66018021	Niinee ní ntūun mpɔndaan ŋubɔ yɔ̃oǹ ditaŋkpal diba di gbìfì kii kunaauee ki tɔ́ tiŋkun, ní ki bí yii: “Míǹ ní bi dàá dāá téé Babilɔn kitiŋkpaaŋŋi kìlkil kí tɔ̄ taapu, ubɔ kaa dāa gítī líkití ki-pu jaanjaan.
66018022	Baa làá ti gbìl̄ kitiŋ gbanti poon bi bòɔ́ kubeeu, kaa làá gbìl̄ bi búǹ diwul àá dikantándi, kaa làá ti gbìl̄ bigbiŋgbiilliibi baa ubɔ pu, kaa làá ti wāl̀ utɔntɔnli báà uŋyee kitiŋ gbanti poon, kaa làá ti gbìl̄ bi nà kunaau.
66018023	Fitila walfiŋu kaa làá ti ŋmíntí kitiŋ gbanti pu, baa làá ti gbìl̄ dinimpucaal puɔɔɔ, kaa làá ti gbìl̄ dicamɔndi pu. Kun puee bibantiliibi sá bikpikpaambi ní kitiŋ gbanti poon, ní ki cáá bi-bɔti ki kíiĺ binib kɔkɔ.”
66018024	Kitiŋ gbanti fɔ̃ɔ̃ ditafadaaldi kun puee bi kūū Unimbɔti yab nì u-bɔnaatiliibi nì bin kɔkɔ bi kūū kitiŋ puee.
66019001	Boonee ní m gbìl̄ yilpu an bí kii kunipaau neenee, ki lī mpɔn yii: “Aleeluuya! Ti-Nimbɔtiu di yì difiil nì tinyool nì mpɔn.
66019002	U-bɔsoontam sá mbaamɔn ní ki bí deedee. Di sá yii u sòon̄ ki kūū kinimpulaakpaai bɔti kì nín dū tilaakpaal ki tīntì kitiŋ pu kɔkɔ nib ki yāntì bi kpántì bikpitibee, ní ki dáaĺ ki-tafal ki tòn̄-kì ipɔntoon kì nín kūū u-tɔntɔnliibi puee.”
66019003	Ní ki gítī bí yii: “Aleeluuya! Kun puee kitiŋ gbanti dàá nīn péēwù ŋŋmi ní ki-ŋminyiim ń nīn yíkí míǹ kí nīn cá jaanjaan.”
66019004	Ní bikpilib mmuŋku nì binaayee, nì tiwan tinaa tin cáá kufoouee, lítì Unimbɔti un kā dibeejal puee nimiin ní ki bí yii: “Ameen! Aleeluuya!”
66019005	Ní nneen ŋubɔ nyánní dibeejal cee yii: “Nimbi bin kɔkɔ sá Unimbɔti tɔntɔnliibee, nyɔ̄ŋkìmaan-u! Bikpaambi nì mbiyaamu, bin kɔkɔ fàŋkí-uee, nyɔ̄ŋkìmaan-u!”
66019006	Ní m gbìl̄ an bí kii binib kupaau di sòon̄ee, ní ki bí kii dimɔɔl nyim nín sìtī nsitimin puee, ní ki gítī bí kii utaa nín tátí mpɔn puee, ní ki lì yii: “Aleeluuya! Ti-Dindaan Unimbɔti ipɔn kɔkɔ daan, di sá ubɔti ki kā dibeel pu.
66019007	Tí nīn fàal̀maan án nīn mɔ̄ǹ-ti tí nīn nyɔ́ŋkí Unimbɔti, kun puee dipibil nimpucaatam bāań, u-bɔɔn bɔ́ntì ki dɔ́ò.
66019008	Unimbɔti tīī-u dibɔkutipindi káŋkaŋ din jìl̀ee ú pèen̄.” (Dibɔkutipindee di sá deedee tuuŋŋi ŋin binimbɔtinooliibi ŋée.)
66019009	Ní Unimbɔti tūuŋŋu bí yii ḿ ŋmà yii: “Unimbɔti ń yàntī án nīn mɔ̄ǹ nimbi bin bi yíiń ní dāá jī dipibil nimpucaatam jintee!” Ní ki gítī kútì yii: “Unimbɔti u-ba di lī míǹ.”
66019010	U lī mimmee ní m gbāaǹ kí jāam̀-u, ní u bí-mi yii: “Taa ŋée! Man mun péēsá utɔntɔnli kii si mun nì a-nabiyaamu mun bí ki sòoǹ Yeesu bɔti tin u nyántì ki dàkā-nee ní. Unimbɔti ní a máaǹ kí jāam̀.” Kun puee Unimbɔti Fām nín yāntì Unimbɔti bɔnaatiliibi sòon̄ tiŋyee sòoǹ Yeesu pu ní.
66019011	Niinee ní m ká yilpu pīitì, ní utampiin ubɔ nyánní, ní unil ubɔ kā u-pu, bi yíì udaan yii Deedee nì Mbaamɔn, u sòoǹ tibɔti deedee ki jáà kujaau nì deedee.
66019012	U-nimiliŋ ŋmɔ́ò làkàlaka kii ŋŋmee, ní u cíkí mbeefuulimu tikpil u-yil pu, diyindi diba náká u-pu, báà ubɔ kaa nyí-dì, see úǹ baba.
66019013	Ní u-bɔkutil din u pēēyee táká fatiku, ní bi yíì-u yii: “Unimbɔti nyɔɔbundi.”
66019014	Ní yilpu soojab nɔ́ɔ́-u ki kā itampiin pu ki pēē abɔkutimɔnti apiin káŋkaŋ.
66019015	U-nyɔkɔnee kijanjajiki kā ki jītí, an ní u dàá dū kí jáǹ atimbun, mpɔn ŋun u dàá dāá nīn cáā kpòotī-bee dāa pɔ̄ɔ̄ kii tikútee ní, ní Unimbɔti ipɔn kɔkɔ daan nín díkí bi-pu diŋuul diŋyee puee, u dàá dāa nà-bi dúsídusi kii bi nín nà asubil pu ki ŋáań ndaamee ní.
66019016	Bi ŋmàn̄ diyindi diba u-bɔkutil nì u-tapandi pu yii: “Bibɔtiibi kɔkɔ Bɔtiu, bidindambi kɔkɔ Dindaanu.”
66019017	Ní m ká Unimbɔti tūuŋŋu ŋubɔ yú ŋwìiń poon, ní ŋu téeń mpɔn ki tùkū inoon in kɔkɔ ŋàaǹ kutaa puee yii: “Dāá kpāfìmaan kí jī Unimbɔti jiŋaalkpaanu!
66019018	Ní dāan̄ kí jī bibɔtiibi nì bisoojakpilib nì bipɔndambi wunnanti nì itaamu nì bin kā-iee wunnanti, nì binib kɔkɔ wunnanti, bin yì bi-bee nì iyumbu, nì binikpaambi nì biwaabi.”
66019019	Niinee ní m ká upeelee nì duulnya bɔtiibi nì bi-soojab kpáfì kí jáǹ un kā utaamu puee nì u-soojab.
66019020	Ní un kā utaamu puee nì u-soojab cúú upeelee nì u-nyimɔmbɔnaatiliu un nìn ŋáań maamaacib upeelee nimiin ki kíiĺ binib bin kɔkɔ bi nìn dáań upeelee daaŋku bi gbàantí ki jáaḿ upeelee naŋkuee. Ní bi dū bi-liitil nì bi-nimiliŋ ki tɔ́ farwata ŋmibookun.
66019021	Ní kijanjajiki kin nyēēun kā utampiinee nyɔkɔnee kūū bin kíǹee kɔkɔ, ní inoon dɔ́miń ki jíń bi-nanti ki bál̀.
66020001	Boonee ní m ká ntūun ŋubɔ nyánní yilpu ki ŋúbiń mbookpaan saafiiu nì ikusaka iba i nyìm̀ na!
66020002	Ní ntūunee cúú kupeewambiiu ukookpikee, an dàkà yii Sitaan, ki dū ikusakee ki bɔ́ob́-u ú nīn bí míǹ kí nīn cí abin kutuku,
66020003	ní ki téé-u ki tɔ́ mbookpaanee ni ní ki pīiǹ ki kpàl̄ ki ŋéeb́, an nín dàá ŋá pu ú taa ti kīil̀ atimbun nib kí tin cáá sāā abin kutukuee. Boonee bi dàá fàtīí gíiǹ-u kí líí ŋyunti ŋubɔ poon fiii.
66020004	Ní m ká abeejal aba, ní bi tīī bin kā ŋi-puee mpɔn bí nīn sá bibɔsoonliibi, ní m gítī ká bin nìn sòoǹ Unimbɔti bɔti ki lèekī Yeesu pu seera bi kūū-bee nammu, nì bin kaa nìn gbāaǹ ki jáam̀ upeelee nì u-naŋkuee, kaa yāntì bi dáań bi-yigbeeŋi nì bi-ŋaliiyee, bi-kɔkɔ fātìi fīkitì bi nì Kriisitoo kāl̀ dibeel abin kutuku.
66020005	Bitaŋkpiibi bin kíǹee kaa làá fìkitī, see abin kutukuee yaa láā jítì, difikitipeekaal bɔti dee.
66020006	Bin yaa láā bí difikitipeekaal poonee bí mmɔn ni nì circir poon. Ŋkúnliliitiim kaa dāa gítī cáá bíǹ pu mpɔn. Bíǹ di dāa sá Unimbɔti nì Kriisitoo saraaŋaliibi, ní bi nì Kriisitoo ń kàl̄ u-beelin abin kutuku.
66020007	Abin kutukuee yaa láā jítèe, bi dàá dāá gíiǹ Sitaan kí líí, ú nyā sarkan.
66020008	U yaa nyáńee, u dàá dāá nīn yìiǹ ki mɔ́ntí duulnya jannaatiliŋ timbuliŋ, an dàkà yii Gɔɔgi nì Magɔɔgi, kí kpāfì-bi bí bɔ́ntí kujaau. Bi dàá dāá nīn wīikí tikpil kii tiŋku caŋin bulee ní.
66020009	Bi dàá dāá kpátí kí gbí kitiŋ kɔkɔ, ní kí dāá léeń Unimbɔti niwul nì kitiŋ kin u néeńee pu, ama ŋŋmi ŋubɔ dàá nyānní yilpu kí dāá wò bi-kɔkɔ.
66020010	Ní bí dāá téé Sitaan un kíiĺ-bee kí tɔ̄ farwata nì ŋŋmi bookun laakin upeelee nì u-nyimɔmbɔnaatiliu bée, niin ní bi dàá nīn bí falaa poon ki yáliŋkíǹ bi-ba ŋwìiń pu nì kunyeeu kí nīn péēcáā cá jaanjaan.
66020011	Boonee ní m ká dibeejapindi diba, ní kitiŋ nì kutagbɔŋu sáǹ un kā dibeejapindi gbanti puee nimiin, baa ti ká-bi.
66020012	Ní m ká bitaŋkpiibi, bikpaambi nì biwaabi yú dibeejalee nimiin, ní bi cúú takaldab ki kpátì, ní ki gítī cúú takalda ubɔ mun ki kpátì, úǹ di sá dimaŋfal takaldau. Ní bi sòon̄ bitaŋkpiibi bɔti ki táá nì bi nín ŋá atuun ŋin bi ŋmàn̄ ki ŋá takalda poonee.
66020013	Ní tiŋku gíiǹní binib bin u nìn yɔ̃oǹee, ní ŋkúm nì ditaŋkpiil gíiǹní bitaŋkpiibi bin kɔkɔ bi ŋúb́ee, ní bi sòon̄ báà ŋma bɔti tin u ŋée.
66020014	Ní bi téé ŋkúm nì ditaŋkpiil ki tɔ́ ŋŋmi bookun, ŋŋmi booku gbanti di sá ŋkúnliliitiimee.
66020015	Un kamaa yindi ní baa ká dimaŋfal takaldau poonee, bi dù-u kí tɔ̄ ŋŋmi bookun ní.
66021001	Boonee ní m ká kutagbɔmpɔŋu nì kitimpɔŋ. Kutagbɔŋkpikuu nì kitiŋkpikii wáŋkì ní tiŋku kaa ti bí.
66021002	Ní m ká circir tiŋki Jeerusaleempɔɔn nyánní Unimbɔti cee yilpu ki kpákatìń ki ŋān̄ kii unimpucaan di fùl̄ nnyim ki cí u-calee.
66021003	Ní m gbìl̄ nneen ŋubɔ nyánní dibeejal cee ki téeń mpɔn yii: “Kɔŋkɔnnee Unimbɔti ŋá u-kɔŋkooŋŋu binib cee, u nì bi di dàá nīn kíǹ ki kɔ́ò, ní bí nīn sá u-niwul, ní úǹ ń nīn sá bi-Nimbɔtiu un dàá nīn bí bi-ceeyee.
66021004	Úǹ di dàá dāá pítí bi-nyinnyim kɔkɔ, ŋkúm dāa gítī kpá, diniminaamandi nì ibiil nì iyaliŋki dāa gítī kpá, kun puee duulnyakpiki kpáaǹ tíǹ kɔkɔ ki jítì.”
66021005	Ní un kā dibeejal puee bí yii: “Kpèèmaan, m fātìi ŋá tiwan kɔkɔ mpɔm,” ní ki bí-mi yii: “Á ŋmà-tì kun puee m-bɔti sá mbaamɔn ní ki máaǹ bí fɔ̃ɔ̃-tì.”
66021006	Ní u gítī bí-mi yii: “An kɔkɔ bɔ́ntì ki dɔ́ò! Man di sá Alfa nì Oomeega, ukilkaa nì ukuntikaa. Un ní nnyinnyoo yaa cááyee ń dāan̄ m-cee m dàá tīī-u dimaŋfal nyimbuliŋu faalaa.
66021007	Un yaa jáń ki jíńee ní m dàá tīī tiwammɔntiil gbanti ní ki dāa sá u-Nimbɔtiu, ní úǹ dāa sá man biki.
66021008	Ama an yaa kíǹ bifaantidambee nì bin kaa yú nì Unimbɔti deedeeyee, nì bijɔkɔndambee, nì binikpɔliibee, nì bin ŋáań tilaakpaalee, nì bikpaŋkpantiibee nì biwaatootiliibee nì binyimɔndambee kɔkɔee bíǹ laŋki di sá farwata ŋmibookun, niin di sá ŋkúnliliitiimee.”
66021009	Ní itūun iluli ijoolkaa in bàà ŋúb́ nsambiyaamu falaabi gbí poonee kansikin ŋubɔ dɔ́miń ki bí-mi yii: “Dāan̄ ḿ dàkà-si unimpucaan, dipibil nimpuu.”
66021010	Ní Unimbɔti Fām dɔ́miń m-ni, ní ntūun yɔ̃oǹ-mi ki jɔ́m̀ dijoofɔkɔl diba pu, ní ki dàkā-mi Jeerusaleem circir tiŋki kin nyánní Unimbɔti cee ki sìntīńee
66021011	ní ki jìlìń Unimbɔti nyaaŋku; kitiŋee jìl̀ kii ataŋkpanyaanee ní, kii ataŋkpee ŋin jòm̀ pɔ́lpɔl ki wāĺ kílkilee.
66021012	Ní digundi din bi máń ki māntì ki tú kitiŋee gbìfì ki fòkò mun, ní ki cáá mpunyɔmu saalaa nì muli, ní itūun saalaa nì ili yú mpunyɔmu pu ki cí, ní bi ŋmàn̄ Israyeel biyaamu naakɔti saalaa nì tilee yiŋŋi ki nákaǹ mpunyɔmuee pu.
66021013	Ní mpunyɔmu muta túĺ ŋwìiń nín nyēeń puee, ní muta túĺ ŋwìiń nín jēetí puee, ní muta túĺ ŋgan pú, ní muta túĺ ŋgiil pú.
66021014	Ataŋkpee saalaa nì ali pu ní bi nìn máń kitiŋee gundi ki tɔ́kɔǹ, ní ki ŋmàn̄ dipibil kpambaliŋ saalaa nì alee yiŋŋi ataŋkpeeyee pu.
66021015	Ní ntūun ŋun yú ki sòoǹ nì mee ŋúb́ tiwaŋŋmantikaal, sindaariya kpaŋkpaaŋŋu, kí ŋmàntī kitiŋee nì ki-punyɔmmu nì ki-guŋŋi.
66021016	Kitiŋee fɔkɔŋŋu nì ki-waaŋŋu ŋmà ní. Ntūunee dū sindaariya kpaŋkpaaŋŋuee ki ŋmāntì kitiŋee fɔkɔŋŋu, ní ki ká ataŋkpee kutukub bili nì kulaafaau, míǹ ní ki-waaŋŋu, ki-fɔkɔŋŋu nì ki nín fòkò ki jɔ́m̀ puee mun nìn sá.
66021017	Ní ŋu ŋmāntì digundi mun ní ki ká di-gbifiŋŋu meetab imuŋku ita nì biŋmoo, kii binib nín péēŋmàntī puee ní ŋu ŋmāntì.
66021018	Ataŋkpee ŋin jòm̀ pɔ́lpɔlee ní bi dū ki máń digundi, ní kitiŋ ki-ba kɔkɔ sá sindaariyamɔnti ki wāĺ kílkil kii digitilee.
66021019	Ataŋkpee ŋin bi dūu kíĺ taapu ki nín máń digundee ki tɔ́kɔǹee puee bi dū ataŋkpanyaan ŋin bí tɔbinee ní ki nákaǹ. Bi nìn dū ataŋkpee saalaa nì ali ní ki kíĺ taapu. Ntantukupeekaa taŋkpeeŋi ní bi yíì yii jaaspi, ní ki yíì dililiitiil yii safiir, ní ki yíì ditataatiil yii kalseeduaana, ní ki yíì dinanaatiil yii eemeeroodi,
66021020	ní ki yíì diŋmooŋmootiil yii sarduaan, ní ki yíì diluluutiil yii kɔrnalin, ní ki yíì diluluútiil yii krisooliiti, ní ki yíì dininiitiil yii beeril, ní ki yíì diwawaatiil yii toopasi, ní ki yíì disaalaatiil yii krisooprasi, ní saalaa nì dibee ní bi yíì yii iyasinti, ní ki yíì dijoolkaalee ameetiisti.
66021021	Ní mpunyɔmu saalaa nì mulee sá ataŋkpanyaan ní, kipunyɔkɔ kamaa nì ditaŋkpapiiŋkaal dimɔndi. Ní kitiŋ ki-ba daŋŋi sá sindaariyamɔnti ki wāĺ kílkil kii digitilee.
66021022	Ama maa ká Kunimbɔtidii kitiŋ gbanti poon, kun puee ti-Dindaan Unimbɔti ipɔn kɔkɔ daan nì dipibil di sá Kunimbɔtidii.
66021023	Kitiŋ gbanti kaa nyàab̀ ŋwìiń nì uŋmal ń ŋmíntí-kì i-walfiŋu, Unimbɔti nín ŋān̄ ki jìl̀ puee di sá-kì ŋwalfi, ní dipibil sá ki-fitilau.
66021024	Atimbun kɔkɔ dāa còom̄ ki-walfiŋun ní, ní duulnya bɔtiibi ń dāá cáań bi-gaajati niin.
66021025	Mpunyɔmu dāa péē wāā ní ŋwìiń pu, baa pìintí, kun puee kunyeeu dāa kpá niin.
66021026	Bi dāa cāabìń atimbun jilmau nì ŋi-nyooti niin.
66021027	Ikpiti iba kaa dāa kɔ́ò niin, nì bitiŋwiiliibi nì binyimɔndambi, see bin baba yiŋŋi bi ŋmàn̄ dipibil takaldau un sá dimaŋfal takaldauee nee.
66022001	Ní ntūun dàkā-mi mbun ŋun pùub̀ nnyim min tìì dimaŋfalee, nnyim gbanti wāĺ ní kílkil ní ki jìl̀ pàlpal, ní ki nyēeń Unimbɔti nì dipibil beejal laŋki,
66022002	ní ki pùub̀ kitiŋ kansikin didandi pu. Ní dimaŋfal subu yú abuŋgban liitil pu ki lòoǹ dibindi poonee saalaa nì mili, an dàkà yii uŋmal kamaa poonee bu lòoǹ diba, bu-faati di cāantí atimbun weeni.
66022003	Mbusu dāa gítī kpá. Unimbɔti nì dipibil beel dàá dāá nīn bí kitiŋ poon ní, ní u-tɔntɔnliibi ń nīn nyɔ́ŋkí-u.
66022004	Bi dàá dāá wāl̀ u-nimiin, ní bi dāa ŋmà u-yindi bi-yigbeeŋi pu.
66022005	Kunyeeu kaa dāa gítī bí, ubɔ kaa dāa gítī nyàab̀ fitila kí tūū án nīn wāĺ-u, kaa dāa gítī nyàab̀ ŋwìiń ń nyā bí nīn wāĺ, kun puee ti-Dindaan Unimbɔti di dāa sá-bi ŋwalfi, ní bí dāá nīn bí ki jīǹ dibeel kí nīn péēcáā cá jaanjaan.
66022006	Ní ntūunee bí-mi yii: “Tibɔti nee sá ibaamɔn ní, ki máaǹ bí fɔ̃ɔ̃-tì. Ní ti-Dindaan Unimbɔti un tìì u-Fām u-bɔnaatiliibee túnní u-tūuŋŋu ń dāá dàkà u-tɔntɔnliibi tin dàá bàń kɔŋkɔnneeyee.”
66022007	Ní Yeesu bí yii: “Pīlfì! M dàá dāan̄ kɔŋkɔnnee. Un ŋúb́ tibɔti tin m sòon̄ bi ŋmàn̄ an kā takalda nee poonee bí mmɔn ni.”
66022008	Man Jaan di gbìl̄ an bɔtee kɔkɔ ki wál̀-tì mun. M nín gbìl̄ ki wál̀-tì mimmee ní m lítì dicincibil ntūun ŋun dàkā-mi tibɔti gbanti kɔkɔ taapuee nimiin kí jāam̀-ŋu.
66022009	Ní ŋu bí-mi yii: “Taa ŋée, kun puee man mun sá utɔntɔnli kii sisee ní, kii a-nabiyaamu mun nàatī Unimbɔti bɔtee, nì bin kɔkɔ tɔ́ tibɔti tin bi ŋmàn̄ takalda nee poonee ní. Unimbɔti ní an sá á jāam̀.”
66022010	Ní u bí-mi yii: “Á taa báĺ tibɔti tin bi nyántì ki dàkā-si tì kā takalda nee poonee, kun puee ŋyunti ŋun an bɔtee kɔkɔ dàá bàńee tɔ́obiń.
66022011	Unikpiti ń mòtīí nīn ŋáań u-kpitii, ujɔkɔndaan ń mòtīí nīn ŋáań u-jɔkɔnti, deedeedaan ń mòtīí nīn ŋáań deedee tuuŋŋi, ní circirdaan ń mòtīí nīn bí circir.”
66022012	Ní Yeesu bí-mi yii: “Pīlfì! M dàá dāan̄ kɔŋkɔnnee kí nīn ŋúbiń tipaal, kí pà báà ŋma u-tundi nín sá puee.
66022013	Man di sá Alfa nì Oomeega, an dàkà yii upeepeekaa nì ujoolkaa, ukilkaa nì ukuntikaa.”
66022014	Bin fíntì bi-bɔkutiŋ ŋaa cáá tijɔkɔndi, ki máaǹ kí ŋmɔ́ dimaŋfal subil, ki dàá dī mpunyɔmu kí kɔ́ kitiŋinee bí mmɔn ni.
66022015	Ní bijɔkɔndambi nì bikpaŋkpantiibi nì bin ŋáań tilaakpaalee nì binikpɔliibi nì biwaatootiliibi nì binyimɔndambee dāa yú kitiŋ kpaanceetiŋu.
66022016	“Man Yeesu di túnní m-tūuŋŋu ŋú sòoǹ an bɔti m-nikitiŋ kansikin kí tùkù-ni. M sá Dafiidi naakookun ní, ki sá utaafaaŋmalbija un jìl̀ee.”
66022017	Unimbɔti Fām nì Unimpucaan bí yii: “Dāan̄!” Bin mun gbìl̄ an bɔtee ń lì yii: “Dāan̄!” Un nnyinnyoo yaa cááyee ń dāan̄ kí fɔ̃ɔ̃ nnyim min tìì dimaŋfalee faalaa.
66022018	Man Jaan di kpáafí bin kɔkɔ gbìl̄ tibɔti tin Unimbɔti sòon̄ an kā takalda nee poonee yii: Un yaa gbéeǹ tibɔti nee poon tibee, Unimbɔti dàá dāá gbéeǹ udaan ditafadaaldi din u ŋmàn̄ ki ŋá takalda nee poonee.
66022019	Un yaa tí bātì tibɔti gbanti poon tiba ki fée, Unimbɔti dàá dāá fɔ̃ɔ̃ u-jandi din u cáá disubil din tìì dimaŋfalee poonee, ú taa kɔ́ circir tiŋki kin bɔti bi ŋmàn̄ takalda nee poonee.
66022020	Úǹ Yeesu un bí ki sòoǹ nì ti an bɔtee di lī yii: “Iiin! M dàá dāan̄ kɔŋkɔnnee.” Án lafun ŋá míǹ! Dāan̄, ti-Dindaan Yeesu!
66022021	Ti-Dindaan Yeesu ŋanti ń nīn bí ni-pu.
