40001001	ˈBíl íl Yiesu Kirísto ˈdalloká hátlé hol ka hoycheká hééllá: Yiesu Kirísto ˈbíl íl ˈDawuˈd giri Abirááyam yé gáá ˈdiiyyeká he yé gáá ˈdie.
40001002	Abirááyam Yísak ˈdale, Yísak Yákob ˈdale, Yákob Yúúˈda ubaa nyaaramle ˈdale.
40001003	Yúúˈda Béres ubaa Dhéra Támar gáá ˈdale. Béres Héseron ˈdale, Héseron Áram ˈdale,
40001004	Áram Amínaˈdab ˈdale, Amínaˈdab Nááshon ˈdale, Nááshon Sálmon ˈdale,
40001005	Sálmon Bówas Ráab gáá ˈdale, Bówas Óbed Rúudh gáá ˈdale, Óbed Yéshay ˈdale,
40001006	Yéshay ˈDáwuˈd giri kansichká ˈdale. Aaléka, ˈDáwuˈd inylé Sólomon min Uriaká gáá ˈdale.
40001007	Sólomon Reúbuam ˈdale, Reúbuam Abíya ˈdale, Abíya Ássaf ˈdale.
40001008	Ássaf Yóshafat ˈdale, Yóshafat Yóram ˈdale, Yóram Ussía ˈdale,
40001009	Ussía Yódham ˈdale, Yódham Áas ˈdale, Áas Hesekía ˈdale,
40001010	Hesekía Manásse ˈdale, Manásse Ámon ˈdale, Ámon Yosía ˈdale,
40001011	Yosía Yekonía ubaa nyaaramle ˈdale. Hé kinaallá bár giri gál Yuuˈdi gál Babilon hí uuneká.
40001012	Aalé gál Yuuˈdi gúch gál Babilon hí uune-, hí lésle mé ki nieká, Yekonía Saláátiel ˈdale, Saláátiel Sorúbabel ˈdale.
40001013	Sorúbabel Abiyúˈd ˈdale, Abiyúˈd Eliakím ˈdale, Eliakím Ássor ˈdale,
40001014	Ássor Sáˈdog ˈdale, Sáˈdog Akím ˈdale, Akím Eliyúˈd ˈdale,
40001015	Eliyúˈd Eliásar ˈdale, Eliásar Matán ˈdale, Matán Yákob ˈdale.
40001016	Yákob Yúósef giri María bélléká ˈdale. María Yíésu gaalí Kirísto yegetallá ˈdalle.
40001017	Ameeny Abirááyam tá ˈjíig ˈDáwuˈd d̶igallá, ˈdáltollé hol ka hoycheká lúl tomon tikiˈde a afur. Ameeny ˈDáwuˈd tá ˈjíig gál Yuuˈdi gál Babilon hí uune-, hí lésle mé ki nieká, ˈdáltollé hol ka hoycheká úba tomon tikiˈde a afur. Ameeny gál Yuuˈdi gál Babilon hí uuneká tá ˈjíig Kirísto d̶igallá, ˈdáltollé hol ka hoycheká úba tomon tikiˈde a afur.
40001018	Yiesu Kirísto ˈdalmaatle hatallá: Mú ˈjiellé María Yúósef hí d̶arm sidhe. Gaal hátle hol má shuunan, María ˈdaa fargogint Hím Naasan Waaˈgiet geer hí ki hile.
40001019	Yúósef giri mú d̶arm sidheká ˈdaa giri he máá ˈdúwaká onnoyká hé mú kern ˈgiˈgidhieká ma fédiny. Mu har úba María hany ˈgieka, hé mú gálaat ma maalsîny.
40001020	Mu hátle tawuny kinaal ˈgaa, máá ˈgasso-, urru-, Waaˈgietká mú hát amadhyoká ˈdu gáá yimie, mú geey, kieye, Yúósef, iny ˈbíl íl ˈDawuˈd! María egeet-, minkú hod̶isatká ha kían. María Hím Naasan Waaˈgiet ˈdaallé geer hí ki hile.
40001021	María eiyyo hol nanniyya, veel yab hai ˈdaalla. Véel meenylé shigichoká Yíésu. Hééllá ˈdaa giri veel gálaat ad̶aabano gaa egew-, gálaat ririanká, muí mú yie.
40001022	Hééllá lulle hatallá ˈdíéllá he giri Máá Gud̶o Waag máállé ˈdeem ka shigieká ˈdeenylé ˈdiiyimeká ˈduuwawká,
40001023	ˈdeeny giri kieye, Bá dháash! Ini harteká geer haí higila, ini veel yab hai ˈdaalla, véel meeny gaalí shiguoká Emánuel, yieká. (Emánuel hélle kieye, Waag hé ke hol af ijo.)
40001024	Yúósef ram gaa kieká, hát giri máá ˈgasso-, urru-, Waaˈgietká hí geeyká el gaa veere, ini eedhdhe, ini hí minle chie.
40001025	Tá gaal hé hol af ma ráfiny, ˈjíig ini veel yab ˈdalle. Véel meenylé muí shieká Yíésu.
40002001	Yíésu ény Beteleem lés Yuuˈdia-, ki ˈdalmaatallá, he bár giri Heróˈde kansich onnoyká. Yíésu ˈdalmaatle el ˈdaal gál hidhino dhaˈgasanká ˈdaa baryo gáá yimie, Yerúsalem kí fame.
40002002	Gaal gálaat heete, kieye, Veel ˈdalidhe-, kánsích gál Yuuˈdi yegetká ále he gaa ija? Nyiin mú hidhintlé ˈdaa baryo yé gáá ˈdiiyyeká nyí argiyye, in nyí ká chimie, giri nyí mú met les kurram gaa ˈdaraanna-, nyí mú ˈdúúw shigichaká, gaalí yie.
40002003	Aalé Heróˈde giri kansichká héél maaleká birge. Gál Yerusalem gál gúúd̶o úba birge.
40002004	Heróˈde gál Yuuˈdi-, gállé gugud̶o-, suoryoká ubaa gállé gálaat nyatalaam oonisuoká hol ˈdu gáá vie, gáál heete, kieye, Máá Waag hí kansím koyye-, ká yiimet-, Messíya lééllá ál he ki ˈdalmaatká in ále? yie.
40002005	Gaal mú ˈdéé hol ˈdú nie, kieye, Mu ény Beteleem giri lés Yuuˈdiaká ki ˈdalmidhdha. Hééllá yaalmit giri warˈgat máá Waag hí ˈdeem ka shigicheká hí hote-, giri kieye,
40002006	Tá kó ény Beteleem lé-, lés Yuuˈdia gaa id̶óóllo! Kuun lés Yuuˈdia énylé ˈduuˈdúwaká kó énylé biiy elloká ma chegen. Kuun máá kansich gál chia Yisirayelká mé ki yaal-, gáál ˈdeˈdeenká yíé hai ko gáá ˈdeeme, chieká, gaalí Heróˈde yie.
40002007	Aaléka, Heróˈde gál hidhino dhaˈgasan kinaal hát hinyamoká hol ˈdu gáá vie, gáál yiete, giri ram aled̶ud̶ugullé hidhint hí yé kí ˈdiiyyeká gaalí ged̶uoká.
40002008	He d̶ueká mu gáál Bételeem ali ˈdú fie, kieye, Sedhíe, véel álle hát ˈdabaanká ˈgas ka yietíe, hí véel argiyyeka ye fayám ˈdu gáá sidháa, yú úba sedhe, véel vita, gáál yie.
40002009	Aalé gaal máá kansichal fayamle maaleká d̶o kie, sienyle mé gáá kodhdhe. Gaal sienylé gaa igireká hidhint giri gaalí ˈdaa baryo gaa argeká gáál met naate, ˈjíig ál veel hí gaa ijeká ˈdug ˈdú ˈdiiyye.
40002010	Gaal hidhint argeká d̶o súm ger hí gaa meedhe.
40002011	Aalé gaal ˈbíl hileká véel ubaa ˈjiellé María arge. Gaal véel metle les kurram gaa ˈdoy, véel ˈdúúw shie. He d̶ueká gaal d̶o tokolaamle af fuufure, gaal hórkí ubaa íláám ussaká, tá henyit gaalí salab hol fie-, he véel ˈdu gáá sidheká véel shie.
40002012	Aalé gaal hát he Heróˈde hol ma ˈdú nannaanká Waag hí amádh gaa geeycheká, gaal d̶o ˈgíérích éíy taaka nadhe, lésle mé nie.
40002013	Aalé gál hidhino dhaˈgasan kinaal he kieká, máá ˈgasso-, urru-, Waaˈgietká hát amadhyoká Yúósef yé ˈdu gáá ˈdie, mú geey, kieye, Les gaa keʼ, véel ubaa ˈjielle éew, lés Misirayim kar ˈdú ˈdóo. ˈDaab yú ko af ma kí ˈdíiny-, yú ko ma géenyká ál kinaallá gaa yíéd̶ía. Heróˈde veelééllá he hol gaa ˈgeˈgedhe, véel yegeská he fede, muí Yúósef yie.
40002014	Aaléka, Yúósef ram gaa kie, véel ubaa ˈjielle eedhdhe, chúúre kar ˈdoy, lés Misirayim mé nie.
40002015	Mu ál kinaal gaa yíéd̶ie, ˈjíig Heróˈde kufe. Hát kinaallá in ˈdéé hót giri Máá Gud̶o Waag hí máállé ˈdeem ka shigieká ká geey-, mu hí ˈdiiyimeká ˈduwayye, giri kieye, Yáá Inychú lés Misirayim gáá vie, chieká.
40002016	Aalé Heróˈde gál hidhino dhaˈgasan kinaal hát hí af ˈgiteká kimiteká d̶o idhane, ˈdéé mure, giri um lullé nigini-, yaayab-, warram hí naam ˈdoyyeká ubaa warram hí naam ma ˈdônyká yuoy hí Bételeem geerle ubaa ˈdinnamle gaa bed̶isatká. Warram naamáállá he aled̶ud̶ugul giri héle hidhint hí yé kí ˈdiiyye-, mu gál hidhino dhaˈgameká hát hinyamoká yiete-, gaal mú geeyká.
40002017	Hatallá in ˈdeeny héle máá Waag hí ˈdeem ká shigiche-, Yeremía léká hí ˈdiiyimeká ˈduway,
40002018	giri kieye, Shiilmisan ubaa buony kóˈdlé gud̶oká hé gaalí Ráma gaa maale. Rákel hé umle ˈdú buoyye, hé shab hony ká adhate, ˈdaa giri um hí mán gaa yieká, muí yieká.
40002019	Aalé Heróˈde mán yieká, máá ˈgasso-, urru-, Waaˈgietká hát amadhyoká Yúósef lés Misirayim álle yé ˈdu gáá ˈdie,
40002020	mú geey, kieye, Keʼ, véel ubaa ˈjielle éew, lés Yisirayel ged̶i hol ˈdú nú. Gál veelééllá yegieská hé kufe, yie.
40002021	Aalé Yúósef kie, véel ubaa ˈjielle eedhdhe, lés Yisirayel hol ˈdú nadhe.
40002022	Kor mu Arkalâw giri iny Heroˈdeká hát kara ˈjaalle feˈjie-, kánsích lés Yuuˈdia yieká maaleká, lés kinaal seseenká kiadhe. Mu lés kinaal hát ma gaa yíéd̶iminyká úba amádh gaa arge, d̶o af tame, lés Galilaaya mé nie.
40002023	Mu ény gaalí Násaret yegetká álle gaa ˈgudhdhe. Aalé ˈdeeny gál Waag hí ˈdeem ka shigicheká hí hodhe-, giri kieye, Mú máá Nasareto gaalí yeedhe, yieká ˈduway.
40003001	Bár kinaallá Yuána gálaat bie gim nannuoká yé ká ˈdie. Mu gálaat ˈbakat Yuuˈdia álle ˈdeeny Waaˈgiet ki ˈdiiyime.
40003002	Mu gálaat geey, kieye, ˈDaa giri Guch Uratiká ka ˈjobonteká, hé ˈded̶ew-, hí gaa seseenneká hayyíe, Waag makan famíe, gáál yie.
40003003	Yuánáállá he máá Waag máállé ˈdeem ka shigiche-, Yisááya léká hí ˈdeenyle hodhe-, mu kieye, Kóˈd máádhat ˈbakat hai gáá ˈgiˈgita, kóˈd kieye, Máá Gud̶oká les met ˈdiidháa, mú ˈgierimle lod̶ud̶aat kóo, yegetká, yieká.
40003004	Yuána íín giellé he kaadhdheká dhúr galte gaalí tág gaa nie. Mu sáb rokoˈdeká he seet hite. Mú ˈguomle he ˈgamutaach ubaa dhaanite.
40003005	Aalé gál Yerusalem ubaa gál lés Yuuˈdia ˈdinnam lulle gáá yimieká, tá gál wár Yorˈdan ˈdinnam lulle gáá yimieká lulle mú ˈdú seeseme.
40003006	Gaal héllé ˈded̶ew-, eekemeyká huogodhe, Waag makan fame, Yuána d̶o gáál wár Yorˈdan bíélle gim nie.
40003007	Aalé mu gál Farisaay ubaa gál Saˈdukaay ilishká ˈdaa bie gim niinykáka hí ˈdu gáá yiimie-, argeká, mu gáál geey, kieye, It ˈdálto chaaráal! Mááya hí fuute, hí idho Waaˈgiet ka chiimetoká met kar gaa ˈdonyle geey?
40003008	Saano húgúmle midhab-, gálle Waag makan fameká ˈgáa.
40003009	Tá haí taawûny, hí hol ged̶îny, hí kieye, ˈJaakúnno he Abirááyam, hí chégen. Yú hí geeye, Waag hé fargogint waarééllá um Abiraayam ki hod̶ichoká ˈgayyo.
40003010	Aaléka, Waag hé yerellé alléká tág ká chirate, ˈguor d̶uur ˈdú koyye. Ameeny ˈgór saano midhabká hí ma gáá higisinyká lulle ali ha muí gaa muura, ˈjiet ha muí gaa verene.
40003011	Yú it giri hí hé ˈded̶ewká hayche-, hí Waag makan faannééllá, in hí bie gim nannaa. Tá Máá ye biiy el gáá ˈjeenká hé ye far ˈdú gogo. Yáá ˈduuw ˈguo-, mú koiy ˈgas gaa furoká mán. Mu íín Hím Naasan Waaˈgiet ubaa ˈjiete hí gim nannaa.
40003012	Aaléka mu hé múchlé sííndí ki tutunoká gíl ká ˈguo. Mu sííndí tuneka, ál sííndí ki tune kinaal hai gaa hegedhe, sííndí buit hai faadhdha, tá sííndí metle íín ˈjiet ma kufuminyká hai gaa verene, Yuána hí gáál yie.
40003013	Aalé Yíésu Galilááya gaa kie, wár Yorˈdan álle ki ˈjie, Yuána ˈdú sedhe, giri muí bie gim nannuoká.
40003014	Tá Yuána Yíésu moy, kieye, Kúún yaa ye ˈdu gáá chimíe? Yaa onnônyka, kuun ye bie gim nanniyyááte! yie.
40003015	Yíésu Yuána ˈdéé hol ˈdú nie, kieye, Ye hash, he hí káána hatallá yeet. Hatallá ke ekeyka, in hé ˈduwanti-, Waag hí feˈdoká ke d̶usie, Yíésu hí Yuána yie. Aalé Yuána d̶o iiy yie.
40003016	Yíésu Yuána hí bie gim nieká, d̶o bie yé gáá ˈdie. Ál tikiˈde kinaallá úr d̶o af hí furme, Yuána Hím Naasan Waaˈgiet hát hóleká Yíésu ˈdu gáá lelete-, mú ˈdú yíéd̶ianneká arge.
40003017	Aalé ˈdéé hót úr yé gáá ˈdiiyye, kieye, Hééllá he Iny chia yú gielká, mu hé tág ye geer gaa meey, chie.
40004001	Aalé Yíésu Hím Naasan Waaˈgiet hí ˈbakat ˈdú eete, giri Sátan hí ki ekemesetoká.
40004002	Mu ál kinaal ram tomon afur kulich ubaa chúúrélle af hite. Rám kinaal beeyyeká mú geer hí ˈdú ˈjie.
40004003	Aaléka máá mú ki ekemete-, Sátan léká mú ˈdu gáá yimie, mú geey, kieye, Har kuun Iny Waaˈgiet kátaka, ebá ˈdéé hot, waarééllá hí balashá yeet, yie.
40004004	Yíésu mú ˈdéé hol ˈdú nie, kieye, Warˈgat Waaˈgiet hé hoteká kieye, Máádhat hé ˈguom tákámle ma ki id̶iny, ameeny ˈdéé hót Waag af geer yé gáá ˈdeˈdeenká he ki ija, he chie, Yíésu hí mú yie.
40004005	Aaléka, Sátan Yíésu ˈjien Yerusalem ˈdú eete, ˈBíl Waaˈgiet d̶írle állé ˈdérká mú ˈdú koyye,
40004006	mú geeyche, kieye, Kuun har Iny Waaˈgiet kátaka, ebá hol úr gáá lab. Warˈgat Waaˈgiet ˈdaakúka kieye, Waag gállé ˈgasso-, urruká ˈdéé hai ki muuˈda, gaal úr hai ko ká ˈgiiliˈgaa, giri waar ko ˈgas mé ma ki ˈdaraminyká, he chie, Sátan hí mú chie.
40004007	Yíésu Sátan ˈdéé hol ˈdú nie, kieye, Warˈgat Waaˈgiet hé hoteká úba kieye, Máá kua Gud̶o-, Waagkúká ha ki ekemésenno, he chie, yie.
40004008	Aalé hé kinaal el ˈdaal Sátan ged̶i Yíésu gúm ˈdérká mé ˈdug site, mú lésallá lulle ubaa kamurle argisiche,
40004009	mú geeyche, kieye, Har kúún ye met les kurram gaa ˈdoyye-, ye visateka, he lullé argiyyóóllá ha yú ko shigia, chie.
40004010	Yíésu d̶o Sátan geey, kieye, Sátan, ye innum gaa sí, Warˈgat Waaˈgiet hé hoteká kieye, Máá kua Gud̶o Waag tákámle viivíso, met gaa keekémo, he chie, Yíésu hí Sátan yie.
40004011	Aalé Sátan d̶o Yíésu in ká siete, Waag gállé ˈgasso-, urruká d̶o Yíésu ˈdu gáá yimie, mú ál kinaal gaa ˈdeey.
40004012	Yíésu Yuána hát gaalí ˈgiliˈgay-, gaalí ˈbíl hiiginká gaa kaayká fayamle maaleká, d̶o lés Yuuˈdia gaa kie, lés Galilaaya hol ˈdú nadhe.
40004013	Mu ény Nasaret gaa kieká sedhe, Kafarnáum-, Bás Galilaaya in ijo-, lés é meeny Dhebulun ubaa é meeny Nafitali gaa taalká álle gaa yíéd̶ie.
40004014	Yaalmitééllá in Waag máállé ˈdeem ka shigiche-, Yisááya léká ˈdeenylé ˈdiiyimeká ˈduway, giri kieye,
40004015	Lés Dhebulun ubaa lés Nafitali hátlé taal-, bás veeˈdoká, tá ˈjíig wár Yorˈdan-, ílungle hátlé taal-, giri lés Galilaaya é meet kidhdho léká,
40004016	gálle bííy gaa ong'oˈdeká gaa ijeká hé édhúm ˈdúwaká arge. Gaal hé lés gaa ong'oˈde-, kufachiet-, gaa ijeká hé edhum hí gaa veere, chieká.
40004017	Ameeny kinaallá in Yíésu ˈdiiyiminyle mé gáá kodhdhe, gálaat geey, kieye, Hé ˈded̶ew-, hí gaa seseenneká hayyíe, Waag makan famíe, Guch Waaˈgiet hé ká ˈjobonte, yie.
40004018	Yíésu ˈgíéríchlé gaa igire-, Bás Galilaaya in sieká, gál naama-, hol nyaara-, awuanká arge. Gál kinaallá he Símon giri Bétiro léká ubaa nyárlé Ánˈduru. Gaal af kinaallá bushlé he bie fafie.
40004019	Yíésu gáál geey, kieye, Ka yimedhíe, ye el gáá veerée, yú hí gál gálaat Waag ˈdu gáá egewká hoyo, yie.
40004020	Gaal d̶o bushle hay, mú el gaa veere.
40004021	Aalé Yíésu biiy met á níínni mare ki sedheká, gál éíy taaka hol nyaaramká naam arge. Gál kinaallá he Yákob giri iny Dhebeˈdayaká ubaa nyárlé Yuána. Gaal ubaa ˈjaallé Dhebeˈdáya kadicho he gaa ije, bushlé he dhadhadhdhe. Aalé Yíésu gáál vie,
40004022	gaal d̶o kadich ubaa ˈjaalle hay, Yíésu el gaa veere.
40004023	Aalé Yíésu lés Galilaaya geerle lúl gaa sedhe, ény ˈdiiyiminyká gálaat he gaa onisie, Fayam Midhab Guch Waaˈgietká gálaat ki ˈdiiyime. Mu basham ubaa fursam hátlé met hí hol ka burnayká gálaat yiem gaa ˈdeey.
40004024	Mú ˈduuwle úba lés Siria bash ki chie. Gálaat gál lullé basham ˈgie-, hát káána gál fursam met hí hol ka eiy eiyye-, kuukúllaká ubaa gál aryáán hí hilleká, tá gál farich ˈguoká, héétí gál héljoká mú ˈdu gáá shuune, mu gáál lulle bisie.
40004025	Nyésébích gálaat-, Galilááya, ˈDekáboles, Yerúsalem, Yuuˈdía, tá wár Yorˈdan ílunglé ˈdaatí gáá kieká Yíésu el gaa veere.
40005001	Yíésu nyesebich argeká gurmit feˈjie, yíéd̶ie, mú lalille mú ˈdu gáá yimie.
40005002	Aalé mu d̶o he onisinyle mé gáá kodhdhe, gáál geey, kieye,
40005003	Gál hát lulle mán-, Waag bala ˈdú nieká hé Waag hí ˈdú ˈjeˈjeenno. Guch Waaˈgiet gál hí léká hé kinaallá.
40005004	Gál buony gaa ijoká hé Waag hí ˈdú ˈjeˈjeenno, Waag hí imiro gaa shugudmicho.
40005005	Gál hol ma egenyká hé Waag hí ˈdú ˈjeˈjeenno, aadh ˈdaatika lésallá lulle hai liileedhe.
40005006	Gál hát Waag hí feˈdoká kuoˈdle ubaa barmle hí yegeská hé Waag hí ˈdú ˈjeˈjeenno, Waag hí fafaˈgsicho.
40005007	Gál gálaat gerka guurá ˈguoká hé Waag hí ˈdú ˈjeˈjeenno, Waag hí geer guurá aargisicho.
40005008	Gál hé ˈded̶ewká ger ma ki sisin-, kasle Waag gaa id̶ieká hé Waag hí ˈdú ˈjeˈjeenno, gaal Waag hai aargira.
40005009	Gál naanná gálaat hursam gaa sisidhoká hé Waag hí ˈdú ˈjeˈjeenno, gáál um Waaˈgieto gaalí yegedhe.
40005010	Gál hát Waag hí feˈdoká el gaa igiro-, tá gaalí maanyjasuoká, hé Waag hí ˈdú ˈjeˈjeenno. Guch Waaˈgiet gál hí léká hé kinaallá.
40005011	Itín af giri gaalí egesheyo-, gaalí maanyjasuo-, he met lullé ˈded̶ewká ˈdaachúka gaalí ˈdú hogodhoká, it kinaallá Waag hé hí ˈdú ˈjeˈjeenno.
40005012	Yaalmit kinaallá in gál héle Waag hí ˈdeem ka shigiche-, gálaat ki ˈdiyimeká úba gaalí ki maanyjasie. Aaléka, ger hí gaa meet, kosolóo, hé shiicho Waag hí úr ali kí id̶icheká hé tág gud̶o.
40005013	Itín lésalláka, hát hí les shugutlé. Tá shúgút gaalí hé éíy taaka hol warase-, ˈjám ˈdabiyyeka háteeye midhab? Shúgút kinaallá hé hujich mán, hélle les ki okoˈdíti, giri gálaat hí ˈdug gaa seseenká.
40005014	Hát ény gaalí gúm mé ˈdug gaa ˈdisse-, ereny mánkáka itín hí lésallá édhúmlé.
40005015	Gálaat hé nyátáá ma bolmosiny, nyátáá he af ma bubuny. Nyátáá urgúaka úrro gaalí ki red̶ia, in édhúmle gál ˈbíl gaa ijoká lulle hí biiy ki arga.
40005016	Hát tikiˈdééllá édhúmkícho hí gálaat met gaa edhew, giri hé ˈdabaan kíchia hí ekemeychoká gálaat hí aargiro-, gaal ˈJaa kíchia úr ijoká memeyoká.
40005017	Aaléka, haí kieye, mu ka yimíéllá mu hemuumurit Waag hí Móshe ka shiicheká ubaa ˈdeem gál Waag hí ˈdeem ka shigicheká hí veereká he les gaa bed̶ia, hí ye chéen. Yú ka yimíéllá yáá hé kinaallá les ma gaa bed̶iny, yú hemuumurit kinaallá ubaa ˈdeem kinaallá héllé d̶ud̶usia.
40005018	Yú hí hé ˈdúwaká geeye, ˈdaab úr ubaa les el met hí ma ˈgînká, hemuumuritééllá hé ˈdéé umut níínní ubaa sányárích níínní hí gaa baad̶awká mán, ˈjíig héllé huogodheká lulle ali kí ˈdee.
40005019	Aaléka, máá hemuumuritééllá hemuritlé ninniká tikiˈd gaa ˈdeeneyo-, tá gálaat yaalmit kinaal ki oonisuoká, máá kinaallá Guch Waaˈgietka, máá biiy el ˈdaˈdká ha gaalí gaa yeedhe. Tá máá hemuumurít lulle tág chirat-, yaalmit kinaal gálaat oonisuoká, máá kinaallá Guch Waaˈgietka, máá gud̶oká ha gaali gaa yeedhe.
40005020	Aaléká, yú hí geeye, itín har hát Waag hí feˈdoká hí hát ˈduwantiká el ma gaa igiriny-, hí gál Farisaay ubaa gál gálaat nyatalaam oonisuoká hí af mé ma ˈgisanka, af kinaalka itín gon Guch Waaˈgiet ál níínní hí ki higillaká mán.
40005021	It hemurit Waaˈgiet-, Móshe hí gál heleká geey-, giri kieye, Ha máádhat chíésiny, máá máádhat yeeská hé ˈdéé ki id̶iny hí met gaa id̶o, chieká maalle.
40005022	Tá yú íín hí geeye, máá nyárle ˈdú idhanoká hé ˈdéé ki id̶iny hí met egeto. Máá nyárle chaaro-, kieye, Kó d̶eechal, yeetká, hé ˈdéé ki id̶iny Waaˈgiet hí met egeto. Tá máá nyárle chaaro-, kieye, Kó ˈdúúw mánnal, yeetká hí ˈjiet biiyoká met gaa onnow.
40005023	Aaléka, har hé kua shiichoká kúb gaalí Waag hé shiicho ˈdug gaa shiguoká álle site-, tá nyárkú héllé ki ˈdeeneycheká ko táb ká ˈjieka,
40005024	hé kua shiicho kinaallá kúb kinaal álle ki hash, sí, nyárkú makan ˈjé, tá hol nú, hé kua shiichoká Waag shíish.
40005025	Máá ko ˈdéé gaa sisidho-, ko máá arra ˈdú egeetká hí hol ˈgayya-, hí ˈgierich gaa igiˈdaka, d̶o hol gár ˈdú naʼ, mu hai síen, ko máá gálaat ˈdéé ki id̶imuo kinaal gíl gaa káany, máá kinaal ko máállé yuoyóká gíl gaa káany, gaal ko híígin.
40005026	Yú ko hé ˈdúwaká geeye, har ˈbíl hiigin kinaallá gaalí ko gaa kaayka, kó yé ma ká ˈdeeminy, ˈdaab ew gaalí ko ki mureká lúl yé ma ˈdéenyká.
40005027	Aaléka, ˈdaa gál hol shuunnekáka, it hemurit Waaˈgiet-, héle Móshe hí hodhe-, giri kieye, Haí hol ˈdú burúminy, chieká maalle.
40005028	Tá yú íín hí geeye, máá min eiy hí il hergisato-, min baltle ˈguoká, gon hát máá minle ˈdú buraay.
40005029	Har íl kua ˈdaa naanietká ko ad̶ááb mé ki kokoyyoka, ali gaa sílish, lab. Gónkú ali tikiˈd manítaka kalat, hát gónkú alulle ˈgayyo-, tá Waag ko ˈjiet biiyoká ki lalaannóóllá muuniny.
40005030	Héétí, har gíl ˈdaa kua naanietká ko ad̶ááb mé ki kokoyyoka, ali gaa mur, lab. Gónkú ali tikiˈd manítaka kalat, hát gónkú alulle ˈgayyo-, tá Waag ko ˈjiet biiyoká ki lalaannóóllá muuniny.
40005031	Hemurit Waaˈgiet hát chieká úba hé Móshe hí hodhe, giri kieye, Máá minle d̶iidhoká hí min warˈgat hol eiy gaa galimiká ki muro, chieká.
40005032	Tá yú íín hí geeye, máá minle hí ma ˈdú hergîny-, min d̶iidhoká, min herginy ad̶aabieto he mé ki koy. Tá máá min bélle hí d̶iidheká eetká herginy ad̶aabieto he hile.
40005033	It úba hemurit Waaˈgiet Móshe hí gál heleká geey-, giri kieye, Waag ˈdoote-, he af id̶icheka hé kinaallá ha hâny, hé Máá Gud̶o Waag af id̶icheká ˈdúwash, chieká, maalle.
40005034	Tá yú íín hí geeye, haí he tikiˈd úba ˈdóon. Haí úr ˈdóon, ur he Waag karallé guchiká.
40005035	Haí les ˈdóon, les he kara Waag hí ˈgasle ˈdú kokoyyoká. Haí Yerúsalem ˈdóon, Yerúsalem he ény Kánsích kúnnaa Gud̶oká.
40005036	Héétí haí metkícho ˈdoˈdóon, ˈdaa giri metkícho dhúrle tikiˈd hí édh, muuninyka, hí óng'or ma hod̶inyká.
40005037	Tá har hí iiy-hí chieka, d̶o ˈduwayyíe. Har hí híʼi chieka, d̶o ˈduwayyíe. He ˈdoon hayyíe, he ˈdoon máá súm ˈdeew-, Sátan léká he yé gáá ˈdeˈdeenne.
40005038	It hemurit Waaˈgiet-, Móshe hí gál heleká geey-, giri kieye, Il ílle aˈgaˈd madía, kachint kachintle aˈgaˈd madía, chieká, maalle.
40005039	Tá yú íín hí geeye, máádhat ko hé ˈdeewká ki ekeyka, ha hala káany. Máádhat he ko nét ˈdaa naaniet gaa ˈdoyka, nétatí úba ki kog.
40005040	Máádhat he ko ar met egew-, ko shaamít af ki ririatká fedoka, kótekú úba ki fur.
40005041	Máá yuoyóká har ko ˈdéé ˈdú moy-, ko geey-, Ye shókódíchallá ˈgar éew, yieka, mú shokodich ˈgar éew, ál muí ko ˈdú moyká a naam af yíé ˈdé.
40005042	Máá ko he ruogonoká he shíish, máá ko he gaa eergiatká fedoká ha he rîny.
40005043	It ˈdéé hót kieye, Máá olkú géélneb, kídhíchkú nébet, chieká maalle.
40005044	Tá yú íín hí geeye, gál hí hol ka kídhká geelnée, gál hí maanyjasuoká Waag ki viivitíe,
40005045	giri ˈJaa kíchia úr ijoká hí umle chegetoká. Hééllá he ˈdaa giri mu aadh gál ˈded̶ewká ubaa gál ˈduuˈdúwaká ˈdú koy-, ir gál saas mánká ubaa gál saas ˈguoká ˈdú gáá haad̶uoká.
40005046	Itín har gál hí geelnedheká tákáma hí geelneteka, ˈduuw máre hí yé ˈdú ˈdiiyye? Gál birm gugusatká hé úba hát tikiˈdééllá ekemesetká muunîny?
40005047	Har gálkícho tákámle hí naa chegetoka, hé kinaallá hé hát aad̶a-, galaatká muunîny? Gál Waag muogká úba hé hát kinaallá ekemesetká muunîny?
40005048	Aaléka, hát ˈJaa kíchia úr ijoká hí tagléélláka, itín úba gál tagléká yiedhíe, Yíésu hí gáál yie.
40006001	Yíésu ged̶i gáál geey, kieye, Af giri hí hé midhabká ekemeychoká hol ˈdeeˈdemíe! Haí tawuny gálle gálaat hí aargiro-, hí memeyoká ˈgíiny. Har hí hát kinaal ekemesetoka, it hé shiicho-, ˈJaa kíchia úr ijoká onnônyka hí shigieká ma aargiriny.
40006002	Aaléka, kúún har gál he hí ki ˈgierˈgereká he shigichoka, ha faˈd af gaa kóon, ˈdiyíminy. Ha hát gál hol egew-, ény ˈdiiyiminyká ubaa ˈjien hursam gálaat he gaa shiguo-, gálaat hí memeyoká fedóóllá chéen. Yú hí hé ˈdúwaká geeye, gál hol egew-, hatallóóllá héllé shiichoká hé lésallá gaa argééllá tákáma.
40006003	Tá kúún af giri hé kua shiichoká máá he hí ki ˈgierˈgereká shigichoká, gíl kua naanietká héllé ekemeyoká ha gíl kua ˈjíbachká hí onnôny,
40006004	giri hé kua shiichóóllá kúólle af hí ko ki ˈgiidhoká. ˈJaa kua úr ijoká hé kaany gaa ijoká argóóllá hé kua midhab-, ekeycheká shíícholle hai ko shigia.
40006005	Af giri hí Waag vivisatoká haí hát gál hol egewallá chéen. Gál kinaallá Waag vivisatká ény ˈdiiyiminyká ubaa ˈjien hursam lod̶ud̶aat gaa ˈdeˈdeen-, gálaat hol aargisuoká he fede. Yú hí hé ˈdúwaká geeye, gál hol egewallá hé héllé shiichoká arge.
40006006	Waag vivisatoká, ˈbílkú geer af ki kúo, ˈJaa kua máá hí argo-, mánká vísso. Hát kinaallá ˈdiiyyeka, ˈJaa kua hé gaalí ma arginyká argoká, hé shiicho hai ko ká shigia.
40006007	Waag hí vivisataká haí ˈdeem nyag maamanká hógon, hí ááy gáá nannîny. Yaalmit kinaallá gál Waag muogká hí ekemete. Gaal hát taawuoká ˈdeemlé burnay-, he hogodhóóllá kerka Waag hí mamalla.
40006008	Haí hát gaal íín chéen, ˈJaakícho hé hí ki ˈgierˈgereká hátlé hí ma ruogóninyká hé óg.
40006009	Aaléka, hatallá Waag viivitíe, ˈJaa kínyaa úr ijóóllo, meenykú gaalí meeyo!
40006010	Guchkú hí lésallá ká chimet. Hát feˈdo-, gaalí úr gaa ekemeyóóllá, gálaat úba hí lésallá gaa eekemeyo.
40006011	Kúlíchallá ˈguom kínyaa nyí nyuoˈdo-, nyí ka shigichoká nyí ka shíish.
40006012	Hé nyí ˈdeed̶eneycheká ˈdaalleka nyí ˈdú ˈjé, hát tikiˈde nyiin gál nyí he ki ˈdeed̶eneyká nyí ˈdú ˈjiiyyééllá.
40006013	Hé ˈded̶ew-, maralle nyí ˈgayyaká nyí af gaa táátaʼ, nyí Sátan ka río. [Hééllá he ˈdaa giri gúch, ubaa fargogínt, tá meeny gálaat hí ko memeyoká lulle taalle bííyyo kuun hí léká! Iiy-hí, he hí hát kinaallá yeet.]
40006014	Har gálaat hí he ki ˈdeeney-, tá hí ˈdú ˈjiiyyeka, ˈJaa kíchia úr ijoká itín úba haí ˈdú ˈjeeme.
40006015	Tá gálaat hí he ki ˈdeeney-, hí ma ˈdú ˈjiinyka, ˈJaakícho hé hí ma ˈdú ˈjeeminy, hé ˈded̶ew-, hí eekemeycheká ad̶aable hí ma gaa egeny.
40006016	Aalé hí af higisata-, hí Waag visan mé verenneká haí hát gál hol egew-, hol af gaa guogosuo-, hát af hiteká gálaat aargisúóllá haí ˈdíiny. Yú hí hé ˈdúwaká geeye, gál hol egewallá hé héllé shiichoká arge.
40006017	Aaléka, af giri hí af higisataká innum ˈjidhdhíe, innum salab gíl gaa naatíe,
40006018	giri af hisankícho gálaat hí ma kiimisan-, ˈJaa kíchia gálaat hí ma arginyká tákámle hí ógká. Aalé ˈJaa kíchia af hisan kíchia kaany gaa id̶oká argoká hé shiicho haí shigia.
40006019	Aaléka haí kamur gud̶o-, aadh ˈdaatika guur ubaa kos hí ˈded̶eneyo-, ál gaa id̶oká gál buraa léká hí ˈgieˈguo-, hí buruanallá, haí lésallá ki hôny.
40006020	Aaléka, kamur guur ubaa kos hí ma ˈded̶eneny-, állé gál buraa léká hí ma ˈgieˈginy-, hí ma gaa buruminyká úr ki hoyyíe.
40006021	Ál kamurkú hí gaa id̶oká in tawunykú úba hí gaa id̶a.
40006022	In he gon nyátáállé. Har inkú ˈdabíntaka, gónkú lulle édhumo he ˈgayya.
40006023	Tá in har ko ˈded̶íntaka, gónkú lulle af kinaalka, húˈdo he chie. Aaléka, har édhúm kuun ko gaa ijoká húˈd yieka, huˈd kinaallá ebá súm ˈdéen!
40006024	Gedech hé gáál naam hí ma liileen, ˈdaa giri kálmaréél mú tikiˈd neebeet-, máátí geelneetká, muuninyka, mú tikiˈd giel-, máátí eesheyoká. Itín it ˈgas eiy ma kokony, Waag gedelle ubaa kamúr gedelle ma chegen.
40006025	Aaléka, yú hí geeye, taalle hí les id̶áállá, hé hí kokonyoká yíekaʼ, hé hí igiannaká yíekaʼ, d̶afaraam hí gónkícho fafaataká yíekaʼ, gerle haí gaa ˈded̶énen. Les ke gaa ijóóllá hé éíy taaka súm ˈguom ˈdú ˈdúwaká hé biiy gaa ijoká, muunîny? Héétí, gón kúnnaallá hé éíy taaka súm d̶afaraam ˈdú ˈdúwaká hé hegesetoká, muunîny?
40006026	Kimir úr gaa seseennoká ebá ki fuˈjée, hé ˈguom he fafiyyo-, mumurat-, bush fafaatká mán, in ˈJaa kíchia úr ijoká hí wawaya. Tá itín it kimír ˈdúúw ˈdú ˈgayyaká, muunîny?
40006027	Itín mááya sídhle ˈdú neeyka, sídhle á níínni mare úba mé ˈdeerneye?
40006028	Tá háteka d̶afaraam hí fafaataká gerle hí gaa ˈded̶enetal? Ebá ísh lesiet kállányle dhaayyíe. Iish hé hujich ma nanniny, ubaa hé kírre ma susuny.
40006029	Tá yú hí geeye, Sólomon giri kánsích ˈdúwaká onnoyká d̶afaraamlé fafadhdheká hé bís ˈdabaan-, iish kállányle hí ˈgúóllá mannay.
40006030	It Waag iiy yeen hí ninníil! Waag har ísh halúg kúlíchal les gáá ˈdeˈdeen-, aadh ˈdaatika gaalí ˈjiet gaa verenóól in hatal buukaycha, mu bukam hatallo-, bis kallany a mé ˈdaatíká hé úba hí ma ki buukany?
40006031	Aaléka, haí geer mare ˈgíiny, hí kieye, Meete nyí kokonyo? Meete nyí igianna? Meete nyí fafaata? hí chégen.
40006032	Hééllá lulle gál Waag muogká hí ˈgar aayaˈga. Tá ˈJaa kíchia úr ijoká íín hééllá lulle hát hí feˈdoká hé óg.
40006033	Aaléka, erkob Guch Waaˈgiet ubaa hé Waag hí itín gaa feˈdoká hol gaa ˈgeˈgedhée, hé hí feˈdééllá lulle ha muí shigia.
40006034	Hé berikaká gerle haí gaa ˈded̶énen, beríka hí tákámle hol ˈdú aayaˈgiyya. Kulich lulle hé ilshle ˈgayyo, Yíésu hí gáál yie.
40007001	Yíésu ged̶i gáál geey, kieye, Haí hol ˈded̶énsen, itín Waag hí ˈdéénsen.
40007002	Har hí gálaat ˈded̶enseteka, Waag úba hát tikiˈde kinaallá haí ˈded̶ensete. Hé hí he ki ekemeycho-, hí gálaat he ki fafiyyoká, in úba Waag hí he kí fafiyya.
40007003	Kúún háteka fiilit ninni-, nyárkú il ˈjiiyyeká argiyyo-, kor d̶úúrích gud̶o-, ko il gaa ijóól hol ma ki arginyal?
40007004	Tá kúún háteka nyárkú ged̶icho-, kieye, Bá mosh, fiilit ninni-, ko il ˈjiiyyééllá ko il gáá ee, mú chegedho-, kor d̶úúrích ko il gaa ijóól ma arginyal?
40007005	Kó ˈdeent gálaat argiyyo-, kor ˈdeentkú ma arginyal! Erkob d̶úúrích ko il gaa ijóóllá hol il gáá éeb. Hát kinaallá ˈdiiyyeka, in biiy hát ˈdabaanká gaa argiyya, fiilit ninni-, nyárkú il ˈjiiyyéétíá úba mú il gaa egeyye.
40007006	Haí hé ˈdúwa-, Waag hí léká chier shíiny, chier hí hol ˈdu gáá náan, hí ˈdániny. Haí bier ˈduuˈdúwaká golchom ˈgas met ki okodîny, bier golchom hí ˈdú ˈdídhminy.
40007007	Aaléka, Waag he roogonóo, Waag he haí shigicha. Waag ˈdú kiritíe, it Waag he ma gaa ˈdaabiny. ˈBíl af ˈdóo, Waag ˈbíl af haí kí fuuˈda.
40007008	Máá Waag he ruogonoká he hai aargira. Máá Waag ˈdú ˈdootká hé Waag he ma gaa ˈdaabiny. Máá ˈbíl af ˈduoká, Waag ˈbíl af haí ki fuuˈda.
40007009	Itín mááya veelle hí kúlmaat ruogoneka, véel wáár shigia?
40007010	Muuninyka, veel hí beech heeteka, véel chár shigia?
40007011	Har káána úba hí gál ˈded̶ewká kátaka, it umkícho hé ˈdabaan-, hí shigichoká óg. Tá ˈJaa kíchia úr ijoká gál hí rogononká, he ˈdaab máre shigia?
40007012	Hát lullé midhab-, gálaat hí ki ekemeyo-, hí feˈdoká, itín úba hát tikiˈde kinaallá gálaat ki eekemeyyíe. Hééllá he hemuumurit Waag hí Móshe ka shiicheká ubaa ˈdeem gál Waag hí ˈdeem ka shigicheká héllé.
40007013	Káráf gaa chálká nadhíe. Káráf gaa gud̶oká ubaa ˈgíéríchlé gooróká íín ál manyjanyiet-, biiyoká he mé nannaa. Gál káraf gaa gud̶o kinaal nannaatká íín hé burnayká.
40007014	Tá káraf gaa chálká ubaa ˈgíéríchlé gaa chálká íín ál luolmiti-, biiyoká he mé nannaa. Gál káraf gaa chálallá nannaatká hé iraam mánká.
40007015	Gál hol gál Waag hí ˈdeem ka shigichoká ka hod̶uo-, hod̶omlééllá hol ˈdeeˈdemíe. Gál kinaallá ke dhaayka, wála ke yeedhe, kor íín he d̶ányár ˈdeewká.
40007016	Gáál saanolle haí ki kiimisata. Tá gálaat hé saano kinnach ubaa saano vinna ˈgór híí ˈguoká gáá babáat? Híʼi, hé hát kinaallá muuniny.
40007017	ˈGór midhabká saano midhabká hí gáá higisa. ˈGór ˈdeewká íín saano ˈdeewká hí gáá higisa.
40007018	Hát tikiˈdééllá ˈgór midhabká hé saano ˈdeewká hí ma gáá higisiny. Héétí ˈgór ˈdeewká hé saano midhabká hí ma gáá higisiny.
40007019	ˈGór saano midhabká hí ma gáá higisinyká ali ha gaalí gaa muura, ˈjiet ha gaalí gaa verene.
40007020	Aaléka, itín úba gálaat saanolle haí ki kiimisata.
40007021	Gál ye Máá Gud̶o, Máá Gud̶o, yegetká ˈbaal hé Guch Uratiká ma higiliny, gál hí higiloká he gál hát ˈJaa chia úr ijoká hí fedoká el gaa igiroká.
40007022	Kúlích gálaat ˈdéé ki id̶inyle ali kí ˈdeenká gál ilishká hai ye ged̶ia, kieye, Máá Gud̶o, Máá Gud̶o, ˈdaa meenykúka nyáá nyí fayamkú gálaat ki ˈdiiyeenneká, muunîny? Héétí ˈdaa meenykúka nyáá nyí gálaat aryáán yiem gaa ˈdeeyche-, nyí hé burnay-, gálaat hí af ˈdaˈdaboká ˈdaa meenykú ki eekemeycheká, muunîny? hai ye yeedhe.
40007023	Tá yú gáál il mé ha ged̶ia, It halúg hé Waag hí ma fedinyká gaa seseennééllo! Yú yáá hí muog, ye met gaa sedhíe! ha yú gáál yeedhe.
40007024	Aaléka, máá ˈdeeny chiallá maalo-, ˈdéé el gaa igiroká hát máá ˈdaallé-, ˈbílle tiirt waar ˈgayyoká ˈdug gaa ˈdisseká.
40007025	Aalé ir tune, ir he tuneká hele fame, wááních fargogoká ká kiite, ˈbíl kinaal ˈjie, tá ˈdaa giri ˈbíl muí tiirt waar ˈgayyoká ˈdug gaa ˈdisseká ˈbil hé les ma ˈdôny.
40007026	Tá máá ˈdeeny chiallá maalo-, kor ˈdéé el ma gaa igirinyká he hát máá gáf ˈguo-, ˈbílle yuoch gaa ˈdisseká.
40007027	Aalé ir tune, ir he tuneká hele fame, wááních fargogoká ká kiite, ˈbíl kinaal ˈjie, tá ˈdaa giri ˈbíl muí yuoch gaa ˈdisseká, ˈbil d̶o ˈgieˈgey, le ˈdoy, Yíésu hí gáál yie.
40007028	Aalé Yíésu ˈdeenyééllá lulle ˈdiiyiminyle beeteká, nyesebich mú he onisinylééllá af ˈdabe.
40007029	Hééllá he ˈdaa giri mú he onisinyle he onisiny máá kansím ˈguoká ka taal-, he onisiny gálle gálaat nyatalaam oonisuoká ma ka taalinyká.
40008001	Yíésu gurmit gáá leedheká nyésébích gálaat ilishká hí el gaa veere.
40008002	Aalé máá nyókot ˈguo mare mú ˈdu gáá yimie, mú ˈgas met les kurram gaa ˈdoy, kieye, Máá Gud̶o, har feˈdoka, ye faayansichoká kó uˈdo, yie.
40008003	Yíésu d̶o gíl helie, mú d̶ig yie, mú geey, kieye, Yáá fedo, fayáno, yie. Ál tikiˈde kinaal mú d̶o nyókot hí yé gaa ˈdiiyye, mu fayandhe.
40008004	Aaléka, Yíésu mú geey, kieye, Hééllá ha máádhat géeny, tá sí, máá suoryoká hol argísish, suor Móshe hí gálaat geey-, máádhat fayandheka máá suoryoká hí ki ˈgaˈgaloká éew, muí ko ki ˈgalo, gálaat kuun hát fayanteká hí argo, mú yie.
40008005	Yíésu Kafarnáum ki ˈjieká máá yuoy kúˈd mé ki yiel mare hí ˈdu gáá yimie, hí gil ki efe,
40008006	mu kieye, Máá Gud̶o, gédéchchú lesso he gaa iifa, hé tág kúllaʼ, hé les ma gaa kekeminy, yie.
40008007	Yíésu mú geey, kieye, Yáá ká yiimet, mú ha biisia, yie.
40008008	Máá giri yuoy mé ki yiel kinaal Yíésu geey, kieye, Máá Gud̶o, yú yáá máá ˈdúwa-, ˈbílle kuun hí higilloká ma ká yaaliny. ˈDéé tákámle hoteka, gédéchchú d̶o hai bie.
40008009	Yú yáá máá ye ˈdú kansichká ˈguo, yú íín yuoyó mé ki yaalla, he ki mumura. Máá yú sí yeetká, d̶o hai sedhe, máá yú káde yeetká d̶o hai ká yimie. Héétí máá chia gedechká yú geey-, Hééllá naʼ, yú yieka, mu d̶o he hai nie, muí Yíésu yie.
40008010	Yíésu mú ˈdeenyléél af ˈdabe, gál giri hí el gaa igireká geey, kieye, Yú hí hé ˈdúwaká geeye, lés Yisirayel geerle lulle yáá máá iiy yeen gud̶o hatallóóllá ˈguoká ma gaa árginy!
40008011	Tá yú hí hééllá geeye, gál burnay-, kidhdho-, met hí hol ká eiyyeká ˈdaa baryo ubaa ˈdaa aadho hai gáá keeme, gaal ubaa Abirááyam, Yísak, tá Yákob Guch Waaˈgiet álle ˈgarro hol golmoto.
40008012	Tá gál Yisirayel onnônyka Guch Waaˈgiet lileyká gál gúúd̶o Waag ál gaa ong'oˈdeká haí ki lalaanna. Ál kinaallá he ál gálaat hí gaa bebeen-, hí kach hol a met gaa ˈginianká, Yíésu hí gáál yie.
40008013	Aalé Yíésu máá yuoy mé ki yiel kinaal geey, kieye, Énykú hol ˈdú nú, he hí hát iiy chíéllá yeet, yie. Máá giri gedechká tíkíˈdé kinaal d̶o midhandhe.
40008014	Yíésu ˈbíl Betiro ki ˈjieká, Bétiro suoglé les gaa iiyyo-, furs hí ˈgieˈgieká arge.
40008015	Mu d̶o min gíl chiˈde, min d̶o furs hí yé gaa ˈdie, les gaa kiiyye, Yíésu gololiche.
40008016	Biiy gelga chieká gálaat gál burnay-, aryáán ˈguoká Yíésu ˈdu gáá eey. Yíésu ˈdéé hótle gáál aryáán yiem ki ˈdeey. Mu gál basham ˈguoká lulle bisie.
40008017	Hé ki af ˈdaˈdabo-, muí ekeyallá he ˈdeeny héle máá Waag hí ˈdeem ka shigiche-, Yisááya hí hodhe-, giri kieye, Mu d̶alimkúnno eedhdhe, gáál fursam gaa eey, yieká ˈduway.
40008018	Yíésu nyesebich ká ilshandhe-, argeká d̶o lalille geey, giri gaal ílung ˈdaatí yé ki ˈdeˈdeenká.
40008019	Aalé gál gálaat nyatalaam oonisuoká mú tikiˈd Yíésu ˈdu gáá yimie, Yíésu geey, kieye, Máá gálaat he oonisúóllo, yú ello ko gáá verene, alb seseennoká lulle taalle hollo ke hol ˈgaa, yie.
40008020	Aaléka, Yíésu mú geey, kieye, Mana godollé he gaa ija, hurum hé ényle ˈguo, tá yáá Iny Máádhátallá yáá ál ˈguo-, mé les ˈdú igifuoká mán, yie.
40008021	Máá éíy taaka laliká úba Yíésu geey, kieye, Máá Gud̶o, erkob ye hash, sedhe, ˈjaachú sídhle arga, mú galia, yie.
40008022	Aaléka, Yíésu mú geey, kieye, Ye el gáá véer, gál kufeká hash, gállé kufeká hí gaagalio, yie.
40008023	Aalé Yíésu kadich hileká lalille hí kadich ˈgar hille.
40008024	Gaal hátle bás hurt see, wááních fargogoká ká kiite, hud̶um les gaa kie, kadich waawasie, onnônyka hai ˈdid̶ime. Yíésu íín af kinaallá ramo he gaa iife.
40008025	Gál láliká Yíésu fame, mú kiisie, kieye, Máá Gud̶o, nyí rig! Ha nyí gaa bebeyye, yie.
40008026	Yíésu gáál ˈdéé hol ˈdú nie, kieye, It iiy yeen hí ninníil! Háteka hí seereyyéel? gáál yie. Mu d̶o les gaa kie, waanich ubaa hud̶um ki ˈday, biiy d̶o ˈgidhiche, ríg chie.
40008027	Mú lalille af gil hí fame, hol heegete, kieye, Máállá máá máre, máá waanich ubaa hud̶um hí af maalóol? hol yie.
40008028	Aalé gaal he ílung ˈdaati-, lés Gaˈdaraká ki ˈdieká, gál naama aryáán ˈguo-, uushim ligishamle yé gáá ˈdeˈdeenká arge. Gál naama kinaallá he gál gálaat sierm gaa veere-, ˈgíérích ál kinaal iifoká gálaat naan ká riridhdheká.
40008029	Gaal Yíésu ubaa lalille argeká koˈdam ˈdoy, kieye, Kó Iny Waaˈgietal, meete ke hol ká ˈgaa? Ál kachimíél aled̶ud̶ugul hátlé ali ma kí ˈdíinyká nyí maanyjasicha? gaalí yie.
40008030	Inuf kinaallá ˈjobintle golchom ilishká hí gaa ˈdeˈdedhme.
40008031	Aalé aryaan gál kinaal gaa id̶eká ˈdéé huogote, Yíésu gil ki efiyye, kieye, Har nyí gálallá yé gaa ˈded̶ichoka, nyí hash, nyí golchomééllá hilla, chie.
40008032	Yíésu aryáán geey, kieye, Sedhíe! yie. Aalé aryáán gáál yé gaa ˈdiiyye, golchom giriká hille. Golchom d̶o gudhdhe, ˈdoˈdodhdhe, sirgit bás ˈdú tielká gáá okoˈde, hol bie ki shuune, gaa beey.
40008033	Gál golchom kinaal ˈdeˈdemeká ˈdoˈdodhdhe, é fame. Gaal he lullé giri il hí argiyyeká ubaa gál aryáán ˈgieká hát bieká huogodhe, gálaat geey.
40008034	Gál eny kinaalloká d̶o é yiem gáá ˈdie, giri seseen-, Yíésu hol met kí ˈdaraanká. Gaal Yíésu hol met kí ˈdoyká Yíésu gil ki efe, giri muí lésle gaa kekeenká.
40009001	Yíésu kadich hile, ílung ˈdaatí yé ki ˈjie, ˈjienle ki ˈjie.
40009002	Ál kinaal gálaat máá héljoká rokoˈd ˈdu gáá iifite, mú Yíésu ˈdu gáá eey. Yíésu gáál iiy yeenle argeká máá giri héljoká geey, kieye, Inychú, ha geer mare ˈgíiny! Ad̶aabanokú yáá ko gaa eey, yie.
40009003	Ál kinaal gál gálaat nyatalaam oonisuoká ˈbaal gerle ki tawue, kieye, E mu Waag chaara! yie.
40009004	Yíésu gáál tawunyle kimiteká kieye, Háteka hí hé ˈded̶ewká ger ki taawuyyáal?
40009005	Hé máre súm hawul man yú hogodho? He in ad̶aabanokú yáá ko gaa eeyyo, yú yeedhee? Ebá keʼ, sí, yú yeedhe?
40009006	Aaléka, yáá Iny Máádhátallá hát kansim yáálle lésalláka gálaat ad̶aabano gaa egewká ˈguoká dhaayyíe, muí gáál yie. Yíésu d̶o máá héljo kinaal geey, kieye, Les gaa keʼ, rokoˈdkú éew, énykú mé naʼ, yie.
40009007	Aalé máá giri héljoká d̶o les gaa kie, ényle mé nie.
40009008	Nyésébích ál kinaal ˈgieká mu les gaa kie-, argeká he af ˈdabe, neey, kor gaal Waag gálaat fargoginsam hat kinaallóóllá shiicheká meey.
40009009	Yíésu ál kinaal gaa kie, sienylé gaa igireká máá gálaat gibíre gaa gugusat-, gaalí Matááyo yegie mare arge, mu ˈbíl gibireká gaa ija. Aalé Yíésu mú geey, kieye, Ye el gáá véer, yie. Matááyo d̶o kie, mú el gaa veere.
40009010	Aalé Yíésu hátlé ˈbíl Mataayo gaa ije-, ubaa lalille golmoteká, gál gusachietká ubaa gál ad̶aabano ˈguoká úba ká yimie, gáál hol ˈgar gololte.
40009011	Gál Farisaay héél argeká lali Yiesu heete, kieye, Máá kíchia hí he oonisuoká in háte he ˈdie? Máá gál gusachiet ubaa gál ad̶aabano ˈguo-, ke hol af ma gaa kokonyká hol af gaa kokúol! yie.
40009012	Yíésu hé kinaal maalleká kieye, Gál fayyáká hé gilóny ma fediny, gál basham ˈguoká in gilóny fede.
40009013	Aaléka, sedhíe, Waag ˈdeenylé kieye, Yú itín hí gálaat geer guurá ka ˈgayyaká hí gaa fede, yáá suor hí ma gaa fediny, chieká, hélle eiy naatíe. Yú ka yimíéllá, yáá gál ad̶aabano mánká ma ka ˈgíen, yú gál ad̶aabano ˈguoká ká ˈgiedhe, muí gáál yie.
40009014	Aalé Yuána gálaat bie gim nannieká lalille Yíésu ˈdú sedhe, mú heete, kieye, Nyiin ubaa gál Farisaay af burnayká nyí af higisata, tá háteka lalikú íín af ma higisanal? gaalí yie.
40009015	Yíésu gáál ˈdéé hol ˈdú nie, kieye, máá eedhdheká háteeye gál shien ki kiere-, he hol af ijoká geer hí gaa ˈded̶endhe? Hé ger hí ma gaa ˈded̶enen. Kúlích máá eedhdhe kinaal Waag hí gálaat hurt gaa egeetoká ali hai kí ˈdeenne, bár kinaallá in gaal af higita.
40009016	Hé máá níínní d̶afar káánaká toort gáá muuro-, toort d̶afar gud̶anteká ki ˈdaraanká mán. Hat muí hát kinaal koyka, toort d̶o súmmo he d̶afar gud̶anteká eiy ˈgiˈgidhicha.
40009017	Héétí gálaat hé ˈduuny vinna kaana-, hátle ma kárinyká orgom gugud̶andheká ma fafiny. Har gaalí fieka, ˈduu he kareka, orgom d̶o eiyyo fufuadhe, ˈduu hai okoˈde, orgom d̶o hujich hai ˈdabe. Gálaat ˈdaaka ˈduuny vinna kaanaká orgomlé kaanaká fafaa, hát kinaallá in ˈduu ubaa orgom ma ˈded̶enen, Yíésu hí gáál yie.
40009018	Aalé Yíésu ˈdeeny kinaal huogodheká, gál Yuuˈdi máállé kansich mare hí ˈdu gáá yimie, mú met les kurram gaa ˈdoy, mú ruogone, kieye, Ini chia ninni hé káánallá eiy ˈgeyye, gillo yú ko ki efe, kí énychú siet, inichú gílkú ˈdú íífish, ini hí loolnot, yie.
40009019	Aaléka, Yíésu ubaa lalille kie, mú hol eedhdhe.
40009020	Min warram tomon a naam-, fas hí hawul gaa ˈgiedhe mare Yíésu mé il ˈgar siete, mú d̶afar net d̶ig chie,
40009021	tawunyleka kieye, Yú mú d̶afarle d̶ig yieka, yú d̶o ha bie, chie.
40009022	Aalé Yíésu hol gáá made, min ki fuˈjie, kieye, Veelééllo, ha geer mare ˈgíiny! Iiy yeen kua ye iiy chíéllá hé ko bisiche, yie. Min d̶o tíkíˈdé kinaallá fayante.
40009023	Aalé Yíésu ény máá giri kansichká hileká mu gál fuorisam ˈdaraan-, ubaa gál burnay-, bebemeká argeká, mu gáál geey, kieye,
40009024	ˈBíl yé gaa ˈdée, ini hé mán ma chéen, ini hai rayye, yie. Gaal d̶o mú ˈdeenyléél eeshey.
40009025	Aalé nyesebich gaalí ˈbíl yé gaa ˈdeeyká, Yíésu ˈbíl geer ini hí gaa iiyyeká hile, ini gíl chiˈde, ini d̶o les gaa kiiyye.
40009026	Fayaméél lés kinaal geerle lulle eiy bash ki chie.
40009027	Yíésu ál kinaal gaa kie. Sienylé gaa igireká gál naama-, in maamannay mare hí el gaa veere, gaal kúóˈd ˈdoy, kieye, Iny ˈDawuˈdallo, nyí ˈdú ˈjé! yie.
40009028	Yíésu ˈbíl hileká gál naama kinaal hí ˈdú sedhe. Yíésu gáál heete, kieye, Hé hí ye gaa feˈdééllá hát yú ekemeyoká it iiy chíe? yie. Gaal kieye, Iiy-hí, Máá Gud̶o, nyáá nyí iiy chie, gaalí mú yie.
40009029	Yíésu gáál in gaa chiichiˈde, kieye, He hí hát hí iiy chíéllá yeet, yie.
40009030	Gaal d̶o biiy gaa arge. Aalé Yíésu gáál il gíl gaa helie, kieye, Haí hééllá máádhat géeny, yie.
40009031	Kor gaal kieká d̶o fayam Yiesúúl les lulle eiy bash ki hoy.
40009032	Gál Yíésu hí in yé ká ˈdeey kinaal hátlé kieká, gálaat Yíésu máá aryáán hí hille-, aryáán hí af ˈdabsiche mare mú ˈdu gáá eey.
40009033	Mu tikiˈde Yíésu hí aryáán yé gaa ˈded̶úóllá d̶o ˈdéé huogodhe. Gálaat he af hiibidhme, kieye, Hé hatallóóllá hé kálta gaalí Yísirayel ma gaa árginy, yie.
40009034	Aalé gál Farisaay íín kieye, Mu aryáán kánsíchle fargogintle in aryáán yiem ki ˈded̶ia, yie.
40009035	Aalé Yíésu ˈjien ubaa forim lulle gaa sedhe, mu gálaat énylé ˈdiiyiminyká Fayam Midhab Guch Waaˈgietká gaa ˈdiiyime, gálaat basham ubaa fursam met lulle gaa eey.
40009036	Mu nyesebim argeká nyesebim geer hí ˈdú gudhdhe, ˈdaa giri gaal hát wala máá hí ˈdeˈdeen mánká ka ˈgie-, hát ˈdabe-, mé hí gud̶andheká.
40009037	Aalé mu lalille geey, kieye, ˈGuom hiteká hé tág gud̶o, tá gál hí mumuroká íín hé iraam mán.
40009038	Máá Gud̶o-, ˈguom léká heetíe, muí gállé hí hujich ki nannuoká lesam ali ˈdú fuo, gaal hí mú ˈguom kí muro, Yíésu hí gáál yie.
40010001	Aaléka, Yíésu lalillé tomon a naamaká hol ˈdu gáá vie, gáál fargogint gaalí aryáán ubaa basham, tá fursam met lulle gálaat yiem gaa ˈded̶uoká shie.
40010002	Gál láli tomon tikiˈde a naamáállá meetle hééllá: gál erkobká Símon giri gaalí Bétiro yegetká ubaa nyárlé Ánˈduru, Yákob giri iny Dhebeˈdayaká ubaa nyárlé Yuána,
40010003	Fílib ubaa Bartolomáyo, Tómas ubaa Matááyo giri gálaat birm gaa gugusatká, Yákob giri iny Alfaayaká, ubaa Dhádias,
40010004	Símon giri gál Rooma kansimle nebeneyká, tá Yúúˈdas Iskáryot máá waaséél Yíésu gál hí oos ˈgieká ˈdú eeyká.
40010005	Yíésu gál tomon tikiˈde a naamáállá alb fie, gáál kieˈde, kieye, Haí lés gál gál Yuuˈdi muuninyká síen, héétí haí ˈjien Samaria é tikiˈd úba ki fáminy.
40010006	Wala ˈbíl íl Yisirayel-, bad̶ayká tákámle ˈdú seesemíe.
40010007	Tá hí hol gaa seseennoká gálaat ki ˈdiiyimíe, Guch Waaˈgiet hé ká ˈjobonte, yiedhíe.
40010008	Gál basham ˈguoká bisía, gál kufeká sidham ged̶i káa, gál nyókot hí faanneká ría, aryáán gálaat yiem gaa ˈdeeyyíe. Fargogintééllá hállééllá hí argiyye, hallééllá gálaat ki bisía.
40010009	Hí seseennoká haí bíre horkiká ubaa bíre ííkarská, tá bíre sibilaam raagarká d̶afaraam af ki hísan.
40010010	Tokolaam haí éen, kossam ubaa koiy nannam haí shúúnan, gasaram haí shúúnan. Máá hujich nannuoká hé ˈduuw máálle gálaat hé geer gaa aargiroká ˈguo.
40010011	Aaléka, ˈjien ubaa ény hí ki fafaannaká, máá hí uroká ebitíe, mú ˈbílle gaa yíéd̶ía, ˈjíig af giri he hí kím yegetká.
40010012	ˈBíl hí hillaká naanná naalle met naanatíe.
40010013	Har gál ˈbil kinaalloká hí rokoˈd ki goleka, naannakícho hí gaal íín gaa yíéd̶iyyo. Har gaal hí rokoˈd ma ki golinyka, naannakícho itle hí hol ˈdu gáá naat.
40010014	Tá har gálaat hí rokoˈd ki gogoloká d̶iidhe-, ubaa gaal ˈdeenykícho nee ma kokonyka, af giri hí ˈbíl kinaal yíekaʼ, muuninyka, ény kinaal yíekaʼ hí yé gaa ˈdeˈdeennoká ˈgaskícho shére gaa ˈdodhdhíe.
40010015	Yú hí hé ˈdúwaká geeye, kúlích gálaat Waag hí ˈdéé ki id̶imichoká ali kí ˈdiiyyeka, gál eny kinaalloká manyjany il hí aargiˈdoká hé tág ˈdeew! Manyjany gál ˈjien Soˈdom ubaa gál ˈjien Gomora il hí aargiˈdoká úba ˈdiefiyya.
40010016	Bá dhaayyíe, yú albo hí fafaa, hát wala d̶ányar hursam gaa seseenká haí cheedhe. Aaléka, hát chárka ˈdaaliledhíe, hát hóleka sáa yiedhíe.
40010017	Tá gálaat hol ˈdeeˈdemíe, gaal ar haí ˈdú egee, gaal énylé ˈdiiyiminyká haí gaa tuuna.
40010018	ˈDaa giri itín hí lalichúká, gaal gál les met ki ˈgieká ubaa gál kaansúoká met haí siidha, tá gál kinaallá ubaa gál gál Yuuˈdi muuninyká metle ˈduuwchú haí gaa hogoto.
40010019	Aaléka, gaalí ˈgiiliˈgayka, hé hí hogotoká tawunyle haí ˈgar aayáˈginy. Waag af kinaallá hé hí hogotoká a gerkícho haí ká fafiyya.
40010020	Af kinaallá ˈdeeny kíchia hí hogotoká hé itín dhúrkícho hí yé ma gáá ˈdeˈdeminy, Hím Naasan ˈJaa kíchia hí gaa id̶oká in ˈdéé hogoto.
40010021	Máádhat nyárlé hol ki ˈdalidheká ar gíl hai gaa kakaa, mú ha gaalí yeese. Héétí iny ˈjaalle ar gíl hai gaa kakaa, mú ha gaalí yeese. Um gállé hí ˈdaloká af hai ká d̶iidhma, gáál kúfach mé hai ki kokoo.
40010022	Itín gálaat lulle ˈdaa meenychú ˈdugaka haí neebeedhe. Tá máá hééllá lulle mé ki chirsat-, ˈjíig he mé d̶ig yeetká Waag haí rianna.
40010023	Ény gálle hí maanyjasuoká kar gaa ˈdóo, ény éíy taakaká mé náa. Tá yú hí hé ˈdúwaká geeye, itín ˈdaab yáá Iny Máádhátallá guchchú ma kí yímenká it ény Yisirayel lúl mé ma ki ˈdaraminy.
40010024	Máá láliká hé máállé hí he oonisuoká ma ˈdú ˈduwanany. Héétí gedech hé máállé he hujich ki nannuoká ma ˈdú ˈduwanany.
40010025	Máá láliká har hát máállé hí he oonisuoká yieka, hé kinaallá hí faagsuo. Héétí gedech har hát máállé he hujich ki nannuoká yieka, hé kinaallá geerle hí gaa meet. Gálaat har máá ˈbíl mé ki yaalká chacharo-, mú Belsebul yegetka, gál ˈbil kinaalloká chaarim gaalí ˈdú muuroká ebá súm ˈdéen!
40010026	Tá gál hatallóóllá haí siermle ˈgíiny. Hé níínní gaalí kakaw-, Waag hí yé ma ká ˈded̶inyká mán. ˈDeeny gaalí les d̶ireká yé hai ká ˈdeeme.
40010027	Hé yú hí tol egeet-, yú hí ged̶uoká, bííy mé édhká gaa hoogodhóo! ˈDeeny yú hí geey-, hí ye gaa maalleká é met ˈdug ˈdú ˈdée, ˈdiiyimíe.
40010028	Haí gál gon yeges-, sidh ma yegesinyká kikían. Máá fargogínt ˈguo-, gálaat gónle ubaa sidhamle yeges-, gáál ˈjiet biiyoká ki lalaanká kiikiadhíe.
40010029	Húrúm niginiká naam hé bíre raar gaalí higiatká hí tikiˈd ma onnôny? Tá hurum hé húrmáách níínní úba hí úr gáá ˈjeˈjeen-, kufunanká mán, har ˈJaa kíchia Waag hí ma ká murinyka.
40010030	ˈDaakíchoka, metkícho dhúrlé hí gaa ˈgieká túóyle lulle hé Waag hí óg.
40010031	Aaléka, sierm hayyíe, itín it húrúm burnayká súm ˈdú ˈdúwa.
40010032	Máá gálaat metle yú ye mááchú gaa yeetká, ˈJaa chia úr ijoká metle úba mááchú ha yú gaa yeedhe.
40010033	Tá máá gálaat metle ye gaa d̶iidhoká, yú úba ˈJaa chia úr ijoká metle mú ha yú gaa d̶iidhma.
40010034	Tawunykíchoka, haí kieye, Mu les ka yimíéllá naanná ká sidhe, haí chéen! Yáá naanná les ma ka sîn, yú oosó les ká sidhe.
40010035	Yú ka yimíéllá íny ubaa ˈjaallé, ini ubaa ˈjiellé, min ubaa suoglé hol eiy gaa ˈgiˈgidhia.
40010036	Tá máádhat gál hí súm neebeetká he mú gállé mú hol ˈbíl geer tikiˈd af ijoká.
40010037	Máádhat har ye gielnítaka, hí gielmit ye ka ˈguo kinaallá hí gielmit muí ˈjaalle, ˈjielle, inyle, tá inille ka ˈguoká af ˈdú ˈderneyo. Har hát kinaal ma ˈdiinyka, hé mááchú muuniny.
40010038	Máá ˈgórlé d̶arám yaalká ma een-, ye el ma gáá véérinyká, hé mááchú muuniny.
40010039	Máá sidh tág chiratká sídhle hai baad̶isia, máá sídhle ˈdaachúka bad̶isuoká sídhle hai riima.
40010040	Máá itín hí rokoˈd ki goloká yaa ye rokoˈd ki gole, tá máá yú dhúrchú ye rokoˈd ki goloká, máá kinaallá Máá ye ali gáá kaayká he rokoˈd ki gole.
40010041	Máá máá Waag hí ˈdeem ka shigichoká rokoˈd ki goloká hé shiicho-, Waag hí gállé hí ˈdeem ka shigichoká shigichoká úba hai aargira. Héétí máá máá hé ˈdúwaká el gaa igiroká rokoˈd ki goloká hé shiicho-, Waag hí gállé hé ˈdúwaká el gaa igiroká shigichoká úba hai aargira.
40010042	Tá yú hí hé ˈdúwaká geeye, máá gál chia niginííllá mú tikiˈd ˈdaa giri mu he lalichúká mú úba bíé abunaká shuoká, máá mú bie shie kinaallá hé hé shiicho Waag ma gaa ˈdaabiny, Yíésu hí gáál yie.
40011001	Aalé Yíésu lalillé tomon a naamaká atímle hí gaa d̶uyyeká mu ál kinaal gaa kie, ˈjien éíy taaka les kinaalloká mé nie, gálaat he onisie, gálaat ki ˈdiiyime.
40011002	Aalé Yuána hiiginlé gaa ijeká Yíésu héllé eekemeyká maaleká, mu lalille ˈbáál ali fie,
40011003	giri gaal mú ka hegeset-, kieye, Kúún he máá giri nyí met egete-, ká yiimetkáa, ebá, máá éíyyo nyí met egete? yeetká.
40011004	Aalé gaal Yíésu hatal yieteká, Yíésu gáál ˈdéé hol ˈdú nie, kieye, Hol nadhíe, hé yu hogodhe-, hí maalleká ubaa hé yú eekemey-, hí ye gaa argiyyeká Yuána geeyyíe.
40011005	Hát gál in maamanká in kaadhdhe-, gál ˈgas maamanká hol gaa seeseme-, gál nyókot ˈgieká fayandhe-, gál nee maamannayká he maale-, gál kufeká ged̶i loolnodhe-, tá gál he maamanká Fayam Midhabká hí ka hileká mú geeyyíe.
40011006	Tá máá yú ye ma ki nannaanká Waag haí ˈdú ˈjeenne, Yíésu hí gáál yie.
40011007	Aalé lali Yuana he ˈgas badhdheká, Yíésu Yuána ˈduuwle nyesebich geey, gáál yiete, kieye, Lés ˈbakatéétí hí sieteká meete hí aargiˈde hí feˈde? Hóch waanich hí muotisuoká hí aargiˈde?
40011008	Har hé kinaal muuninyka, af kinaalka meete hí eey, hí aargiˈde? Hí sieteká, máá d̶afaraam ˈdabaanká fadhdheká hí aargíˈde? Gál d̶afaraam ˈdabaanká fadhdheká ˈjienlé kansimoká he gaa ija.
40011009	Tá meete hí ˈdú siete, hí aargiˈde? Máá Waag hí ˈdeem ka shigichokâ? Hé ˈduwa! Tá yú hí geeye, Yuána kinaallá hé gál Waag hí ˈdeem ka shigicheká lulle ˈdú ˈdúwa.
40011010	Yuánáállá he máá ˈdeenyle Warˈgat Waaˈgiet hí hote-, giri Waag kieye, Ebá dháash, yú máá chia ˈgassoká ali ha gáá kakaa, mu met hai ko naadha, mu ˈgíérích kua ko met tág kokoo, chieká.
40011011	Yú hí hé ˈdúwaká geeye, gál gál ˈdiet hí ˈdaleká hé máá níínní Yuána gálaat bie gim nannuoká a mé ijoká mán. Tá Guch Uratiká gálle máállé biiy el ˈdaˈdká íín mú a mé ija.
40011012	Ameeny Yuána gálaat ki ˈdiyimeká tá káána d̶igallá Guch Waaˈgiet gál hí eiy fufumuoká fedoká hé hí ˈdu gáá ruruan, hí uunmách gaa ˈgeˈgedho.
40011013	Guch Waaˈgietallá hátlé Yuána hí ma ˈdiiyíminyká hé úba gál Waag hí ˈdeem ka shigicheká ubaa warˈgasam Moshe hí huogodhe.
40011014	Har ˈdeem gálaat hí huogodhééllá hí mé ki eeteka, Yuánáállá he Elíya giri hí met egete-, ka yiimieká.
40011015	Máá nee ˈguoká hí hééllá maalo.
40011016	Tá gál barallóóllá meete yú hol ki ekemeye? Yú hí geeye, gaal hát um nigini-, alb himiká gaa ijo-, um eiy veveen-, kieye,
40011017	Itín ke hí geyyiny árle gil kí ˈdoyká it ma láálan, ke hí innum ˈdéént árle kí ˈdoyká it ma búony, um hí yegetká he ká ˈgee.
40011018	Yuána ká yimie-, af higite-, ubaa bersh ma igíminyká, gálaat hé hogodhoká kieye, Mú aryáánno hí hille, he yeedhe.
40011019	Tá yáá Iny Máádhátallá ká yimie-, nyí gálaat hol ˈgar gololsote-, nyí gáál he hol ˈgar iyyeká gálaat hé hol ged̶uoká kieye, Bá dhaayyíe, máállá ebá he kokoo! Mu ebá bersh igima! Mú sheelle har gál gálaat birm gaa gugusatká ubaa gál ad̶aabano ˈguokaa! he ye yegedhe. Tá ˈdaalim Waaˈgiet hát ke kiimisatká he hé midhab ˈdaalim kinaal hújíchle yé gáá ˈdeˈdeenká, Yíésu hí gáál yie.
40011020	Aalé Yíésu hé burnay-, gálaat hí af ˈdaˈdaboká ˈjien he gaa eekemeyká gálle ˈdeente, ˈdaa giri gaal héllé ˈded̶ew-, ekemeyoká ma hâny-, Waag makan ma fáminyká.
40011021	Mu ˈdéé huogodhe, kieye, Ény Korasinallo! Ény Bed̶esaidáállo! He hát hí ki ˈdeewká onnóo! Hé burnay-, gálaat hí af ˈdaˈdabo-, yú hí hurt gaa ekeyká héle gaalí ˈjien Turo ubaa ˈjien Siˈdon gaa ekênyka, gál ˈjien kinaalloká kisso onnônyka he sharim hite, egem ˈjidhdhe, Waag makan fame.
40011022	Tá yú hí geeye, kúlích Waag hí gálaat ˈdéé ki id̶imichoká ali kí ˈdiiyyeka, itín manyjany il hí aargiˈdoká hé tág ˈdeew! Manyjany gál ˈjien Turo ubaa gál ˈjien Siˈdon il hí aargiˈdoká úba ˈdiefiyya.
40011023	Tá kó ˈjien Kafarnaumallo, hollo hol ˈderneche-, úr nyoorónno? Kó úr ma nyuorminy! Kuun Waag hai ko gaanaycha, ál gál kufeká hí mé nannuoká ha gaa maanyjayya. Hé burnay-, gálaat hí af ˈdaˈdabo-, yú ko hurt gaa ekeyká, gaalí ˈjien Soˈdom gaa ekênyka, gál ˈjien kinaalloká kisso onnônyka Waag makan fame, ˈjien kinaallá onnônyka afééllá hé hátle ali ijo.
40011024	Tá yú ko geeye, kúlích Waag hí gálaat ˈdeem ki id̶imichoká ali kí ˈdiiyyeka, manyjany il hí ko aargiˈdoká hé tág ˈdeew! Manyjany gál Soˈdom il hí aargiˈdoká úba ˈdiefiyya, Yíésu hí yie.
40011025	Bár kinaal Yíésu kieye, Baabá, Máá Gud̶o úr ubaa les lééllo! ˈDaa giri kuun hé gál ˈdaalelle-, hínyaská in ká kaayyeká d̶albááya eiy naasanle shiicheká, gielmitlé yú ko hol ˈdú gáá nannaa.
40011026	Baabá, hé ˈduwa! Hééllá hát kuun hí feˈdeká, Yíésu hí yie.
40011027	Aalé Yíésu gálaat geey, kieye, He met lulle hé ˈJaachú hí ye gíl ká fie. Yáá Ínyííllá hé máá níínní ye ogká mán, ˈJaa chia tákáma ye og. Héétí hé máá níínní ˈJaachú ogká mán, yáá mú Inylééllá ubaa gál yú wawarat-, yú ˈJaachú aargisuoká tákáma nyí og, yie.
40011028	Yíésu gáál geey, kieye, It aayaˈgiyya-, ilsh lesalloká hí chiesallá ye ˈdu gáá yimedhíe, hí héf ˈgidhia.
40011029	Ye ká hiláa, ye he gaa onodhíe. Yú he máá gielmít ubaa geer guurá ˈguoká. Itín héf haí ye gaa ˈgiisata,
40011030	ˈdaa giri atimchú hawul mán-, ilsh chia yú hí ˈdú id̶imuoká úba heefiyyoká, Yíésu hí gáál yie.
40012001	Aalé Kúlích Hef ˈGisanká tikiˈd Yíésu ubaa lalille lés siindi hurt nadhe. Mú lalille ˈdaa giri ger hí gaa boloyká gaal sííndí met af ki ˈgieˈgite, sííndí koey.
40012002	Aaléka, gál Farisaay yaalmitéél argeká Yíésu geey, kieye, Bá dháash! Lalikú hé nyátálkúnnoka Kúlích Hef ˈGisanká ke ma gaa ekemenyká ekeyche, gaalí yie.
40012003	Yíésu gál Farisaay kinaal geey, kieye, It hé ˈDáwuˈd af giri ubaa sheelle ger hí gaa boloyká hí ekeyká Warˈgat Waaˈgiet ma gaa túony,
40012004	giri mu ˈBíl Waaˈgiet náble hile-, balasha gaalí Waag taak ki id̶ie-, nyátálka gál gál suoryo-, muuninyká hí ma kokonyká koey-, tá sheelle úba hí koeyká?
40012005	Héétí gál suoryoká hát Kúlích Hef ˈGisanká ˈBíl Waaˈgiet hujich gaa nannuo-, kor hújíchlé kinaal Waag hí ma ˈdú ˈded̶ensenká it úba warˈgasam hemuumuriti-, Waaˈgietká gaa tuoycheká, muunîny?
40012006	Tá yú hí geeye, máá ˈBíl Waaˈgiet súm ˈdú ˈdúwaká hé állá yaal.
40012007	Itín héle ˈdeeny Waaˈgiet kieye, Yú itín hí gálaat geer guurá ka ˈgayyaká fede, yáá suor ma fediny, yieká, hí eiy náásanka, it gál hé ˈdeeney mánnallá ma ˈded̶énsen.
40012008	Tá Kúlích Hef ˈGisanká máállé hí mé ki yaalká he yáá Iny Máádhátallá, Yíésú hí gál Farisaay yie.
40012009	Yíésu ál kinaal gaa kieká gál Yuuˈdi ˈbíllé ˈdiiyiminyká hile.
40012010	ˈBíl kinaallá hé máá gil hí ki kiite-, gíl gáá héljo mare hí gaa ije. Aalé gál Farisaay ˈbíl kinaal gaa ijeká ˈdéé tág nie, Yíésu yiete, kieye, Máádhat gaalí Kúlích Hef ˈGisanká gaa bibisuoká taglê? yie. Gaal hatallá yíéllá, ˈgíérích he Yíésu ˈdú ˈded̶enset-, mú hem gaa sisidhoká he hol gaa ˈgeˈgedhe.
40012011	Yíésu gáál yiete, kieye, Itín mááya ányle Kúlích Hef ˈGisanká ˈguoˈd ki ˈjieka, ˈguoˈd ma gáá egeny?
40012012	Máádhat hé any ˈdú ˈdúwaká, muunîny? ˈDaa kinaallá ˈdugaka in Kúlích Hef ˈGisanká ke hé midhabká gaa ekemeyoka taglé, Yíésu hí yie.
40012013	Aalé Yíésu máá giriká geey, kieye, Gíl fat, yie. Mu gíl fadhe, gil d̶o midhandhe, hát gíl ˈdaatíítí yie.
40012014	Gál Farisaay ál kinaal gaa ijeká d̶o baad yé ki ˈdie, ˈgíérích Yíésu ki yegeská ˈdeenyle hol geey.
40012015	Aalé Yíésu gáál tawunyle kimiteká d̶o ál kinaal gaa kie. Gál burnayká mú ˈgar kie, mú el gaa veere. Nyésébích kinaallá gál basham ˈgie-, hí igireká lulle muí bisie.
40012016	Kor Yíésu gáál il gíl gaa helie, giri ˈdaalleka gaalí gálaat ma ged̶inyká.
40012017	Hééllá hatallá ˈdíéllá he hát héle máá Waag hí ˈdeem ka shigiche-, Yisááya léká hí ˈdiiyimeká ˈduway,
40012018	giri Waag kieye, Máá chia yú ká sillie-, hújíchchú nannuoká dhaayyíe! Máállá he máá yú giel-, ye geer gaa memeyoká. Hím Naasanchú mú ha yú ˈdú kokoo, mu ˈdéé ki id̶iny ˈdúwaká kidh hai ki ˈdiyime.
40012019	Mu hé gálaat hol ma ki fafalminy, koˈdam ma ˈdaraminy, ˈjien hurt af gúch ma ki ˈdiyiminy.
40012020	Mu hé iishit ˈgeyyeká ma silminy, hé úba ˈjiet bolo hí dhoodhoyyeká ma yiesiny, ˈjíig ˈdaab mu ˈdéé ki id̶iny ˈdúwaká les ma ki id̶îny-, ad̶ááb ma ka ádhanká.
40012021	Tá kidh lulle mú bala hai ˈdú nannaa, mú iiy hai yeedhe, chieká.
40012022	Aalé gálaat máá aryáán hí hille-, aryáán hí in ubaa af ˈdabsiche mare Yíésu ˈdu gáá eey. Yíésu mú bisie, mu d̶o biiy gaa arge, ˈdéé huogodhe.
40012023	Yíésu héél tákáma ekey, nyesebich d̶o af gil hí fame, hol heegete, kieye, Máállá in buot máá ˈbíl íl ˈDawuˈd yé gáá ˈdeˈdeme-, ke met egeseká máámaʼ? gaalí yie.
40012024	Kor gál Farisaay ˈdeenyéél maaleká Yíésu eeshey, kieye, Máállá fargogint Belsebul giri aryáán kánsích léká in aryáán yiem ki ˈded̶ia, yie.
40012025	Yíésu ˈdaa giri gáál tawunyle onnoyká d̶o gáál geey, kieye, Les gálle hol af ká d̶iidhe-, hol tuutuneka, lés kinaallá d̶o eiy hai ˈgiiˈgisate. Hát tikiˈdééllá é mé tikiˈd yíekaʼ, ˈbíl geer tikiˈd yíekaʼ, gálle dhúrle hol af ká d̶iidhe-, hol tuutuneka, hé hol af ma chochony.
40012026	Tá Sátan gállé kaansúo-, hí el gaa ˈgieká har úba dhúrle hol af ká d̶iidhe-, eiy ˈgiteka, kansimle d̶o lesso ˈdoyye, muunîny?
40012027	Har yú fargogint Belsebul aryáán yiem ki ˈded̶uoka, gálkícho íín fargogint mááya he aryáán yiem ki ˈded̶ia? Aaléka, gaal ííni kinaallá ˈdeenykícho hát he hódhoká hai hogodho.
40012028	Tá yú har Hím Naasan Waaˈgiet aryáán yiem ki ˈded̶uoka, af kinaalka Guch Waaˈgiet hé hí hurt ká hille.
40012029	Tá máádhat háteeye máá fargogoká hátlé er ma hííginká mú ˈbílle af ˈgieˈgia, mú shokodaamle ugunma? Máá kinaallá mú hiigidheka in tákáma mú shokodaamle ugunma.
40012030	Máá ye ma ˈdú iifinyká, hé mááchú muuniny, mé illó ye gaa yaalla. Héétí máá ye ˈdína ma kí ˈdeˈdeminy-, ye walachú ma ˈdu gáá egenyká, he máá walachú baad̶isuoká.
40012031	Aaléka, yú hí geeye, gálaat héllé ˈded̶ew-, lulle eekemeyoká ubaa héllé ˈded̶ew-, hogodhoká lulle Waag haí haad̶icha, tá máá Hím Naasan Waaˈgiet chaaroká ad̶aablé kinaallá hé Waag hí ma haad̶iny, Waag mú ˈdéé hai ki id̶imicha.
40012032	Máá Iny Máádhat ˈdeeny ˈdeewká ki hodhoká, máá kinaallá héllé ˈdeeney kinaal Waag haí haad̶icha. Tá máá Hím Naasan Waaˈgiet ˈdeeny ˈdeewká ki hodhoká, ad̶aablé he hílééllá hé bííy kaanalloká ubaa bííy biraamiet ka chiimetóótíá Waag hí ma haad̶iny, Waag mú ˈdéé hai ki id̶imicha.
40012033	ˈGór yaalmít hí midhíntaka, saanolle úba hé midhab. ˈGór yaalmít hí éésh manítaka, saanolle hé úba éésh mán. ˈGór saanollé gaalí ki kiimita.
40012034	It ˈdálto chaaráal! Itín háteeye kerka hí hé ˈdúwaká hogoto, in hé gaa nyakarichká gerkícho koch háluke? Máádhat ˈdaaka hé hí geer gaa ijoká in he hogodho.
40012035	Máá ˈdúwaká ˈdaaka hé ˈdúwa-, geer ki sisidhoká in ˈdeenylé ˈdúwaká hí yé gáá ˈdeˈdeme. Máá ˈdeewká íín ˈdaaka hé gaa nyakarich-, he geer ki sisidhoká in ˈdeenylé gaa nyakarichká hí yé gáá ˈdeˈdeme.
40012036	Tá yú hí geeye, kúlích gálaat Waag hí ˈdéé ki id̶imichoká máádhat ˈdeenylé éésh mán lulle he huogodheká hélle Waag haí hegesete.
40012037	Waag ko ˈdeenséte yíekaʼ, ko má ˈdeensen yíekaʼ, hé kinaallá meka ˈdéé hót kua huogoteká he igira, Yíésu hí gáál yie.
40012038	Aaléka, gál gálaat nyatalaam oonisuoká ubaa gál Farisaay ˈbaal Yíésu geey, kieye, Máá gáál he oonisúóllo! Nyiin hé ke af ˈdaˈdabo-, kuun hí ekemeycho-, nyí ílkínyo ki aargiˈdaká nyí ko gaa feˈde, yie.
40012039	Yíésu íín gáál ˈdéé hol ˈdú nie, kieye, Gál hé gaa nyakarichká geer ki sisidho-, Waag hol a taak gaa nieká in hé gáál af ˈdaˈdabsuoká aargiroká fede. Tá gáál hé máá níínní hí hé kinaallá aargisuoká mán. Hé gaal hí aargiroká tikiˈd tákáma. Hé kinaallá héllé ki égká he yaalmit máá Waag hí ˈdeem ka shigiche-, Yónnas léká.
40012040	Yónnas hát beech geer kulich ubaa chúúre sed̶ gaa ijeká, Iny Máádhat úba uushich kulich ubaa chúúre sed̶ hai gaa rafama.
40012041	Kúlích Waag hí gálaat ˈdéé ki id̶imichoká gál Ninevi ubaa gál barallóóllá Waag met hai ki ˈdeeme, tá gál Ninevi gál barallóóllá súmmo ˈded̶ente, ˈdaa giri gaal íín af giri Yónnas hí ki ˈdiiyimeká Waag makan fameká. Tá onnóo, állá hé máá Yónnas súm ˈdú ˈdúwaká hí yaal.
40012042	Héétí min kansim ˈdaa urru ˈgayyeká kúlích Waag gálaat ˈdéé ki id̶imichoká úba les hai gaa keenne, gál barallóóllá úba hai ˈded̶ensete, ˈdaa giri íín héle les d̶úúríchlé fágká gáá kiiyye-, Sólomon ˈdaalimle nee kokoyyeká. Tá onnóo, állá hé máá Sólomon súm ˈdú ˈdúwaká hí yaal, yie.
40012043	Aalé Yíésu ged̶i gáál geey, kieye, Aryáán máádhat yé gaa ˈdiiyyeka, lés ˈbakateká he gaa mamaˈda, ál túmus ki kokoyyoká he hol gaa ˈgeˈgete, kor hé ali ma aargiriny,
40012044	in he ˈdéé hogoto, kieye, Yú ˈbíl chia yé gáá ˈdieká ged̶o hol ˈdú naadha, chegedhe. Bár he ˈbíl kinaal hol ˈdu gáá naatoká, ˈbíl gaalí geer gaa heedhe-, gaalí geer tág koy-, máá níínní hí gaa ijo mánká hai argiyye.
40012045	Aalé d̶o hai siete, aryaan éíy taaka-, tiiya-, hí súm ˈdú ˈdeewká hai ˈgiete. Aryáán d̶o hollo hol ká chirate, ˈbíl kinaal hai hille, hai ˈguate, ˈbíl hille kinaallá yaalmitle d̶o súm hai ˈdeenete, yaalmit erkobká úba kalat. Tá gál barallo-, ˈdeewallá yaalmitle úba hatallá hai cheedhe, Yíésu hí yie.
40012046	Yíésu hátlé nyesebich ged̶ieká mú ˈjielle ubaa mú nyaaramle ká yimie, baaˈd kí ˈdie, gaal mú hol ged̶ieká he fede.
40012047	Aalé nyésébích kinaal mú tikiˈd Yíésu af ki helie, kieye, ˈJiekú ubaa nyaaramkú baaˈd ˈgee, ko aargiroká fede, yie.
40012048	Aaléka, Yíésu máá hí ged̶ieká ˈdéé hol ˈdú nie, kieye, ˈJiechú he mááya? Nyaaramchú he gálya? yie.
40012049	Yíésu d̶o mú lalille gíl ki helie, kieye, Gál állá ijóóllá in ˈjiechú ubaa nyaaramchú.
40012050	Máá ˈJaa chia úr ijoká hát fedoká ekemeyoká in nyárchú, in nyaarchú, in ˈjiechú, mú yie.
40013001	Kúlích tikiˈde kinaallá Yíésu ˈbíl kinaal gaa kie, mu bás ílung yíéd̶ie.
40013002	Nyésébích ilishká hol ˈdu gáá yimie-, mú ki madeká, mu d̶o les gaa kie, kadich hile, kadich geer gaa yíéd̶ie. Gálaat lulle íín ílung ki ˈdie.
40013003	Aalé mu hé burnayká gáál hát hibiet-, he hol ki ekenyká onisie, kieye, Máá les fafuoká les hurt mé nie, giri áár fafuoká.
40013004	Mu les fímlé fafieká áár ˈdáá tikiˈd ˈgierich af ki okoˈde, hurum ká yimie, hí koey.
40013005	Áár ˈdáá tikiˈd ál waaroká les gaa ˈdane. ˈDaa giri ál waaro kinaal eeˈd hí iraam mannayyeká hirís d̶o ál ˈjob yé gáá ˈdiiyye.
40013006	Aalé ˈdaa giri hirís hidh súm les ma ki arînyká, aadh ká ˈjiiyyeká hirís d̶o boloyye.
40013007	Áár ˈdáá tikiˈd ál híí ˈgayyoká les gaa ˈdane, hirís hí yé ká ˈdiiyyeká hiris kinaal hii hí bolosie.
40013008	Ár giri muí ál maal hí midhabká gaa fieká ká ˈdie, hisse, ˈbaal hí kúˈd ˈdale, ˈbaal hí tomon le ˈdale, ˈbaal hí tomon sed̶ ˈdale.
40013009	Aaléka, máá nee ˈguoká hí hééllá maalo, Yíésu hí gáál yie.
40013010	Aalé gál láliká ká yimie, Yíésu heete, gaal kieye, He onisinykú in hát hibiet-, he hol ki ekenyká tákáma gálaat ki ged̶icha? mú yie.
40013011	Yíésu gáál ˈdéé hol ˈdú nie, kieye, Itíni in hé geer ged̶i Guch Waaˈgietká Waag hí shiiche. Tá gálaatí íín hé hé kinaallá Waag hí ma shíiny.
40013012	Máá hé gaalí gíl geer gaa kaayká tág chiratká, hé éíy taaka gud̶oká úba ha gaalí shigia. Tá máá hé gaalí gíl geer gaa kaayká tág ma ki yaalinyká héllé gíl ká ˈguo kinaal ha gaalí gaa egedhdhe.
40013013	Yú he onisiny hát hibiet-, he hol ki ekenyká gáál ki ged̶úóllá he ˈdaa giri gaal he dhaˈgasan-, kor he ma kiimisan-, he maalo-, kor he ma maaliny-, he eiy ma nannasanká.
40013014	Tá ˈdeeny héle Waag hí Yisááya ka shiiche-, hé gálallá hí ˈduway, giri kieye, Gálallá he maalít hai maala, kor hé he eiy ma naasan, he hai dhaˈgama, kor hé he ma kiimisan.
40013015	Gálallá hé tág met chúg, gaal hé mamaloká nee afo hol ki yegese, hé argoká hé ma arginy. Gálallá he gál onnônyka inle he ki kiimisat-, neelle he ki mamalo-, kasle he eiy ki nannasat-, ye hol ˈdu gáá nannaat-, yú biisuoká, chie-, Yisááya hí ˈdiiyimeká.
40013016	Tá itín ebá Waag hí ˈdú ˈjiiy! It inkícho he argo, neekícho he mamalóol!
40013017	Yú hí hé ˈdúwaká geeye, gál Waag hí ˈdeem ka shigiche-, burnayká ubaa gál ˈduuˈdúwa-, burnayká hé itín hí argiyyééllá úba aargireká he fede, kor hé ma árginy. Gál kinaallá hé itín hí maallééllá úba he mamaleká he fede, kor hé ma mááliny.
40013018	Aaléka, nee kóo! Ebá yú hí hib máálle les fafieká hélle eiy kí naa.
40013019	Máá Guch Waaˈgiet fayamle maalo-, kor ˈdéé eiy ma náásan-, ˈdeeny giri he geer ka ˈguoká Sátan hí af ki ririatká, hé kinaallá he hát ár ˈgierich af ki okoˈde-, hurum hí koeyká.
40013020	Ár giri ál waaroká les gaa ˈdaneká hélle he hát máá ˈdeeny Waaˈgiet maaleka, d̶o ˈdéé iiy yeget-, geer hí gaa memeetká.
40013021	Tá ˈdaa giri mu ˈdeeny Waaˈgiet hidh ma ki arînyká mu hé ˈdeeny Waaˈgiet kinaallá súm ma chochony. Hééllá he ˈdaa giri ˈdeeny Waaˈgietallá gaa manyjanyle ubaa he il ká argisinyle mú ali af kí mureka, mu d̶o ˈdéé gíl sug ki haad̶uoká.
40013022	Ár ál híí ˈgayyoká les gaa ˈdaneká hélle he hát máá ˈdeeny Waaˈgiet maaleka, ˈdéé iiy yeet-, kor hé lesalloká ˈgar kirmisat-, kamur lesalloká hí lalaat-, hát Waag hí feˈdoká el ma gaa igirinyká.
40013023	Ár gaalí eeˈd máálká álle gaa fieká he hol ki ekenyle he hát máá ˈdeeny Waaˈgiet maaleka, ˈdéé hát ˈdabaanká chichiratká. Gál hat kinaallóóllá saano midhab hí yé gáá ˈdeˈdeenká hé burnayyeká, mááká kúˈd, mááká tomon le, mááká tomon sed̶e.
40013024	Aalé Yíésu hib éíy taaka he hol ki ekenyká gálaat geey, kieye, Guch Uratiká yaalmit ki égká he hát máá ár midhabká lésle gaa fieká.
40013025	Aalé mu gale-, gálaat lulle rafeká mú kídhíchle mú el ˈgite, ísh sííndí hol ki égká umle sííndí muí fieká totom gaa fie, d̶o úba gale.
40013026	Aalé sííndí ka ˈdiiyye-, tiish chieká sííndí iish totom ká ˈgayye.
40013027	Aalé máá gud̶o-, les léká gedelle hí ˈdú sedhe, hí geey, gaal kieye, Máá gud̶o, ár nyí ká shiiche-, nyí ko kí fiiyyeká hé midhabká, muunîny? Tá ísh sííndí totom gaa ˈgíéllá ále he ká nadhe? gaalí yie.
40013028	Mu gáál geey, kieye, Hé kinaallá kídhích ye mé il gaa yaalká hí ekey, yie. Aaléka mú gedelle kieye, Nyí seete, nyí iish ali gaa bííyya? chie.
40013029	Aalé mu gedelle ˈdéé hol ˈdú nie, kieye, Híʼi, iish hí babiyyaká álká sííndí haí babiyya.
40013030	Hayyíe! Hí hol ˈgar ˈdie, ˈjíig sííndí hí hát ˈdabaanká hito. Af giri sííndí he hí mé ˈdony yegetká gál sííndí mumuroká ha yú ged̶ia, giri iish erkob gaalí ká babuo-, hát metoká gaalí hol ki higidho-, gaalí ˈjiet gaa vereno-, ˈguom íín gaalí ye bush kí fafuoká, muí gedelle yie, Yíésu hí gáál yie.
40013031	Yíésu ged̶i hib éíy taaka he hol ki ekenyká gálaat geey, kieye, Guch Uratiká yaalmit ki égká he hát heert ninni-, máá les fafuoká hí eedhdhe-, hí lésle gaa fafuoká.
40013032	Heert kinaallá hé arram lullé muí léslé ˈguomietká gaa fafuoká súm ˈdú ninni, kor ká ˈdiiyyeka, hé ˈguom lullé mú lésle gáá ˈdeˈdeennoká ˈdú ˈdér, ˈgórle d̶o kimír haí ˈdú galle, é haí gaa ˈdisate.
40013033	Yíésu ged̶i hib éíy taaka he hol ki ekenyká gálaat geey, kieye, Guch Uratiká yaalmit ki égká he hát maat ninni-, min hí eete-, ˈdúlo ong'olaam hí sed̶eká ki ˈdaaˈdiche-, ˈdúlo lulle karsicheká.
40013034	Yíésu he onisinylééllá lulle hát hibietká he nyesebich onisie, hé níínní muí nyesebich geey-, muí he hol ma ki ekênyká mán.
40013035	Yíésu hát hibietallá nyesebich geeyallá ˈdeeny héle máá Waag hí ˈdeem ka shigicheká hí hodheká ˈduway, giri kieye, He hát hibiet-, he hol ki ekenyká gálaat ha yú ged̶ia, hé Waag hátlé lés ma ka kúóninyká kaany gaa ijeká ha yú hogodho, chieká.
40013036	Aalé Yíésu nyesebich ki ˈdiiyiminy hí gaa d̶uyyeká d̶o sedhe, ˈbíl hile. Mú gállé láliká mú ˈdú sedhe, kieye, Ebá he hol ki ekeny íshle lés ˈguomiet hurt gáá ˈdieká hélle nyí ka géesh, yie.
40013037	Yíésu gáál geey, kieye, Hib máálle les fafuo-, ár midhabká fíéllá he yáá Iny Máádhátallá.
40013038	Les ˈguom hí gáá igitoká íín he lés ke ˈdú ijóóllá. Ár midhabká íín he gál Guch Waaˈgiet léká. Iish íín he kídhích kúnnaa Sátan gállé.
40013039	Kídhích iish sííndí totom gaa fieká he Sátan ííni. ˈGuom mé ˈdony íín he kúlích biiy el ˈdaˈdká. Tá gál ˈguom mé ˈdaraanká íín he Waag gállé ˈgasso-, urruká.
40013040	Ísh gaalí met hol ki higidho-, gaalí ˈjiet gaa verenóóllá, hé kinaallá yaalmit Waag hí kúlích biiy el ˈdaˈdká gál ad̶aabano ˈguoká ki ekemeychoká.
40013041	Kúlích biiy el ˈdaˈd kinaallá yáá Iny Máádhátallá gál chia ˈgasso-, urruká ali ha ká fafaa, gaal Guchchú gál gálaat ad̶aabano met ki kokuoká ubaa gál hé gaa nyakarichká gaa seseenká lulle hollo hol ˈdú shuguna,
40013042	gáál ˈjiet biiyoká hai fafaa. Hé kinaallá he ál gaalí gaa bebeen-, gaalí kach hol a met gaa ˈginianká.
40013043	Gál giri Waag gálléká ˈJaa kúnnaa Waag Guchle hai gaa yíéd̶ima, hát aadhka hai ˈjiimiˈda. Máá nee ˈguoká hí hééllá maalo, Yíésu hí lalille yie.
40013044	Yíésu hibéél úba gálaat geey, kieye, Guch Uratiká yaalmit ki égká he hát hé him hí ilish-, gaalí lés ˈguomiet ki kaay-, máá hí shuunatká geer hí gaa memeet-, kor ged̶i hí lés kinaal hurt kakaw-, tá mu seseen-, he lullé ˈguoká el gaa maaduo-, lés kinaal higiatká.
40013045	Guch Uratiká úba yaalmit ki égká he hát máá shokodich hol gaa mamaduo-, bier ˈdabaanká hol gaa ˈgeˈgedho-,
40013046	bieˈdit súm midhab-, him hí ilishká argeka, d̶o seseen-, héllé lulle ˈguoká el gaa maaduo-, tá bieˈdit kinaal higiatká.
40013047	Guch Uratiká úba yaalmit ki égká he hát mas gaalí bás ki layka, béé met lulle ka ˈgiiliˈgaw-,
40013048	beeny hí koch yieká gaalí ílung ki heergiteka, gaal les yíéd̶ian-, gaal beeny hím ˈguoká béé gaa waarat-, beeny hím mánká lalaanká.
40013049	Kúlích biiy el ˈdaˈdká úba yaalmitééllá ˈdoonno. Waag gállé ˈgasso-, urruká ali hai ká fafiyya, gaal gál hát Waag hí feˈdoká ekemeyoká ubaa gál hé nyakarichká gaa seseenká eiyyo hol gaa nannaa,
40013050	gaal gál hé nyakarichká gaa seseenká ˈjiet biiyoká hai fafaa. Ál kinaallá he ál gaalí gaa bebeen-, gaalí kach hol a met gaa ˈginianká, Yíésú hí gáál yie.
40013051	Aalé Yíésu gáál yiete, kieye, It he onisinyééllá eiy naasate? Gaal kieye, Iiy-hí, nyáá nyí eiy naasate, gaalí yie.
40013052	Aalé Yíésu d̶o gáál geey, kieye, Aaléka, máá gálaat nyatalaam oonisuo-, Guch Waaˈgiet lalille yieká he hát máá ˈbíl geerle mé ki yaal-, tokolle hé ˈduuˈdúwa-, kissoká ubaa hé ˈduuˈdúwa-, kaanaká hí gaa ijoká yé gáá ˈded̶uoká, yie.
40013053	Aaléka, Yíésu gálaat he onisiny hát hibiet-, he hol ki ekenyallá gálaat geeyká d̶o ál kinaal gaa kie,
40013054	ˈjien gáá gud̶andheká sedhe. Mu ˈjien kinaal ˈbíllé ˈdiiyiminyká gálaat he gaa onisie. Gálaat mú he onisinyléél af ˈdabe, kieye, Máállá ˈdaalim gud̶o he guo-, ubaa hé ki af ˈdaˈdaboká, ekemeyóóllá ále he gaa arge?
40013055	Máállá hé máá ˈguor hod̶uoká inyle muunîny? ˈJiellé hí ˈdalloká meenyle hé María muunîny? Mú nyaaramlé yaabká hé mú Yákob, Yúósef, Símon, tá Yúúˈda muunîny?
40013056	Mú nyaaramlé ˈdedhitká lulle hé ényallá gaa ijóóllá muunîny? Tá hééllá lullééllá ále muí gaa arge? gaalí yie.
40013057	Aalé gaal mú eeshey. Yíésu d̶o gáál geey, kieye, Máá Waag hí ˈdeem ka shigichoká hé gaalí ma egesheny. Gál lésle ubaa mú ˈbíl ílle tákáma hí egesheye, yie.
40013058	Aalé gaal ˈdaa giri mú iiy yeen ka mánká, mu hé burnay-, gálaat hí af ˈdaˈdabo-, onnônyka ekemeyká hé ˈjien kinaallá ma gaa ekêny.
40014001	Af kinaallá Heróˈde giri kánsích lés Galilaaya onnoyká fayam Yiesu maale.
40014002	Mu gállé gédeká geey, kieye, Máállá he Yuána giri gálaat bie gim nannie-, uushich yé gáá ˈdie, ˈdaa kinaallá in fargogínt hí gaa id̶a, hé ki af ˈdaˈdabóóllá ekemeye, muí gáál yie.
40014003	Máá Heróˈde lééllá in héle Yuána ˈgiliˈgay, mú hiigidhe, mú ˈbíl hiiginká gaa kaay. Mu Yuána ˈbíl hiiginká gaa kaayallá, mu nyárlé Fílib minlé Heróˈdias minle hote, hé kinaallá in Yuána hí mú ˈdú ˈdeente.
40014004	Yuána ˈdeeny he Heróˈde geeyká kieye, Minnééllá kuun hí minkú hod̶isatoká hé tagle muuninyo, he mú yie.
40014005	Heróˈde d̶o Yuána yegieská he fede, kor gálaat kiadhe, ˈdaa giri gálaat Yuána hát máá Waag hí ˈdeem ka shigicheká ka dhaˈgameká.
40014006	Kor af giri Heróˈde kúlích he gaa ˈdalidheká ˈjilalle ali kí ˈdiiyyeká, ini Heroˈdias gál gaalí kiereká met gaa laalate, Heróˈde geer hí gaa meedhe,
40014007	ˈgaad̶ame, Waag ˈdodhdhe, giri hé ini hí heesetoká ini shiguoká.
40014008	Aalé ini ˈjielle hí ˈdéé af ki ˈguunuanneká, siete, Heróˈde geeyche, kieye, Yuána gálaat bie gim nannuoká meenyle ye ˈbakalich kí káab, chie.
40014009	Heróˈde d̶o geer hí gaa ˈdeenedhe, kor ˈdaa giri gál kiereká metle Waag gaa ˈdodhdheká ˈdéé mure, giri ini héllé ruogonneká gaalí shiguoká.
40014010	Aalé máá muí ali gaa kaayká ˈbíl hiiginká sedhe, Yuána mé gáá muˈde.
40014011	Yuána meenyle muí ˈbakalich gáá kaadhdhe, muí ini ˈdu gáá sidhe, ini hí ˈjielle ˈdú site.
40014012	Aalé Yuána gállé láliká kie, mú gónle eedhe, mú galie, d̶o sedhe, Yíésu fayaméél shie.
40014013	Yíésu fayaméél maaleká ubaa lalille kie, kadich hile, gaal ál gálaat mán-, Yíésu hí tákámle gaa yíéd̶ianká mé nie.
40014014	Yíésu bás ílung ka ˈdoy-, kadich gáá leedhe-, nyésébích ilishká argeká, gáál geer hí ˈdú gudhdhe, gáál gállé fursam ˈgieká bisie.
40014015	Biiy gelga chieká gál láliká Yíésu ˈdú sedhe, mú geey, kieye, Állá ˈbakate, aadh hé gaanate, gálaat Waag ki éeb, gaal hí kie, hí ˈjien siet, hí ˈguomano hol ki yiat, yie.
40014016	Yíésu kieye, Gáál mee ke ˈdú egee? Gáál itín hí hé geere shía, yie.
40014017	Gaal Yíésu ˈdéé hol ˈdú nie, kieye, Nyáá nyí hé ˈgayyaká mán, állá balashá chen ubaa béé naama tákáma hí gaa ija, gaalí yie.
40014018	Yíésu gáál geey, kieye, Balashá ubaa beeny kinaallá állá ka sidháa, gáál yie.
40014019	Aalé Yíésu gálaat geey, giri gaal les yíéd̶ianká. Aaléka, mu balasha giri chenká ubaa beeny giri naamaká eedhdhe, úr gaa dhaay, Waag ˈgielmít hol ˈdú nie. Mu balashá eiy ˈgiˈgidhie, lalille shie, lali hí gálaat eiy gise.
40014020	Gálaat lulle gololte, heyie. Mú lalille ˈguom ka ˈgisate-, he hol ˈdú shuunneká illam tomon a naama koch koch.
40014021	Gál ˈguom kinaallá koeyká lúl ke gál ˈdiet ubaa um taak gaa shuuneka, gál yááb shíí chen.
40014022	Héél gaalí el ki naateká Yíésu lalille geey, giri gaal kadich higilo-, mú met nannaat-, bás ílung ˈdaatí yé ki ˈdeˈdeen-, mu íín nyesebich Waag ki egewká.
40014023	Mu nyesebich Waag ki eeyká sedhe, gúm feˈjie, giri Waag vivisatká. Aadh dhúú ˈjiiyyeká Yíésu tákámlé he ál kinaallá gaa ije.
40014024	Kadich af kinaalláka hé fagandhe. Aalé wááních fargogoká ˈdoy, baran le gaa eey, kadich hát ˈded̶ewká ˈbaalˈbalsie.
40014025	Bar hátle gil má ká sin, Yíésu bás ˈdug gaa sedhe, lalille ˈdú sedhe.
40014026	Aaléka, mú lalille máádhat bie ˈdug gaa seseme-, argiyyeká sierm ˈdeewká hí faanne, kieye, Gaaram hállá! yie, gaal d̶o koˈdam ˈdaaˈdie.
40014027	Yíésu d̶o ál tikiˈde kinaallá ˈdéé hodhe, kieye, Haí néeny, he yú, sierm hayyíe! gáál yie.
40014028	Bétiro mú ˈdéé hol ˈdú nie, kieye, Máá Gud̶o, he har kúún kátaka, ye géesh, yú bie ˈdug gaa sedhe, ko ˈdu gáá yimedhe, yie.
40014029	Yíésu mú vie, kieye, Káde, yie. Aalé Bétiro kadich gaa leedhe, bie ˈdug gaa sedhe, Yíésu ˈdú sedhe.
40014030	Aalé Bétiro waanich fargogóon argeká ˈbinineny hí faanne, d̶o he hí ˈdiin yie, kúóˈd ˈdoy, kieye, Máá Gud̶o, ye rig! yie.
40014031	Tíkíˈdé kinaal Yíésu d̶o gíl helie, mú ká ˈgiliˈgay, mú geey, kieye, Kó iiy yeen ko ninníil! Háteka geer totom gaa ˈgiˈgisatóol? yie.
40014032	Gaal kadich tákáma he hile, waanich d̶o ali ki ˈdie.
40014033	Gál kádích kinaal gaa ijeká lulle mú vite, kieye, Hé ˈduwa, kúún gon Iny Waaˈgiet! gaalí Yíésu yie.
40014034	Gaal baad af ˈdaati-, basietká yé ki ˈdieká, gaal ény Genesaret ílungle ki ˈdie.
40014035	Gál eny kinaalloká Yíésu kimiteká, gaal ˈjien les kinaalloká fayám bash ki hoy, gálaat gállé basham ˈguoká lulle Yíésu ˈdú gáá sisidhe.
40014036	Aalé gaal Yíésu gil ki efe, giri gál basham ˈguoká d̶afar muí kaadhdheká net d̶ig yegetká. Ameeny gál mú d̶afarle d̶ig yieká lulle bie.
40015001	Aalé gál Farisaay ubaa gál gálaat nyatalaam oonisuoká ˈdáá tikiˈd Yerúsalem gáá yimie, Yíésu ˈdú sedhe, mú heete, kieye,
40015002	Háteka lalikú nyátál karukúnno hí gáál af kí hay-, hátlé ke ˈguom ma kônyká ke gil ˈjiˈjidheká haychéel? gaalí yie.
40015003	Yíésu gáál ˈdéé hol ˈdú nie, kieye, Tá itín háteka hí hemuumurit Waaˈgiet gíl sug ki hayche-, hí nyátálkícho el gaa igiˈdáal?
40015004	Waag hé hoteká kieye, ˈJaakú ubaa ˈjiekú kiikíawo, he chie. Héétí ged̶i úba kieye, Máá ˈjaalle yíekaʼ, ˈjielle yíekaʼ chaacharoká gaalí yeeso, he chie.
40015005	Tá itín hí gálaat he oonisicha-, hí kieye, Máádhat ˈjaalle yíekaʼ, ˈjielle yíekaʼ geeyo-, kieye, Yáá hé onnônyka ko ka shigieká ko ma ká shiginy, hé kinaallá Waago yú shigia, gáál yegetká, hí kí ˈdúwáal!
40015006	Hééllá in kín yaalmit gál gáál ˈdaloká ke ki kikiatkâ? Itín it nyátálkícho ˈderneyche, hí ˈdeeny Waaˈgiet eesheyche.
40015007	It halúg gál ˈduuˈdúwaká hol hod̶icháal! ˈDeeny héle Waag hí Yisááya ka shiiche-, Yisááya hí veereká gon ˈdaakíchoka hé ˈduwa,
40015008	giri Waag kieye, Gálallá taalle afo ye ki memeye, gerle hé tág ye gaa fág.
40015009	Gaal hállééllá ye vivita. Gaal he onisinylé gálaat oonisuoká he he onisiny taalle gálaat hí metle kí mumuroká, chieká.
40015010	Yíésu nyesebich hol ˈdú vie, kieye, Ye af nee kóo, ˈdeenyééllá eiy naatíe.
40015011	He hé níínní máádhat a geer higilo-, máádhat ˈded̶eneyoká mán, hé máádhat ageer yé gáá ˈdeˈdeenká in tákáma máádhat ˈded̶eneye, Yíésu hí yie.
40015012	Aalé gál láliká Yíésu ˈdu gáá yimie, kieye, Gál Farisaay hát ˈdeenykú néballá kó kimisate? gaalí mú yie.
40015013	Yíésu gáál geey, kieye, Ameeny ˈguor ˈJaa chia úr ijoká hí ma fíinyká, lulle ˈJaachú hidh ˈgar haí babaa.
40015014	Gál Farisaayallá hayyíe, gálallá he gál bala maaman-, gállé bala maamanká gil met chichiratká. Tá máá bala mánká máállé bala mánká gíl mé chiˈdeka, gaal hullaalle d̶o ˈguoˈd hai ki okoˈde, muí gáál yie.
40015015	Aalé Bétiro Yíésu heete, kieye, Ebá he hol ki ekenyééllá nyí eiy kí naʼ, yie.
40015016	Yíésu kieye, Itín úba it ˈdaalim hí he eiy ki nannasatká mân?
40015017	It he lullé máádhat a geer higiloká hát mú geer gaa nannaat-, tá ˈdaa baaˈdiet yé ki ˈdeˈdeenká múog?
40015018	Tá hé máádhat a geer yé gáá ˈdeˈdeenká he hé máádhat geer gaa ijoká. Hé kinaallá in máádhat ˈded̶eneye.
40015019	Hé máádhat a geer yé gáá ˈdeˈdeenká he tawuny ˈdeewká, máádhat oosó, hol ˈdú herginy, hol buraa, héétí buraa ubaa hódho, tá máádhat méé ˈdeeneny.
40015020	Hé kinaallá in máádhat ˈded̶eneye. Máádhat gil ma ˈjian-, tá ˈguom koeyka, hé kinaallá hé mú ma ˈded̶eneny, Yíésu hí gáál yie.
40015021	Yíésu ál kinaal gaa kie, ˈjien Turo ubaa ˈjien Siˈdon léslé mé nie.
40015022	Aalé min kídh Kanaan-, lés kinaal gaa id̶e mare mú ˈdu gáá chimie, af gaa gud̶oká ˈdéé ki hote, kieye, Máá Gud̶o, Iny ˈDawuˈdallo! Geer hí ko ye ˈdú guat, inichú hé tág aryáán hí ˈgaaˈgaate! chie.
40015023	Tá Yíésu hé ˈdeeny níínní min hol ˈdú nieká mán. Aalé gál láliká Yíésu af ki helie, gaal kieye, Min gáál el gaa igiˈdo-, tá koˈdam ˈdaˈdichóóllá ali má gaa aríyyo? yie.
40015024	Yíésu kieye, Yú ˈbíl íl Yisirayel tákáma gálle Waag hí ye ali ˈdu gáá kaayye. Gál kinaallá he wala bad̶ay-, yú ˈdu gáá riebeká, yie.
40015025	Aalé min d̶o Yíésu bala kí ˈdiiyye, mú ˈgas met les kurram gaa ˈdoyye, kieye, Máá Gud̶o, ye ˈdú ˈjé! chie.
40015026	Yíésu min ˈdéé hol ˈdú nie, kieye, Um ki ˈguom af gáá egew-, ˈguom ki chier shiguoká hé tagle muuniny, yie.
40015027	Min kieye, Máá Gud̶o, táglé hogoto! Tá chier hé úba ká yiimet, gállé hí hoteká ˈguomlé les ki okodmuoká les gaa shugunat, kokuo, chie.
40015028	Aalé Yíésu min geey, kieye, Minnééllo! Iiy yeenkú hé tág gud̶o, he hí hát feˈdeká ˈdie, yie. Ini giriká d̶o aadh ˈgás kinaal gaa biiyye.
40015029	Yíésu ál kinaal gaa kie, Bás Galilaaya in nadhe, mu gúm feˈjie, yíéd̶ie.
40015030	Nyésébích ilishká mú ˈdu gáá yimie, gaal gál héljoká, gál in maamanká, gál ˈgas maamanká, ubaa gál af maamanká, tá gál burnay-, basham ˈguoká lulle ká sisidhe, gáál Yíésu ˈgasle met fie, gáál Yíésu hí bisie.
40015031	Aalé gál af maamanayká ˈdeem huogodhe-, gál héljoká bie-, gál ˈgas maamanayká hol gaa seeseme-, gál in maamanayká úba biiy gaa argeká, nyesebich d̶o af gil hí fame, gaal Waag Yisirayel meey.
40015032	Yíésu lalille ká vie, kieye, Yáá tág gálallá geer hí ye ˈdú gudhdhe, gáál kulich sed̶e nyí hol a rayye, gaal káána hé kokuoká hé mán. Yáá gáál hatallá haad̶uo-, gaal seseen-, gaal le hursam les ˈdaraanká ma fediny, yie.
40015033	Mú lalille kieye, Múún ˈbakate ki ija, ˈguom gál burnay ˈdááballóóllá gaa ˈdoyyoká ále ki gáá egee? yie.
40015034	Yíésu gáál heete, kieye, Balashá mia hí ˈgayya? yie. Gaal kieye, Balashá tiiya ubaa beeny iraam mán mare tákáma nyí ˈgayya, yie.
40015035	Aalé Yíésu nyesebich les id̶ie.
40015036	Yíésu balasha tiiyaká ubaa beeny giriká eedhdhe, Waag ˈgielmít hol ˈdú nie, balashá eiy ˈgiˈgidhie, balashá lalille shie, lali hí gálaat eiy gise.
40015037	Gálaat lulle gololte, heyie. ˈGuom gaalí ˈdú heyie-, ka ˈgisateká illam tiiya koch koch.
40015038	Gál ˈguom kinaallá koeyká lúl ke gál ˈdiet ubaa um taak gaa eeyka, gál yaab shíí afur.
40015039	Aalé Yíésu gáál eiy galieká d̶o kadich hile, lés Magaˈdan mé nie.
40016001	Aalé kulich tikiˈd gál Farisaay ubaa gál Saˈdukaay ˈgíérích he Yíésu ˈdéé af kí dhaˈgasanká hol af gáá maale, kí kie, mú ˈdu gáá yimie. Gaal mú heete, giri mu fargogint urietká hé gálaat hí af ˈdaˈdaboká ki ekemeyo-, gaalí aargiroká.
40016002	Yíésu gáál ˈdéé hol ˈdú nie, kieye, Itín aadh dhúú ˈjeˈjeen-, búr chie-, biiy gaa raarayyeka, hí kieye, Waanich af haí miidhandha, hí cheedhe.
40016003	Bur biiy fuate-, waag he búr chie-, nyáˈdow ilishká hí argiyyeka, itín hí kieye, Biiy kúlíchallá ir haí gaa tuuna, hí cheedhe. Itín yaalmit biiy ˈdugoká in hélle hí kiimisata háluke, tá háteeye bííy barallóóllá hé hí yé gáá ˈdeˈdeenká hélle hí ma kiimisan?
40016004	Gál hé gaa nyakarichká geer ki sisidho-, Waag hol a taak gaa nieká in hé gáál af ˈdaˈdabsuoká aargiroká fede. Tá gáál hé máá níínní hí hé kinaallá aargisuoká mán. Hé gaal hí aargiroká tikiˈd tákáma. Hé kinaallá héllé ki égká he yaalmit máá Waag hí ˈdeem ka shigiche-, Yónnas léká. Yíésu hí gáál yie. Aalé Yíésu d̶o gáál in ká kie, ali gaa sedhe.
40016005	Yíésu ubaa lalille bás ílung ˈdaatí yé ki ˈdeˈdemeká mú lalille balashá hí in ká bad̶ayye, hé balashá ma éen. Gaal ílung ˈdaatí ˈdoyká,
40016006	Yíésu gáál geey, kieye, Tág ˈdée! Gál Farisaay ubaa gál Saˈdukaay maatle hol raaradhíe, yie.
40016007	Aalé gál láliká íín hol geey, kieye, Hééllá he ˈdaa giri múún ke balashá ma ka éenká, yie.
40016008	Tá Yíésu íín hé gáál gééchollééllá onnoy, mu gáál geey, kieye, It iiy yeen hí ninníil! Háteka balasha hí mánká ˈdeenyle hí hol ged̶icháal?
40016009	It hátle me hí ma bíriny? Balasha chen-, gál shíí chen heyisicheká hélle inno hí ká bad̶ay? Tá balasha ká naate-, hí hol ˈdú faafiyyeká illam mia koch koch hoyche?
40016010	Itín balasha tiiya-, gál shíí afur heyisicheká úba mé haí gaa súoy? Tá balasha ka naate-, hí hol ˈdú faafiyyeká úba illam mia koch koch hoyche?
40016011	Itín háteeye yú hát balashá ˈdeenyle ma hogonká hí eiy ma nannasan? Yú hé hí ged̶uoká, gál Farisaay ubaa gál Saˈdukaay maatle hol raaradhíe, hí yegedhe, Yíésu hí gáál yie.
40016012	Gál láliká d̶o Yíésu héllé hogodheká eiy naate, mu hát maat gaalí balashá fafuoká ˈdeenyle ma hogonká kimite. Mu ta gál Farisaay ubaa gál Saˈdukaay he onisinyle hol ˈdeeˈdemíe, he gáál yegie.
40016013	Aalé Yíésu ˈjien Kaisaria Filibi lésle ki ˈjieká lalille heete, kieye, Gálaat yáá Iny Máádhátallá in mááya he ye yegedhe? yie.
40016014	Gaal mú ˈdéé hol ˈdú nie, kieye, Gálaat ˈbáál kuun Yuána gálaat bie gim nannieká he ko yegedhe, gáál ˈbáál Elíya ko yegedhe. Héétí gáál ˈbáál kuun Yeremía, muuninyka, gál Waag hí ˈdeem ka shigicheká mú tikiˈde ko yegedhe, gaalí yie.
40016015	Aalé Yíésu gáál yiete, kieye, Tá itín mááya hí ye chegedhe? yie.
40016016	Símon Bétiro kieye, Kúún he Messíya, Iny Waag bííyyo ali id̶oká, yie.
40016017	Aaléka, Yíésu Bétiro geey, kieye, Símon, iny Yonnas, kó Waag ko ˈdú ˈjiiyye. Hé hotééllá hé máádhát hí ko ma kí edhesîny, ˈJaa chia úr ijoká hí ko kí edhesie.
40016018	Aaléka, yáá ko meeny Bétiro léká shie. Wárallá in ˈdugle gál ye iiy yeetká lulle yú gaa ˈdiisa, tá gál chiallá hé kúfach fargogintle hí a mé ma kí ˈjeeminy.
40016019	Guch Uratiká kárle aflé gaalí ki fufuroká ha yú ko ká shigia. Ameeny hé kuun hí lésallá gaa d̶iitoká hé úba Waag hí úratí gaa d̶iite. Ameeny hé kuun hí lésallá iiy gaa cheetoká hé úba Waag hí úratí iiy gaa chie, Yíésu hí mú yie.
40016020	Aalé Yíésu gáál il gíl gaa helie, giri mu hát Messíyaká gaalí máádhat ma ged̶inyká.
40016021	Ameeny kinaallá in Yíésu lalille geey, giri Yerúsalem mé nannuo-, ál kinaal káru ubaa gál gugud̶o-, suoryoká tá gál nyatalaamká hí manyjasiny gud̶oká mé ki kokuo-, gaalí yeges-, tá kúlích ki sed̶eká Waag hí logolnoycho-, Waag hí uushich yé gáá ˈded̶ichoká.
40016022	Bétiro d̶o Yíésu tól eedhdhe, Yíésu ˈdeenyle mé ˈdoy, kieye, Waag hí ko hé kinaallá af gaa layyo! Hééllá hé kuun ko mé ma gáá ˈjeeminy, yie.
40016023	Yíésu Bétiro gaa dhaay, kieye, Sátan, ye innum gaa sí! Kuun he mé ilchú. Tawuny ˈgayyóóllá hé tawuny Waaˈgiet muuniny, tawuny gálaat, Yíésú hí mú yie.
40016024	In aaléka Yíésu lalille geey, kieye, Máádhat ye el gáá verenoká fedoka, íín dhúrle erkob hí hol d̶iidho, hí ˈgórlé d̶arám yaalká eet, tá hí ye el gáá veero.
40016025	Máá sídhle tág chichirat-, fedoká sídhle hai baad̶isia. Tá máá sídhle ˈdaachú ˈdugaka bad̶isuoká sídhle hai riima.
40016026	Máádhat he les lulle liledhe-, tá Waag d̶iidhe-, sídhle Waag gaa ˈgisateka, mu in hé ˈdúwa-, yé ˈdú ˈdeˈdeenká hé ˈgúo? Máádhat sídhle hé hé lesalloká in gaa nannuo ririan?
40016027	Yáá Iny Máádhátallá guch ˈJaachú ha kí yiimedhe, ubaa gál chia ˈgasso-, urruká hollo nyí hol ká egeete. Af kinaallá gálaat lulle héllé eekemeyká eiyyo yú hol gaa nannaa, gál hé midhabká eekemeyká hé shiicho ha yú shigia, gál hé ˈded̶ewká eekemeyká íín he il haí aargiˈda.
40016028	Tá yú hí hé ˈdúwaká geeye, gál állá ˈgíéllá ˈbaal hé ma kufuminy, ˈdaab yáá Iny Máádhátallá Guchchú ma kí yímen-, ye ma árginyká.
40017001	Aalé ram le ˈgiteká Yíésu d̶o Bétiro ubaa Yákob, tá Yákob nyárlé Yuána eedhdhe, gaal tákámle gúm ˈdérká feˈjie.
40017002	Ál kinaal Yíésu gáál metle bis hí hol gaa suoy, mú innum hí édh chie, hát aadho, mú d̶afaraamle súm édh yie, ˈjiimiˈde.
40017003	Toomareka Móshe ubaa Elíya gáál yé ˈdu gáá ˈdie, gaal ubaa Yíésu hol geey.
40017004	Bétiro Yíésu geey, kieye, Máá Gud̶o, múún ke állá gaa ijóólláka hé tág midhab, har feˈdoka, lokoolom sed̶ állá ha yú gaa ˈdiisa, lokóól tikiˈd hí lokoolkú cheet, lokóól tikiˈd hí lokool Moshe cheet, lokóól tikiˈd hí lokool Eliya cheet, yie.
40017005	Aalé mu hátle ˈdéé af ká ˈgaa, nyáˈdów édh gogoká gáál buanne, gaal ˈdéé hót nyáˈdow gáá ˈgisate-, kieye, Hééllá he Iny chia yú giel-, ye geer gaa meeyká. Mú af nee kóo, chieká maale.
40017006	Gál giri láliká ˈdéé hótal maaleká súm birge, abuunam les ˈdane.
40017007	Yíésu gáál ˈdú sedhe, gáál ˈdú chiichiˈde, kieye, Haí seerêny, les gaa kée, yie.
40017008	Gaal met les gaa eeyká Yíésu tákáma ali yiel arge.
40017009	Aalé gaal he gum gáá leledheká, Yíésu gáál il gíl gaa helie, kieye, ˈDaab yáá Iny Máádhátallá he uushich yé ma gáá ˈdíinyká hé hí argiyyééllá haí máádhat géeny, muí gáál yie.
40017010	Aalé gál láliká mú heete, kieye, Háteka gál gálaat nyatalaam oonisuoká kieye, Elíya ííni gon erkob ká yiimedhe, yegetal?
40017011	Yíésu gáál ˈdéé hol ˈdú nie, kieye, Taglé, Elíya he máá erkob ká yimet-, he lulle tág kokuoká.
40017012	Tá yú hí geeye, Elíya íín kis hé ká ˈjie, ha gaalí ma kimísan! In hát gaalí fedeká gaalí ki sedhe. Yáá Iny Máádhátallá úba hát gaalí fedoká ha gaalí ye ki seeme, ha gaal ye maanyjasia, Yíésu hí gáál yie.
40017013	Aalé Yíésu ˈdeeny Eliyáál huogodheká gál láliká mu hát Yuána gálaat bie gim nannieká ˈdeenyle hogodhoká eiy naate.
40017014	Aalé gaal he nyesebich álle kí ˈdieká mú tikiˈd ká yimie, Yíésu met les kurram gaa ˈdoy,
40017015	kieye, Máá Gud̶o, iny chia farich ˈguo-, ˈgiˈgidhuoká geer hí ko ˈdú guat! Veel aadh ˈdaab lulle edhe ubaa bieto les gaa ˈdarama, veel hé tág manyjay!
40017016	Yáá véel lalikú ˈdu gáá eey, tá gaal hé fargogint mú ki ririanká mán, yie.
40017017	Aalé Yíésu kieye, It hí iiy yeen mán-, hí tág ma ˈgiinyal! Yú in ˈdáb aake ke hol af yíéd̶ima, tá yú hol gaa tataa? Ebá véel állá kí ée, yie.
40017018	Aalé Yíésu aryaan véel gaa id̶eká ki ˈday, aryáán d̶o véel yé gaa ˈdiiyye, ál tikiˈde kinaallá veel d̶o midhandhe.
40017019	Aalé gál láliká tákámle Yíésu ˈdú sedhe, mú heete, kieye, Nyiin háteka nyí fargogint aryaan kinaal yé ki ˈded̶icheká mánnal? yie.
40017020	Yíésu gáál geey, kieye, Hé kinaallá iiy yeen kíchia ninni. Tá yú hí hé ˈdúwaká geeye, iiy yeen kíchia hí ˈgayyaká har úba káána ninnenêny-, hát heert onnônyka, hí gúmallá geeyche-, hí kieye, Állá gaa siléew, áltí ˈgúo, hí chegetoká it uˈda, gum d̶o hai sileedhe. It onnônyka hé níínní hí ka aad̶adhdheká mán.
40017021	Tá fargogint máádhat hí aryaan hatallóóllá yé ki ˈded̶uoká íín Waag visan ubaa af hisan tákáma he gaa id̶a, yie.
40017022	Aalé Yíésu ubaa lalille ged̶i Galilááya hol ˈdu gáá yimieká, Yíésu lalille geey, kieye, Yáá Iny Máádhátallá gál ye yegeská gíl geer ha gaalí ye gaa kakaa,
40017023	ha gaal ye yeese, tá kúlích ki sed̶eká uushich yé ha gáá ˈdeeme, yie. Gál láliká d̶o súm ger hí gaa ˈdeenedhe.
40017024	Aalé Yíésu ubaa lalille ˈjien Kafarnaum ki fameká gál bíre gaalí ˈBíl Waaˈgiet ki gugusoká gugusatká Bétiro ˈdu gáá yimie, kieye, Máá kíchia hí he oonisúóllá in hé bíre ˈBíl Waaˈgiet gugusô? yie.
40017025	Bétiro kieye, Iiy-hí, hé guguso, yie. Aalé Bétiro he ˈbíl ka hileká, hátlé ˈdéé ma hônká, d̶o Yíésu hí yiete, Yíésu kieye, Símon, kúún tawunykúka, gál kaansúo-, lesietká gálya he bíre gaa guguta? Gaal in gál é gerlé he birm gaa gugutáa? Ebá gaal gál hí é gerle muuninyká he birm gaa guguta? yie.
40017026	Bétiro mú ˈdéé hol ˈdú nie, kieye, Gaal gál hí é gerle muuninyká he birm gaa guguta, yie. Yíésu kieye, Har hát kinaal kátaka, gáál helelle hé birm he gugusoká mán.
40017027	Tá gáál ha ke chirm kikisíiny, sí, bás bííyle mé naʼ, korbich bie ki lab, béch erkob-, korbich hí ka ˈgiliˈgawká af eiy ˈdéesh, a geerle bíre ha gaa aargiˈda. Bíre kinaallá ka éew, gáál ˈdú sit, hí yú ubaa kúún bíre kúnnaa gusachiet cheet, Yíésu hí Bétiro yie.
40018001	Af kinaallá gál láliká Yíésu ˈdu gáá yimie, mú heete, kieye, Gál Guch Uratiká gaa ijoká máállé súm gud̶oká mááya? yie.
40018002	Yíésu veel ninniká vie, véel gáál hurt ká koy,
40018003	gáál geey, kieye, Yú hí hé ˈdúwaká geeye, itín hí hol ma gaa suony-, hí hát um niginiká ma cheenka, it kúlích níínní hí Guch Uratiká higilloká mán.
40018004	Máá hol ˈdúúw rio-, hol veel ninni-, hatallóólla hoyoká in Guch Uratiká gálle lulle ˈdú gud̶o.
40018005	Aalé máá veel ninni-, hatallóóllá ˈdaa meenychúka rokoˈd ki goloká yaa ye rokoˈd kí gole.
40018006	Tá máá gál nigini-, hatallo-, ye iiy yíéllá mú tikiˈd ye el af gaa tuoká máá kinaallá gaalí yíérích gud̶o-, ilishká luut ki hidhe-, gaalí bás hurt ki layka kalat.
40018007	He bá ˈdéen! Les har hé gálaat ad̶ááb higilsuoká hí gaa ijaa! Yaalmisam hatallóóllá gon les yé hai gáá ˈdeeme, tá máá gálaat ad̶ááb higilsúóllá, ebá he hí ki ˈdéen!
40018008	Har gílkú yíekaʼ, ˈgáskú yíekaʼ, ko ad̶ááb higilioka, ali gaa mur, lab. Luolmít gíl tikiˈd ubaa ˈgas tikiˈd ki hilleka kalat. Hát gilkú ubaa ˈgaskú alulle ˈgayyo-, tá Waag ko ˈjiet biiyoká ki lalaannóóllá ˈdeew.
40018009	Har ílkú ko ad̶ááb higilichoka, sílish, lab. Luolmit il tikiˈd ki hilleka kalat. Hát in hullaalle ˈgayyo-, tá Waag ko ˈjiet ma kufuminyká ki lalaannóóllá ˈdeew.
40018010	Onnóo, haí gál niginííllá mú tikiˈd eeshêny. Yú hí geeye, gál niginííllá gál ˈgasso-, urru-, hí ˈdeˈdeenká hé ˈJaa chia úr ijoká aadh lulle hol af ijo.
40018011	Yáá Iny Máádhatallá ka yimíéllá, gál bad̶ayká ririma, Yíésu hí gáál yie.
40018012	Aalé Yíésu gáál heete, kieye, Háte hí dhaayche? Máádhat he wála kúˈd tikiˈd ˈguo-, kor wala kinaal walach tikiˈd hí gaa bad̶ayka, mu hé wala giri tomon saal a saal-, gúm ˈdú ˈgieká ma haad̶iny, ma seeminy, wálách bad̶ayatíá hol ma gaa ˈgeˈgen?
40018013	Yú hí hé ˈdúwaká geeye, máá kinaallá walach argeka, súmmo geer hí gaa meedhe. Geer gaa meent muí aargiro kinaallá hé geer gaa meent muí wala tomon saal a saal-, ma bad̶ânyatíá ka ˈguoká af ˈdú gíri!
40018014	Hát tikiˈdééllá in ˈJaa kíchia úr ijoká gál niginííllá mú tikiˈd úba hí gaa baad̶awká neb, Yíésu hí gáál yie.
40018015	Yíésu ged̶i gáál geey, kieye, Har nyárkú ko he ki ˈdeeneyka, ál gaalí gaa láká ˈdú sí, hé ko ki ˈdeeneyká géesh. Har he ko ˈdéé af ki maaleka, af kinaalka kúún ged̶i nyááro argiyye.
40018016	Har he ko af nee ma konyka, máádhat éew, muuninyka, gáál naam hol eedhdhíe, giri aadh ˈdaatika, gál ko ˈdú ijo-, ko ˈdéé ˈdú chichiratká naam ubaa sed̶ nyuoroká.
40018017	Har he gál kinaal af ká d̶iidheka, gál Waag iiy yie-, me hí hol aargiroká géesh. Har gál kinaal úba af ká d̶iidheka, mú hash, mú gál Waag iiy ma yéenká ubaa gál birm gugusat-, muom kokuoká mú tikiˈd ka dháash.
40018018	Yú hí hé ˈdúwaká geeye, ameeny hé itín hí lésallá gaa d̶iitoká, hé Waag hí úr gaa d̶iite. He lullé hí lésallá iiy gaa cheetoká, hé Waag hí úr iiy gaa chie.
40018019	Ged̶i yú hí hé ˈdúwaká geeye, it lésallá ˈdú id̶áállá, gáál naam hé hol af gáá veetká Waag ruogoneka, ˈJaa chia úr ijoká af haí veedhe.
40018020	Gáál naam yíekaʼ, sed̶ yíekaʼ, ˈdaa meenychúka me hí hol argeka, yáá hurt gaa ijo, Yíésu hí gáál yie.
40018021	Aalé Bétiro Yíésu ˈdú gáá yimie, kieye, Máá Gud̶o, nyárchú ye he ki ˈdeeneyka, mú a mia yú ˈdú ˈjeeme? A tiiya? yie.
40018022	Yíésu kieye, Yáá a tiiya ko ma yegen, a tomonaam tiiya a tiiya mú ˈdú ˈjeeˈjémo, yie.
40018023	Aalé Yíésu gáál hibéél geey, kieye, Guch Uratiká yaalmit ki égká he hát máá kansich gedellé hí bíre gaa hidheká hol êw gaa bed̶isatká.
40018024	Aalé máá kansichká bíre túóyle mé gáá kodhdheká, gédéch hí ewle bíre shíí tomon ˈgieká gaalí ˈdu gáá eey.
40018025	Aalé ˈdaa giri gédéch kinaal êw ˈdáb kinaalloká hin ma urinyká, máá kansichká d̶o ˈdéé mure, giri gedech ubaa minle, tá umle, tá héllé lulle ˈguoká gaalí hím ˈdaraan-, êw yíé ˈdeennoká.
40018026	Aalé gédéch êw ˈgie kinaal mú ˈgas met les gaa ˈdoy, mú gil ki efe, kieye, Ha ˈgorôny, ye af yíéd̶ig, ewkú ha yú ko kí higidha, yie.
40018027	Máá kansich kinaal mú buonyléél maaleká, d̶o mú geer hí ˈdú gudhdhe, ew giri muí ˈgieká mú ki hay.
40018028	Kor gédéch kinaal yíé ˈdieká, máá éíy gedech ál kinaal úba hujich gaa nannie-, hí ewlé ninni-, bireká ˈgie mare hol gaa ˈgeˈgedhe. Mú argeká, d̶o mú ˈgiliˈgay, mú ˈgóó chiˈde, mú êw ˈdú moy, kieye, Ye ewchú kí hit, yie.
40018029	Máá gedech kinaal mú ˈgas met les gaa ˈdoy, mú gil ki efe, kieye, Ha ˈgorôny, ye af yíéd̶ig, ewkú ha yú ko kí higidha, yie.
40018030	Tá ííni giriká d̶o mú gaa d̶iidhe, mú eedhdhe, mú ˈbíl hiiginká gaa kaay, giri mu ˈbíl kinaal gaa yíéd̶ian-, ˈjíig ˈdaab mu bíre lulle el yé ma gáá ˈdéenyká.
40018031	Aalé gál éíy taaka gédeká mú yaalmitléél argeká, ger hí gaa ˈdeenedhe. Gaal d̶o máá kansich géde léká ˈdú sedhe, he lullé ˈdeenedhééllá mú geey.
40018032	Aalé máá kansichká gédéch geer guurá mán kinaal máádhat ali ˈdú kaay, mu ka yimieká mú geey, kieye, Kó gédéch ˈdeewal, kuun he máá ewchú ˈgie-, ye gil ki efe-, yú êw ki hayká muunîny!
40018033	Tá geerchú ko ˈdú gudhdhe háluke, kuun har geer guura hat kinaalloká gédéch ewkú ˈguoká má argisinya! yie.
40018034	Máá kansichká d̶o súm idhane, mú ˈbíl hiigin-, álle mú he il hí gaa aargiˈdo-, ˈdaab mu êw lulle yé ma ˈdéenyká ki lay.
40018035	Hát hatallóóllá in ˈJaa chia úr ijoká úba hí itín ki ekemeye. Hé kinaallá har itín nyaaramkícho hé hí ki ˈdeed̶eneyká hí ma hany-, hí gáál geer guurá ma argisinyka, Yíésu hí gáál yie.
40019001	Aalé Yíésu ˈdéé huogon hí gaa d̶uyyeká, d̶o lés Galilaaya gaa kie, lés gál Yuuˈdi giri wár Yorˈdan ˈdaatí id̶oká mé nie.
40019002	Nyésébích gud̶oká mú el gaa veere, gál fursam ˈguoká muí ál kinaal gaa bisie.
40019003	Aalé gál Farisaay ˈdáá tikiˈd Yíésu ˈdéé af kí dhaay, mú heete, kieye, Mááyab minle hát lulle d̶id̶idhan-, min hol eiy gaa gagaloká ˈdaa hemuumurit Waaˈgietka taglê? yie.
40019004	Yíésu gáál ˈdéé hol ˈdú nie, kieye, Waag les ka kuonneká hát gálaat tág niiyyeká it Warˈgat Waaˈgiet ma gaa túony? Waag máá yab ubaa máá ˈdedhito he tág niiyye muunîny?
40019005	ˈDaa kinaallá ˈdugaka in mááyab ˈjaalle ubaa ˈjielle haad̶ia, minle hol chiiˈda, gaal hullaalle tikiˈd yeedhe, Waag hí chie.
40019006	Aalé gaal hol shuunneka, gaal hé ged̶i naam muuniny, gáál gon hí tikiˈde. Aaléka, gál Waag hí hol fiiyye-, hí tikiˈd hoycheká ha máádhat hí hol eiy gaa ˈgidhîny, Yíésu hí gáál yie.
40019007	Aaléka gál Farisaay ged̶i mú yiete, kieye, Tá háteka, Móshe nyí he kí mure-, kieye, máádhat min d̶id̶idhanka, hí min warˈgat hol eiy gaa galimiká ki muro, yíel?
40019008	Yíésu gáál geey, kieye, Móshe ˈdegkícho hí d̶id̶idhannoká, iiy yíéllá he ˈdaa giri itín hí met guogoká. Tá hééllá bár héle Waag gálaat ka kuonneká hé mannay.
40019009	Tá yú íín hí geeye, máádhat har minle hí ma ˈdú herginy-, tá min d̶iidho-, min éíy taaka eetká, máá kinaallá minlé he ˈdú hergie, ad̶áábo he hile, yie.
40019010	Aalé gál láliká Yíésu geey, kieye, Har mááyab ubaa minle ˈdeemle ˈgierimle hí hatal kátaka, kalat ki ma eenka, gaalí yie.
40019011	Aaléka Yíésu gáál geey, kieye, Gálaat ˈbaal hé ˈdéé hótallá ma uriny, gál Waag hí fargogintle shiicheká tákáma hí ura.
40019012	Les hé gál yaab ka ˈdalidhe-, ˈdal mán-, ma shugunanká ˈgayyo, hé gál yááb gálaat hí d̶aaf fie-, ˈdal ˈdabe-, ma shugunanká úba ˈgayyo. Gáál ˈbáál ˈdaa Waaˈgiet ˈdugaka hé metlé he kí mure, giri ma shugunan-, ma ˈdaˈdalinyká. Tá yaalmitééllá máá hí uroká hí ura, Yíésu hí gáál yie.
40019013	Aaléka, gálaat Yíésu um niginiká ˈdu gáá eey, giri mu um met ˈdug ˈdú chichirat-, um Waag ki vivisatká, kor gál giri láliká gáál ki ˈday.
40019014	Aalé Yíésu kieye, Um haí môny, um hí ye ˈdu gáá yimet. Guch Uratiká gál hílléká hát umééllá, yie.
40019015	Mu um met ˈdug ˈdú chiichiˈdeká, d̶o ál kinaal gaa kie.
40019016	Guch gud̶o mán, máá ruorich mare Yíésu ˈdu gáá yimie, mú heete, kieye, Máá gáál he oonisúóllo, meete midhab yú ekemeye, giri yú luolmit biiyoká aargiroká? yie.
40019017	Yíésu mú geey, kieye, Háte ye hé midhabká hélle heesetéel? Máá midhabká he Waag tákáma. Har luolmit biiyoká higiloká feˈdoka, hemuumurít chíro, el gaa véer, muí mú yie.
40019018	Mu Yíésu ˈdéé hol ˈdú nie, kieye, Hemuumurit máre? yie. Yíésu mú geey, kieye, Hemuumurít giri kieye, ha máádhat chíésiny, haí hol ˈdú burúminy, ha buráany, ha máádhat hódho af káany,
40019019	ˈjaakú ubaa ˈjiekú kiikíaw, héétí máá olkú hát kúún dhúrkú hol gielallá géélneb, chieká, Yíésu hí mú yie.
40019020	Aalé máá giri ruorichká Yíésu geey, kieye, Yáá hemuumuritééllá lulle ki yaal. Meete éíy taaka laʼ, yú ma ekêny? yie.
40019021	Aalé Yíésu mú geey, kieye, Har he lulle tág gaa taalloká feˈdoka, sí, hé kua ˈgayyoká el gaa mádish, bírellé hí yé gáá ˈdiiyyoká gál he maamanká eiy gis, hát kinaallá in kamúr úratíá ká ˈgayya. Hééllá d̶usicheka káde, ye el gáá véer, Yíésu hí mú yie.
40019022	Máá giri ruorichká ˈdeeny Yiesúúl maaleká máá kamúrut ke yeetká geer hí gaa ˈdeenedhe, d̶o ali gaa sedhe.
40019023	Aalé Yíésu lalille geey, kieye, Yú hí hé ˈdúwaká geeye, máá kamúrutká Guch Uratiká higiloká, ebá fargogóon!
40019024	Yú ged̶i hí geeye, máá kamúrutká Guch Waaˈgiet higiloká hé tág fargogo! Galt hirich íllé ninniká nannaatoká úba hí hawul ˈdú man, yie.
40019025	Mú lalille ˈdeenyéél maaleká súm gil hí af fame, kieye, Tá aaléka gálya rubach aargira? yie.
40019026	Yíésu gáál gaa dhaay, gáál geey, kieye, Yaalmitééllá hé gálaat hí hát gaa mán, tá Waag hé he lulle hát gaa ˈgayyo, yie.
40019027	Aalé Bétiro Yíésu geey, kieye, Tá nyííni nyí hékínyo lulle hayche-, nyí ko el gáá veeˈdééllá, hé nyí aargiˈdaká meete? yie.
40019028	Yíésu lalille geey, kieye, Yú hí hé ˈdúwaká geeye, af giri lés kaanaká ka chiimeto-, yáá Iny Máádhátallá kara chia guchiká ˈdug ˈdú yíéd̶ianká, it hí ye el gáá veeˈdééllá úba karm guguchi-, tomon tikiˈde a naamaká haí ˈdú yíéd̶ianna, giri hí é meet tomon tikiˈde anaama-, Yisirayelká met ki ˈgiiyyaká.
40019029	Ameeny máá ˈdaa meenychúka ényle yíekaʼ, nyaaramle yíekaʼ, ˈjaalle yíekaʼ, ˈjielle yíekaʼ, umle yíekaʼ, tá léslé fafuoká yíekaʼ hayoká, héllé hay kinaallá hé éíy taaka hat kinaallo-, hí af ˈdú gíri-, kúˈd nyuoroká hai aargira. Héétí mu luolmit biiyoká hai aargira ubaa hai gaa yíéd̶ima.
40019030	Tá gál burnay-, káánalka biiy met ˈgieká bár ˈdaatika biiy el hai ki maada, héétí gál burnay-, káánalka biiy el ˈgieká bár ˈdaatika biiy met hai ki maada, Yíésu hí gáál yie.
40020001	Aalé Yíésu gáál hibééllá geey, kieye, Guch Uratiká héllé hol ki égká he yaalmit máá lésle ˈguor saanoká hí gaa ˈgie-, bur a midhab kie-, gál hí léslé kinaal hujich gaa nannuoká ˈgas ˈgeˈgedheká.
40020002	Aalé máá kinaal gáál argeká, mu bíre taata-, hújíchle kulich hí tikiˈdeká gáál hol ki geey. Mu bíre taata kinaal gáál hol af gáá maaleká, gáál les hurt ali ˈdú fie.
40020003	Mu kúlích tikiˈde kinaallá aadh ˈgas sed̶ ˈdoyyeká, kie, sedhe, ál gálaat hí shokodaam hol gaa higiatká gál hí ˈgie-, hujich mánká arge.
40020004	Mu gál kinaal geey, kieye, Itín úba sedhíe, lés chia saanoká hujich gaa náa, símískícho hollo yú hol ˈdu gáá nannaa, gáál yie.
40020005	Gál kinaal d̶o sedhe. Aalé mu kúlích tikiˈde kinaallá aadh ˈgas le ˈdoyyeká ged̶i kie, gál he argeká lésle ali ˈdú fie. Mu aadh ˈgas saal ˈdoyyeká úba kie, gál he argeká hát tikiˈde kinaal geey.
40020006	Aalé mu aadh ˈgas he tomon a takach ˈdoyyeká ged̶i kie, gál éíy taaka hujich mánká arge, gáál yiete, kieye, Háteka kúlích gaa ˈdéral, hí ál ˈgiiyya-, hé níínní hí nanniyya mánnal? gáál yie.
40020007	Gaal mú ˈdéé hol ˈdú nie, kieye, Hujicho máá hí nyí ki veereká man, gaalí mú yie. Mu gál kinaal geey, kieye, Itín úba sedhíe, lés chia saanoká hujich gaa náa, gáál yie.
40020008	Aadh he gaanateká, máá lesléká gál hí lésle hujich gaa nannuoká máá hí mé ki yaalká vie, mú geey, kieye, Gál hujich nieká hol ˈdú veʼ, gáál símísle hol ˈdú naʼ. Gáál bíre shigichoká gál giri biiy el ˈdaˈd hujich ka hileká mé gáá kúo, tá ˈjíig gál bur a midhab hujich mé gáá kodhdheká yé ˈdú ˈdé, muí mú yie.
40020009	Aalé gál giri aadh ˈgas tomon a takach hujich ka hileká ka yimieká, máá giri gál hujichká mé ki yielká hí bíre taat eiy shie.
40020010	Aalé gál giri bur a midhab hujich gáá nieká ka yimieká, hát he tawueká bírekínyo afo gaalí ˈdú fafaa, he yie. Kor íín úba lúl gaalí bíre taat eiy shie.
40020011	Gaal bíre taat argeká d̶o máá les léká buony ˈdú sisite,
40020012	kieye, Gál hujich biiy el ˈdaˈd ká hile-, aadh ˈgas tikiˈd tákámle hujich gaa nieká ubaa nyííni nyí kúlích gaa ˈdérallá aadh ki ˈgeseteká har nyí tikiˈd hóychia! gaalí yie.
40020013	Máá les léká máá hí ged̶ieká geey, kieye, Sheelech! Yáá ko mé les ma ki tíiny. Muun bíre tikiˈde hújíchle kulich hí tikiˈdeká ke hol af gáá maale, muunîny?
40020014	Símískú aˈdáble hé argiyye kinaallá, sí. Yáá máá biiy el ˈdaˈd hujich gáá kaayká aˈdáb kuun ko shíéllá kí muˈde.
40020015	Ye dhaaycheká yú yáá birechú hát fedoká he ma gaa mumurîny? Tá geer gaa midhant chia ko hinááf gaa koyye? muí mú yie.
40020016	Aaléka, hát tikiˈdééllá in gál biiy el ˈdaˈdká hí biiy met ki maada, gál biiy metoká hí biiy el ki maada, Yiesu hí gáál yie.
40020017	Yíésu Yerúsalem sesemeká lalillé tomon a naamaká taak eedhdhe, gáál geey, kieye,
40020018	Bá dhaayyíe, muun Yerúsalemo ke seseme. Ál kinaallá yáá Iny Máádhátallá gál gugud̶o-, suoryoká ubaa gál gálaat nyatalaam oonisuoká gíl geer ha gaalí ye gaa kakaa, gál kinaallá kúfach hai ye ki muura.
40020019	Gaal kídh gíl geer hai ye gaa kakaa, giri gál kinaal ye ˈdú kosolon-, ye tuuˈd ki tuuno-, ye ˈgór d̶arám yaalká ˈdú yegeská. Tá kúlích ki sed̶eká sídhchú ged̶i hollo ye hol ˈdu gáá naata, uushich yé ha yú gáá ˈdeeme, Yíésu hí gáál yie.
40020020	Aalé hele Dhebeˈdaya ubaa ˈjielle Yíésu ˈdu sedhe. Hele Dhebeˈdayáál ˈjielle Yíésu met les kurram gaa ˈdoyye, mú gil ki efiyye, giri mú he rogononnoká.
40020021	Yíésu min heete, kieye, Meete feˈde? yie. Min mú ˈdéé hol ˈdú niiyye, kieye, Ye ˈdéé met gaa éew, af giri kara kua guchiká ˈdú yíéd̶iannoká um chiallá mú tikiˈd hí ko gíl ˈdaa naaniet yíéd̶uo, máátí hí ko gíl ˈdaa ˈjíbach yíéd̶uo, mú chie.
40020022	Yíésu gáál geey, kieye, Itín it hé hí rogononnoká muog. It kulu manyjasiny yú ál ˈjob igianallá úba hí igiannoká uˈdâ? yie. Aalé min helelle kieye, Nyáá nyí uˈda, yie.
40020023	Yíésu gáál geey, kieye, Hé ˈduwa, kulu chiallá úba haí igianna, tá gíl ˈdaa chia naanietká ubaa gíl ˈdaa chia ˈjíbachká yíéd̶inyle, hé yú ma ká mumuriny. Alb kinaallá hé gállé ˈJaachú hí tág ki nieká ˈgayyo, Yíésu hí gáál yie.
40020024	Gál láli tomonatí héél maaleká, gaal gál naama-, hol nyaaramatí ˈdú idhane.
40020025	Aalé Yíésu gáál lulle hol ˈdú vie, kieye, Itín kidh gállé kaansúo-, hí met ki ˈgieká hát hí he ki mumuroká it óg. Héétí, gál gálaat he ki mumuroká hát guguchle gálaat aargisuoká it úba óg.
40020026	Tá itín ˈdaakíchoka, he hé hát kinaallá muuniny. Hurtkíchallá máá gúch fedoká, hí máá hí met gaa kekeen-, hí hujich kí nannuoká yeet.
40020027	Hurtkícho máá máá méte yegetká fedoká, hí gédéchkícho yeet.
40020028	Hééllá he ˈdaa giri yáá Iny Máádhátallá hújích gálaat hí ye ki nannuoká ma ˈdu gáá yímen, gálaat hujich ki nannuoká ˈdu gáá yimie. Yú ka yimíéllá gálaato sídhchú ˈdú silmia, giri gálaat ririanká, Yíésu hí gáál yie.
40020029	Yíésu ubaa lalille ˈjien Yeriko gaa kekemeká nyésébích ilishká hí el gaa veere.
40020030	Gál naama-, in maaman-, ˈgierich af tól ki ije mare Yíésu ali see maaleká d̶o kúóˈd ˈdoy, kieye, Máá Gud̶o, Iny ˈDawuˈdallo! Geer hí ko nyí ˈdú guat! yie.
40020031	Gálaat gáál af ki ˈday, kieye, Shab yiedhíe! yie. Gaal íín d̶o ged̶i súm kúóˈd ˈdoy, kieye, Máá Gud̶o, Iny ˈDawuˈdallo! Geer hí ko nyí ˈdú guat! yie.
40020032	Yíésu ali ki ˈdie, af helie, gáál heete, kieye, Meete yú hí ki ekemeye hí feˈde? yie.
40020033	Gaal kieye, Máá Gud̶o, nyí biiy gaa aargiˈdaká nyí feˈde, gaalí yie.
40020034	Yíésu gáál geer hí ˈdú gudhdhe, d̶o gáál in gaa chiichiˈde, ál tikiˈde kinaallá gaal d̶o biiy gaa arge, mú el gaa veere.
40021001	Aalé Yíésu ubaa lalille he Yerúsalem kí ˈjobondhe-, ény Bed̶efege gúmlé gaalí Gúm Saano Salab-, yegetká álle ka ˈdoyká, mu lalille naam ali fie,
40021002	kieye, Ény gáál met gaa ijóóllá sedhíe, é hí hilleka ˈguol ubaa kírífínylé gaalí hiigidheká haí aargiˈda. ˈGuol ubaa kírífínyle ka fuˈdíe, ye shuu ˈdu gáá yiedhíe.
40021003	Har máádhat hí yieteka, Máá Gud̶oká hí fede, yiedhíe. Hát kinaallá hí chieka, d̶o ha gaalí kí hay, Yíésu hí gáál yie.
40021004	Hééllá hatallá ˈdíéllá he giri ˈdeeny máá Waag hí ˈdeem ka shigicheká hí ˈdiiyimeká ˈduuwawká, giri kieye,
40021005	Ini Siyon hatallá geeyyíe, Bá dháash, kánsíchkú hé ko ˈdu gáá yimie. Mu hé tág abunaʼ, mu hé ól kírífínyiká ˈdu gáá yíéd̶ie, yieká.
40021006	Aalé gál láliká sedhe, hát Yíésu hí geeyká ˈgásle nadhe,
40021007	ˈguol ubaa kírífínyle hol fadhdhe, Yíésu ˈdú ˈdeey. Aalé gaal ˈguol ubaa kírífínyle d̶afaraam gole, Yíésu d̶afaraam kinaal ˈdú yíéd̶ie.
40021008	Nyésébích ilishká d̶afaraam ˈgierich gaa gole. Gáál ˈdáá tikiˈd kulidh ká muˈde, kulidh ˈgierich af gaa gole.
40021009	Nyésébích gálaat mú met ubaa mú el gaa igireká af úr ki eey, kieye, Iny ˈDawuˈd kí meeyo! Máá meeny Máá Gud̶o Waag kí yimíéllá ebá Waag hí ˈdú ˈguunúánne! Waag Úr Id̶oká hé gáál ˈdú ˈjiiyye! gaalí yie.
40021010	Yíésu he ˈjien Yerusalem mé gáá hileká, gál ˈjien kinaal gaa ijeká warchane, kieye, Hééllá mááya? yie.
40021011	Nyésébích Yíésu hol ˈgieká ˈbaal kieye, Hééllá máá Waag hí ˈdeem ka shigicho-, Yíésu lé-, máá ény Nasaret-, Galilaayaká, yiegie.
40021012	Aalé Yíésu ˈBíl Waaˈgiet náble hile. Mu gál náb kinaal shokodaam gaa higidhdhe-, ubaa shokodaam gaa mamadieká ˈbaad ki arie. Mu karm gaalí birm ˈdug eiy gaa fufumieká ubaa karm gál hóle suoryamká ka mamadieká hí ˈdú ijeká abuunam mure,
40021013	gáál ki ˈday, kieye, Waag hé Warˈgatle gaa hoteká kieye, ˈBílchú hí ˈbíl Waag visan yeet, he chie. Tá har hí ál gál buraa léká hod̶ichaa! gáál yie.
40021014	Aalé Yíésu ˈBíl Waaˈgiet gaa ijeká, gál in maamanká ubaa gál ˈgas maamanká hí ˈdú sedhe, gáál muí bisie.
40021015	Gál gugud̶o-, suoryoká ubaa gál gálaat nyatalaam oonisuoká hé gálaat af ˈdaˈdabsuo-, Yíésu hí eekemeyká ubaa um ˈBíl Waaˈgiet kinaal geer koˈdam gaa ˈdarame-, kieye, Iny ˈDawuˈd kí meeyo, yiegieká argeká, d̶o idhane.
40021016	Gaal d̶o Yíésu heete, kieye, Kó hé um hí hogodhóól maallô? yie. Yíésu gáál ˈdéé hol ˈdú nie, kieye, Iiy-hí, yáá maalo, tá itín it ˈdeeny Warˈgat Waaˈgiet hí hote-, giri kieye, Um ubaa um nigini-, ot ˈdoˈdosotká ko agerle ki memeychoká kó muote, chieká ma túony? gáál yie.
40021017	Aalé Yíésu d̶o gáál in ká kie, ˈjien Yerusalem yé gaa ˈdie, ény Bedhene mé nie, ál kinaal gaa rafe.
40021018	Yíésu bur af midhab ˈjien Yerusalem hol ˈdu gáá nanadheká geer hí gaa boloy.
40021019	Mu kinnach ˈgierich atól gaa arge. Mu kinnach af ˈdú tameká, kinnach nee tákáma, hé erbit tikiˈd úba mán. Aalé mu kinnach geey, kieye, Kuun taalle bííyyo kó ged̶i um ma lalaminy, yie. Kinnach d̶o ali gaa gogoy.
40021020	Aalé gál láliká héél argeká he af ˈdabe, kieye, Kinnach d̶o har gogobaa! yie.
40021021	Yíésu gáál geey, kieye, Yú hí hé ˈdúwaká geeye, har hí Waag iiy yeen ká ˈgayya-, hí ger totom ma gaa ˈgiˈgisanka, it hé yú kínnáchallá ki hodhééllá tákámle ma ekemeny, gúmallá úba hí geeyche-, Siléew, hol bás ki lab, hí chieka, he d̶o hát kinaal hai ˈdie.
40021022	He lullé hí Waag ki vivisata-, hí Waag rogononnoká hát hí aargiˈdoká hí iiy chieka, haí aargiˈda. Yíésu hí gáál yie.
40021023	Yíésu ˈBíl Waaˈgiet ged̶i hile-, gálaat he oonisieká, gál gugud̶o-, suoryoká ubaa gál káruká hí heete, gaal kieye, Kansim mááya kuun hí hééllá ki ekemeyche? Tá mááya ko kansimééllá shie? gaalí Yíésu yie.
40021024	Yíésu gáál ˈdéé hol ˈdú nie, kieye, Ebá yú hí úba ˈdéé umut tikiˈd ká heete! Har hí ˈdéé hélle ye hol ˈdu gáá niiyyeka, af kinaalka hééllá kansim yú ki ekemeyoká máállé hí ye ká shieká úba ha yú hí ká ged̶ia, gáál yie.
40021025	Aaléka, Yíésu gáál yiete, kieye, Yuána bie gím nímle ále he yé gáá ˈdiiyye? Waago he yé gáá ˈdiiyyee? Ebá gálaato he yé gáá ˈdiiyye? yie. Aalé gál muí heeteká tákámle hol geey, kieye, Waago he yé gáá ˈdiiyye ke yieka, mu hai gáál ká hegete, Tá háteka hí mú af iiy ma chéenal? ha muí gáál yeedhe.
40021026	Har ke kieye, Gálaato he yé gáá ˈdiiyye, ke yieka, gálaat ˈdaa giri lulle Yuána hát máá Waag hí ˈdeem ka shigicheká onnoyká muun gáál he má ki ekemeyo? gaalí hol yie.
40021027	Aalé gaal Yíésu ˈdéé hol ˈdú nie, kieye, Nyáá nyí muog, gaalí yie. Aalé Yíésu gáál geey, kieye, Af kinaalka, yáá kansim hééllá ki ekemeyoká máállé hí ye ká shieká úba hí ma ká ged̶iny, gáál yie.
40021028	Aalé Yíésu gál gugud̶o kinaal heete, kieye, Hibééllá tawunykíchoka, háteeye hí ká dhaˈgasanna? Mú tikiˈd nyígéény hí naama. Mu iny erkob-, he af kí ˈdieká geey, kieye, Inychú, kúlíchallá lés kúnnaa saanoká hurt sí, hujich naʼ, yie.
40021029	Iny kieye, Yáá ma uriny, yie. Kor waaséél kasle hol gaa lay, sedhe, hujich nie.
40021030	Aalé mu iny ki naamaká ˈdú sedhe, íny hát tikiˈde iny erkobká geeyká geey. Iny kinaal kieye, Taglé Baabá, yie. Kor hé ma síen, hujich ma níiny.
40021031	Aaléka, gál hol nyaaramallá mááya hát ˈjaalle hí fedeká ˈgíéríchle nadhe? Yíésu hí gáál yie. Aalé gál gugud̶o-, suoryoká ubaa gál káru muí ged̶ieká mú ˈdéé hol ˈdú nie, kieye, Iny erká, yie. Aalé Yíésu gáál geey, kieye, Yú hí hé ˈdúwaká geeye, gál gálaat birm gaa gugusat-, muom kokuoká ubaa gál bábaská Guch Waaˈgiet met haí higila.
40021032	Yuána ka yimieká ˈgíérích ˈdúwa-, hí nannaatoká hí ged̶ie, kor itín it mú af iiy ma chéen, gál bábaská ubaa gál gálaat birm gaa gugusatká in hí af iiy yie. Hé kinaal úba hí argiyyeká, it kaskícho hol ma gaa lâny, hí mú af iiy ma chéen, Yíésu hí gáál yie.
40021033	Aalé Yíésu ged̶i gáál geey, kieye, Ebá hib he hol ki ekenyallá úba nee kóo. Máá leslé mare lésle ˈguor saano vinnaká gaa fie, tá d̶ír ki ˈdisse. Mu les hurt ˈguoˈd gaalí saano gaa ˈduˈduoká gaa ˈgodhe, konnoch úba les gaa ˈdisse. Aalé mu gál les ˈdeˈdeen-, aadh ˈdaatika saano hisseka mú hol saano ki léká les af id̶ie, d̶o kie, lés eiy mé nie.
40021034	Aalé aled̶ud̶ugul gaalí saano vinna gaa babaatká ali kí ˈdiiyyeká, máá les léká gedelle gál les af id̶ieká ali ˈdú fie, giri gál kinaal géde saano ˈbáál ka shiguo-, gede mú saano ˈdu gáá siidhoká.
40021035	Aalé gál muí les af id̶ieká gál géde kinaal hol ˈdú ˈgiiliˈgay, mú tikiˈd tune, mú tikiˈd yies, mú tikiˈd waar ki tune.
40021036	Máá les léká ged̶i gede éíy taaka, gede erká ˈdú ilishká ali fie. Gál muí les af id̶ieká gál kinaal hát tikiˈde he gede erkobká ki ekeyká gedéél úba ki ekey.
40021037	El ˈdáˈdle mu inyle ali gaa kaay, tawunyleka, Inychú ha gaalí kiadha, he yie.
40021038	Aalé gál giri muí les af id̶ieká mú inyle argeká hol geey, kieye, Máá lesallá léká inylé hí aˈjibaatle higiloká hállá. Ka yimedhíe, kí mú yees, kí lés lilet, gaalí hol yie.
40021039	Gaal d̶o íny hol ˈdú ˈgiiliˈgay, íny les hurt yé gaa ˈdeete, íny d̶ír sug ki yies, Yíésu hí gáál yie.
40021040	Aaléka, Yíésu gáál yiete, kieye, Máá les léká ká yimieka, gál he les af id̶ie kinaallá háte he kokoo? yie.
40021041	Gaal mú ˈdéé hol ˈdú nie, kieye, Mu gál nyuogim ˈguo kinaallá hai bed̶ita, gál éíy taaka hí lésle ˈdeˈdeen-, saano hisseka mú saano lésle ˈdáá shiguoká les af hai id̶imia, gaalí yie.
40021042	Yíésu gáál geey, kieye, Tá ˈdéé hót Warˈgat Waaˈgiet gaa id̶o-, giri kieye, Wár gál é ˈdiˈdisoká hí d̶iidheká hé ˈbíl árle yie. Wár kinaallá Máá kúnnaa Gud̶o Waago hí hát kinaallá koy. Yaalmit ke il ki argóóllá ebá gáál af gil fafaa! chieká it ma túony?
40021043	Aaléka, yú hí geeye, itín Guch Waaˈgiet haí gaa ˈgiisata, Waag Guchle gál saano ˈdúwaká hí yé gáá ˈdeˈdeenká haí liiledhe.
40021044	[Máá wárallá ˈdú ˈduoká hai ˈgeeˈgee, tá máá wárallá hí ˈdú ˈduoká hai ˈbiirteedhe, Yíésu hí gáál yie.]
40021045	Aalé gál gugud̶o-, suoryoká ubaa gál Farisaay hibano-, he hol ki ekenyallá Yíésu gaa maaleká, gaal hát muí hélle hogodhoká kimite.
40021046	Aalé gaal ˈgíérích Yíésu ki ˈgiiliˈgawká hol gaa ˈgeˈgedhe, kor gaal nyesebich kiadhe, ˈdaa giri nyesebich Yíésu máá Waag hí ˈdeem ka shigichoká ka dhaˈgameká.
40022001	Yíésu ged̶i gálaat hát hibiet-, he hol ki ekenyká he onisie, kieye,
40022002	Guch Uratiká yaalmit ki égká he hát máá kansich een inyleka gálaat gólol tág ki koyká he ká taalla.
40022003	Aalé gólol he hí kóony yieká, mu gedelle gál gaalí kiereká ali ˈdú fie, kor gál he kiere kinaal hí gaa d̶iidhe.
40022004	Aaléka, mu ged̶i gede éíy taaka geey, kieye, Sedhíe, gál gaalí kiereká hatallá geeyyíe, Gólol yáá hí tagano kí koy, yáá aarchú ubaa yier chia gegiyyeká yies, he lulle yáá tagano koy, ka yimedhíe, gololtíe, gáál yiedhíe.
40022005	Kor gál gaalí kiereká hé kiermit gaalí kiereká hol ma héésen, gaal d̶o hujichaamle met veere, máátí léslé fafaatká bííyle mé nie, máátí shókódíchlé hol gaa mamaduoká hújíchle mé veere.
40022006	Gállé hí gáá ˈgiteká máá kansichká gedellé kinaal ˈgiiliˈgay, gáál manyjasie, gáál yies.
40022007	Aalé máá giri kansichká idhane, yuoyle ali fie, yuoy gál giri mú gedelle yieská beesete, gáál ényle ˈjiet gaa veeˈde.
40022008	Aaléka mu gedellé he hol af ijeká geey, kieye, Golol hé tág ˈdie, kor gál yú kiereká hé ˈdúúw ˈdabe.
40022009	Sedhíe, ˈjien hurt nadhíe, ameeny gál hí argiyyaká geeyyíe, gaal hí gólol ká yimet, yiedhíe, muí gáál yie.
40022010	Aalé gál gédeká kie, ˈjien hurt mé nie, gaal mu mídhab yíekaʼ, mu ˈdéen yíekaʼ he argeká lúl af ká tadhdhe, gólol álle d̶o gaalí koch yie.
40022011	Aalé máá giri kansichká ál gálaat hí gólol gaa kokoeyká sedhe, giri gáál af kí ˈdeˈdeenká. Mu gáál hurt kí ˈdieká, mu máá d̶afaraam gálaat hí kúlích eenká gaa fafaatká ma ka fáanká arge.
40022012	Aalé mu máá kinaal geey, kieye, Musó! Kuun gólólallá hát máre álle ká chimie, kor d̶afaraam kúlích eenká ma ka fáan? yie. Aalé máá kinaal ˈdeeny mú hol ˈdú nannuoká ˈdabe.
40022013	Máá giri kansichká d̶o gállé gédeká geey, kieye, Máállá gil ubaa ˈgas hiigidháa, mú baaˈd gaa ong'oˈde-, álle gálaat hí gaa bebeen-, hí kach hol af met gaa ˈginianatíá ki láa, yie, Yíésu hí gáál yie.
40022014	Yíésu hibéél beeteká gáál geey, kieye, Gál ilishká hé Waag hí kieˈde, kor gál muí waaˈdeká hé iraam mánká, gáál yie.
40022015	Aalé gál Farisaay taak yíé ˈdie, ˈdeeny mú af ki raraat-, mú ˈdú ˈgiiliˈgawká hol af gáá koy.
40022016	Gaal gállé láliká ubaa Heróˈde gállé hí ˈdú ijoká Yíésu ali ˈdú fie, gaal Yíésu geey, kieye, Máá gáál he oonisúóllo! Kuun hát máá hé ˈdúwaká hogodhoká tág nyáá nyí óg, ˈgierim Waaˈgiet hát ˈduwantiká kuuní ˈdiyeenne, kuun kó ˈdeeny gálaat el ma gaa igiriny, gálaat hol eiy ma gaa nanniny.
40022017	Ebá nyí ka géesh, háte dhaayche? Káísar ki gibíre ki gugusoká taglée, ebá hé tagle muuniny? gaalí yie.
40022018	Aalé ˈdaa giri Yíésu gáál d̶id̶amle ógká, kieye, It hol egeyye-, hí he lúl ógal! Háteka hí ye ka raatéel?
40022019	Ebá bíre gusachiet-, Káísar hí muun gáál gaa gugusatká ye tikiˈd kí helía, yie. Aalé gaal mú bíre tikiˈd ki helie.
40022020	Yíésu gáál heete, kieye, Birééllá gách ubaa hedh hí gaa yaalallá hé mááya? yie.
40022021	Gaal Yíésu ˈdéé hol ˈdú nie, kieye, Hé Kaisar, yie. Aalé Yíésu gáál geey, kieye, Hé Kaisar máállé Káísar shía, hé Waag hí léká Waagle shía, gáál yie.
40022022	Gaal Yíésu ˈdeenyléél maaleká ˈdéé af ˈdabe, d̶o mú hay, ali gaa sedhe.
40022023	Kúlích tikiˈde kinaallá gál Saˈdukaay giri kieye, Gálaat gál mán yeetká hé sidhamle hí hol ma ˈdú gáá nannaan, uushim yiem ma gáá ˈdeˈdeminy, yegetká Yíésu ˈdéé hót ˈdú gáá eedhdhe.
40022024	Gaal kieye, Máá gáál he oonisúóllo, Móshe kieye, máádhat eedhdhe-, tá hátlé um ma ˈdálinyká mán yieka, mú nyárle hí min kinaallá eet, hí mú um kí ˈdalo, he yie.
40022025	Aaléka, gál yááb hol ki ˈdalidhe mare tiiya. Máá erká min eedhdhe, hátlé ma nyiˈdísinyká mán yie. ˈDaa giri mu um ma ˈdálinyká min mú nyárlé hí elloká kí ˈgisate.
40022026	Mú nyárlé kinaal hátlé um ma ˈdálinyká úba mán yie. Máá kinaal nyárlé hí ˈgar yielká min kinaal úba eedhdhe, kor hátlé um ma ˈdálinyká úba mán yie. Yaalmitééllá gaal lullé hol ki ˈdalidhééllá mé gáá ˈjeeˈjeenne, ˈjíig máá ki tiiyaká d̶ig.
40022027	Min íín úba el ˈdaal mán chie.
40022028	Aaléka, ˈdaa giri min gál hol ki ˈdalidhe-, tiiyyáállá lúl hí shuunneká, af giri gál kufeká uushim yiem gáá ˈdeˈdeenká minnééllá gál tiiyyáállá mááya hí le? gaalí yie.
40022029	Aalé Yíésu gáál ˈdéé hol ˈdú nie, kieye, Itín Warˈgat Waaˈgiet ˈdeenyle ubaa Waag fargogintle ˈdaa giri hí muogká in hí hééllá ˈdeeneyche.
40022030	Af giri gálaat uushim yiem gáá ˈdeˈdeenká hé máá níínní egeet-, ubaa gaalí egeetká mán. Af kinaallá gaal hát Waag gállé ˈgasso-, urruká hai yeedhe, gaal hé ma shugunan.
40022031	Itín gálaat uushim yiem gáá ˈdímle ˈdaalleka, it hé Waag hí hoteká Warˈgat Waaˈgiet ma gaa túony? Waag hé kieye,
40022032	Yú he Waag Abiraayam, Waag Yisak, Waag Yakob, ma chéen? Waag gállééllá har úba káána kis kufeka, hé luolmít hí gaa id̶o, ˈdaa giri Waag gálle gál kúfach gaa yíéd̶ianká muuniny-, luolmit biiyoká gaa yíéd̶ianká, Yíésu hí gáál yie.
40022033	Nyesebich ˈdeenyéél maaleká, Yíésu he onisinyle af ˈdabe.
40022034	Gál Farisaay Yíésu hát gál Saˈdukaay a mé ki ˈjie-, maaleká hol shaalle, mú ˈdu gáá kie.
40022035	Aalé gáál máállé súm hemuumurit Waag hí Móshe ka shiicheká óg mare ˈgíérích he Yíésu ki raraatká Yíésu yiete, kieye,
40022036	Máá gáál he oonisúóllo! Hemurit máre súm hemuumurít lulle met id̶a? yie.
40022037	Yíésu mú ˈdéé hol ˈdú nie, kieye, Hemurit giri kieye, Máá Gud̶o Waag kuaká geerkú lulle ki géélneb, hodhinkú lulle ki géélneb, tawunykú lulle ki géélneb, chieká.
40022038	Hemuritééllá in súm fargogo, hemuumurít lulle met id̶a.
40022039	Hemurit ki naamaká ubaa hemurit erkoballá he hol ˈgas ki see. Hemurit ki naamáállá kieye, Máá olkú hát kúún dhúrkú hol gielallá úba géélnebo, he chie.
40022040	Hemuumurit naamáállá ííni hemuumurit gud̶óótíá ubaa hé gál Waag hí ˈdeem ka shigicheká hí huogodheká lúl hí gáá kuonme, Yíésu hí gáál yie.
40022041	Gál Farisaay hátlé ali ˈgieká Yíésu hí yiete,
40022042	mu kieye, Ebá yú hí heete! Máá Waag hí kansím koyye-, Messíya lééllá he iny mááya? yie. Gaal mú ˈdéé hol ˈdú nie, kieye, Messíya he Iny ˈDawuˈdo, gaalí yie.
40022043	Yíésu gáál geey, kieye, Tá háteeye ˈDáwuˈd af giri Hím Naasan Waaˈgiet hí ˈdéé ka shigicheká kieye, Messíya he Máá chia Gud̶oká, yíel?
40022044	ˈDáwuˈd ˈdaa Messiyaka kieye, Máá Gud̶o Waag hé Máá chia Gud̶oká geey, mu kieye, ˈDaab gál ko ka kídhká yú ko ˈgas gim ma fíinyká, ye gíl ˈdaa naanietallá yíéd̶ig, he mú yie, ˈDáwuˈd hí yie.
40022045	Aalé ˈDáwuˈd Messíya Máá chia Gud̶oká in yeedhe háluke, háteeye ged̶i Messíya hí iny ˈbíl íl ˈDawuˈd cheedhe? Yíésu hí gáál yie.
40022046	Yíésu gáál ˈdeenyéél yieteká, hé máá níínní hí ˈdéé af hol ˈdú nieká mán. Ameeny kinaallá gaal hé máá níínní ged̶i úba Yíésu yieteká mán.
40023001	Aalé Yíésu nyésébích gálaat ubaa lalille geey,
40023002	kieye, Gál gálaat nyatalaam oonisuoká ubaa gál Farisaay hé kara kansimo Mosheká ˈdú yíéd̶ie.
40023003	Aaléka, hé gaalí geeyoká lulle chiˈdíe, el gaa veerée. Tá hé gaalí ekemesetká haí el gaa véériny, ˈdaa giri gáál íín hé hí oonisuoká el ma gaa igirinyká.
40023004	Gaal ilsh gud̶o-, gálaat héf ki chegeská he gálaat ˈdú id̶imia, kor gaal íín hé gúmúríny tikiˈd úba ma helminy, ilsh kinaal gálaat ma ˈdú chichiran, ma sisin.
40023005	Gaal íín héllé lulle ˈdabaan he ekemesetká gálaat hol aargisuoká he fede. Gaal saaw ˈdéé hót Waaˈgiet ˈgayyo-, he met bala ki higisatká ebá gugud̶áan! Héétí halum gáál d̶afaraamle ki ˈgiiyyoká ebá ˈdeˈdíer!
40023006	Gálallá alb he koonyietká albléká alb gál ˈduuˈdúwaká he hol ki fede, ubaa ény ˈdiiyiminyká karm biiy metoká ˈdú yíéd̶ianká he fede.
40023007	Gálallá alb hoyyoká gaalí naa gaa yeget-, gaalí veveen-, Gál kínyaa ˈduuwˈdúwáállo gaalí yegetká he fede.
40023008	Itín ˈdaa giri máá kíchia hí af tatuoká tikiˈde-, tá lulkícho hí hol nyaaramká, haí hol vevéminy, Máá kínyaa ˈdúwáállo, hí hol chégen.
40023009	Aalé ˈdaa giri ˈJaakícho tikiˈde-, Waag Úr Id̶oká tákámaká, haí lésallá máádhat ˈJaachú gaa chéen.
40023010	Héétí ˈdaa giri máá kíchia hí he oonisuoká tikiˈde-, Máá Waag hí kansím koyye-, Messíya lééllá tákámaká, ha itín mú tikiˈd gálaat hí vevéminy, Máá nyí he oonisúóllo, gaal hí yégen.
40023011	Itín máá kíchia méteká hí gédéchkícho yeet.
40023012	Máá hol egewká Waag ˈdúúw haí rianna. Máá hol ˈdúúw rioká Waag haí ˈduuwaycha, Yíésu hí gáál yie.
40023013	Yíésu ged̶i gáál geey, kieye, It gálaat nyatalaam oonisicháállo ubaa it gál Farisaayallo, he ebá hí ki ˈdéen! It hol ˈdug gáá sasalláal! It gálaat Guch Waaˈgiet hilít gáá moyche! Itín dhúrkícho it Guch Waaˈgiet hilít hol ká riate, héétí it gálaat Guch Waaˈgiet hilít ka riate.
40023014	[It gálaat nyatalaam oonisicháállo ubaa it gál Farisaayallo, he ebá hí ki ˈdéen! It hol ˈdug gáá sasalláal! It ˈdeg híyeská tagano ki ˈdiiyye, hí ˈdég ˈjienle af ki riiriate. It gál ˈduuˈdúwaká hol hoyche-, hí waag visan met ˈdeˈdierká viivisatáállá, aaléka, hé ˈdeewká il haí aargiˈda.]
40023015	It gálaat nyatalaam oonisicháállo ubaa it gál Farisaayallo, he ebá hí ki ˈdéen! It hol ˈdug gáá sasalláal! Itín súm siem basso-, ubaa lesiet-, met ˈdeˈdierká hí seseenne, giri máádhat har úba tikiˈd kátaka, hí lalaataká. Kor máá hí argiyya-, hí ka ennuoká hí ˈded̶eneyche-, hí mú ˈjiet biiyo-, manyjanyietká veelle hod̶icha-, mu d̶o súm hí a mé ˈgiisatal!
40023016	It gálaat met ki ˈgiiyya-, in maamanal, he ebá hí ki ˈdéen! It gálaat ged̶icha-, kieye, Máádhat ˈBíl Waaˈgiet ˈdodhdheka, ˈdoon kinaal hé káta mán, hí cheget-, kor máádhat hórkí ˈBíl Waaˈgiet ˈdodhdheka, ˈdoon kinaal hí ki ˈdúwáal!
40023017	It in maaman-, d̶éesal! Hé máre súm fargogo? He in hórkí fargogiyyaa? Ebá he ˈBíl Waaˈgiet hórkí kinaal ˈduuwasichoká fargogo?
40023018	Héétí hí kieye, máádhat he kúb suoryoká ˈdodhdheka, ˈdoon kinaallá hé kátaká mán, hí chegedhe, kor hé shiicho gálaat hí Waag shie-, kúb suoryoká ˈdú ijoká, máádhat hí ˈdodhdheka, ˈdoon kinaal hí hé ˈdúwaká chegetóol!
40023019	It in maamanal, hé máre súm fargogo? He in hé shiicho fargogoo? Ebá he kúb suoryo hé shiicho kinaal ˈduuwayoká fargogo?
40023020	Aaléka, máá kúb suoryo ˈdootká, kúb ubaa héllé hí ˈdug ˈdú ijoká lullé he ˈdodhdhe.
40023021	Hát tikiˈdééllá máá ˈBíl Waaˈgiet ˈdootká, ˈBíl kinaallá ubaa Waag hí gaa id̶oká he ˈdodhdhe.
40023022	Tá máá úr ˈdootká kara guchi-, Waaˈgietká ubaa Waag kara kinaal ˈdú id̶oká he ˈdodhdhe.
40023023	It gálaat nyatalaam oonisicháállo ubaa it gál Farisaayallo, he ebá hí ki ˈdéen! It hol ˈdug gáá sasalláal! Hé ˈduwa, ˈguor met bir hí ˈguom fafaataká hí tomon taat argiyyeka, it taat Waag hol ˈdú nanniyya. Hé shiicho nigini hatallóóllá in hí ma haad̶iny háluke, tá háteeye he hemuumurit súm farguogo-, hát káána hé ˈdúwaká ekeny, ubaa geer guurá ˈgany, tá hé ˈdúwaká huogon hí gíl sug ki haychéel? Hééllá lulle hol ˈdú chiˈdíe, eekemeyyíe.
40023024	It gálaat met ki ˈgiiyya-, hí in maamanal! Itín in nasilil ninni-, bíé hí igiannoká ki ˈjiiyyeká hí egeyye, kor har hí galt gudmisataa!
40023025	It gálaat nyatalaam oonisicháállo ubaa it gál Farisaayallo, he ebá hí ki ˈdéen! It hol ˈdug gáá sasalláal! Itín makal ubaa ˈdaate hí ˈdug gáá ˈjiˈjiyya, kor makal ubaa ˈdaat gerle íín he hol ki fedít ubaa balt hol gáá mony mánká hí koch.
40023026	Kó Farisaay in maamanal, makal erkob geer gáá ˈjig, af kinaallá hé ˈdug úba símis gáá mán.
40023027	It gálaat nyatalaam oonisicháállo ubaa gál Farisaayallo, he ebá hí ki ˈdéen! It hol ˈdug gáá sasalláal! Itín hí hát uushim waarle gaalí kúl édhká shugudie-, ki dhaˈgasanká ˈdug gáá midhab-, kor gerle laf ubaa moˈd hí ˈdiidheká.
40023028	Itín úba hát tikiˈdééllá gálaat hí ˈdug gáá dhaayka, gál ˈdúwaká hí ká dhaˈgama, kor itín hol ˈdu gáá saalít ubaa hemuumurit Waaˈgiet eesheny hí koch.
40023029	It gálaat nyatalaam oonisicháállo ubaa it gál Farisaayallo, he ebá hí ki ˈdéen! It hol ˈdug gáá sasalláal! It uushim gál Waag hí ˈdeem ka shigicheká ˈdiˈdita, héétí gál héle ˈdúwa-, Waaˈgietká uushimle ˈdugle ˈbuukaycha.
40023030	Itín hí kieye, Múún bár giri eshim eshim kúnnaaká ke alb íd̶inyka, oos eshim eshimkúnno hí gál Waag hí ˈdeem ka shigicheká yegieská hé ke hurt ma higílinyo, hí chegedhe.
40023031	Itín hí hatallá chegetallá hollo hí hol ká edhesiche. Itín gon hí um eshim eshimle gál Waag hí ˈdeem ka shigicheká yieská.
40023032	Aaléka, hújích eshim eshimkícho hí mé gáá kodhdheká beetíe.
40023033	It chaara-, hí um reewal! Itín háteeye, hí ˈjiet biiyoká manyjasinyle met kar gaa ˈdaraanna?
40023034	Aaléka, gál Waag hí ˈdeem ka shigichoká ubaa gál ˈdaallelléká, tá gál ˈdeeny Waaˈgiet gálaat oonisuoká alb ha yú hí ˈdu gáá fafaa. Gál kinaallá ˈdáá tikiˈd haí cheese, ˈguor d̶arám ˈgieká haí ˈdú ˈdaraanna. Gáál ˈdáá tikiˈd ény kíchia ˈdiiyiminyká haí gaa tuunna, hollo hí hol gaa aruanna.
40023035	Aaléka, gál lúl ˈduuˈdúwa-, fásle héle gaalí okodieká, gál hí yies kinaallá nyuogimle itíni hí ˈgayya. Hé kinaallá ameeny kúfách Abel máálle hé konf ka ˈgieká mán-, Káyin hí yieská, tá ˈjíig kúfách Sakaria giri iny Barakia-, gaalí ˈBíl Waaˈgiet ubaa kúb suoryoká toom ki yieská d̶ig.
40023036	Yú hí hé ˈdúwaká geeye, fás lullé okoˈdééllá nyuogimle gál hí ˈguo-, ubaa manyjasinyle gál il hí aargiˈdoká he it barallóóllá, Yíésu hí gáál yie.
40023037	It ˈjien Yerusalemallo! It gál Waag hí ˈdeem ka shigichoká cheges-, gál Waag hí ali ˈdu gáá fafiyyoká waar ki tutunnóol! Yú af burnayká hát lug umle kuol gim fafaatokáka itín hí hol ˈdú gáá shuguneká fede. Tá it hé kinaal ká d̶iite.
40023038	Bá dhaayyíe, Waag ˈbílkícho haí kí haad̶icha, ˈbílkícho éret hai yeedhe.
40023039	Aaléka yú hí geeye, it ged̶i ye ma aargiriny, ˈdaab hí ye ma árginy-, hí kieye, Máá meeny Máá Gud̶o Waag kí yimíéllá Waag hí ˈdú ˈguunuan, hí ma chéenká, Yíésu hí gáál yie.
40024001	Yíésu ˈBíl Waaˈgiet yé gaa ˈdie-, sesemeká lalille hí af ˈbóíy ˈdú nie, giri ˈBíl Waaˈgiet ényle hát ˈdisach hí midhabká mú aargisuoká.
40024002	Aaléka, Yíésu gáál yiete, kieye, It ényallá lullééllá argiyyâ? Yú hí hé ˈdúwaká geeye, hééllá lulle ha gaalí ˈgieˈgia, hé wár níínní wár eiy ˈdug ˈdú ˈgiisatká mán, gáál yie.
40024003	Hééllá el ˈdaal, Yíésu Gúm Saano Salabká ˈdú yíéd̶ie mú lalille tákámle mú ˈdú sedhe, mú yiete, kieye, Ebá nyí ka géesh, hééllá lulle bár máre he ali kí ˈdeeme? Tá kuun hol ka naankú ubaa biiy el met ˈdaˈdle bárlé ali kí ˈdeennoká meete yé ká ˈdeeme, nyí ki kiimisata? gaalí yie.
40024004	Yíésu gáál ˈdéé hol ˈdú nie, kieye, Hol ˈdeeˈdemíe, ha máádhat hí nyimísan.
40024005	Gál burnayká meenychú hai kí yiimedhe, gálaat hai ged̶ia, kieye, Yú he Kirísto, hai yeedhe. Gaal gál burnayká hai baad̶isia.
40024006	Oosom fayamle ubaa oosom hemle haí maalla. Tá haí bírginy! Hééllá yiem hai ká ˈdeeme, tá les el ˈdaˈdle hé ged̶ igiˈdo.
40024007	Kidh hollo hol yeese, kansimano lesam met eiy ki ˈgiiyyoká hollo hol cheese. Biiy alb burnayká kuoˈd ubaa les motiny haí gáá ˈdeenne.
40024008	Hééllá lulle kulle hát geer veerit erkob-, min verennoká he ká yaalla.
40024009	Af kinaallá itín ha gaalí ˈgiiliˈgaa, gál hí maanyjasuoká gil ger ha gaalí fafaa, ha gaalí yeese, ˈdaa meenychú ˈdugaka kidh met lulle haí neebeedhe.
40024010	Gál burnay-, ye iiy yieká el af hai ye gaa taama, gaal gál ye iiy yeen ka ˈguoká hai neebeedhe, gáál hem hai gaa siidha.
40024011	Gál burnay hod̶omlé-, hol gál Waag hí ˈdeem ka shigichoká hod̶uo-, gálaat baad̶isuoká yiem hai ká ˈdeeme.
40024012	Tá ˈdaa giri hé ˈded̶ewká les ˈdú iilishanatká, gielmit gálaat hí hol ka ˈguoká hai gaanata.
40024013	Tá máá hééllá lulle mé ki chirsat-, ˈjíig he mé d̶ig yeetká Waag haí rianna.
40024014	Tá Fayam Midhab-, Guch Waaˈgietallá les geer lulle ha gaalí gaa ˈdiyime, giri kidh met lulle hí mamaloká. Af kinaallá in biiy el met ˈdaˈdle ali kí ˈdeenne.
40024015	Aaléka, hé súm gaa nyakarich-, Waag hí néb-, ˈBíl Waaˈgiet ˈded̶eneyoká ˈBíl Waaˈgiet geere gaa yaalká haí aargiˈda. Hééllá ˈdeenyle hé máá Waag hí ˈdeem ká shigiche-, ˈDániel léká hí huogodhe. Máá ˈdeenyééllá tuoyoká hí ˈdéé eiy naasat.
40024016	Hé hat kinaallóóllá hí argiyyeka, gál lés Yuuˈdia gaa ijoká hí gumano kar ˈdú ˈdano.
40024017	Máá ˈbílle ˈdug ˈdú ijoká hai léen, ˈbíl híliny, shókódích hí ˈbíl geer gaa ijoká ka shúúnan.
40024018	Máá forich gaa ijoká hai é hol ˈdú náan, d̶afaraamle shúúnan.
40024019	Hoba! Af kinaal ebá ˈdeg ger ˈgayyoká ubaa ˈdeg um hí ot ki ˈgieká ki ˈdéen!
40024020	Waag roogonóo, bár hí kar gaa ˈdaraanno kinaal hai af ˈdeenyietká, muuninyka, Kúlích Hef ˈGisanká onnôny.
40024021	Af kinaallá manyjasiny súm ˈdeew-, ameeny Waag les ka kuonneká kálta gálaat il hí ma árginy-, tá gálaat ged̶i il hí ma aargirinyká biiy hai gáá ˈdeenne.
40024022	Tá Waag har rám ka chiimetóóllá iraam ma rinyka, máá níínní les ˈdug ˈdú ijoká mán. Tá Waag gállé waarateká ˈdaalle ˈdugaka, rám kinaallá Waag iraam haí rianna.
40024023	Af kinaallá máádhat hí geey-, kieye, Ebá dhaayyíe, Kirísto hállá! muuninyka, Hártá! hí yieka, haí mú af iiy chéen.
40024024	Biiy gál hod̶omlé-, hol Kirísto ká hod̶uo-, ubaa gál hod̶omlé-, gál Waag hí ˈdeem ka shigichoká hol ká hod̶uoká yiem haí gáá ˈdeeme. Gálallá hé farguogo-, gálaat il hí aargiˈdo-, gálaat hí af ˈdaˈdaboká hai ekemeye. Hé gaalí ekemeyóóllá har hé gaalí hát gaa ˈguoká onnônyka hé gál Waag hí waarateká úba bad̶isie.
40024025	Aaléka onnóo, yáá biiy hátlé d̶éém taalallá hí geey.
40024026	Tá har gaalí geey-, gaal kieye, Bá dhaayyíe, Kirísto ˈbakat álle gaa ija, gaalí yieka, haí bííy kinaallá mé níiny. Tá har gaal kieye, Mu ˈbílallá gaa ija, gaalí yieka, gáál héllé hí ged̶uoká haí iiy chéen.
40024027	Hát ir he ˈdaa baryo gaa birgeka, bololle ˈdaa aadho gaa verenóóllá, yáá Iny Máádhátallá ˈjímchú úba hát tikiˈdééllá hai yeedhe.
40024028	Ál hé kufeká hí iifoká in tére hí hol ˈdú hegelle.
40024029	Manyjasiny bar kinaalloká el me hí ˈgidheka, aadh d̶o hai ong'oroyye, ˈguiy d̶o édhum hai ˈdabe, hidhino d̶o úr hai gáá ookodmoˈde, Waag hé farguogo-, úr gaa ˈgieká hai muotisiche.
40024030	Aalé hé gálaat yáá Iny Máádhátallá ˈjímchú aargisuoká úr ha gaalí gaa aargira. Aaléka, kidh met lullé les gaa ijoká hai beeme. Gaal yáá Iny Máádhátallá hát nyáˈdow kí yiimet-, fargogínt ubaa ˈduuw gud̶oká kí leledhoká hai aargira.
40024031	Gál chia urru-, ˈgassoká faˈd súm ére léká hai ˈdarama, gáál biiy ˈdinnam afuraalle ali ha yú ˈdú fafaa, giri gál chia yú waaˈdeká gaalí hol ˈdu gáá shugunoká.
40024032	Ebá kinnach ˈdímlé ka ˈdeˈdeenká kí he gaa onnot. Kinnach kolm éíy taakaká ubaa gurf ká layka, it af saano hí gaa higisoká hát ka ˈjobonteká óg.
40024033	Hát tikiˈdééllá hé hatallóóllá lulle hí argiyyeka, ˈjímchú hát ka ˈjobondhe-, yú karaf kí ˈdeenká it óg.
40024034	Yú hí hé ˈdúwaká geeye, gálallá hé les ma gaa bebeny, ˈdaab hééllá lulle ali ma kí ˈdíinyká.
40024035	Úr ubaa les el met haí ˈgiidha. Tá ˈdeenychú íín hé el met hí ma ˈgiˈgin, Yíésu hí lalille yie.
40024036	Yíésu ged̶i lalille geey, kieye, Tá kúlích kinaallá ubaa aadh ˈgásle Waag gállé ˈgasso-, urruká yíekaʼ, yáá Ínyííl yíekaʼ, hé máá níínní hí ogká mán. ˈJaachú tákáma hí og.
40024037	Yaalmit giri héle bár Nowaká in yáá Iny Máádhátallá ˈjímchú bárle úba hí cheedhe.
40024038	Bár giri Nowa kinaallá bie hátlé les lulle er ma súonyká, gálaat hé he kokoey, ubaa he igime, hé hol shugunne, in ˈjíig kúlích Nówa hí kadich gaa hileká d̶ig.
40024039	Gaal hát he hí kí hilééllá hé moonnoy, in d̶o bie ká rue, hí uune. Aaléka yáá Iny Máádhátallá ˈjímchú úba hát kinaallá hai yeedhe.
40024040	Af kinaallá, gál yááb naama-, les gugusoká, mú tikiˈd Waag haí gaa egeete, máátí hai ká ˈgiita.
40024041	ˈDeg naama-, yierim roroyyoká, min tikiˈd Waag haí gaa egeete, minnéétí hai ká ˈgiisata.
40024042	Aaléka, met hí ˈdú ˈgie, yáá Máá kíchia Gud̶óóllá kúlích gáá ˈjeˈjeenká ití muog.
40024043	Tá máá ˈbíl léká kúlích máá buraalléká hí gáá yiimetká onnônyka, mu hát me hí ˈdú yaal-, ˈbílle máá hí el fufuro-, hí gaa buruanká mánká it óg.
40024044	Aaléka, itín úba tagano ˈdée! Yáá Iny Máádhátallá aadh ˈgás hí ye ki muogká ha gáá ˈjeeme, Yíésu hí gáál yie.
40024045	Aalé Yíésu gáál heete, kieye, Gédéch ˈdúwa-, ˈdaallé-, hújíchle hát ˈdabaanká nannuoká he gédéch máre? Gédéch kinaallá he gédéch máállé gud̶oká hí gede éíy taaka met gaa koyka, géde ˈguom aled̶ud̶ugul urgúa gaalí gaa shiguoká gaa shiguoká.
40024046	Tá gédéch kinaal máállé gud̶oká hí af kí ˈdie-, hújíchle tág gaa yaalka, ebá geer hí súm gaa meedhe!
40024047	Yú hí hé ˈdúwaká geeye, máá gud̶o kinaallá héllé lulle ˈguoká gédéchlé kinaallá mé hai ki kokoo.
40024048	Tá gédéch muí gede éíy taaka met gaa koyká har he ˈdeenítaka, hát he taawuoká kieye, Máá chia gud̶oká hé ál ˈjob ma gáá ˈjeeminyo, he yeedhe,
40024049	d̶o gállé géde-, he mé ki yaalká hai tuutune, gál bersham hí fafaanká hollo hol ˈdoy, gáál he ˈgarro hol koey, gáál bersham ˈgarro hol iigime.
40024050	Tá gédéch kinaallá aadh ˈgas ubaa kúlích he muogká máállé gud̶oká haí gáá ˈjeeme.
40024051	Mú máállé gud̶o kinaallá mú hát ˈded̶ewká he hai ki ekemeye, mú gál hol ˈdug gáá sasaloká hurt hai ki laama. Ál kinaallá he ál gálaat hí gaa bebeen-, hí kach hol amet gaa ˈginianká, Yíésu hí gáál yie.
40025001	Aalé Yíésu ged̶i lalille hatal geey, kieye, Bár kinaal Guch Uratiká hát yaalmit hada tomon nyátáálle shuunne-, máá egeetká bííyle mé nieká he hol ki egínta.
40025002	Hadáálla chenno hí gaa d̶ées, chenno hí ˈdaalelle.
40025003	Aalé hada d̶éeská nyátáálle shuunneká hé salab nyátáá ˈgar ma éen.
40025004	Hada giri ˈdaallelleká íín nyátáálle salab d̶udmisam taat ˈgar shuunne.
40025005	Aalé ˈdaa giri máá egeetká he biiy chuoyká, hada d̶o in hí dhie, rafe.
40025006	Aalé chúúre hurtákaká máádhat kúóˈd ˈdoy, kieye, Hee-éi! Hee-éi! Máá egeetká hé ká yimie! Kée, mú agim nadhíe, muí yie.
40025007	Aalé hada giri tomonká lulle les gaa kie. Gaal nyátáálle tagano kokodhdhe-,
40025008	nyátáá bolmosieká, hada giri d̶éeská hada ˈdaallelleká geey, kieye, Nyátáákínyo hé dhoodhoyye, nyí salab hé nigini nyátáá el kí ˈdannáa, yie.
40025009	Aalé hada giri ˈdaallelleká gáál geey, kieye, Salab hé muun gáál hol ki nyuoˈdô? Kalat kée, sedhíe, salab ˈdú madáa! gáál yie.
40025010	Aalé hada giri d̶éeská kie, salab ˈdú made. Gaal hátle biiy ki laʼ, máá egeetká d̶o ali kí ˈdie, hada giri ˈdaallellé-, tagano ˈgieká d̶o mú hol eedhdhe, ˈbíl gaalí shien gaa kokuoká hol ˈgar hile, ˈbíl d̶o gaalí af gaa koy.
40025011	Guch gud̶o mán hada giri salab ˈdú madeká d̶o ali kí ˈdie, máá egeetká vie, kieye, Máá gud̶o, máá gud̶o, nyí ˈbíl af kí fur! yie.
40025012	Aalé máá egeetká gáál geey, kieye, Yú hí hé ˈdúwaká geeye, yáá hí muog, gáál yie, Yíésu hí gáál yie.
40025013	Aalé Yíésu hibéél beeteká, gáál geey, kieye, Itín úba tág ˈdée, Máá kíchia Gud̶oká kúlíchlé gáá yiimetká ubaa aadh ˈgáslé gáá ˈjeenká it muog, gáál yie.
40025014	Yíésu ged̶i gáál hibéél geey, kieye, Bár kinaallá Guch Uratiká yaalmit úba ki égká he hát máá sieny lés fágká hí ka hileká gedelle hol ˈdú vie-, kamurle gáál gil fieká he ká taalla.
40025015	Gálallá hátlé hol nigíˈd ˈdú ooʼógká muí bíre eiy gil fie. Mú tikiˈd muí bíre shíí chen shie, mú tikiˈd muí bíre shíí naam shie, mú tikiˈd muí bíre shíí tikiˈd shie. Mu d̶o kie, sedhe.
40025016	Máá giri muí bíre shíí chen shieká d̶o bíre nigíˈd ki nie, bíre éíy taaka shíí chen bíre ˈdug ˈdú arge.
40025017	Hát tikiˈdééllá máá giri muí bíre shíí naam shieká úba bírelle nigíˈd ki nie, bíre éíy taaka shíí naam bíre ˈdug ˈdú arge.
40025018	Máá giri muí bíre shíí tikiˈd shieká, íín sedhe, bíre máállé gud̶oká hí shieká les ki ˈgodhe.
40025019	Aalé biiy hol ki sieteká, gede kinaal máállé gud̶oká hol ká nadhe, gedelle hát taataká vie, giri gáál bíre ˈdeenyle hol gáá bed̶isatká.
40025020	Gédéch giri muí bíre shíí chen shieká bíre éíy taaka shíí chen bíre ˈdug gaa argeká ká sidhe, kieye, Máá gud̶o, kuun bíre shíí chenno ye ká shiiche. Bá dháash, yáá bíre éíy taaka shíí chen bíre ˈdug gaa arge, yie.
40025021	Mú máállé gud̶oká mú geey, kieye, Kó tág hé ˈdúwaká ekeyche! Kuun he gédéch ˈdúwa-, hújíchle tág ki yaalká. Kuun ˈdaa giri hé ninni-, yú ko shieká hujich hát ˈdabaanká ki niiyyeká, hújích chia gud̶oká máállé hí mé ki yaalká ha yú ko hod̶ia. Káde, kí hol ˈgar geyyuo, mú yie.
40025022	Aalé gédéch giri muí bíre shíí naam shieká bíre éíy taaka shíí naama-, he bíre ˈdug gaa argeká ká sidhe, kieye, Máá gud̶o, kuun bíre shíí naama ye ká shiiche. Bá dháash, yáá bíre éíy taaka shíí naam bíre ˈdug gaa arge, yie.
40025023	Mú máállé gud̶oká mú geey, kieye, Kó tág hé ˈdúwaká ekeyche! Kuun he gédéch ˈdúwa-, hújíchle tág ki yaalká. Kuun ˈdaa giri hé ninni-, yú ko shieká hujich hát ˈdabaanká ki niiyyeká, hújích chia gud̶oká máállé hí mé ki yaalká ha yú ko hod̶ia. Káde, kí hol ˈgar geyyuo, mú yie.
40025024	El ˈdáˈdle, gédéch giri muí bíre shíí tikiˈd shieká bírelle ká eedhdhe, kieye, Máá gud̶o, yáá tág ko óg, kuun he máá ádum mán-, ˈguom ma fíinyká mumurat-, héétí ˈguom gaalí mureká d̶od̶orsotká.
40025025	ˈDaa kinaallá in yú ko ki kiadhe. Kuun kiiyyeká, bíre shíí tikiˈde-, ye ka shiicheká d̶o yú les ki ˈgodhe. Aaléka, bírekú lulle hállia, éew, yie.
40025026	Mú máállé gud̶oká mú ˈdéé hol ˈdú nie, kieye, Kó gedech ˈdeew-, he ma urinyal! Kuun yú hát máá ˈguom ma fíinyká mumurat-, héétí ˈguom gaalí mureká d̶od̶orsotká in og háluke,
40025027	tá háteka bírechú ál birm ˈdaˈdalsichoká ma sîn-, yáálle hol ká nadheka, hí bíre eiy ˈdug ma gaa árginyal? yie.
40025028	Aalé máá gud̶oká gál ál kinaal ˈgieká geey, kieye, Máállá bíre he ˈgúóllá gíl gaa eedhdhíe, bíre máá bíre shíí tomon ˈgúótíá shía.
40025029	Máá hé gaalí gíl geer gaa kaayká tág chiratká, hé éíy taaka burnayká úba ha gaalí shigia. Tá máá hé gaalí gíl geer gaa kaayká tág ma ki yaalinyká héllé gil ká ˈguo kinaal ha gaalí gaa egedhdhe.
40025030	Aaléka, máá gedech ˈdúúw mánnallá eedhdhíe, mú baaˈd gaa ong'oˈde-, álle gálaat hí gaa bebeen-, hí kach hol af met gaa ˈginianatíá ki láa, gáál yie, Yíésu hí gáál yie.
40025031	Yíésu ged̶i kieye, Af giri Iny Máádhat guchle kí yiimet-, gál ˈgasso-, urruká lulle hol ká egeetká, mu karallé kansimoká hai ˈdú yíéd̶ima.
40025032	Kidh met lulle mú metle hollo hol ˈdu gáá yiimedhe. Mu hát máá áíy ˈdeˈdeen-, wála ubaa éde hol eiy gaa nannuokáka, gáál eiyyo hol gaa nannaa.
40025033	Mu wála gíl ˈdaa naaniet hai id̶imita, éde gíl ˈdaa ˈjíbach hai id̶imia.
40025034	Aalé mu ííni Kansich kinaallá wala hí gíl ˈdaa naaniet ijoká hai ged̶ia, kieye, It ˈJaachú hí ˈdú ˈguunumééllá ka yimedhíe, guch af giri ˈJaachú les ka kuoneká muí itín tág kí koyallá ka hiláa.
40025035	Itín af giri yú kuoˈd ˈgieká, it ye hé geere shiiche. Báre ye chieská, it ye bie shiiche. Yú máá dheeˈgo onnoy-, les moonnoyká it ye mé gud̶áan chie.
40025036	Yú gele mannayká, it ye gele hite. Yú furs ˈgieká, it ye ˈdú ˈjeˈjeenne. Héétí yú hiigin gaa ijeká, it ye af kí ˈdeˈdeenne, ha muí gáál yeedhe.
40025037	Aalé gál ˈdúwáállá Kansich ˈdéé hollo hol ˈdú nannaa, kieye, Máá Gud̶o! Kuun af máre kuoˈd ˈgayye, nyí ko argiyye, nyí ko hé geere shiiche? Af máre báre ˈgayye, nyí ko bie shiiche?
40025038	Af máre máá dheeˈgo onnoyye, les moonnoyye, nyí ko argiyye, nyí ko mé gud̶áan chie? Af máre gele mannayye, nyí ko gele hite?
40025039	Af máre kúún furs ˈgayye, muuninyka, hiigin gaa id̶e, nyí ko argiyye, nyí ko af kí ˈdiiyye? hai mú yeedhe.
40025040	Aalé Máá Kansichká íín gáál ˈdéé hollo hol ˈdú nannaa, kieye, Yú hí hé ˈdúwaká geeye, gál nyaaram chiallá af giri hí ˈdú ˈjeˈjeenneká, yaa hí ye ˈdú ˈjeˈjeenne, har úba káána gáál máállé biiy el ˈdaˈdká hí ˈdú ˈjeˈjeenneka, ha muí gáál yeedhe.
40025041	Aalé mu ede hí gíl ˈdaallé ˈjíbach ijoká hai ged̶ia, kieye, It Waag hí d̶iitéel! Ye láá gaa kée, sedhíe, ˈjiet biiyo-, Waag hí Sátan ubaa gállé ˈgassoká met tág koyyeká hiláa.
40025042	Itín af giri yú kuoˈd ˈgieká, it ye hé geere ma shíiny. Báre ye chieská, it ye bie ma shíiny. Yú máá dheeˈgo onnoy-, les moonnoyká, it ye mé gud̶áan ma chéen.
40025043	Yú gele mannayká, it ye gele ma hîn. Yú furs ˈgieká, it ye ma ˈdú ˈjíiny. Héétí yú hiigin gaa ijeká, it úba ye af ma kí ˈdíiny, gáál hai yeedhe.
40025044	Aalé gaal mú ˈdéé hollo hol ˈdú nannaa, kieye, Máá Gud̶o, kúún af máre kuoˈd ˈgayye, báre ko chies, máá dheeˈgo onnoyye, les moonnoyye, nyí ko argiyye, nyí ko ma ˈdú ˈjíiny? Kuun amáre gele manayye, ubaa furs ˈgayye, héétí hiigin gaa id̶e, nyí ko argiyye, nyí ko ma ˈdú ˈjíiny? ha gaalí mú yeedhe.
40025045	Aalé Máá Kansichká íín gáál ˈdéé hollo hol ˈdú nannaa, kieye, Yú hí hé ˈdúwaká geeye, gál nyaaram chia-, biiy el ˈdaˈdallá af giri hí ma ˈdú ˈjeˈjéminyká, yaa hí ye ma ˈdú ˈjeˈjéminy, gáál hai yeedhe.
40025046	Aaléka, gál gálaat ma ˈdú ˈjeˈjéminyallá, manyjasiny biiyoká álle hai higila. Gál ˈduuˈdúwa-, gálaat ˈdú ˈjeˈjemeká íín luolmit biiyoká hai higila, Yíésu hí gáál yie.
40026001	Yíésu ˈdeem kinaal lulle huogodheká lalille geey,
40026002	kieye, Ram naam ˈgiteka hát ˈjila máá ˈgasso-, urru-, Waaˈgietká hí gáál ˈdug gaa nadheká ke ˈguoká it óg. ˈJiláállá afle yáá Iny Máádhátallá gál ye ˈgór d̶arám yaalká ˈdug ˈdú yegeská gíl geer ha gaalí ye gaa kakaa, yie.
40026003	Aalé gál gugud̶o-, suoryoká ubaa gál káruká ény máá méte suoryo-, Kayáfas léká me hí hol gaa arge.
40026004	Gaal ˈgíérích he Yíésu ki ˈgiiliˈgaw-, mú ki yegeská hol af gáá koy.
40026005	Gaal úba kieye, Mú ha ke ˈjila afle gaa ˈgiliˈgâny, gálaat shalal ˈdisíiny.
40026006	Aalé Yíésu ény Bedhene ki ˈjie-, máá héle nyókot ˈgie-, fayandhe-, gaalí Símon nyókot ˈguoká yegetká ˈbílle gaa ije-,
40026007	yiir les veere-, gólol gílka ˈgieká, min sáláb usiyyo-, him hí ilishká d̶udmit ka ˈgayyeká d̶o ali kí ˈdiiyye, mú salab mé ˈdú fafiyye.
40026008	Yíésu lalille yaalmitééllá argeká idhane, kieye, Sáláballá kor meete he ˈdú manyjayye?
40026009	Sáláballá onnônyka bíre gud̶oká gaalí ká hidhe-, bíre kinaal gaal hí gál he maamanká eiy gísinyka kalat máámaʼ? gaalí yie.
40026010	Yíésu gáál héllé hogodhe kinaal onnoyká, kieye, Háteka hí min geer gaa ˈded̶eneychéel? Minnééllá hé midhabká ye ki ekeyche.
40026011	Itín gál he maamanká bar lullé hí hol af id̶a, tá yú yáá bar lúl ke hol af ma id̶iny.
40026012	Minnééllá ye salab ˈdú fafiyyééllá, gón chia gaalí ˈguoˈd ki gagaluoká he ye met tág koyye.
40026013	Yú hí hé ˈdúwaká geeye, les geer lulle gaalí Fayam chia Midhaballá gaa ˈdiyeenká, hé minnééllá hí ye ki ekeychééllá úba gálaat ha gaalí ged̶ia, giri min table gálaat ma gaa baad̶anyká, Yíésu hí gáál yie.
40026014	Aalé gál láli-, tomon a naamaká máállé-, gaalí Yúúˈdas Iskáryot yegetká gál gugud̶o-, suoryoká ˈdú sedhe,
40026015	gáál heete, kieye, Yú hí kár itín hí Yíésu ki ˈgilˈgayyaká tág kí koyka, meete hí ye ká shigicha? yie. Gaal d̶o mú bíre tomon sed̶ gíl ki tuoy.
40026016	Aalé Yúúˈdas ˈgíérích giri Yíésu gáál ˈdú egewká hol gaa ˈgeˈgedhe.
40026017	Balasha máá hí maat fafuo-, mánká ˈjilalle kúlíchlé erká ali kí ˈdiiyyeká gál láliká Yíésu ˈdú sedhe, mú heete, kieye, ˈjila máá urru-, ˈgasso-, Waaˈgietká hí gáál ˈdug gaa nadheká gólólle ále nyí ko tág kí kooyyo? yie.
40026018	Mu gáál geey, kieye, Sedhíe, Yerúsalem mé náa, máá hí hol argiyyaká hatallá geeyyíe, itín hí kieye, Máá gáál he oonisuoká kieye, Aled̶ud̶ugulchú hé ali kí ˈdiiyye. Yú ubaa lalichú ˈbíl kua nyí ˈjila gólólle gaa golmosoto, he yie, yiedhíe, Yíésu hí gáál yie.
40026019	Gál láliká hát giri Yíésu hí geeyká el gaa veere, sedhe, ˈjila gólólle tág koy.
40026020	Aalé aadh dhúú ˈjiiyyeká Yíésu ubaa lalillé tomon a naamaká hátlé gólol gaa ije-,
40026021	golmoteká, Yíésu kieye, Yú hí hé ˈdúwaká geeye, itín mú tikiˈd gál ye oos ˈguoká gíl geer hai ye gaa kakaa, yie.
40026022	Yíésu ˈdeenyéél hodheká, gál láliká súm ger hí gaa ˈdeenedhe, gaal hát taataká mú heegete, kieye, Máá Gud̶o, he onnônyká hé yú muuninyáte? yiegie.
40026023	Yíésu gáál geey, kieye, Máá nyí hol ˈdaat tikiˈd gíl ˈgar ki gatééllá he máá gál ye oos ˈguoká ye gíl geer gaa kakawká.
40026024	Warˈgat Waaˈgiet hé hoteká hai ˈduuwaa, Iny Máádhat ha gaalí yeese. Tá máá Iny Máádhat gál hí oos ˈguoká gíl geer gaa kakawká, ebá he hí ki ˈdéen! Máá kinaallá onnônyka ma ká ˈdalaanka kalat, Yíésu hí gáál yie.
40026025	Yúúˈdas giri Yíésu gál hí oos ˈguoká gíl geer gaa kakawká Yíésu heete, kieye, Máá gáál he oonisúóllo, he onnônyka hé yú muuninyáte? yie. Yíésu mú geey, kieye, Iiy-hí, he gon kúúni, yie.
40026026	Aalé gaal hátlé golmoteká, Yíésu balashá eedhdhe, Waag gielmít hol ˈdú nie, balashá eiy ˈgieˈgie, lalille shie, kieye, Balasháállá eedhdhíe, kóo, hééllá he gónchú, yie.
40026027	Aalé mu kulu ˈduuny vinna-, hí gaa ijeká eedhdhe, Waag gielmít hol ˈdú nieká, kúlu lalille shie, kieye, Kulúúllá eedhdhíe, lulkícho he gaa ˈjía.
40026028	Hééllá he fás chia he hol af id̶iny-, Waag ubaa gálle hí hol af id̶ieká ˈduuwayo-, okodmoot-, gál burnayká nyuogim ubaa ad̶aabano gaa egewká.
40026029	Yú hí geeye, aalé káána ki gaa ijóóllá yáá ged̶i ˈduuny vinna ma igiminy, ˈdaab Guch ˈJaachú álle ke ˈduuny vinna kaanaká hol ˈgar ma gaa înyká, Yíésu hí lalille yie.
40026030	Aalé gaal áár ˈdoyká d̶o yíé ˈdie, Gúm Saano Salabká álle mé nie.
40026031	Aaléka Yíésu gáál geey, kieye, Itín chúúrééllá lulkícho in kar haí ye ká ˈdaraanna. Hééllá he hát Waag hí warˈgatle gaa hote-, giri mu kieye, Yú máá wála ˈdeˈdeenká ha yeese, wala íín eiy hai baad̶aa, muí yieká.
40026032	Kor yú uushich yé gáá ˈdieka met haí naadha, Galilááya ha seeme, muí gáál yie.
40026033	Aalé Bétiro Yíésu geey, kieye, Gaal har úba káána lulle ko in kar ká ˈdaneka, yú yáá ko in kar ma ká ˈdaraminy, yie.
40026034	Yíésu Bétiro geey, kieye, Yú ko hé ˈdúwaká geeye, chúúrééllá lúg hátlé ma ˈdânyká kúún a sed̶ ha ye gaa faalanna, mú yie.
40026035	Bétiro kín d̶iidhe, kieye, Yáá gon ko ma gaa faalminy, har úba ke hol ˈgar kufunanka! yie. Gál lálíítí úba hát tikiˈdééllá Yíésu yie.
40026036	Aaléka Yíésu ubaa lalille kie, gúm kinaal ál gaalí Ged̶esémane yeget mare mé nie. Gaal ál kinaal nyuoreká mu lalille geey, kieye, Állá ka yíéd̶ía, yú sedhe, Waag vita, yie.
40026037	Aalé mu Bétiro ubaa hele naama-, Dhebeˈdayaká eedhdhe. Mu sesemeká d̶o geer hí gaa ˈdeenedhe, tawuny úba hí ˈjiiyye.
40026038	Aalé mu lali eedhdhe kinaal geey, kieye, Yáá tág geer ye gaa ˈdeenedhe, kúfach abala ˈdoy. Állá ka yíéd̶ía, kí hol in ˈgar bano, muí gáál yie.
40026039	Aalé mu biiy met á níínni mare ki sedhe, abúún ˈdíínie, Waag vite, kieye, Baabá, har tagle kátaka, kulu manyjasinyallá ye gaa éeb. Tá he hát yú fedoká hai yéen, hí hát kuuní feˈdoká yeet, yie.
40026040	Aalé mu lalille hol ˈdu gáá nadhe. Mu gáál af kí ˈdieká gaal ram gaa iifa. Mu Bétiro kiisie, kieye, Itín aadh ˈgas tikiˈd úba ke hol ˈgar in banoká it ma uriny?
40026041	In eiy ˈdeeyyíe, Waag vitíe, giri hí hé ˈdeewká ekenyle hol ma kí haad̶inyká. Hodhin hí he feˈde, kor gon hí he má uˈduáte, muí gáál yie.
40026042	Aalé Yíésu ged̶i hol nadhe, Waag vite, kieye, Baabá, har kulu manyjasinyallá ye gaa egeyyoká tagle muuniny-, yú he gaa igianká feˈdoka, he hí hát kuun hí ye ki feˈdoká yeet, yie.
40026043	Yíésu ged̶i lalille hol ˈdu gáá nadhe. Mu gáál af kí ˈdieká gaal raf, ˈdaa giri gáál súm in hí dhieká.
40026044	Aalé mu gáál hay, hol nadhe, gíl ki sed̶eká Waag hát tikiˈde he viviteká ged̶i vite.
40026045	Aalé mu gál láliká hol ˈdu gáá nadheká gáál geey, kieye, Hátlé hí hefersete-, hí rayyekâ? Bá in eiy ˈdeeyyíe, aadh ˈgas gaalí Iny Máádhat gál ad̶aabano ˈguoká gíl geer gaa kakawká hé ali kí ˈdiiyye.
40026046	Les gaa kée, kí siet. Máá gál ye oos ˈguoká ye gíl geer gaa kakawká hé ká ˈjobondhe, gáál yie.
40026047	Yíésu hátlé ˈdéé hogodheká, lalille ged̶ieká, Yúúˈdas giri lali tomon a naamaká mú tikiˈd onnoyká nyésébích ilish fado orfoká ubaa shar ˈguo-, gál gugud̶o-, suoryoká ubaa gál káruká hí alb ka fieká hol ˈgaa, ali kí ˈdie.
40026048	Máá Yíésu gál hí oos ˈgieká gíl geer gaa kakawallá íín kisso yaalmit gaalí Yíésu ki kimisatká gáál geey, kieye, Máá yú aˈdíne ˈdungoká mu hé kinaallá, mú ˈgiliˈgáa, gáál yie.
40026049	Aalé Yúúˈdas d̶o Yíésu ˈdú sedhe, kieye, Máá gáál he oonisúóllo! yie, d̶o mú aˈdíne ˈdunge.
40026050	Yíésu mú geey, kieye, Musó, háteka állá ka chimíel! yie. Aalé gál Yúúˈdas hol ˈgieká Yíésu ˈgiliˈgay.
40026051	Gál láli Yíésu hol ˈgieká mú tikiˈd d̶o faaˈdlé órof ˈgieká ká sillite, máá méte suoryoká gédéchle net gaa sare.
40026052	Yíésu d̶o máá lalillé kinaal ki ˈday, kieye, Faaˈdkú tobotle hol ˈdú naʼ. Máá gálaat faaˈd ki yegeská faaˈd ha gaalí ki yeese.
40026053	Itín tawuny kíchoka, yú fedînyka, yáá ˈJaachú ma veemîny? Mu ye yuoylé uriet burnayye-, met hí tomon a naamaká ali ma ˈdu gáá fafîny?
40026054	Tá hé kinaal har yú ekeyka, hé Warˈgat Waaˈgiet hí hoteká háteeye ˈduuwaa? muí lalille yie.
40026055	Aalé Yíésu nyésébích hí ˈgiliˈgay kinaal geey, kieye, Itín hí ká chimie-, hí fado ubaa shar ká chirate-, hí ye ˈgiiliˈgayáállá, yú he máá les ˈjegeduokâ? Yú yáá bar lulle ma ka yímen, ˈBíl Waaˈgiet ma gaa yíéd̶íminy, gálaat he ma gaa oonisîny, tá har af kinaal hí ye má giliˈganya?
40026056	Hééllá lulle hatallá ˈdíéllá he giri ˈdeeny gál Waag hí ˈdeem ka shigicheká hí ˈdiiyime-, Warˈgat Waaˈgiet gaa ijoká ˈduuwawká, Yíésu hí gáál yie. Aalé gál láliká lulle Yíésu in kar ká ˈdane.
40026057	Aalé gál giri Yíésu ˈgiliˈgayká Yíésu máá méte suoryo-, Kayáfas léká ˈdú eey. Ál kinaallá he ál gál gálaat nyatalaam oonisuoká ubaa gál káruká hí hol ˈdú sedheká.
40026058	Tá Bétiro íín hé tagéétíá sie, gál Yíésu ˈgieká el gaa igire. Mu ˈbíl máá méte suoryoká nyáláárle álle ka ˈdoyká, nyáláár hile, sedhe, ál gál ál kinaal ˈdeˈdemeká hí ijeká yíéd̶ie, giri hé gaalí Yíésu ki ekemeyoká aargiroká.
40026059	Aalé gál gugud̶o-, suoryoká ubaa ar ˈdeem mumuˈdoká lulle gál ˈdaa Yiesuka hé hódhoká hogodhoká hol gaa ˈgeˈgedhe, giri hé hódho kinaal Yíésu ˈdú yegeská.
40026060	Tá har úba káána gál burnayká ká yimie, ˈdaa Yiesuka gáál hé hódhoká geeyka, gaal hé mú ˈdú yegeská ˈdabe. Héél el ˈdaal gáál naam ká yimie,
40026061	kieye, Máállá kieye, Yáá fargogint ˈBíl Waaˈgiet ki ˈgieˈguo-, tá ˈBíl kulich sed̶ gaa ˈdiisoká ˈguo, he yie, gaalí yie.
40026062	Aalé máá méte suoryoká les gaa kie, Yíésu heete, kieye, Hé ˈdaakúka gálallá hí hodhééllá, kó hé hol gáá nanniyyoká mân? yie.
40026063	Yíésu íín taalle shab yie. Aalé máá méte suoryoká Yíésu geey, kieye, Ebá Waag bííyyo ali id̶oká ˈdúo, nyí ka géesh, har kúún he Messíya, Iny Waaˈgiet kátaka, mú yie.
40026064	Yíésu mú geey, kieye, He hát hotééllá. Tá yú hí geeye, itín bár ˈdaatika, yáá Iny Máádhátallá Waag fargogínt lulle ˈgayyoká gíllé ˈdaa naanietká ijo-, nyáˈdow kí yiimetká haí ye aargiˈda, Yíésu hí gáál yie.
40026065	Tíkíˈdé kinaallá máá méte suoryoká hol d̶afar eiy ki fue, kieye, Mu har Waag chaara! ˈDeeny máre éíy taaka ged̶i ki egese? Hé muí hogodhóóllá in hí maalla háluke,
40026066	itín háte hí ká dhaayche? muí gáál yie. Gaal mú ˈdéé hol ˈdú nie, kieye, Mú gon he hí oosó! yie.
40026067	Aalé gaal mú sillam innum ˈdú faafie, mú ˈdane, mú úba nee ger gaa tune,
40026068	gaal kieye, Kó kerka máá Waag hí kansím koyye-, Messíya léel! Ebá nyí ka géesh, mááya ko ˈdoy? gaalí mú yiegie.
40026069	Aalé Bétiro hátlé ˈbíl máá méte suoryoká nyáláárle geer gaa ijeká ini gededhe mare hí ˈdu gáá chimie, kieye, Gál Yíésu Galilaayaká hol ˈgar sesemeká mú tikiˈd hé kúún muunîny? chie.
40026070	Bétiro gál ál kinaal ijeká metle gaa falme, kieye, Hé hogotóóllá gon yáá muog, ini yie.
40026071	Aalé Bétiro kie, kar af láá ki ˈdie, ini éíy taaka gededheká mú argiyye, gál ál kinaal ˈgieká geeyche, kieye, Máállá hé Yíésu Nasaretallá hol ˈgie, chie.
40026072	Bétiro ged̶i falme, Waag ˈdodhdhe, kieye, Yáá máá hogotóóllá muog, ini yie.
40026073	Aalé aadh ˈgas a níínni mare hol ki sieteká gál ál kinaal ˈgieká Bétiro ˈdú sedhe, kieye, Kúún gon máá kinaallá gálle mú tikiˈde. Af kua hogotóóllá sááríchle nyí ko ki kimisate, gaalí mú yie.
40026074	Bétiro d̶o falme, Waag ˈdodhdhe, kieye, Máállá gon yáá muog, yie. Lúg d̶o ˈdayche.
40026075	Aalé Bétiro ˈdeeny Yíésu hí geey-, mu kieye, Kúún lúg hátlé ma ˈdânyká a sed̶ ha ye gaa faalanna, muí yieká, hí táb ká ˈjie, d̶o nááb gaa kie, súm buoy.
40027001	Aalé bar fuadheká gál gugud̶o-, suoryoká ubaa gál káruká lulle ˈgíérích he Yíésu ki yegeská hol af gáá maale.
40027002	Gaal Yíésu gil hiigidhe, mú máá Bilááto lé-, lés kinaal mé ki yielká ˈdú eedhdhe.
40027003	Aalé Yúúˈdas giri Yíésu gál hí oos ˈgieká Yíésu ˈdú eeyká Yíésu ar hí kúfach muˈde-, argeká, d̶o hol ˈdeente, gál gugud̶o-, suoryoká ubaa gál káru-, ˈBíl Waaˈgiet gaa ijeká ˈdú sedhe, giri gáál bíre tomon sed̶e-, gaalí les ki fieká gáál hol ˈdú nannuoká.
40027004	Mu gáál argeká, gáál geey, kieye, Yáá tág hé ˈdeewká ekey, yáá máá hé níínní konf ka ˈguo mánnal kúfach ˈdu gáá eeyallá, gáál yie. Gál gugud̶o kinaal mú geey, kieye, Hé kinaal meete kínyaa hí gaa ija? Hé kinaallá kúóllé, gaalí mú yie.
40027005	Yúúˈdas d̶o bíre ˈBíl Waaˈgiet geerlé kinaal ki lay, yíé ˈdie, sedhe, hol más ki yies.
40027006	Aalé gál gugud̶o-, suoryoká bíre kinaal eedhdhe, kieye, Bíre gaalí kúfách máádhat ka hidhdhééllá ke sanˈdug bire-, ˈBíl Waaˈgietká fieka, nyátálkúnnoka hé tagle muuniny, gaalí hol yie.
40027007	Aalé gaal hol ˈdéé af gáá maaleká bíre eedhdhe, lés máá ibilaam tagano nannuoká hidhdhe, giri lés kinaal gál kidhdho-, kufunanká ki ˈgoˈgodhoká.
40027008	ˈDaa kinaallá ˈdugaka in lés kinaallá hátle káána úba gaalí Lés Fasiet yegedhe.
40027009	Yaalmitééllá in máá Waag hí ˈdeem ká shigiche-, Yeremía léká ˈdeenylé ˈdiiyimeká ˈduway, giri kieye, Gál Yisirayel hím ˈdáb he hol af gáá maale-, mú hidhdhe-, bírelle tomon sed̶eká hé ged̶i eedhdhe,
40027010	hé bíre lés máá ibilaam tagano nannuoká hidhdhe. Hééllá in Máá Gud̶o Waag hí ye kí mure, yú hogodho, chieká.
40027011	Aalé Yíésu gaalí Bilááto met ká koy. Bilááto Yíésu heete, kieye, Kúún in he kánsích gál Yuuˈdi? yie. Yíésu mú ˈdéé hol ˈdú nie, kieye, Hát kuuní hogotóóllá, yie.
40027012	Aalé gál gugud̶o-, suoryoká ubaa gál káruká hé kerka Yíésu ˈdú ˈdeenteká huogodheká Yíésu hé ˈdeeny hol nieká mán.
40027013	Aalé Bilááto Yíésu heete, kieye, Hé burnay-, gaalí ko ˈdú ˈdeente-, gaalí hogodhóóllá in kó maallo? yie.
40027014	Tá Yíésu hé ˈdeenyééllá ˈdéé umut tikiˈd úba hol ma gaa níiny. Aalé Bilááto mú shab yeenléél af ˈdabe.
40027015	Warram lulle ˈjila máá ˈgasso-, urru-, Waaˈgietká hí gáál ˈdug gaa nadheká ali kí ˈdiiyyeka, máá gud̶o les mé ki yaal kinaal gál gaalí hiigidheká máá gálaat hí fedoká d̶o gáál hai kí fure.
40027016	Af kinaallá máá gaalí súm óg-, gaalí Baráábas yegie mare hé hiigin gaa ije.
40027017	Aalé nyésébích hol ˈdú tuutume-, ali ˈgieká Bilááto hí heete, mu kieye, Mááya hí feˈde, yú hí kí fuura? He Baráábasso? Ebá he Yíésu gaalí Messíya yegetká? gáál yie.
40027018	Bilááto íín gaal hát Yíésu hinaafle hí faanne-, gaalí mú ˈdu gáá eeyká hé óg.
40027019	Aalé Bilááto hátlé karallé hemuritiká ˈdú ijeká, minle hí máádhat ali ˈdú kaayye, kieye, Máá ˈdúwáállá ˈdeenyle ha hurt híliny. Amadh maallo kisare yú amadheká hé tág ye hawul ˈgeˈgeto, chie.
40027020	Aalé gál gugud̶o-, suoryoká ubaa gál káruká nyesebich af ˈdú naate, giri gaal Bilááto rogonon-, Baráábas gaalí gáál kí fuuro-, Yíésu íín gaalí yegeská.
40027021	Aalé Bilááto ged̶i nyesebich heete, kieye, Gál naamáállá mááya hí feˈde, yú hí kí fuura? gáál yie. Gaal kieye, Baráábas! gaalí yie.
40027022	Bilááto gáál heete, kieye, Tá Yíésu gaalí Messíya yegetallá íín háte yú kokoo? muí gáál yie. Gálaat lulle kieye, Mú gaalí ˈgór d̶arám yaalká ˈdug ˈdú yees! gaalí yie.
40027023	Bilááto gáál heete, kieye, Háteka? Mu meete ˈdeew he ekey? yie. Gaal d̶o súm kúóˈd ˈdoy, kieye, Mú gaalí ˈgór d̶arám yaalká ˈdug ˈdú yees! gaalí yie.
40027024	Aalé Bilááto ˈdee hí af kí ˈdabe-, nyesebich íín shalal ˈdisie-, argeká d̶o bie eedhdhe, nyesebich metle gil gaa ˈjidhdhe, kieye, Máállá ooslé hí chegeseká fásle yáá gil ka mán, itlé hí gil ká ˈgayya, muí gáál yie.
40027025	Gálaat lulle kieye, Taglé! Mú fásle nyíín ubaa um kínyaa nyí gil ká ˈgayya, gaalí yie.
40027026	Bilááto d̶o gáál Baráábas ki fure. Mu yuoy ˈdéé ki mure, giri gaal Yíésu anakoto gaalí sibilaam met ki higidheká ki tuunoká. Aalé Yíésu gaalí tuneká Bilááto d̶o Yíésu yuoy gíl gaa kaay, giri yuoy mú ˈgór d̶arám yaalká ˈdug ˈdú ˈdaraannoká.
40027027	Aalé yuoy Bilaato erkob Yíésu ushúm geer ˈdú eete, yuoy lulle Yíésu ki maˈde.
40027028	Yuoy Yíésu d̶afaraam gaa fuˈde, mú d̶afar gielle-, búr mare kaayye.
40027029	Gaal shóte híí tág gaa nie, mú mé kaay, mú hóch gasar ki hoy, mú gíl ˈdaa naanietká gaa kaay. Gaal mú met les kurram gaa ˈdoy, mú eeshey, kieye, Kó ˈdúwa-, Kánsích Yuuˈdííllo! yiegie.
40027030	Gaal mú sillam ki tune, mú hóch gíl gaa eedhdhe, mú hóch mé ki tune.
40027031	Aalé yuoy mú eesheny hí gaa d̶uyyeká, mú d̶afar búr kaayyeká gaa fuˈde, mú d̶afaraamle ged̶i fiiyye, giri mú egeeto-, mú ˈgór d̶arám yaalká ˈdú ˈdaraannoká.
40027032	Gaal ˈgíéríchlé gaa igireká, gaal máá gaalí Símon yeget-, máá ˈjien Kurene mare hol ˈdu gáá fame. Yuoy ˈgór d̶arám yaal-, Yíésu hí ˈgieká mú ˈdú moyche, giri muí siidhoká.
40027033	Aalé gaal sedhe, ál gaalí Golgóta yegetká nyuore. Ál Golgota hélle kieye, Ál Me ˈgonte.
40027034	Aalé gaal ˈduuny vinna-, gaalí hímit hol fieká Yíésu shie, Yíésu ˈdúú meeteká ˈdúú d̶iidhe.
40027035	Aalé yuoy Yíésu ˈgór d̶arám yaalká ˈdú ˈdoyyeká, mú d̶afaraamle koiy ki ˈdoote, eiy shuunate.
40027036	Yuoy mú lag yíéd̶iyye, mú ˈdeeyye.
40027037	Yuoy hé gaalí mú ˈdú ˈgiliˈgay-, gaalí ˈgór ˈdug gaa veere-, kieye, hééllá yíésu, kánsích yuuˈdi, chieká, ˈgór d̶arám yaal-, mú ˈdú ˈdoyyeká mé ˈdug ki ˈdoyye.
40027038	Aalé gál naama gálaat shokodaam gaa ugunme mare úba gaalí ˈguor d̶arám ˈgieká ˈdug ki ˈdane. Mú tikiˈd gaalí Yíésu gíl ˈdaa naaniet koy, máátí gaalí Yíésu gíl ˈdaa ˈjíbach koy.
40027039	Aalé gál ál kinaal ka nanadheká mú chaachare, met gaa muotie,
40027040	kieye, Kuun he máá hol ˈdabe-, ˈBíl Waaˈgiet ˈgieˈgie-, tá ˈBíl aadh sed̶ gaa ˈdiˈdiseká muunîny? ˈDaa! Ebá káána har kúún Iny Waaˈgiet kátaka, hol rig, hol ˈgór d̶arám yaal kinaallá gáá léésish! he mú yiegie.
40027041	Hát tikiˈdéél gál gugud̶o-, suoryoká ubaa gál gálaat nyatalaam oonisuoká, tá gál káruká úba Yíésu eeshey,
40027042	kieye, Mu gálaat riiríme, tá íín har káána hol má ririana! Héél kín Kánsích gál Yuuˈdi? Ebá mu hé káánallá ˈgór d̶arám yaalallá gáá leedho! Máállá ká leedheka gon iiy ha ke yeedhe.
40027043	Máállá kieye, Yú Iny Waaˈgieto, he hol yie. Ebá Waag muí ˈdúúw ki onnoyká har mú feˈdoka, hí mú riiyyo, gaalí yie.
40027044	Gál giri gálaat shokodaam gaa ugunme-, gaalí ˈguor ˈdug ki ˈdane-, Yíésu ˈdinnam ˈgie kinaal úba Yíésu chaachare.
40027045	Aalé aadh ˈgas le kulichká biiy lulle d̶o chuurayye, ˈjíig aadh ˈgas saal d̶ig.
40027046	Aadh ˈgas saal ka chieká Yíésu af gaa gud̶oká ki buoy, Éli, Éli, lema sabak-dháni? yie. Hé kinaallá hélle kieye, Waagchú, Waagchú! Háteka ye haychéel?
40027047	Gál ál kinaal ˈgieká ˈbaal mú af maaleká kieye, Máá giriká Elíya veveme, hol yie.
40027048	Gál kinaal mú tikiˈd hí gaa ˈdodhdhe, ˈgúl gaalí d̶afar gaa nyuro mare mé ki hidheká ˈduuny bírigká ki tie, úr ki helie, giri Yíésu hí ˈbuˈbusatká.
40027049	Aalé gál muí in ka ˈdodhdheká mú ki ˈday, kieye, Ebá mú hash! Elíya har ká yiimet-, mú ririanka kí ká argo! gaalí yie.
40027050	Aalé Yíésu ged̶i af gaa gud̶oká kúóˈd ki ˈdoy, d̶o sidh hí yé gaa ˈdiiyye.
40027051	Tíkíˈdé kinaal d̶afar ˈBíl Waaˈgiet-, ˈbíllé geereká af gaa tielká eiy lod̶ud̶ugul fuate, mé d̶ig, el d̶ig. Les motiyye, nyataabano eiy baabame,
40027052	uushim ˈdáá tikiˈd af hí eiy ˈdie, Waag gállé burnay-, kufeká Waag hí loolnoyche,
40027053	gaal uushim yé gáá ˈdie. Af giri Yíésu uushich yé gáá ˈdieká el ˈdaal gálallá ˈjien Yerusalem hile, gál burnayká hí arge.
40027054	Aalé máá yuoy kúˈd mé ki yiel mare ubaa yuoylé he Yíésu hol ˈgar ˈdeˈdemeká les motinyle ubaa he lullé yiem ká ˈdeˈdeme-, argeká birge, neey, kieye, Hé ˈdúwa, máállá gon he Iny Waaˈgiet, yie.
40027055	Ál kinaallá hé gál ˈdiet burnay-, Yíésu dhaˈgame-, tagéétí ˈgieká hí ˈgie. ˈDeg kinaallá he ˈdeg Yíésu ˈgar ká kiiyye-, mú Galilááya hol gáá eedhdhe-, mú gállé gillo-, onnoyyeká.
40027056	ˈDeg kinaallá ˈdeg hí igiˈdeká he María Magaˈdalaká ubaa María giri Yákob ubaa Yúósef ˈjielléká, tá hele Dhebeˈdaya ˈjiellé.
40027057	Aalé aadh gaanateká, máá ˈjien Arimataya-, kamúrut-, gaalí Yúósef yegetká ká yimie. Mu íínííllá úba máá lali Yiesu.
40027058	Aalé mu Bilááto ˈdú sedhe, Bilááto ruogone, giri Yíésu gónle egeet-, gon gagaluoká. Bilááto d̶o yuoyle geey, giri gaal Yíésu gónle Yúósef shiguoká.
40027059	Aalé Yúósef Yíésu eedhdhe, mú d̶afaraam édh-, kaanaká ki ˈdane,
40027060	liish waariet-, káána-, he hol met tág koy-, íín he mán yieka gaalí ki gagalioká mú ki galie. Mu nyátáábá giri ilishká gaalgalsie, liish af gaa koy, d̶o gale.
40027061	Af kinaallá María Magaˈdalaká ubaa María giri hol ˈgieká ˈguoˈd af tagéétí ki ije.
40027062	Aalé bííy éíy taaka ka biˈdeká he Kúlích Hef ˈGisanká. Kúlích kinaallá gál gugud̶o-, suoryoká ubaa gál Farisaay hol eedhdhe, Bilááto ˈdú sedhe,
40027063	kieye, Máá gud̶o, he tikiˈd hé nyí táb ká ˈjie, máá giri hódho lé-, Yíésu léká hé urgúa hogodhoká kieye, Yú kufeka, kúlích ki sed̶eká uushich yé ha gáá ˈdeeme, he yegie.
40027064	Aalé yuoykú géesh, gaalí rám sed̶ééllá mú úúshíchle gaa ˈdeew, mú lalille hai chúúre ka chímen, mú buráany, gálaat géeny, kieye, Mu hé uushich yé gaa ˈdie, chéen. Har uushich gál hí ˈdeˈdeenká manítaka, ónnob! Hodho biiy ello-, yé ka ˈdeˈdeenká hé hodho erká súm ˈdú ˈdeew, gaalí mú yie.
40027065	Bilááto d̶o gáál geey, kieye, Yuoyééllá hol eedhdhíe, sedhíe, hát hí ógká uushich ˈdée, muí gáál yie.
40027066	Aalé gál gugud̶o-, suoryóká ubaa gál Farisaayká yuoy hol eedhdhe, sedhe, nyátáábá ˈguoˈd liishká af gaa tielká af yies, gál yuoyóká ál kinaal ki hay, giri gaal uushich ˈdeˈdeenká.
40028001	Kúlích Hef ˈGisanká he ˈgite-, rám tiiyaká kúlíchlé erká biiy bírle hí ka ˈjobonteká María Magaˈdalaká ubaa María lé-, he hol ˈgieká kie, sedhe, giri liish gaalí Yíésu ki galieká af kí ˈdeˈdeenká.
40028002	Aalé les d̶o súm motiyye, máá ˈgasso-, urru-, Waaˈgietká úr gáá leedhe, nyátáábá liish af gaa tielká gaalgalsie, nyátáábá ˈdú yíéd̶ie.
40028003	Máá ˈgasso-, urru kinaallá innumle edhle hát ír biirgách, d̶afaraamle edhle hé tág édh súm gogo.
40028004	Yuoy giri uushich ˈdeˈdeenneká d̶o sierm hí faanne, fad̶anne, les ˈdane, gon hí eiy okodoote.
40028005	Aalé máá ˈgasso-, urru kinaal mú María geey, kieye, Haí seerêny! Itín hát hí Yíésu gaalí ˈgór d̶arám yaalká ˈdú yieská hí ˈdu gáá chimieká yáá óg.
40028006	Tá mu hé ˈguoˈd gaa láʼ. Mu hát giri hodheká hé ˈduway, mú hé Waag hí loolnoyche, uushich yé gaa ˈdie. Ka yimedhíe, mu állé iifeká dhaayyíe.
40028007	Aaléka d̶o hararáa, mú lalille geeyyíe, mu hát Waag hí loolnoyche-, uushich yé gaa ˈdie-, gáál met nannaat-, Galilááya mé nannuo-, gáál ál kinaal hol gaa aargiroká gáál geeyyíe. Fayam yú hí geeyallá chiˈdíe, ˈdég yie.
40028008	Aalé ˈdég har úba binineny ˈgayyeka, d̶o súm úba ger hí gaa meedhe, uushich álle gaa ˈdoˈdoote, giri fayam he maalléél gál láliká ˈdú siitoká.
40028009	ˈDég hátlé kat kat chieká Yíésu d̶o ˈdég yé ˈdu gáá ˈdie, kieye, Náa! yie. ˈDég d̶o Yíésu ˈdú siete, mú ˈgas met les gaa ˈdanne, mú visate.
40028010	Aalé Yíésu ˈdég geey, kieye, Haí seerêny! Sedhíe, nyaaramchú geeyyíe, gaal hí Galilááya siet, lés kinaallá in nyí gáál hol gaa aargiˈda, muí ˈdég yie.
40028011	ˈDég sienylé gaa igiˈdeká, yuoy uushich ˈdeˈdeenneká ˈdáá tikiˈd é hol ˈdú nadhe, hé lullé uushich álle yé gáá ˈdieká fayamle gál gugud̶o-, suoryoká ˈdú sidhe.
40028012	Aalé gál gugud̶o-, suoryoká ubaa gál káruká hol fayaméél geeyká, hol ˈdéé af gáá maale, gaal gál yuoyóká bíre ˈdáb gud̶oká les ki fie,
40028013	kieye, Hé gálaat hí ged̶icha-, hí hogotoká hééllá. Itín hatallá yiedhíe, Nyiin chúúre-, ram nyí eeteká, mú lalille ká chimie, nyí mú gaa buraayye, yiedhíe.
40028014	Har fayamééllá máá les mé ki yaalká hí maaleka, nyííni nyí mú hol ká ged̶icha, it hé níínní ˈdeew muí ki ekemeyoká mán, gaalí yuoy yie.
40028015	Aalé yuoy bíre kinaal eete, hát gál gugud̶o kinaal hí geeyká el gaa veeˈde. ˈDeeny hódhóóllá lés gál Yuuˈdi geerle lulle bash ki yie, ˈjíig káána ki gaa ijóóllá hé hátle gálaat hí hogodho.
40028016	Aalé gál láli-, tomon a takachká lés Galilaaya gúm álle Yíésu hí geey-, mé náa, muí yieká, mé nie.
40028017	Gáál Yíésu hí ál kinaal yé ˈdu gáá ˈdieká, gaal Yíésu vite, kor gáál ˈdáá tikiˈd mú ki nadhe.
40028018	Aalé Yíésu lalille kí ˈjobondhe, mu gáál geey, kieye, He lullé uratiká ubaa he lullé lesietká hé Waag hí ye mé ki koyye.
40028019	Aaléka, sedhíe, kidh met lulle lalichú hoyyíe. Gáál bie gim ki náa, giri gaal fargogint ˈJaa chia úr ijoká ubaa yáá Ínyííllá, tá Hím Naasan Waaˈgiet gim gaa ijoká.
40028020	Itín he lullé yú hí kí mureká gáál onisía, gaal hí he onisinychú chirat. Yú yáá bar lulle ke hol ˈguo, ˈjíig biiy el ˈdáˈdle d̶ig, Yíésu hí lalille yie.
41001001	Hééllá Fayam Midhab Yiesu Kiristo-, Iny Waaˈgietká mé gáá koonlé.
41001002	Warˈgat máá Waag hí ˈdeem ka shigiche-, Yisááya léká hí veereká hatallá he chie: Ebá dháash, yú máá chia ˈgassoká ali ha gáá kakaa. Mu met hai ko naadha, mu ˈgíérích kua he tág kokoo.
41001003	Kóˈd máádhat ˈbakat ha gaalí gaa maala, kuoˈd kieye, Máá Gud̶oká les met ˈdiidháa, mú ˈgierimle lod̶ud̶aat kóo, hai yeedhe.
41001004	Aaléka Yuána giri gálaat bie gim nannuoká ál ˈbakate mare ki ˈjie, gálaat ki ˈdiiyime, giri gaal héllé ˈded̶ew-, eekemeyká gil sug ki haad̶uo-, gaal Waag makan fafaan-, gáál gaalí bie gim nannuo-, gáál Waag hí ad̶aabanolle ubaa nyuogimle gaa egeyyoká.
41001005	Aalé gál lés Yuuˈdiaká ubaa gál ˈjien Yerusalemká lulle Yuána ˈdú sedhe, gaal héllé ˈded̶ew eekemeyká ˈdeentle iiy yie, mu gáál wár Yorˈdan álle bie gim gaa nie.
41001006	Yuána d̶afaraam he fadhdheká dhúr galte gaalí tág gaa nie. Mu sáb rokoˈdeká úba seet hite. Mú ˈguomle ˈgamutaach ubaa dhaanite.
41001007	Aalé mu gáál fayám shie, kieye, Máá ye súm far ˈdú gogo mare hé ye el gaa igiro, hai ká ˈjeeme. Máá kinaallá hé tág ye ˈdú gud̶o, yáá ˈduuw ˈguo-, mé les ki ˈduo-, mú koiyle saawle fuuroká mán.
41001008	Yú íín bie hí gim nannaa. Mu íín Hím Naasan Waaˈgieto hí gim nannaa, Yuána hí yie.
41001009	Af kinaal Yíésu ény Nasaret giri lés Galilaayaká he gáá ˈjie. Aalé Yuána Yíésu wár Yorˈdan álle bie gim gaa nie.
41001010	Yíésu bie yé gáá ˈdeˈdemeká úr af hí fufurma, Hím Naasan Waaˈgiet hát hóleká mú ˈdu gáá lelete, muí arge.
41001011	Aalé Waag ˈdéé úr gáá hote, Yíésu geeyche, kieye, Kuun he Iny chia yú gielká, kó tág ye geer gaa meeyche, mú chie.
41001012	Ál tikiˈde kinaal Hím Naasan Waaˈgiet d̶o mú ˈbakat álle ali ˈdú kaayye.
41001013	Mu ál ˈbakate kinaal ram tomon afur gaa yíéd̶ie, mú Sátan hí ki ekesete. Mu af kinaallá ubaa bine baadietká hol af ije. Aalé Waag gállé ˈgasso-, urruká mú ál kinaal gaa ˈdeˈdeme.
41001014	Aalé Yuána gaalí hiigidheká Yíésu lés Galilaaya sedhe. Fayam Midhab-, Waaˈgietká gáál ki ˈdiiyime, kieye,
41001015	Kulich hé ali kí ˈdiiyye, Guch Waaˈgiet hé ká ˈjobonte. Hé ˈded̶ewká hayyíe, Fayam Midhaballá iiy yiedhíe! muí gáál yie.
41001016	Aalé Yíésu Bás Galilaaya in ka nadheká gál awuan-, naama-, Símon ubaa nyárlé Ánˈduru lé-, buit ki awumeká arge.
41001017	Yíésu gáál geey, kieye, Ka yimedhíe, ye el gáá veerée! Yú hí gál gálaat Waag ˈdu gáá egewká hoyo, yie.
41001018	Gaal d̶o bushle hay, mú el gaa veere.
41001019	Aalé mu biiy met á níínni mare ki sedheká Yákob iny Dhebeˈdayaká ubaa nyárlé Yuána arge. Gál kinaal úba kádíchle gaa ija, bushle dhadhadhdha.
41001020	Yíésu d̶o gáál vie, gaal ˈjaallé Dhebeˈdáya ubaa gál hí hujich ki nannieká kadich ki hay, mú el gaa veere.
41001021	Aalé Yíésu ubaa lalillééllá ˈjien Kafarnaum ki fame. Kúlích Hef ˈGisanká Yíésu ˈbíl ˈdiiyiminyká sedhe, gálaat he onisie.
41001022	Gaal mú he onisinyle af ˈdabe. Hééllá he ˈdaa giri mú he onisinyle he onisiny máá kansím ˈguoká ka taal-, he onisiny gál gálaat nyatalaam oonisuoká ma ka taalinyká.
41001023	ˈBíl ˈdiiyiminy kinaal máá hí gaa ije-, aryáán hí hille mare hí kúóˈd gaa ˈdoy, mu kieye,
41001024	Yíésu Nasaretallo, meete ke hol ká ˈgaa? Ha ká chimie, nyí af ki bed̶isata? Kúún yáá ko óg, kúún he Máá saas mán-, Waaˈgietká! yie.
41001025	Aalé Yíésu aryáán he ki mure, kieye, Shab áat! Máállá yé gaa ˈdé! yie.
41001026	Aalé aryaan giri mú gaa id̶eká mú muotisiche, súm kúóˈd ˈdoyye, mú yé gaa ˈdiiyye.
41001027	Gálaat lulle he af ˈdabe, hol heegete, kieye, Héél meete? He he onisiny kaana-, hemuumurít ˈgayyokâ? Máálle aryáán úba he ki mumuro-, aryáán hí met gaa kekeenal! gaalí yie.
41001028	Aalé Yíésu fayamle d̶o lés Galilaaya lulle bash ki chie.
41001029	Yíésu ubaa lalilléél ˈbíl ˈdiiyiminy kinaal gáá kieká d̶o sedhe, Símon ubaa Ánˈduru ényle mé nie, Yákob ubaa Yuána úba hé gáál hol ˈgie.
41001030	Gaal é ki fameká Símon suogle ˈbíl gaa iiyye, furs ˈdeewká hí ˈgieˈgíe. Gaal Yíésu min geey.
41001031	Aalé mu min ˈdú sedhe, min gíl chiˈde, min les gaa eey. Furs giriká d̶o mán yie, min d̶o gáál gololiche.
41001032	Gelga-, aadh dhúú ˈjiiyyeká gaal gál burnay-, basham ˈguoká ubaa gál aryáán hí hilleká Yíésu ˈdu gáá shuune.
41001033	Gálaat lullé eny kinaalloká ˈbíl af ˈdú tuutume.
41001034	Yíésu gál burnayká hátlé giri basham hí hol ká eiy eiyyeká bisie. Aryaan burnayye-, gálaat hilleká muí yíé ˈdeey. ˈDaa giri aryáán Yíésu onoyyeká in Yíésu hí ˈdéé huogon ká ridhdhe.
41001035	Búrlé-, biiy hátle ma bírinyká Yíésu ˈbíl yé gaa ˈdie, ál ˈbakate-, Waag gaa vivisatká sedhe.
41001036	Símon ubaa gállé hol ˈgieká mú hol gaa ˈgeˈgedhe.
41001037	Gaal mú argeká mú geey, kieye, Gálaat lulle ko hol gaa ˈgeˈgedhe, yie.
41001038	Yíésu gáál ˈdéé hol ˈdú nie, kieye, Sedhíe, kí ál éíy ˈjienle ka ˈjóbká siet. Ál kinaal úba yú gálaat Fayam Midhab-, Waaˈgietallá ki ˈdiiyime. Yú hé kinaallá ˈdu gáá yimie, yie.
41001039	Aalé mu lés Galilaaya lulle gaa sedhe, gáál énylé ˈdiiyiminyká hile, gáál ki ˈdiiyime, gálaat aryáán yiem gaa ˈdeey.
41001040	Aalé máá nyókot hí faanne mare Yíésu ˈdu gáá yimie, mú met les kurram gaa ˈdoy, mú gil ki efe, kieye, Kó uˈdo, har feˈdoka ha ye biisicha, mú yie.
41001041	Aalé Yíésu mú geer hí ˈdú gudhdhe, gíl helie, mú d̶ig yie, tá mú geey, kieye, Yáá fedo. Midháno! yie.
41001042	Máá giriká d̶o baash hí ál kinaal yé gaa ˈdie, midhandhe.
41001043	Yíésu mú sí yie, kor mú il gíl gaa helie, kieye,
41001044	Hééllá ha máádhat géeny! Sí, hát biiyyééllá aany ˈdááno, máá suoryoká hol argísish, muí ko suor ki ˈgalo. Hé héle Móshe hí gáál geeyká lulle tág kog, gálaat kuun hát fayanteká hí argo, mú yie.
41001045	Máá giriká yíé ˈdieká hé shab ma yéen, d̶o ˈdeeny gud̶oká huogodhe, fayám biiy bash ki hoy. Aalé Yíésu fayam kinaal hí ˈjien síé riate. Aalé Yíésu alb giri gálaat mánká gaa yíéd̶ie, gál tolloká lulle mú ˈdú sedhe.
41002001	Waaséél Yíésu ged̶i Kafarnáum hol ˈdú nadhe. Mú é ki ˈjímle fayamle ˈjien eiy ki bash chie.
41002002	Gál burnayká hol ˈdu gáá yimie, ˈbíl hile, hol kar rie, ˈbíl af ˈdú tuutume, ˈjíig ˈbíl af d̶ig yie.
41002003	Yíésu hátlé gáál ˈdeeny Waaˈgiet oonisieká gál afur mare máá héljoká mú ˈdu gáá eey.
41002004	Nyesebich aalé ˈbíl af ˈdú tuutumeká mú ál gaalí kí naat-, gaalí Yíésu ˈdu gáá eewká mán. Gaal d̶o ˈbíl mé hurt ad̶ud̶ugul giri Yíésu hí ki yielká il gaa veere, mu hátlé lokoˈd gaa iifeká mú ál kinaal kí leesie.
41002005	Yíésu hát gálal hí iiy yieká argeká máá giri héljoká geey, kieye, Inychú, ad̶aabanokú yáá ko gaa eey, yie.
41002006	Gál nyatalaam ál kinaal ijeká tawue, kieye,
41002007	Máállá háte ˈdeenyéél hí af yé gáá ˈdie? E mu Waag chaara! Waag tákáma gálaat ad̶aabano gaa egeyye, gaalí yie.
41002008	Yíésu hé gaalí táb ˈdoˈdodheká gáál ger ki shuunne. Aalé d̶o gáál geey, Háteka hí hééllá ger ki taawuyyáal?
41002009	Hé máre súm hawul man ki máállá ged̶ia? Hé kua ˈded̶ew-, ekeycheká ad̶aabanolle yáá ko gaa eeyyo, yú yeedhee? Ebá les gaa keʼ, lokoˈdkú éew, sí gal, yú yeedhe?
41002010	Aaléka, yáá Iny Máádhátallá hát kansim yáálle lésalláka gálaat ad̶aabano gaa egewká ˈguoká dhaayyíe, muí gáál yie. Aalé mu máá giri héljoká geey, kieye,
41002011	Ha yú ko geey, les gaa keʼ, lokoˈdkú éew, gal! yie.
41002012	Gaal hátlé mú gaa dhaˈgameká mu d̶o les gaa kie, lokoˈdle eedhdhe, ényle mé nie. Gaal lulle héél af ˈdabe, kor Waag meey, kieye, Hé hatalóóllá hé kálta ke ma árginy! yie.
41002013	Aalé Yíésu ál kinaal gaa kie, ged̶i bás in nadhe. Nyésébích gud̶oká mú ˈdú sedhe, mu gáál he onisie.
41002014	Aalé mu hátlé ˈgierich gaa igireká máá gibíre gugusat-, gaalí Lévi yeget-, iny Alfus mare ˈbíl gibireká gaa ija arge. Aalé Yíésu mú geey, kieye, Ye el gáá véer! yie. Lévi les gaa kie, d̶o mú el gaa veere.
41002015	Waaséél Yíésu hátlé ˈbíl Levi gaa golmoteká gál gibíre gugusatká ubaa gál ad̶aabano ˈguoká úba ˈbíl ká hile, Yíésu ubaa lalille hol ˈgar gololte. Gál burnay hat kinaalloká úba mú el gaa veere.
41002016	Aalé gál Farisaay nyatalaamká héél argeká Yíésu lalille heete, kieye, Háteka máá kíchiallá gál gibíre gugusatká ubaa gál ad̶aabano ˈguoká hol ˈgar golmosotal? yie.
41002017	Aalé Yíésu héél maaleká gáál geey, kieye, Gál fayyáká hé gilóny ma fediny, gál basham ˈguoká in gilóny fede. Yú ka yimíéllá, yáá gál ad̶aabano mánká ma ka ˈgíen, yú gál ad̶aabano ˈguoká ká ˈgiedhe, yie.
41002018	Bar mé tikiˈd Yuána lalille ubaa gál Farisaayká af hite. Gálaat ká yimie, Yíésu heete, kieye, Háteka Yuána lalille ubaa gál Farisaayká lalille af higisat-, lalikú íín af ma higisanal? yie.
41002019	Yíésu gáál ˈdéé hol ˈdú nie, kieye, Háte máá eedhdhe-, shien yieská dheegle af higisata, kor mu íín gáál hol af ija? Hé hát kinaallá muuniny. Máá eedhdhe kinaal ubaa dheegle hol af ijoka, hé af ma higisan.
41002020	Kulich íín ali hai kí ˈdeenne, giri máá eedhdhe kinaal Waag hí gálaat hurt gaa egeetoká. Af kinaallá in gaal af higita.
41002021	Hé máá níínní d̶afar káánaká toort gáá muuro-, toort d̶afar gud̶anteká ki ˈdaraanká mán. Har muí hát kinaal koyka, toort giri kaanaká d̶o d̶afar gud̶anteká hai gaa ˈgite, d̶afar d̶o súm hai ˈgiˈgite.
41002022	Hé máá níínní ˈduuny vinna kaana-, hátle ma kárinyká orgom gugud̶andheká fafuoká mán. Har gaalí hát kinaal koyka, ˈduu he kareka, orgom d̶o eiyyo fufuadhe, orgom ubaa ˈduunyle d̶o hai ˈdeenedhe. Hé hát kinaallá muuniny, ˈduuny vinna kaanaká orgomlé kaanaká gaalí fafaa, muí yie.
41002023	Kúlích Hef ˈGisanká tikiˈd Yíésu ubaa lalille lés siindi mare hurt gáá nadhe. Mú lalille ˈgíéríchlé gaa igireká sííndí met af ki ˈgieˈgite.
41002024	Gál Farisaayká Yíésu heete, kieye, Bá dháash! Háteka gálal Kúlích Hef ˈGisanká hé nyátálkúnnoka ki ma ekemenyká ekeyal? yie.
41002025	Yíésu gáál ˈdéé hol ˈdú nie, kieye, It hé ˈDáwuˈd af giri ubaa sheelle ger hí gaa boloyká hí ekeyká Warˈgat Waaˈgiet ma gaa túony,
41002026	giri mu af giri Abiadhar máá méte suoryoká onnoyká ˈBíl Waaˈgiet náble hile-, balasha gaalí Waag taak ki id̶ie-, nyátálka gál suoryoká tákámle hí kokuoká koey-, tá sheelle úba shieká? muí yie.
41002027	Yíésu ged̶i gáál geey, kieye, Kúlích Hef ˈGisanká gálaato ki midhínta, in Waag hí taak koyye. Kúlích kinaallá íín hé gálaat ma ˈdú midhanany.
41002028	ˈDaa kinaallá ˈdugaka in Iny Máádhat Kúlích Hef ˈGisanká guchle ˈgaa, muí yie.
41003001	Aalé Yíésu ged̶i ˈbíl ˈdiiyiminyká hile. ˈBíl kinaal geerle máá gil hí ki kiite-, gíl gáá héljo mare hí gaa ije.
41003002	Gáál mé tikiˈd gál Yíésu hem gaa sisidhoká fedo mare úba ál kinaal gaa ije. Gaal aalé Yíésu ˈdeey, mu har Kúlích Hef ˈGisanká máá gíl ˈdeew kinaal gaa biisuoka.
41003003	Yíésu máá gíl ˈdeew kinaal geey, kieye, Le gaa keʼ, biiy metééllá káde, yie.
41003004	Aalé Yíésu gáál heete, kieye, Hemuumurit Waaˈgietka, meete ke Kúlích Hef ˈGisanká gaa ekemeye? He in hé midhabká ke ekemeyee? Ebá, hé ˈdeewká ke ekemeye? Máádhat ki biisuoká kalatoo? Ebá, máádhat ki yegeská kalat? yie. Gál giriká hé ˈdéé ma hôn, d̶o shab yie.
41003005	Mu hát idhoká gáál ki fuˈjie, kor gáál met guogintléél hí geer gaa ˈdeeneyche. Mu máá giriká geey, kieye, Gíl fat, yie. Máá giriká gíl fadhe, d̶o gil hí midhandhe.
41003006	Gál Farisaay kinaal d̶o baaˈd yé ki ˈdie, gaal ubaa gál Heroˈdeká ˈgíérích he Yíésu ki yegeská hol gaa ˈgeˈgedhe.
41003007	Aalé Yíésu ubaa lalille kie, bás in mé nie. Nyésébích gud̶oká Galilááya gáá kie, mú el gaa veere.
41003008	Gál éíy ilishká hé muí ekeyká maaleká úba mú ˈdu gáá yimie. Gaal lés Yuuˈdia ubaa ˈjien Yerusalem, tá lés Id̶umaya ubaa wár Yorˈdan ílung ˈdaatí gáá kie. ˈJien Turo ubaa ˈjien Siˈdon gál hí innumle gaa ije mare úba Yíésu ˈdu gáá yimie.
41003009	Aalé Yíésu lalille geey, kieye, Ye kadich bala ka kóo, kadich gaa yíéd̶ia, nyesebich hai ye ˈdu gáá tuutúminy, yie.
41003010	Mu gál burnayká bisie, gál basham ˈguoká lulle mú ˈdú tuutume, giri mú d̶ig yegetká.
41003011	Bar lulle aryaan ˈded̶ewká Yíésu argiyyeka, mú ˈgas met les hai gaa ˈdanne, kúóˈd hai ˈdoyye, kieye, Kúún he Iny Waaˈgiet! hai chie.
41003012	Tá Yíésu aryáán ˈdéé ki mure, giri aryáán mú biiy ma mamalsinyká!
41003013	Aalé Yíésu gúm feˈjie, mu gállé fedeká vie, gaal mú ˈdú sedhe.
41003014	Gáál tomon a naam muí waaˈde, giri mú hol ˈguo-, tá muí alb fafuo-, mú fayamle hol gaa sisidhoká.
41003015	Gáál muí fargogint gálaat aryáán yé ki ˈded̶uoká shie.
41003016	Gál tomon a naama muí waaˈdeká meetle hééllá: Símon muí meeny Bétiro léká shie.
41003017	Yákob iny Dhebeˈdayaká ubaa nyárlé Yuána, hullaalle meenylé muí shieká Bonéˈges. (Bonéˈges hélle kieye, hele ˈgeˈgete.)
41003018	Tá gálatí he mú Ánˈduru, Fílib, Bartolomáyo, Matááyo, Tómas, Yákob giri iny Alfaayaká, Dhádias, tá Símon giri gálaat ˈjegeduoká,
41003019	héétí Yúúˈdas Iskáryot máá waaséél Yíésu gál hí oos ˈgieká ˈdú eeyká.
41003020	Waaséél Yíésu ˈbíl hile. Nyésébích ilishká ged̶i hí ˈdu gáá yimie, mu ubaa lalille ál ki gololsotká úba ˈdabe.
41003021	Aalé mú gálle héél maaleká kie, mú ˈgiedhe, Mú sigíre hí faanne? yie.
41003022	Aalé gál gálaat nyatalaam oonisuo-, Yerúsalem gáá yimie mare kieye, Mu Belsebul giri aryáán kánsích léká ˈgaa, in fargogintle aryáán yiem ki ˈded̶ia, gaalí yie.
41003023	Aalé ál kinaal Yíésu gáál vie, gáál he onisie, kieye, Sátan háteeye hol ali gaa aruanna?
41003024	Les gálle hol af ká d̶iidhe-, hol tuutuneka, hé hol af ma chochony.
41003025	Héétí ˈbíl geer tikiˈde-, hol ki ˈdalaateká hol tuutunneka, d̶o eiyyo hol gaa galle.
41003026	Hát tikiˈdééllá Sátan tákámle hol gaa maamaˈde-, tá ubaa gálle hol af ká d̶iidheka, Sátan d̶o me haí ˈgidhe.
41003027	Hé máá níínní ˈbíl máá fargogoká higilo-, shokodaam gaa ugunanká mán. Har gaal mú er hiigidheka, in tákáma mú shokodaamle ugunma.
41003028	Yú hí hé ˈdúwaká geeye, gálaat héllé ˈded̶ew ekemeyo-, hát káána ad̶ááb yíekaʼ, chaarim he hol chacharoká yíekaʼ, lulle Waag haí haad̶icha.
41003029	Tá máá Hím Naasan Waaˈgiet chaaroká ad̶aablé kinaallá hé Waag hí ma haad̶iny, ad̶aab kinaallá taalle bííyyo máálle haí ˈgaa, muí yie.
41003030	Yíésu hatallá yíéllá, he ˈdaa giri gaal kieye, Mu aryaan ˈdeewká he ˈgaa, gaalí yieká.
41003031	Yíésu ˈjielle ubaa nyaaramle ká yimie, baaˈd kí ˈdie, mú gáál ali ˈdú fie, Mú nyí kí vée, yie.
41003032	Nyésébích gud̶o mú ki madeká mú geey, kieye, ˈJiekú ubaa nyaaramkú baaˈd ˈgee, ko hol gaa ˈgeˈgedhe, yie.
41003033	Aalé Yíésu gáál ˈdéé hol ˈdú nie, kieye, ˈJiechú ubaa nyaaramchú he gálya? yie.
41003034	Aalé mu gál hí ˈdinnam lulle ijeká ki fuˈjie, kieye, Bá dhaayyíe, ˈjiechú ubaa nyaaramchú he gál ye af nee kokúóllá.
41003035	Máá hé Waag hí feˈdoká ekemeyoká in nyárchú, nyaarchú, ˈjiechú, Yíésu hí yie.
41004001	Yíésu aadh eiy ged̶i gálaat bás in he gaa onisie. Nyésébích gud̶oká mú ki made, mu kádích bás gaa yielká hile, gaa yíéd̶ie. Gálaat íín ílung yíéd̶ie.
41004002	Mu hé burnayká hát hibietká gáál onisie. Hibano muí gáál onisieká híb tikiˈd hééllá. Mu kieye,
41004003	Nee kóo! Máá les fafuoká áár eedhdhe, les sedhe.
41004004	Áár hátlé giri fafieká áár ˈdáá tikiˈd ˈgierich af ki okoˈde, hurum ká yimie, hí koey.
41004005	Áár ˈdáá tikiˈd ál waaro-, eeˈd hí iraam mánká ki okoˈde, d̶o ál ˈjob hirich hí yé gáá ˈdie.
41004006	Aadh ka ˈjiiyyeká hirís d̶o boloyye, ˈdaa giri hidh les ma ki arînyká.
41004007	Áár ˈdáá tikiˈd ál híí ˈgayyoká les gaa ˈdane, hirís hí yé ká ˈdiiyyeká hiris kinaal hii hí bolosie, hé ma ˈdáliny.
41004008	Ár giri muí ál maal hí midhabká gaa fieká ká ˈdie, hisse, ˈbaal hí tomon sed̶ ˈdale, ˈbaal hí tomon le ˈdale, ˈbaal hí kúˈd ˈdale, Yíésu hí yie.
41004009	Aalé mu gáál geey, kieye, Máá nee ˈguoká hí hééllá maalo, yie.
41004010	Yíésu tákámle onnoyká gál giri mú hol ˈgieká ubaa mú lalillé tomon a naamaká mú hibano giriká hélle heete.
41004011	Mu gáál geey, Itíni in hé geer ged̶i Guch Waaˈgietká Waag hí argisiche. Tá gál baaˈd ˈgíétíá in yú he lulle hát hibietká ged̶ia.
41004012	Hibano yú gáál ged̶úóllá, Gaalí dhaaˈgasan, kor ha gaalí kimísan. Gaalí maamalo, kor ha gaalí tág mááliny. Hát kinaal muuninyka, gaal Waag hollo hol ˈdu gáá naadha, Waag ad̶ááb yé haí gaa ˈded̶icha, muí yie.
41004013	Aalé Yíésu gáál heete, kieye, Hibéél ití tág ma mááliny? Hibéél hí ma maalinyka, hib eiy háte hí kiimisata? yie.
41004014	Aalé Yíésu gáál híb hélle geey, kieye, Máá les fafuoká hát máá ˈdeeny Waaˈgiet gálaat oonisuoká. Aar he ˈdeeny Waaˈgiet.
41004015	Gáál ˈdáá tikiˈd yaalmit giri ˈdeeny Waaˈgiet ki mamaloká he hát ár ˈgierich af ki okoˈdeká. Gaal ˈdeeny Waaˈgiet maaleka, ál tikiˈde kinaal Sátan d̶o hai ká chimie, gáál ˈdéé hai gaa bad̶isiche.
41004016	Yaalmit gáál ˈdáá tikiˈd hí ˈdeeny Waaˈgiet ki mamaloká he hát ár ál waaroká ki okoˈdeká. Gaal ˈdeeny Waaˈgiet maaleka, ˈdéé hát geer gaa meentiká iiy hai yie, kor gáál hé ˈdee hí hát ˈdabaanká ger ma híliny.
41004017	Aalé gaal hé ˈdeeny Waaˈgiet ˈjíig ma ki yíéd̶iminy. ˈDeeny Waaˈgiet ˈdugaka, gaal hé ˈded̶ewká ubaa manyjasiny il ki argeka, ál ˈjób kinaal gaal d̶o hai ginnay, ˈdéé gíl sug hai ki hay.
41004018	Yaalmit gáál ˈdáá tikiˈd hí ˈdeeny Waaˈgiet ki mamaloká he hát ár ál híí ˈgayyoká les gaa ˈdaneká. Gaal ˈdeeny Waaˈgiet hai maale,
41004019	kor gáál tawuny lesalloká haí ká hille, gáál kamur lesalloká haí laate, gaal hé burnayká he fede. Hát ˈguor híí ˈguo-, hirís bolosíélláka, hééllá lulle gálaat ger hileka, in gaal ˈdéé nee ma kokony, hát Waag hí feˈdoká el ma gaa igiriny.
41004020	Yaalmit gáál ˈdáá tikiˈd hí ˈdeeny Waaˈgiet ki mamaloká he hát ár máá les fafuoká hí máál álle gaa fieká. Gál kinaallá ˈdeeny Waaˈgiet maaleka ˈdéé iiy hai yie. ˈDee gáál hát ˈdabaanká ger hileka gaal d̶o hát ˈguom hát ˈdabaanká hite-, ˈguom mé tikiˈd hí tomon sed̶e-, mé tikiˈd hí tomon le-, mé tikiˈd hí kúˈdká hai yie, Yíésu hí yie.
41004021	Yíésu ged̶i gáál geey, kieye, Nyátáá gaalí ˈjiet gaa id̶ieka, hé máá níínní hí ˈdébé af bubuoká mán, ubaa hí kúb geer gaa id̶imuoká mán. Nyátáá hé gaalí úr ma ki red̶îny, ˈbíl geer hí ma gaa eedhêny?
41004022	Hé gaalí kakawká yé hai ká ˈdeeme, hé shuolitiká gálaat haí aargira.
41004023	Máá nee ˈguoká hí hééllá maalo, Yíésu hí gáál yie.
41004024	Aalé mu ged̶i gáál geey, kieye, Hé hí maallééllá hát ˈdabaanká nee kóo. Hé hí he ki ekemeycho-, hí gálaat he ki fafiyyoká, in úba Waag hí he kí fafiyya, hé kinaallá hé eiy úba haí ˈdú aargiˈda.
41004025	Máá hé gaalí gíl geer gaa kaayká tág chiratká, hé éíy taaka úba ha gaalí shigia. Tá máá hé gaalí gíl geer gaa kaayká tág ma ki yaalinyká héllé gíl ká ˈguo kinaal ha gaalí gaa egedhdhe, muí yie.
41004026	Yíésu héél gáál geey, kieye, Guch Waaˈgiet hát lés urgúaka máádhat hí fieká.
41004027	Mu bar lulle kulich ubaa chúúrélle rafanan-, tá ka kekeenká, hirich hátlé yé ka ˈdeˈdeenká muí muogká.
41004028	Eeˈd tákámlé ˈguom higisicha. Er hirich yé ká ˈdee, aalé hai ˈdiiyye, ˈdalleka, hai ˈgileyye.
41004029	Waaséél hite-, muran hí ali kí ˈdiiyyeka, máálle faaˈd hai eedhdhe, haí muˈde, muí yie.
41004030	Aalé Yíésu ged̶i kieye, Guch Waaˈgiet hát meete ki yeedhe? Hib máre ke Guch Waaˈgiet ki ekemeye?
41004031	Guch Waaˈgiet hát heert ninniká. Heert kinaallá hé arram lullé gaalí les gaa fafuoká heersamle ˈdú ninni.
41004032	Tá gaalí fieka, ˈgórle hé ˈguor lullé les gaa ˈgieká ˈdú gud̶o. Heert ninnííllá ˈgórle ˈdie-, kolm hí gaa fuufuadheka, gáchle d̶o kimír haí ˈdú galle-, é haí gaa ˈdisate, muí yie.
41004033	Mu hib burnayye-, hatalloká gáál geey. ˈDaab gaalí met ki chiiratká muí gáál ˈdeenyle ki onisie.
41004034	Mu hát hibietká tákáma gálaat he oonisie. Tá mu af giri ubaa lalille tákámle onnoyká he lulle gáál eiy ki nie.
41004035	Kúlích kinaallá gélgálle Yíésu lalille geey, kieye, Kí bás ílung ˈdaatí yé ki ˈdie, yie.
41004036	Gaal nyesebich hay, kádích Yíésu hí gaa ijeká ˈdeete. Kadis eiy úba gáál hol eedhdhe.
41004037	Aalé baran ká kiisate, hud̶um kadich geer faafame, kadich bie hí geer koch ká yie.
41004038	Yíésu íín kadich ello he iife, d̶afare mé ˈdú id̶ie, rafame. Aalé mú lalille hí ram gaa kiisie, kieye, Máá gáál he oonisúóllo, in ke kufuma háluke, hé ko geer gaa ˈdeew mân? mú yie.
41004039	Aalé Yíésu les gaa kieká waanich ali koy, hud̶um geey, kieye, Shab áat, ali ki ˈdé! yie. Waanich ali ki ˈdie, biiy d̶o ˈgidhiche.
41004040	Aalé mu lalille heete, kieye, Háteka hí seereyyéel? Ití ye iiy ma chéen? yie.
41004041	Gáál sierm hí súm faanne, gaal hol heegete, kieye, Héél máá máre, máá waanich ubaa hud̶um hí af maalóol? gaalí yie.
41005001	Aalé gaal lés Gerasanno bás ílung ˈdaatí ki fame.
41005002	Yíésu hátlé kadich gaa leedheká máá aryáán ˈguo mare ál gaalí gál kufeká ki ˈgoˈgodho-, liishó mare yé gáá ˈdie, Yíésu hol met kí ˈdoy.
41005003	Máá kinaallá liishó gaa ije. Hé máá níínní úba hí sibilaam ki ˈdanoká mán.
41005004	Gálaat af burnayká mú sibilaam ˈgas ubaa gil ki ˈdane, kor mu sibilaam giri hí gil ki ˈgieká eiy ˈgieˈgite. Mu muulam ˈgas met ká ˈgieká tune, eiy ˈgieˈgie. Mú hé máá níínní hí ká mooyoká mán.
41005005	Mu kulich ubaa chúúrélle ligisham giri uushimká he gaa ije, in gumano gaa feˈjime, koˈdam gaa ˈdaˈdie, hol waar ki mumure.
41005006	Mu Yíésu bííy fag ká argeká mú agim ˈdodhdhe, mú met les kurram gaa ˈdoy,
41005007	af súm úr ki eey, kieye, Yíésu Iny Waag Úr Id̶óóllo, meete ke hol ká ˈgaa? ˈDaa meeny Waaˈgieto yú ko ki ruogone, ha ye manyjasîny! yie.
41005008	Hé muí hatallá ki yíéllá, he ˈdaa giri Yíésu mú ged̶ie-, Aryaan ˈdeewallo, máállá yé gaa ˈdé! yieká.
41005009	Aalé Yíésu mú heete, kieye, Meenykú háteeye? yie. Máá giriká ˈdéé hol nie, kieye, Meenychú Nyesebich, ˈdaa giri nyí ki burnayyeká, yie.
41005010	Aalé mu súm Yíésu ruogone, giri Yíésu aryáán lés kinaal ma gaa aruminyká.
41005011	Aalé síri ˈjobintlé kinaal golchom burnayká gaalí gaa ˈdeˈdeme.
41005012	Aryaan ˈdeewallá Yíésu ruogonne, kieye, Nyí golchom ˈdú árig, nyí golchom hilla, chie.
41005013	Yíésu aryáán ˈdéé met gaa eedhdhe. Aalé aryáán yíé ˈdiiyye, golchom giriká hille. Golchom lullé shíí naamaká síri gáá okoˈde, bás fame, ˈdiid̶ime, kufe.
41005014	Aalé gál giri golchom ˈdeˈdemeká ˈdoˈdodhe, fayam kinaal ˈjien gálle ubaa gál lesam gaa ijeká geey. Gálaat hol ˈdu gáá yimie, he arge.
41005015	Gaal Yíésu ˈdú sedhe. Gaal mú arge, mu ubaa máá aryaan nyesebichká ˈgieká hol af ija. Mu d̶afaraam fádhdhe, me hí mídhab! Gáál sierm hí faanne.
41005016	Gál héél argeká gálaat fayám shie, máá aryáán ˈgieká ˈdeenyle tá ubaa golchom fayamle gáál geey.
41005017	Gaal Yíésu ruogone, giri muí lésle gaa kekeenká.
41005018	Yíésu kadich higileká máá giri aryáán hí yé gaa ˈdiiyyeká hí ruogone, giri mu taalle Yíésu hol egeetká.
41005019	Tá Yíésu hé iiy ma yéen, mu mú geey, kieye, Ény gálkú sí, Máá Gud̶o Waag hát geer hí ko ˈdú gudhdhééllá ubaa hé midhab muí ko ki ekeyallá fayamle gáál shíish, Yíésu hí mú yie.
41005020	Máá giriká d̶o ali gaa sedhe, ˈjien ˈDekaboles mé nie. He lullé Yíésu hí ki ekeyká fayamle gálaat shie, gaal lulle he af ˈdabe.
41005021	Aalé Yíésu ged̶i kadich hile-, bás ílung ˈdaatí yé ki ˈdieká nyésébích gud̶oká mú ˈdu gáá yimie, mú ki made. Mu íín bás innó he yiel.
41005022	ˈBíl ˈdiiyiminyká gállé kaansúoká tá máá gaalí Yáíras yeget mare ká yimie. Mu Yíésu argeká mú ˈgas met les gaa ˈdoy,
41005023	kieye, Ini chia ninni mare hé tág ayaˈgiyye. Ha yú ko ruogone, káde, ini gílkú ˈdug ˈdú íífish, hí biiyo, hí les ˈdug ˈdú yíéd̶iyyo, muí yie.
41005024	Aalé gaal hol eedhdhe, nyesebich mú el gaa veere. Gaal mú kuˈd ki yie, mú ki tame.
41005025	Ál kinaallá hé min warram tomon a naam fas hí gaa hegele mare úba hí gaa id̶e.
41005026	Min kinaallá gil ony burnayyeká he gaa siete, tá hí gon bolosiche. Min héllé ˈgayyeká lulle gilóny hí gaa gusate. Tá min hé fuu á níínni mare ma chéen, min yaalmít ged̶i hí súm ˈdeenete.
41005027	Min Yíésu fayamle maalleká nyesebich hurt ká naate, mú sug kí ˈdiiyye, mú d̶afar d̶ig chie.
41005028	Min hát he tawuyyeká kieye, Mú d̶afarle yú d̶ig yieka, yú d̶o ha bie, chie.
41005029	Min mú d̶ig chieká fás giri ˈjibimeká d̶o ali ki ˈdie, min hát he biiyyeká hol gónle ki shuunate.
41005030	Yíésu hát fargogínt hí gónle yé gaa ˈdiiyyeká hol ki arge. Aalé mu nyesebich bala ki nie, gáál yiete, kieye, Mááya ye d̶afar d̶ig yie? yie.
41005031	Mú lalille hí ˈdéé hol ˈdú nie, gaal kieye, Nyésébích gud̶o ko ki made-, argiyyóóllá, máá ko d̶ig yieká háte hegesete? yie.
41005032	Aalé Yíésu gáál il gaa nie, giri máá héél ekeyal aargiroká.
41005033	Min giriká hol héél ki argiyyeká neeyye, fad̶anne, ká chimie, mú ˈgas met les gaa ˈdoyye, hé ˈdúwaká huogote.
41005034	Aalé Yíésu min geey, kieye, Veelééllo, iiy yeen kua ye iiy chíéllá hé ko bisiche. Waag ki sí, ál ko gáá ˈdiiyyééllá hát ˈdabaanká gaa bé. Naaná yíéd̶ig, yie.
41005035	Yíésu hátle ˈdéé af ká ˈgaa, gálaat Yáíras giri kansichká ényle gáá fame. Gaal mú geey, kieye, Inikú hé mán chie, ha Máá gáál he oonisúóllá hállééllá hawul ˈgéˈgen, yie.
41005036	Yíésu hé gál ˈdéé hogodheká a nee ma kôny, máá giri kansichká geey, kieye, Ha néeny, iiy tákámle áat, mú yie.
41005037	Mu gál he hol egedhdheká síé rie. Bétiro, Yákob, tá Yuána giri Yákob nyárléká tákámle hol eedhdhe.
41005038	Aalé gaal ény máá kansich kinaal ki fameká Yíésu gál gud̶o-, bebeen-, shiilmisatká arge.
41005039	Aalé Yíésu ˈbíl hile, gáál geey, kieye, Háteka hí kúóˈd ˈdoyye-, hí hatal buoyéel? Veel hé ma kúfiny, hai rafe, yie.
41005040	Aalé gaal d̶o mú eeshey. Mu gáál lulle ˈbíl yé gáá ˈdeey. Véel ˈjaalle ubaa ˈjielle tá gállé hol ˈgieká vie. Gaal ˈbíl geer veel hí gaa iifeká mé nie.
41005041	Mu véel gíl chiˈde, véel geey, kieye, Talídha kúum! yie. Hélle kieye, Ákutú, ha yú ko geey, les gaa keʼ.
41005042	Veel giriká d̶o les gaa kie, hol gaa seeseme. Véel warram hí tomon a naama. Aalé gaal d̶o súm he af ˈdabe.
41005043	Yíésu gáál súm il gíl gaa helie, ˈdeenyééllá ha máádhat hí mááliny, yie. Mu úba gáál geey, giri véel gaalí hé geere shiguoká.
41006001	Yíésu ál kinaal gaa kie, ˈjienlé gáá gud̶andheká mé nie. Mú lalille hí el gaa veere.
41006002	Kúlích Hef ˈGisanká ali kí ˈdiiyyeká mu gálaat ˈbíl ˈdiiyiminyká he gaa onisie. Gál burnayká mú he onisinyle maaleká he af ˈdabe. Gaal kieye, Máállá hééllá ále gaa arge? ˈDaalim muí argéél he ˈdaalim máre? Hé fargogo ke af ˈdaˈdabóól muí ekemeyóol?
41006003	Máállá hé máá ˈguor hod̶uoká muunîny? Mu hé iny Maria giri nyaaramle mú Yákob, Yoséítos, Yúúˈda, tá Símon, héétí mú nyaaramlé ˈdeitká hé ke hol állá af ijóóllá muunîny? gaalí yie. Aalé gaal mú shúón gaa nebedhe.
41006004	Aalé Yíésu gáál geey, kieye, Máá Waag hí ˈdéé ka shigichoká hé gaalí kikiat. Gál léslé, gál énylé, tá gál ˈbíl ílle tákáma hí ma kikian, hí d̶iidhma, muí yie.
41006005	Tá Yíésu íín hé hé níínní gaalí af ˈdaˈdabo-, ál kinaal gaa ekeyká mán. Mu taalle gál iraam mán-, basham ˈgieká gil ˈdú fie, gáál bisie.
41006006	ˈDaa giri gaal mú iiy ma yéenká in mu hééllá af ˈdabe. Aalé Yíésu ˈjien gaa sedhe, gálaat he onisie.
41006007	Gál láli-, tomon a naamaká muí hol ˈdu gáá vie, hát nanamaká muí hol ki ˈdane, muí alb fie, muí fargogint aryáán ki aruanká shie.
41006008	Yíésu lalille ˈdéé ki mure, gaal hai hé ˈgierich ki nannaatká shúúnan, ˈgulo tákámle gaalí shuunat, gaal hai ˈguom ubaa shomodhaam éen, gaal hai bíre saaw fáan,
41006009	gaalí koiy ˈgas faat, gaal hai d̶afaraam nanam hol ˈdú fáan, yie.
41006010	Aalé mu gáál geey, kieye, ˈBíl hí ki faannaká taalle gaa yíéd̶ía, ˈdaab hí ál kinaal ma gáá kíinyká.
41006011	Ény hí ki faan-, gálle hí ma shuunan-, tá hí af nee ma kokonyká hí gáá kekeennoká ˈgaskícho shére gaa ˈdodhdhíe. Hát kinaallá in hát gaalí he ki ˈdeeneyká gaalí kiimita, yie.
41006012	Aalé gaal kie, gálaat fayám shie, giri gaal héllé ˈded̶ewká haad̶uo-, Waag makan fafaanká.
41006013	Gaal aryaan burnayyeká gálaat yé gaa ˈdeey. Gaal gál burnay-, basham ˈguoká salab shugudie, gáál bisie.
41006014	Yíésu meenyle hát les lulle eiy ki bash yieká fayamle máá kansich Heróˈde hí maale. Gáál ˈdáá tikiˈd kieye, Yuána giri gálaat bie gim nannie-, kufeká uushich yé gáá ˈdie, in aalé fargogintééllá arge, hé ki af ˈdaˈdabóóllá ekemeye.
41006015	Gáál ˈdáá tikiˈd kieye, Máállá he Elíya. Gáál ˈdáá tikiˈd kieye, Máállá he gál héle gáál ˈdeeny Waaˈgiet ged̶ieká mú tikiˈde, yie.
41006016	Heróˈde héél maaleká kieye, Yuána giri yú mé gaa mureká hé ˈguoˈd yé gáá ˈdie, yie.
41006017	Heróˈde hatallá yíéllá he ˈdaa giri íín gáál ali fie-, gaal Yuána ká ˈgiliˈgay-, mú hiigidheká. Hé muí hééllá ki ekeyallá he ˈdaa giri mu nyárlé Fílib minlé Heróˈdias eedhdhe-,
41006018	aalé Yuána Heróˈde geey-, kieye, Kúún min nyárkú eetééllá, hé ma midhanany, yieká.
41006019	Heróˈdias Yuána súm nebete, kerka mú chegeská he feˈde, hé kinaal hí ká adhdhe.
41006020	Heróˈde af kinaal hé Yuána kikiadhe. Hé kinaallá he ˈdaa giri Yuána he máá ˈdúwa-, Waaˈgietká. Aalé mú in gaa yíéd̶ie. Heróˈde ˈdeeny Yuana nee kokoyká fede, har úba káána Yuána ˈdeeny he hodheká mú neesieka.
41006021	Waaséél kúlích Heróˈdias hí ˈjiirtle yé ki ˈded̶isatká bííyle ká biˈde. Kúlích kinaallá he kúlích Heróˈde hí gál gugud̶o-, gubaayá met ki ˈgieká ubaa yuoy gállé kaansúoká, tá gál Galilaaya-, gugud̶oká golmuo-, muí ˈdalmaatle táb gaa ˈdoˈdootká.
41006022	Aalé ini Heroˈdias ˈbíl hille-, laalateká Heróˈde ubaa gál hol af ijeká ger hí gaa meedhe. Heróˈde d̶o ini geey, kieye, He lullé feˈdoká ye ka géesh, ha yú ko ká shigia, yie.
41006023	Mu d̶o Waag ˈdodhdhe, ini geey, kieye, He lullé ye heesetoká ha yú ko ká shigia, har úba káána lés yú mé ki yaalallá ˈdáá tikiˈd kátaka, yie.
41006024	Aalé ini yíé ˈdiiyye, ˈjielle heesete, kieye, Meete yú rogonmo? chie. Ini ˈjielle kieye, Yuána giri gálaat bie gim nannuoká meenyle ye kí muuˈdoká yú fede, áat, chie.
41006025	Ini d̶o hagisate, ged̶i ˈbíl hille, máá giri kansichká met ki ˈdiiyye. Mú ruogonne, kieye, Yú káánallá ye Yuána giri gálaat bie gim nannuoká meenyle kí muuˈdo-, ye ˈbakalich kí kakayoká fede, chie.
41006026	Aalé máá giri kansichká súm geer hí gaa ˈdeenedhe, kor mu ˈdaa giri Waag ˈdodhdhe-, héétí gál hol ˈgar golmoteká úba ali ijeká hé ini héllé heeseteká ma rîny.
41006027	Aalé máá giri kansichká d̶o máá yuoyoká ali gaa kaay, mú ˈdéé ki mure, giri meeny Yuana muí ká siidhoká. Aalé máá yuoyo kinaal ˈbíl hiiginká sedhe, Yuána mé gáá muˈde,
41006028	mé ˈbakalich gáá kaadhdhe, ini ˈdu gáá sidhe, ini íín hí ˈjielle ˈdú site.
41006029	Yuána gállé láliká mú hát gaalí mé gaa muˈdeká maaleká kie, mú gónle ká eedhdhe, mú úúshích liishoká gaa kaay.
41006030	Yíésu gállé alb fimiká hol ˈdu gáá yimie, Yíésu af kí ˈdie. Gaal héllé he eekemeyká ubaa hé gálaat onisieká fayamle mú shie.
41006031	ˈDaa giri gál burnayká hol ˈdu gáá yiimet-, tá hol el ˈgiˈgisatká gaal ál ki golmosotká ˈdabe. Aalé Yíésu gáál geey, kieye, Ka yimedhíe, kí ál gaa gud̶oká tákámkúnno yé ki ˈdie, kí héf ˈgisat, yie.
41006032	Gaal tákámle kadich hile, ál gaa gud̶o-, gálaat mánká mé nie.
41006033	Gál burnayká gaal sesemeká gáál arge, gáál kimite. Gaal ˈjien lúl gaa ˈdoˈdodhe, Yíésu met d̶ufe. Ál giri gaalí sesemeká gáál met hile.
41006034	Gaal kadich gáá leedheká Yíésu nyésébích ilishká arge. Gaal hát wala máá hí ˈdeˈdeen-, mánká ká ˈgee. Mu d̶o gáál geer hí ˈdú gudhdhe. Mu gáál hé burnayká onisie.
41006035	Aadh gaanateká mú lalille hí ˈdu gáá yimie, gaal kieye, Hééllá ˈbakate, aadh káána hé gaanate,
41006036	gálaat hí eiy kie, hí ˈjien ˈjóballá ˈguom gaa yiat, yie.
41006037	Aalé mu gáál ˈdéé hol ˈdú nie, kieye, Itín gáál hé geere shía, yie. Gaal mú geey, kieye, Hé kinaallá bíre máádhat hí ˈguiyam síet gaa kokuoká lullé bed̶ita. Nyí seete, bíre kinaal nyí balashá gaalí kokuoká ká yíáta? yie.
41006038	Mu gáál heete, kieye, Balashá mia hí ˈgayya? Sedhíe, ka dhaayyíe, muí yie. Gaal ˈguom argeká kieye, Balashá chen, bee naama, yie.
41006039	Yíésu gáál ˈdéé ki mure, gálaat hí hol eiy mumuro, hí ísh ˈgileeballá gaa yíéd̶uo, yie.
41006040	Gál giri shíí chenká af muumuˈde, áltí kúˈd, áltí kúˈd, áltí tomon chen, áltí tomon chen.
41006041	Yíésu balasha giri chenká ubaa beeny giri naamaká eedhdhe, úr gaa dhaay, Waag ˈgielmít hol ˈdú nie. Mu balashá eiy ˈgiˈgidhie, lalille shie, giri gaalí gálaat af fafuoká. Beeny giri naamaká úba muí gálaat lulle eiy ki mumure.
41006042	Gaal lulle gololte, heyie.
41006043	ˈGuom giri gaal hí ˈdú heyie-, ka naateká gaal hí hol ˈdu gáá shuune, balashá ubaa beenyle illam tomon a naama koch koch.
41006044	Gál yááb ˈguom kinaal koeyká shíí chen.
41006045	Aalé Yíésu d̶o lalille kadich fie, giri gaal mú met nannaat-, bás ílunglé ˈdaati-, ény Bed̶esaidaká yé ki ˈdeˈdeen-, ˈdaab mu íín nyesebich eiy gagalioká.
41006046	Mu gáál hol in eiy ka kieká mu sedhe, gúm feˈjie, giri Waag vivisatká.
41006047	Gelga-, kadich he bás hurt ˈdarameká mu íín tákámlé baaˈd ije.
41006048	Mu gáál argeká mú lalille yaaw bie gaa armita, gáál waanich hí ˈjeʼ. Aaléka bar hátlé gil ma ka sînká, Yíésu bás ˈdug gaa sedhe, lalille ˈdú sedhe, mu onnônyka gáál láá hai naadhe.
41006049	Gaal mú argeká mu bás ˈdug ˈdú see, mú gaaramo he yie. Gaal kúóˈd ˈdoy.
41006050	Gaal lulle mú argeká sierm ˈdeewká hí faanne. Mu d̶o gáál geey, kieye, Haí néeny, he yú, sierm hayyíe! yie.
41006051	Aalé mu gáál hol kadich ˈgar hile, waanich d̶o ali ki ˈdie, Yíésu lalille súm he hát ˈded̶ewká af ˈdabe.
41006052	Gaal hé tág met guogo, gaal hé balasha giri muí heersieká hélle hátle ma kimísan.
41006053	Aalé gaal bás hod̶oˈd ˈdoy-, Genésaret ílungle ki ˈdieká kadich mé ˈdisse.
41006054	Tikiˈde giri gaal kadich yé gáá ˈdieká Yíésu d̶o gaalí kimite.
41006055	Gaal ˈjien gáá ˈdoˈdodhdhe, gál basham ˈguoká ká shuunne, ál giri mú ki maaleká gáál ká sisidhe.
41006056	Alb lullé muí sesemeká, forim yíekaʼ, ˈjien yíekaʼ, lesam yíekaʼ, gál basham ˈguoká alb himanoká ha gaalí kí shuune. Gaal mú gil hai ki efe, giri mú d̶afarle net chiiratká. Aalé ameeny gál mú d̶afarle d̶ig yieká lulle bie.
41007001	Gál Farisaayká ubaa gál nyatalaamká ˈdáá tikiˈd Yerúsalem gáá kie, Yíésu ˈdu gáá yimie.
41007002	Gaal Yíésu lalille argeká gáál ˈbáál hátlé gil ma ˈjíanká ˈguom kokoo.
41007003	Gál Farisaayká ubaa gállé Yisirayelká lulle ˈdaab gil hát ˈdabaanká ma ˈjíanká hé ˈguom ma kokony, hát giri gáál siraat eshim eshimle hí chieká.
41007004	Gaal úba alb himietká gáá yimieka, ˈdaab bie ma ˈdú faafáanká hé ma golmoson. Nyatalaam éíy taaka burnayká úba gaalí el gaa veere. Illam gaalí he gaa igianká, illam he koonyietká, tá káláám oroonká úba ha gaalí gaa ˈjiˈjia.
41007005	Aalé gál Farisaayká ubaa gál nyatalaamká Yíésu heete, kieye, Háteka lalikú siraat eshimká ma ki id̶iny-, gaal hátlé gil ma ˈjíanká ˈguom kokúol? yie.
41007006	Yíésu gáál ˈdéé hol ˈdú nie, kieye, It halúg gál ˈduuˈdúwaká hol hod̶icháal! ˈDeeny héle Waag hí Yisááya ka shiiche-, Yisááya hí veereká gon ˈdaakíchoka hé ˈduwa, giri Waag kieye, Gálallá taalle afo ye ki memeye, gerle hé tág ye gaa fág.
41007007	Gaal hállééllá ye vivita. Gaal he onisinylé gálaat oonisuoká he he onisiny taalle gálaat hí metle kí mumuroká, chieká.
41007008	Itín it hemuumurit Waaˈgiet hayche. Aalé káána itín siraat gálaato tákáma hí el gaa igiˈda, Yíésu hí gáál yie.
41007009	Aalé mu gáál geey, kieye, Hemuumurit Waaˈgiet ití gíl sug ki hayche, giri nyátálkícho hí el gaa verennoká.
41007010	Móshe kieye, ˈJaakú uba ˈjiekú kiikíaw. Mu ged̶i kieye, Máá ˈjaalle yíekaʼ, ˈjielle yíekaʼ chaacharoká gaalí yeeso, he yie.
41007011	Tá Itín íín hí kieye, Máádhat ˈjaalle yíekaʼ, ˈjielle yíekaʼ geey-, kieye, Hé onnônyka yú ko ka shigieká, yáá ko ma ká shiginy.
41007012	Hé kinaallá he hé shiicho yú Waag shiguoká, muí yieka, mu gállé hí ˈdaleká héllé onnônyka shigieká hí mú ká riate.
41007013	Itín hé kíchia hí gálaat oonisichaká ubaa ˈdeeny Waaˈgiet hé hol ma ki ekeneny. Nátálkícho gálaat hí súm el gaa verenoká hí feˈde, in hí hé burnayallá ekemesete, muí gáál yie.
41007014	Yíésu ged̶i nyesebich ká vie, kieye, Lulkícho ye af nee kóo, ˈdeenyééllá eiy naatíe.
41007015	Hé níínní baaˈd gáá yiimet-, máádhat higilo-, mú ˈded̶eneyoká mán. Máádhat hé geer ki taawuo-, af gáá hogodhoká in hí ˈded̶eneye, yie.
41007016	[Máá nee ˈguoká hí hééllá maalo.]
41007017	Aalé mu nyesebich hay-, ˈbíl hileká lalille hí ˈdeeny kinaal hélle heete.
41007018	Yíésu kieye, Itín úba it ˈdaalim hí he eiy ki nannasatká mân? Hát hé níínní baaˈd gáá yiimet-, máádhat higilo-, mú ˈded̶eneyo mánnallá hélle ití ma kimísan?
41007019	ˈGuom hé kas máádhat ma higiliny. Muí koeyka d̶o baaˈdo muí yíéd̶ie, yie. Hééllá ˈdaa Yíésu hí ki yíéllá, he kieye, ˈguom lulle hé ˈguom ˈdeewká mán.
41007020	Aalé mu ged̶i ˈdéé huogodhe, kieye, Máádhat hé hí ˈded̶eneyoká he hé hí geer yé gáá ˈdeˈdeenká.
41007021	Máádhat geerle in hé burnay-, ˈded̶ewká hí yé gáá ˈdeˈdeme, hát káána tawuny ˈdeewká, herginy gálle hol ma shúúnanká, buraa, máádhat oosó,
41007022	hol buraa, gajálti, féén, nyimisan, kern mánti, il ˈgany, máádhat méé ˈdeeneny, hol meeny, tá hol mé rími.
41007023	Hééllá lullé ˈded̶ewallá geere yé gáá ˈdeˈdeme, in máádhat ˈded̶eneye, muí yie.
41007024	Aalé Yíésu ál kinaal gáá kie, lés Turo innumle mé nie. Mú ˈbíl hilitle gaalí aargiroká muí má fedo, kor mu hát níínní hol kaawká mán.
41007025	Ál kinaal min inille aryáán ˈgayye mare mú maalleká d̶o siete, mú ˈgas met les gaa ˈdoyye,
41007026	mú gil ki efiyye, giri inille muí aryáán yé gaa ˈded̶uoká. Min kinaallá kidh hí taaka, kídhle meenyle Héllen, d̶uurich hí máá Siria-Foinike.
41007027	Yíésu min geey, kieye, Um hí er heyuo, um ˈguomlé kokuoká ki gaa egew-, ki chier shiguoká hé ma midhanany, yie.
41007028	Min mú ˈdéé hol ˈdú niiyye, kieye, Hé ˈduwa, Máá Gud̶o, chier úba hé ká yiimet, ˈguom um hí les ki okodmuoká les gaa shugunat, kokuo, chie.
41007029	Aalé Yíésu min geey, kieye, ˈDaa giri ˈdeenyéél hol kí niiyyeká, sí, aryáán hé inikú yé gaa ˈdiiyye, yie.
41007030	Aalé Min ényle hol ˈdú naate, inille kúb ˈdú iiyye, ini aryáán hí yé gaa ˈdiiy.
41007031	Yíésu ged̶i Turo gaa kie, ˈjien Siˈdon gaa nadhe, sedhe, ˈjien ˈDekaboles giri Bás Galilaaya in ijoká mé d̶ig yie.
41007032	Ál kinaal gáál mé tikiˈd máá nee mán-, ére mé gud̶o mare Yíésu ˈdu gáá eey, giri Yíésu hí d̶ig yegetká.
41007033	Aalé Yíésu mú nyesebich tól gaa eedhdhe, mú gumurle nee in gaa kuokoy, mú abarany ˈdú lay, mú ére d̶ig yie,
41007034	úr gaa dhaay, hím gud̶oká naate, kieye, Éfata! yie. Hé kinaal hélle kieye, Éíy ˈdé!
41007035	Héél muí hodheká máá giriká d̶o nee hí eiy ˈdie, af hí yé ká ˈdie, ˈdéé hát ˈdabaanká huogodhe.
41007036	Aalé Yíésu gáál il gíl gaa helie, giri gaal máádhat hééllá ma mamalsinyká. Har káána mu úba gáál súm il gíl gaa helieka, gaal hé ged̶i súm ˈdéé biiy fie.
41007037	Gaal lulle héél súm af ˈdabe, kieye, Máállá hé ˈdabaanká lullé ekey. Gál nee mánká nee eiy ˈded̶ia, gál af mánká af kakaa, gaalí yie.
41008001	Bár kinaal nyésébích gud̶oká ged̶i hol ˈdu gáá yimie. ˈDaa giri gaal hé kokuoká ˈdabeká Yíésu lalille ká vie, geey, kieye,
41008002	Yáá nyésébíchallá geer hí ye ˈdú gudhdhe. Gáál ram sed̶e nyí hol af rayye, gaal káána hé kokuoká hé mán.
41008003	Har káána gaal hátlé kuoˈd ˈgúóllá yú hay-, eiy galeka, gaal le hursam ger les haí ki ˈdarama. Gáál ˈdáá tikiˈd bííy fágo gáá yimie, muí yie.
41008004	Mú lalille mú ˈdéé hol ˈdú nie, kieye, Ál ˈbakate hatallóóllá ále ki hé geere gaalí kokuoká gáá egee? yie.
41008005	Mu gáál heete, kieye, Balashá mia hí ˈgayya? yie. Balashá tiiya nyí ˈgayya, gaalí yie.
41008006	Aalé mu nyesebich les yíéd̶ía, yie. Mu d̶o balasha tiiyaká eedhdhe, Waag ˈgielmít hol ˈdú nie, balashá eiy ˈgiˈgidhie, balashá lalille shie, giri gaalí gálaat shiguoká. Aalé gál láliká balashá nyesebich eiy gise.
41008007	Beeny nigini mare úba gaalí ˈgie. Yíésu béé Waag ki viteká lalille geey, béé gaalí gáál eiy giso, yie.
41008008	Aalé gaal lulle gololte, heyie. ˈGuom gaalí ˈdú heyie-, ka ˈgisateká illam tiiya koch koch.
41008009	Gál gololteká hé shíí afur nyuoro. Aalé Yíésu gáál eiy galie.
41008010	Mu ubaa lalille d̶o kadich hile, lés Đalmanuudha mé nie.
41008011	Aalé Gál Farisaay mú ˈdu gáá yimie, mú hol ki falme. Gaal mú hai ki ekemete, har mu hé gáál af ˈdaˈdabsuoká fargogint urietká ki ekemeyoka.
41008012	Mu hím gud̶oká naate, kieye, Háteka gál barallóól hé gálaat af ˈdaˈdabsuoká aargiroká fedóol? Yú hí hé ˈdúwaká geeye, Waag hé hé níínní gálaat af ˈdaˈdabsuo-, gáál ka aargisichoká mán.
41008013	Aalé mu gál Farisaay kinaal in ká sedhe, kadich hile, bás ˈdaatí yé ki ˈdie.
41008014	Gál láliká ˈguom hí in ká bad̶ayye. Balashá tikiˈd tákáma kadich gaa id̶e.
41008015	Yíésu gáál il gíl gaa helie, kieye, Tág ˈdée! Maat gál Farisaay ubaa maat Heroˈde hol ˈdeeˈdemíe, yie.
41008016	Gaal dhúrle hol geey, kieye, ˈDaa giri ke balashá ki mánká muí hatallá ki yie, gaalí yie.
41008017	Yíésu hé gáál géécholle kimite, in aalé gáál heete, kieye, Háteka balashá hát hí mánká hí hol ged̶icháal? It met hí eiy ma ˈdíiny, hí ˈdaa ma lílen? Ebá meto hí guogínta?
41008018	It in ˈgayya-, kor hí biiy ma gaa arginyal, hí nee ˈgayya-, kor hí he ma maalinyal. Hé yú ekeyká it múog?
41008019	Af giri yú balasha chenká gál shíí chenká eiy giseká ong'olaam mia ká ˈgite, hí shuunate? yie. Aalé gaal kieye, Ong'olaam tomon a naama nyí shuunate, gaalí yie.
41008020	Yíésu ged̶i gáál heete, kieye, Tá af giri yú balasha tiiyaká gál shíí afurká eiy giseká illam mia ká ˈgite hí shuunate? yie. Gaal kieye, Illam tiiya nyí shuunate, gaalí yie.
41008021	Aalé mu ged̶i gáál yiete, kieye, It hátle met hí eiy ma ˈdíiny? yie.
41008022	Aalé gaal ény Bed̶esaida ká yimie. Gáál mé tikiˈd máá in manayká Yíésu ˈdu gáá eey, mú ruogone, giri mú Yíésu hí d̶ig yegetká.
41008023	Aalé Yíésu máá in mannayká gíl chiˈde, mú é yé gaa ˈdeete, mú in abarany ˈdú lay, mú gille in gaa chiˈde, mú yiete, kieye, Kó hé mare argiyyô? yie.
41008024	Máá giriká mé úr ki eey, kieye, Yáá gálaat argo, gaal hát ˈguor ká ˈgee, hol gaa seseme, yie.
41008025	Aalé Yíésu ged̶i gille mú in gaa chiˈde. Máá giriká in hí eiy ˈdie, biiy gaa dhaay, biiy hát ˈdabaanká gaa arge.
41008026	Aalé Yíésu mú geey, kieye, Énykú mé naʼ, ha ˈjien gaa náan, mú yie.
41008027	Aalé Yíésu ubaa lalille hol eedhdhe, ˈjien Kaisaria Filibi mé nie. Gaal ˈgíéríchlé gaa igireká Yíésu gáál yiete, kieye, Gálaat mááya ye yegedhe? yie.
41008028	Gaal mú ˈdéé hol nie, kieye, Gáál ˈdáá tikiˈd kieye, kúún he Yuána giri gálaat bie gim nannieká. Gáál ˈdáá tikiˈd kieye, kúún he Elíya. Gáál ˈdáá tikiˈd kieye, kúún he gál héle Waag hí ˈdeem ka shigicheká mú tikiˈde ko yegedhe, gaalí yie.
41008029	Mu ged̶i gáál heete, kieye, Tá itín mááya hí ye chegedhe? yie. Aalé Bétiro mú ˈdéé hol ˈdú nie, kieye, Kúún he Messíya, yie.
41008030	Aalé Yíésu lalille il gíl gaa helie, giri mu hát he Messíyaká gaalí gálaat ma ged̶inyká.
41008031	Aalé Yíésu gáál he ká onisie, kieye, Iny Máádhat súmo gaalí maanyjasia. Gál káruká ubaa gál gugud̶o-, suoryoká, tá gál nyatalaamká haí d̶iidhma, ha gaalí yeese, tá kúlích ki sed̶eká uushich yé hai gáá ˈdeeme, yie.
41008032	Mu ˈdeenyééllá hát kaany mánká gáál geey. Aalé Bétiro mú tól eedhdhe, kerka mú afo tatie.
41008033	Aalé Yíésu d̶o hol gáá made, lalille gaa dhaay, Bétiro il gíl gaa helie, kieye, Sátan, ye innum gaa sí! Tawunykú hé tawuny Waaˈgiet muuniny. Tawunykú he tawuny gálaat, yie.
41008034	Aalé Yíésu lalille ubaa nyesebich hol ˈdu gáá vie, kieye, Máádhat ye el gáá verenoká fedoka, hí hol d̶iidho, hí ˈgórlé d̶arám yaalká eet, hí ye el gáá veero.
41008035	Máá sídhle tág chichiratká fedoká sídhle hai baad̶isia. Tá máá yú ubaa Fayam Midhaballá ˈdugaka sídhle bad̶isuoká sídhle hai riima.
41008036	Máádhat he les lulle liledhe-, tá Waag d̶iidhe-, sídhle Waag gaa ˈgisateka, mu in hé ˈdúwa-, yé ˈdú ˈdeˈdeenká hé ˈgúo?
41008037	Máádhat sídhle hé hé lesalloká in gaa nannuo ririan?
41008038	ˈGál kulichallo-, Waag hay-, ad̶aabano ˈgúóllá máá mákárta-, yú ubaa ˈdeenychú ˈdugaka kern hí ˈgiidhoká, Iny Máádhat máá kinaallá argeka úba kern haí ˈgiidha. Hé kinaallá he af giri mu édhúm ˈJaalle kí yiimet-, ubaa gállé ˈgasso-, urru-, Waaˈgietká hol ká egeetká, muí gáál yie.
41009001	Aalé mu ged̶i gáál geey, kieye, Yú hí hé ˈdúwaká geeye, gál állá ˈgíéllá ˈdáá tikiˈd ˈdaab Guch Waaˈgiet fargogínt ma kí chímenká ma árginyká hé ma kufuminy, Yíésu hí gáál yie.
41009002	Aalé ram le ˈgiteká Yíésu d̶o Bétiro, Yákob, ta Yuána shuunne, mu gáál tákámle eedhdhe, gaal gúm ˈdér mare feˈjie. Ál kinaal gáál metle Yíésu bis hí hol gaa suoy.
41009003	Mú d̶afaraamle súm edhdhey, ˈjiimiˈde, edh kálta gálaat hí d̶afaraamle ma ˈjînyká yie.
41009004	Ál kinaal Elíya ubaa Móshe gáál yé ˈdu gáá ˈdie, gaal ubaa Yíésu hol geey.
41009005	Bétiro Yíésu geey, kieye, Máá gáál he oonisúóllo, hát ke állá gaa ijóóllá hé tág midhab. Ebá nyí lokoolom sed̶ ˈdita, lokóól tikiˈd lokoolkú, tikiˈd hí lokool Moshe, tikiˈd hí lokool Eliya, muí yie.
41009006	Hé muí hatallá ki yíéllá, he ˈdaa giri mu ubaa sheelle súm birge-, hé hogodhoká ˈdabeká.
41009007	Aalé nyáˈdow yé ká ˈdiiyye, gáál buanne, Waag nyáˈdow ˈdéé gáá hote, kieye, Hééllá he Iny chia yú gielká, mú af nee kóo! Waag hí chie.
41009008	Aalé gaal fuˈjieká gaal hé máá níínní argoká mán, Yíésu tákáma ali yaalla.
41009009	Aalé gaal gúm gáá leledheká gáál Yíésu hí il gíl gaa helie, gaal hai hé ílle ki argééllá máádhat géeny, ˈdaab Iny Máádhat uushich yé ma gáá ˈdíinyká, Yíésu hí gáál yie.
41009010	Gaal ˈdeenyéél kaadhdhe, hol ki falme, hol heegete, kieye, Uushich yé gáá ˈdímííl kor hélle meete? yie.
41009011	Aalé gaal mú heete, kieye, Háteka gál nyatalaamká kieye, Elíya gon er hai ká yiimedhe, yegetal? yie.
41009012	Aalé Yíésu gáál ˈdéé hol ˈdú nie, kieye, Taglé, Elíya he máá erkob ká yimet-, he lulle tág kokuoká. Tá háteka Iny Máádhat ˈdugaka Warˈgat Waaˈgiet gaalí gaa veere-, mu súmo maanyjaa, tá ha gaalí d̶iidhma, gaalí yíel?
41009013	Ha yú hí geey, Elíya íín hé ká yimie, hát giri Warˈgat Waaˈgiet hí hoteká, he lullé mákártaká gáál ger hí fedeká hé gaalí ki ekey, muí yie.
41009014	Aalé gaal gállé láli-, hayká hol ˈdu gáá nadheká gaal nyésébích gud̶o-, gáál ki kuˈd yieká arge, gál nyatalaamká gáál hol ki fafalma.
41009015	Nyésébích giriká tikiˈde Yíésu aargiróóllá birge, ˈdoˈdodhdhe, mú naa yie.
41009016	Aalé Yíésu gáál heete, kieye, Itín meete hí gáál hol ki fafalanna? yie.
41009017	Gál giri nyesebichká mú tikiˈd Yíésu ˈdéé hol ˈdú nie, kieye, Máá gáál he oonisúóllo, inychú kúúni yú ko ˈdu gáá eey. Mu aryaan hí af riiyyeká ˈgaa.
41009018	Aadh mú ˈjiiyyoká mú lesso ki tutunna, mú af oshomo ˈdiˈdicha, mu kach ririˈgita, gon lullé hí gaa káw chegedhe. Yú lalikú ruogone, giri mú aryáán yé gaa ˈded̶uoká. Kor hé kinaal gaalí fargogintle mán, yie.
41009019	Aalé Yíésu kieye, It hí iiy yeen mánnallo! Yú in ˈdáb aake ke hol af yíéd̶ima, tá yú hol gaa tataa? Ebá véel állá kí ée, yie.
41009020	Gaal íny Yíésu ˈdu gáá eey, iny Yíésu argeká íny aryáán hí súm muotisiche, iny le ˈdoy, gaalgalle, af oshom hí ˈdie.
41009021	Aalé Yíésu íny ˈjaalle heete, kieye, Hééllá bár máre íny ká hile, tá íny chuoy? yie. Íny ˈjaalle kieye, He íny níínénti ká hile.
41009022	Aryáán af burnayká mú ˈjiet ubaa bie ki laalaanne, giri mú chegeská. Har kín uˈdoka, geer hí ko nyí ˈdú guat, nyí ˈdú ˈjé! yie.
41009023	Aalé Yíésu mú geey, Har kín uˈdoka, chíe? Máádhat Waag iiy yieka, he lulle met haí gaa keeme, mú yie.
41009024	Íny ˈjaalle Yíésu ki buoy, gil efe, kieye, Yáá iiy yie. Ye ˈdú ˈjé, hát ˈdabaanká iiy yeedhe! yie.
41009025	Yíésu nyesebich ali ˈdu gáá kirmita argeká, aryaan ˈdeewallá ki ˈday, kieye, Kó af ubaa nee mánnal, he yú ko ki mure, íny yé gaa ˈdé! Ha ged̶ íny híliny! yie.
41009026	Aryaan giriká kúóˈd ˈdoyye, íny hát ˈded̶ewká muotisiche, yíé ˈdiiyye. Iny hát máá giri kufeká ká iifa. Gál burnayká kieye, Iny hé mán yie, yie.
41009027	Aalé Yíésu íny gíl chiˈde, íny les gaa eey, iny led̶ud̶ul ˈdie.
41009028	Aalé Yíésu ˈbíl hileká lalille hí hát shuoliteká heete, gaal kieye, Nyiin háteka nyí fargogint aryaan kinaal yé ki ˈded̶icheká mánnal? yie.
41009029	Mu gáál geey, kieye, Aryaan hatalóóllá Waag visan tákáma hí yíé ˈded̶icha. Hé éíy hí yíé ˈded̶uoká mán, yie.
41009030	-
41009031	Aalé Mu ubaa lalille ál kinaal gaa kie, les Galilaaya gaa nadhe. ˈDaa giri mu lalille he oonisieká, mu állé sesemeká gálaat hí ógká má fedo. Mu lalille geey, kieye, Iny Máádhat gálaat gíl geer ha gaalí gaa kakaa, ha gaalí yeese. Tá gaalí yieska, kúlích ki sed̶eká uushich yé hai gáá ˈdeeme, yie.
41009032	Gaal hé ˈdeenyéél tág eiy ma náásan, gaal mú ˈdéé hélle hegesetká kiadhe.
41009033	Aalé gaal ˈjien Kafarnaum ki fame. Aalé gaal ˈbíl gaa ijeká Yíésu gáál heete, kieye, Le hurtéél meete ˈdugaka hí hol ki fafalanne? yie.
41009034	Gaal ˈdaa giri ˈgierich gaa igire-, hol ki fafalme-, muun mááya gud̶o, yegieká in shab yie, mú ˈdéé hol ma ˈdú níiny.
41009035	Aalé Yíésu les yíéd̶ie, lalillé tomon a naamáká ká vie, gáál geey, kieye, Har kín máádhat biiy met ki ˈdeˈdeenká fedoka, hí biiy el ki mado, hí gáál lulle gédéchle yeet, yie.
41009036	Aalé mu veel ninni mare ká eey, gáál hurt kaa koy, véel úr ki eedhdhe, tá gáál geey, kieye,
41009037	Máá veel ninni-, ˈdááballóóllá meenychú ˈdugaka lokoˈd ki goloká yaa ye lokoˈd kí gole. Máá ye lokoˈd kí goloká hé yú tákámchú ye lokoˈd ma kí góliny, Máá ye ali gáá kaayká úba lokoˈd ki gole, yie.
41009038	Yuána Yíésu geey, kieye, Máá gáál he oonisúóllo, mú tikiˈd nyí argiyye, gálaat fargogint meenykú aryáán yiem ki ˈded̶ia. Nyíín nyí mú hé kinaal ekenyle ká riate, ˈdaa giri mu máákúnno muuninyká, yie.
41009039	Aalé Yíésu kieye, Mu hé ekemeyoká haí ka rían. Hé máá níínní hé ke af ˈdaˈdaboká meenychú ˈdugaka ekemeyo-, kor ál tikiˈde kinaal hé ˈdeew-, ˈdaa chúka hogodhoká mán.
41009040	Máá gáál mé il ma gaa yaalinyká he máákúnno.
41009041	Yú hí hé ˈdúwaká geeye, ˈdaa giri itín hí gál Kiristoká máá hí bíé a geereká ˈdaat kí ˈduoká, bár ˈdaatika hé hé shiicho Waag ma gaa ˈdaabiny, yie.
41009042	Mu ged̶i kieye, Gál nigini-, hatallo-, ye iiy yíéllá tikiˈd máá hí ye el af gaa tuoká máá kinaallá gaalí yíérích gud̶o-, ilishká luut ki hidhe-, gaalí bás hurt ki layka kalat.
41009043	Har gílkú ko ad̶ááb higilioka ali gaa mur. Gíl tikiˈd maníta-, tá luolmít hilleka kalat. Hát gil hullaalle ˈgayyo-, kor ˈjiet bolo hí ma kufuminyká higilloká ˈdeew. [
41009044	]
41009045	Har ˈgáskú ko ad̶ááb higilichoka ali gaa mur. ˈGas tikiˈd maníta-, tá luolmít hilleka kalat. Hát ˈgas hullaalle ˈgayyo-, kor Waag ko ˈjiet ma kufuminyá ki lalaannóóllá ˈdeew. [
41009046	]
41009047	Har ílkú ko ad̶ááb higilichoka ali gaa sílish. Il tikiˈd maníta-, tá Guch Waaˈgiet hilleka kalat. Hát in hullaalle ˈgayyo-, tá Waag ko ˈjiet ma kufuminyká ki lalaannóóllá ˈdeew.
41009048	Gál kufo-, tá ˈjiet kinaallá hiloká kuuˈd hí faanká hé ma kufuminy. ˈJiet íín hé bolo hí ma ˈgieˈgeny.
41009049	Ameeny gál ye el gaa igiroká inle ˈjiet bólo hai aargira.
41009050	Shúgút hé midhab. Tá shúgút gaalí hé éíy taaka hol warase-, ˈjám ˈdabiyyeka háteeye midhab? Shúgút ˈdúwaká yiedhíe, hol naanná ki yíéd̶ía.
41010001	Aalé Yíésu Kafarnáum gáá kie, lés Yuuˈdia mé ká nie, ˈjíig wár Yorˈdan yíé ˈdie. Nyesebim burnayká mú ˈdu gáá yiimie. Mu hátlé aad̶aká ged̶i gálaat he onisie.
41010002	Gál Farisaayká ˈdáá tikiˈd mú ˈdu gáá yimie, mú hát hinyamoká heete, kieye, Máádhat minle d̶iidhanká ˈdaa hemuumurit Waaˈgietka taglê? yie.
41010003	Yíésu gáál ˈdéé hol ˈdú nie, gáál yiete, kieye, Móshe héle meete hí ki mure? yie.
41010004	Aalé gaal kieye, Móshe hé nyí ki mureká kieye, máádhat minle d̶id̶idhanka, hí min warˈgat hol eiy gaa galimká ki muro, tá hí min d̶iidho, yie.
41010005	Aalé Yíésu gáál ˈdéé hol ˈdú nie, kieye, ˈDaa giri hí met ki guogoká in Móshe hí ˈdeenyééllá ki mure.
41010006	Tá Waag erkob he lulle ka kuonneká mááyab ubaa mááˈdieto he tág niiyye.
41010007	ˈDaa kinaallá ˈdugaka in mááyab ˈjaalle ubaa ˈjielle haad̶ia, minle hol chiiˈda, gaal hullaalle tikiˈd yeedhe.
41010008	Aalé gaal hol shuunneka, gaal hé ged̶i naam muuniny, gáál gon hí tikiˈde.
41010009	Aaléka, gál Waag hí hol fiiyye-, hí tikiˈd hoycheká ha máádhat hí hol eiy gaa ˈgidhîny, yie.
41010010	Waaséél gaal ˈbíl hileká Yíésu lalille hí ˈdeeny giriká yaalmichle ged̶i yiete.
41010011	Aalé mu gáál geey, kieye, Máá minle d̶iidho-, min eiy eetká, máá kinaallá minlé he ˈdú hergie, ad̶áábo he hile.
41010012	Tá min bélle d̶iito-, bél éíy taaka eetká, min kinaallá béllé he ˈdú hergiche, ad̶áábo he hille, Yíésu hí yie.
41010013	Aalé gálaat Yíésu um niginiká ˈdu gáá eey, giri um muí met ˈdug ˈdú chichiratká. Aalé gál giri láliká gál um ˈgieká ki ˈday.
41010014	Yíésu héél argeká chira sare, gállé láliká ki ˈday, Um haí môny, um hí ye ˈdu gáá yimet. Guch Waaˈgiet gál hílléká hát umééllá.
41010015	Yú hí hé ˈdúwaká geeye, máá Guch Waaˈgiet hát umut ninniká ma ka hilinyká hé Guch Waaˈgiet ma higiliny, yie.
41010016	Aalé mu um gil ˈdinnam nie, um ˈdú chiichiˈde, um Waag ki vie.
41010017	Aalé Yíésu ˈgíéríchlé gaa igireká mú tikiˈd hí ˈdú gáá ˈdodhdhe, mu Yíésu ˈgas met les kurram gaa ˈdoy, mú yiete, kieye, Máá ˈdúwa-, gálaat he oonisúóllo, yú háte ˈdeeme, giri yú luolmit biiyoká aargiroká? yie.
41010018	Aalé Yíésu mú yiete, kieye, Háteka ye máá ˈdúwaká chegetóol? Hé máá níínní ˈdúwaká mán, Waag tákáma ˈdúwa.
41010019	Hemuumurit Waaˈgiet kó óg, hemuumurít kieye, ha máádhat chíésiny, haí hol ˈdú burúminy, ha buráany, ha máádhat hódho af káany, ha máádhat d̶id̶ám ki ˈdíiny, ˈjaakú ubaa ˈjiekú kiikíaw, Yíésu hí mú yie.
41010020	Aalé máá giriká Yíésu ˈdéé hol ˈdú nie, kieye, Máá gáál he oonisúóllo, hé kinaallá af giri yú máá nyigeeny onnoyká lulle yáá ki yiel, ˈjíig káána úba d̶ig, yie.
41010021	Aalé Yíésu mú gaa dhaay, mú geelnedhe, mú geey, kieye, He tikiˈde tákáma ko gaa laʼ. Sí, he lullé ˈgayyoká bíre yío, bíre kinaallá gál he maamanká eiy gis, kamur gud̶oká úratíá ha gaa aargiˈda. Hééllá d̶usicheka káde, ye el gáá véer, Yíésu hí mú yie.
41010022	Aalé máá giriká héél maaleká innum hol ˈdú shuune, máá kamúrut ki yeetká geer hí gaa ˈdeenedhe, ali gaa sedhe.
41010023	Yíésu gáál il gaa nie, lalille geey, kieye, Gál kaamúreká Guch Waaˈgiet higiloká hé tág fargogo, yie.
41010024	Gál láliká mú ˈdéé hótle hí birgisiche. Mu ged̶i gáál geey, Ummo, Guch Waaˈgiet ebá hilít hí fargogóon!
41010025	Máá kamúrutká Guch Waaˈgiet higiloká hé tág fargogo. Galt hirich íllé ninniká nannaatká hí hawul ˈdú man, yie.
41010026	Mú lalille súm héél a ˈdabe, hol heegete, kieye, Tá aaléka gálya rubach aargira? yie.
41010027	Yíésu gáál gaa dhaay, gáál geey, kieye, Hééllá gálaat hai ká aad̶adhdha, tá Waag hé hí ka aad̶aatká mán. Waag íín hé he lulle hát gaa ˈgayyo, yie.
41010028	Bétiro d̶o ˈdéé ká huogodhe, Yíésu geey, kieye, Ebá dháash, nyíín he lullé nyí hayche, nyí ko el gáá veeˈde, yie.
41010029	Aalé Yíésu kieye, Yú hí hé ˈdúwaká geeye, máá ˈdaachú ubaa ˈdaa Fayam Midhaballá ˈdugaka, ényle yíekaʼ, nyaaramle yíekaʼ, ˈjielle yíekaʼ, ˈjaalle yíekaʼ, umle yíekaʼ, tá léslé fafuoká yíekaʼ, hayoká,
41010030	máá kinaallá gon hé súm hééllá lulle ˈdú burnay-, kúˈd nyuoroká lésallá hai gaa aargira, kor manyjasiny úba il haí aargiˈda. Tá mu bííy biraamiet ka chiimetóótíá luolmit biiyoká hai gaa yíéd̶ima.
41010031	Tá gál burnay-, káánalka biiy met ˈgieká bár ˈdaatika biiy el hai ki maada, héétí gál burnay-, káánalka biiy el ˈgieká bár ˈdaatika biiy met hai ki maada, yie.
41010032	Yíésu ubaa lalille ˈgiericho gaa igire, Yerúsalemo he seseme. Aalé Yíésu gáál met nadhe. Mú lalille héél af ˈdabe. Gál gáál el gaa igireká sierm hí faanne. Yíésu gál láli tomon a naamaká ged̶i tól eedhdhe. Mu hé gaalí ki ekemeyo-, il hí aargiˈdoká fayamle gáál shie.
41010033	Mu kieye, Bá dhaayyíe, muun Yerúsalemo ke seseme. Ál kinaallá Iny Máádhat gál gugud̶o-, suoryoká ubaa gál nyatalaamká gíl geer ha gaalí gaa kakaa. Gaal mú kúfach mé hai ki kokoo, tá mú kídh hai ká higita.
41010034	Kídh kinaal mú hai ˈdú kosolmo, mú sillam hai ˈdú fafaa, mú tuuˈd hai ki tuuna, tá mú hai yeese. Tá kúlích ki sed̶eká sídhle hollo hí hol ˈdú naata, uushich yé hai gáá ˈdeeme, Yíésu hí gáál yie.
41010035	Aalé Yákob ubaa nyárlé Yuána giri hele Dhebeˈdayaká Yíésu ˈdú sedhe, mú geey, kieye, Máá gáál he oonisúóllo, he nyí ko rogononnoká nyí met gaa egeetoká nyí feˈde, gaalí yie.
41010036	Yíésu gáál yiete, kieye, Meete hí ye gaa feˈde? yie.
41010037	Gaal d̶o mú geey, kieye, Hé nyí ko gaa feˈdeká he bár kuun he lulle kansimle aargiˈdoká nyí haad̶icho-, mú tikiˈd ko gíl ˈdaa naanietká yíéd̶ian-, máátí ko gíl ˈdaa ˈjíbachká yíéd̶ianká nyí feˈde, gaalí yie.
41010038	Aalé Yíésu gáál geey, kieye, Itín hé hí rogononnoká it muog. It kulu manyjasiny yú igianallá úba hí igiannoká uˈdâ? Tá bie gim naan yú gaa nannaatká itín úba hí gaa nannaataká uˈdâ? yie.
41010039	Aalé gaal kieye, Nyáá nyí uˈda! gaalí yie. Aalé Yíésu gáál geey, kieye, Kulu yú igianallá úba haí igianna. Bie gim naan yú gaa nannaatallá haí gaa naata.
41010040	Tá gíl chia ˈdaa naanietká ubaa gíl chia ˈdaa ˈjíbachká yíéd̶inyle hé yú ma ká mumuriny. Alb kinaallá hé gállé Waag hí tág ki niiyyeká ˈgayyo, muí gáál yie.
41010041	Aalé lali tomonatí héél maaleká Yákob uba Yuána ˈdú idhane.
41010042	Aalé Yíésu gáál lulle hol ˈdú vie, kieye, Ití óg, kidh gállé kaansúo-, hí met ki ˈgieká hí he ki mumura, in hí guguchle aargisia.
41010043	Tá itín ˈdaakíchoka, he hé hát kinaallá muuniny. Hurtkíchallá máá gúch fedoká, hí máá hí met gaa kekeen-, hí hujich kí nannuoká yeet.
41010044	Hurtkícho máá máá méte yegetká fedoká, hí lulkícho gédéchkícho yeet.
41010045	Iny Máádhat ka yimíéllá hé gálaat hí hujich ma ki nanniny, ííni gálaat hujich ki nannaa, ííni sídhle gálaat ˈdú silmia, giri gálaat ririanká, yie.
41010046	Aalé gaal ˈjien Yeriko kí fame. Yíésu ubaa lalille tá nyésébích he hol ˈgieká hátlé ˈjien gáá kekemeká máá in mán rogonon-, gaalí Bartimááyos yeget-, iny Timaus mare ˈgierich af gaa ija.
41010047	Mu Yíésu Nasaretká ali ká nadhe-, maaleká kúóˈd ˈdoy, kieye, Yíésu, Iny ˈDawuˈdallo! Geer hí ko ye ˈdú guat! yie.
41010048	Gál burnayká mú il ˈdú eey, kerka mú shabo hod̶ie. Aalé mu ged̶i súm kúóˈd ˈdoy, kieye, Iny ˈDawuˈdallo! Geer hí ko ye ˈdú guat! yie.
41010049	Yíésu d̶o ali ki ˈdie, Mú ka vée, yie. Aalé máá giri in mánká gaalí ká vie, gaal kieye, Ha geer ko gaa ˈdeenêny, ka kííso, mu ko veeme, gaalí yie.
41010050	Aalé mu d̶afarlé gielle ˈgieká úr ki lay, les gaa kiite, Yíésu ˈdú sedhe.
41010051	Aalé Yíésu mú heete, kieye, Meete ye gaa feˈde? yie. Máá giri in mánká kieye, Máá gáál he oonisúóllo, yú biiy gaa argiroká fede, yie.
41010052	Yíésu d̶o mú geey, kieye, Sí, iiy yeen kua ye iiy chíéllá hé ko bisiche, mú yie. Aalé ál tikiˈde kinaal mu biiy gaa arge, mu Yíésu el gaa veere.
41011001	Aalé gaal hátlé ˈjien Yerusalem kí ˈjobondhe-, ény Bed̶efege ubaa ény Bedhene Gúm Saano Salabká álle gaa ijoká kí fameká Yíésu lalille naam ali fie.
41011002	Mu gáál geey, kieye, Ény gáál met gaa ijóóllá sedhíe. Hátlé hí nyáláár geer higillaká kírífíny ninni-, kálta máá hí ˈdiidhe mán-, gaalí hidheká haí aargiˈda. Kírífíny ka fuˈdíe.
41011003	Máádhat hí yiete-, kieye, Háteka hí héél ekeychéel? yieka, mú geeyyíe, Kírífíny Máá Gud̶oká hí fede, káánallá muí hol ká nannaa, yiedhíe, Yíésu hí yie.
41011004	Gaal sedheká kírífíny gaalí ˈbíl é hurt gaa yaal mare af ki hidheká arge. Aalé kírífíny gaalí ka fuˈdeká
41011005	gál ál kinaal ˈgie mare gáál yiete, kieye, Kírífíny hí furatéél háte hí kokoyyo? yie.
41011006	Gaal hát giri Yíésu hí geeyká gáál geey. Gál kinaal gáál kírífíny ki hay, gaal sedhe.
41011007	Kírífíny giriká gaalí Yíésu ˈdu gáá ˈdeey. Gaal d̶afaraamle kírífíny ˈdú gole, Yíésu kírífíny feˈjie.
41011008	Gál burnayká d̶afaraamle ˈgierich af gaa gole, gáál ˈbáá tikiˈd nyáárásh tím gáá muˈde, nyáárásh ˈgierich af gaa gole.
41011009	Aalé gál biiy met gaa igireká ubaa gállé hí el gaa igireká kúóˈd ˈdoy, kieye, Waag hé gáál ˈdú ˈjiiyye! Máá meeny Máá Gud̶o Waag kí yimíéllá ebá Waag hí ˈdú ˈguunúánne!
41011010	ˈJaa kúnnaa ˈDáwuˈd guchlé biiy el gaa igiˈdoká ebá Waag hí ˈdú ˈguunúánne! Waag Úr Id̶oká hé gáál ˈdú ˈjiiyye! gaalí yie.
41011011	Aalé Yíésu ˈjien Yerusalem ki ˈjie, ˈBíl Waaˈgiet hile, ˈbíl geer lulle gaa dhaay. Aalé aadh gaanateká mu ubaa lalillé tomon a naamaká Bédhene mé nie.
41011012	Bííy éíy taaka ka biˈde-, gaal Bédhene gáá kieká, Yíésu geer hí gaa boloy.
41011013	Mu kínnách d̶alayká bííy fag ká arge. Mu sedhe, kerka kinnacho he um gáá eebite. Aalé mu kinnach af kí ˈdieká, kinnach um mán, ˈdaa giri kinnach hísáchle aled̶ud̶ugulle muuninyká kinnach nee tákáma he ˈgaa.
41011014	Aalé Yíésu kinnach geey, kieye, Taalle ali taalallá kó ged̶i máá ko um gaa kokuoká mán, yie. Tá mú lalille héél muí hodheká hé maale.
41011015	Aalé gaal ˈjien Yerusalem kí fameká Yíésu ˈBíl Waaˈgiet náble hile. Mu gál náb kinaal shokodaam gaa higidhdhe-, ubaa shokodaam gaa mamadieká ˈbaad ki arie. Mu karm gaalí birm ˈdug eiy gaa fufumieká ubaa karm gál hóle suoryamká ka mamadieká hí ˈdú ijeká abuunam mure.
41011016	Mu máá shókódích himiká ˈguoká náb ˈBíl Waaˈgietká gaa nannaatká rie.
41011017	Mu gáál ˈdeenyéél ki ˈdiiyime, kieye, Hé gaalí Warˈgat Waaˈgiet ma gaa véériny? ˈBílchú hí ˈbíl kidh met lulle hí Waag gaa vivisatká yeet, Waag hí chieká muunîny? Tá har hí ál gál buraa léká hóychia! yie.
41011018	Gál gugud̶o-, suoryoká ubaa gál nyatalaamká héél lulle maaleká mú kiadhe. Gaal ˈgíérích he mú ki yegeská hol gaa ˈgeˈgedhe, ˈdaa giri nyesebich lulle mú he onisinyle af ˈdabeká.
41011019	Aalé aadh he gaanateká Yíésu ubaa lalille ˈjien gaa kie.
41011020	Aalé búrlé-, gaal ˈgierich gaa igireká kínnách giriká gaalí argeká kinnach gogob, hidhle d̶ig.
41011021	Aalé Bétiro ˈdeeny giri kinnachká hí táb ká ˈjie, mu Yíésu geey, kieye, Máá gáál he oonisúóllo, ebá fúˈjig! Kínnách giri kuun hí he ki hoteká hé gogoy, yie.
41011022	Aalé Yíésu gáál ˈdéé hol ˈdú nie, kieye, Waag iiy yiedhíe.
41011023	Yú hí hé ˈdúwaká geeye, máá gúmallá geeyo-, Siléew, hol bás ki lab, yeet-, kor geer totom ma gaa ˈgiˈgisanká, hé iiy yeet-, hodho kinaallá hai ˈduuwaa.
41011024	Aaléka yú hí geeye, he lullé hí Waag ki vivisata-, hí rogononnoká, hát hí argiyyeká iiy yiedhíe, d̶o haí aargiˈda.
41011025	Aalé hí ali ki ˈdiiyye-, hí Waag vivisatoká gál hí he ki ˈdeeneyká ˈdú ˈjée, héllé hí ki ˈdeeney kinaal hayyíe. Hát kinaallá in ˈJaa kíchia úr ijoká hé hí ˈdeeneycheká haad̶ia, hí ˈdú ˈjeeme.
41011026	[Har hí gál hí he ki ˈdeeneyká ma ˈdú ˈjiinyka, ˈJaa kíchia úr ijoká hé hí ˈdeeneycheká ma haad̶iny, hí ma ˈdú ˈjeeminy,] Yíésu hí yie.
41011027	Aalé gaal ged̶i ˈjien Yerusalem hol ˈdu gáá nadhe. Yíésu hátlé ˈBíl Waaˈgiet geer gaa sesemeká gál gugud̶o-, suoryoká ubaa gál nyatalaamká, tá gál káruká hí ˈdú sedhe,
41011028	gaal mú heete, kieye, Kansim mááya kuun hí hééllá ki ekemeyche? Tá mááya ko kansimééllá shie? gaalí yie.
41011029	Aalé Yíésu gáál geey, kieye, Yú hí ˈdéé umut tikiˈd ká heete. ˈDeeny kinaallá ye hol ˈdu gáá náa, aalé hééllá kansim yú ki ekemeyoká máállé hí ye ká shieká yú hí ká geeye.
41011030	Yuána bie gím nímle Waago yé gáá ˈdiiyyee? Ebá gálaato yé gáá ˈdiiyye? ˈDeenyééllá ye hol ˈdu gáá náa, yie.
41011031	Aalé gaal tákámle hol heegete, kieye, Waago yé gáá ˈdiiyye, ke yieka, mu hai gáál ká hegete, Tá háteka hí mú af iiy ma chéenal? ha muí gáál yeedhe.
41011032	Gálaato yé gáá ˈdiiyye ke yieka kor háteeye? gaalí yie. Tá gaal onnônyka hát kinaal yegetká, nyésébích gud̶o hol ˈdu gáá yimieká kiadhe, ˈdaa giri gálaat lulle Yuána hát máá ˈdúwa-, Waag hí ˈdeem ka shigicheká onnoyká.
41011033	Aalé gaal Yíésu ˈdéé hol ˈdú nie, kieye, Nyáá nyí muog, yie. Aalé Yíésu gáál geey, kieye, Af kinaalka, yáá kansim hééllá ki ekemeyoká máállé hí ye ká shieká úba hí ma ká ged̶iny, gáál yie.
41012001	Aalé Yíésu hát hibietká gáál he onisie, kieye, Mú tikiˈd ˈguor saano vinnaká lésle gaa fie, tá d̶ír ki ˈdisse. Mu les hurt ˈguoˈd gaalí saano gaa ˈduˈduoká gaa ˈgodhe, konnoch úba les gaa ˈdisse. Aalé mu gál les ˈdeˈdeen-, aadh ˈdaatika saano hisseka mú hol saano ki léká les af id̶ie, d̶o kie, lés eiy mé nie.
41012002	Aalé saano vinna he hí baan yieká, máá giri lesléká gédéchle gál he lésle af id̶ieká ali ˈdú kaay, giri gál kinaal mú lésle saanolle gaalí mú ˈbaal ka shiguoká.
41012003	Aalé gál giri les ˈdeˈdemeká máá giri gedechká ˈgiliˈgay, mú tune, mú gil ki arie.
41012004	Aalé máá giri les léká ged̶i gédéch eiy gáál ali ˈdú kaay. Máá kinaal gaalí mé ˈdoy, gaalí chaachare.
41012005	Máá giri les léká ged̶i máá éíy taaka ali gaa kaay, máá kinaal gaalí yies. Mu ged̶i gál éíy burnayká ali fie, gáál ˈdáá tikiˈd gaalí tune, ˈdáá tikiˈd gaalí yies.
41012006	Máá muí ali ma gaa káany-, ká ˈgiteká tikiˈde. Máá kinaallá he mú inylé gelaamká. Mu inyle gáál el ˈdaˈdo ali gaa kaay, tawunyleka kieye, Gaal inychú hai kiadha, yie.
41012007	Gál giri muí les af id̶ieká íny argeká hol geey, kieye, Máá lesallá léká inylé hí aˈjibaatle higiloká hállá. Ka yimedhíe, mú kí yees, les kí lilet, gaalí hol yie.
41012008	Aalé gaal d̶o íny hol ˈdú ˈgiiliˈgay, íny yies, íny les sug ki lay.
41012009	Aalé máá lesléká háte he ˈdeeme? Mu hai ká yiimedhe, gál kinaal af hai ki bed̶ita, les gál eiy af hai id̶imia.
41012010	Ití Warˈgat Waaˈgiet giri kieye, Wár gál é ˈdiˈdisoká hí d̶iidheká hé ˈbíl árle yie.
41012011	Wár kinaallá Máá kúnnaa Gud̶o Waago hí hát kinaallá koy. Yaalmit ke il ki argóóllá ebá gáál af gil fafaa! chieká ma túony? Yíésu hí yie.
41012012	Aalé gál giri gugud̶oká hib Yíésu hí hogodhééllá hát hí ˈdaalle ki tielká onnoyká Yíésu ˈgiiliˈgayká fede, kor gaal ˈdaa giri nyésébích Yíésu af nee kokoyká kiadheká mú hay, ali gaa sedhe.
41012013	Aalé gál Farisaay ubaa Heróˈde gállé hí ˈdú ijoká ˈdáá tikiˈd gaalí Yíésu ali ˈdú fie, giri gál kinaal ˈdéé um mákárta-, mú a geer yé gáá ˈdeˈdeenká mú af ki raraatká.
41012014	Gaal mú ˈdu gáá yimie, kieye, Máá gáál he oonisúóllo, kúún hát ˈdúúw hogoto-, afka hódho mánká nyáá nyí óg. Kó máá níínní kikiato-, ubaa ˈdú iiyyoká mán. Tá kuun ˈgíérích ˈdúwa-, Waaˈgietká gálaat oonisicha. Aaléka, Káísar ki gibíre ki gugusoká taglée, ebá hé tagle muuniny?
41012015	Gibíre ha nyí guutáa, ebá nyáá nyí ma guusiny? gaalí yie. Aalé Yíésu gáál d̶id̶amle kimiteká gáál geey, kieye, Háteka hí ye héél af kí dhaˈgasanáal? Ebá ye bíre tikiˈd kí helía, yú dhaaya, yie.
41012016	Aalé gaal mú bíre tikiˈd kí helieká, Yíésu gáál yiete, kieye, Birééllá gách ubaa hedh hí gaa yaalallá hé mááya? yie. Gaal Yíésu ˈdéé hol ˈdú nie, kieye, Hé Kaisar, yie.
41012017	Aalé mu gáál geey, kieye, Hé Kaisar máállé Káísar shía, hé Waag hí léká Waagle shía, yie. Aalé gaal mú ˈdeenyléél af ˈdabe.
41012018	Aalé gál Saˈdukaay giri kieye, Gálaat gál mán yeetká hé sidhamle hí hol ma ˈdú gáá nannaan, uushim yiem ma gáá ˈdeˈdeminy, yegetká Yíésu ˈdéé hót ˈdú gáá eedhdhe.
41012019	Gaal kieye, Máá gáál he oonisúóllo, Móshe hé muun gáál kí veereká kieye, máádhat nyárle eedhdhe-, tá hátlé um ma ˈdálinyká mán yieka, mú nyárle hí min kinaallá eet, hí mú um kí ˈdalo, he yie.
41012020	Aaléka, gál yááb hol ki ˈdalidhe mare tiiya. Máá erká min eedhdhe, hátlé ma nyiˈdísinyká mán yie.
41012021	Aalé mú nyárlé hí elloká d̶o min kinaal eedhdhe, tá hátlé um ma ˈdálinyká úba mán yie. Máá kinaal nyárlé hí ˈgar yielká min kinaal úba eedhdhe, kor hátlé um ma ˈdálinyká úba mán yie. Yaalmitééllá gaal lullé hol ki ˈdalidhééllá mé gáá ˈjeeˈjeenne, ˈjíig máá ki tiiyaká d̶ig.
41012022	Gaal lullé hol ki ˈdalidhe-, tiiyáállá hídh mánt kufe. Min íín úba el ˈdaal mán chie.
41012023	Aaléka, ˈdaa giri min gál hol ki ˈdalidhe-, tiiyyáállá lúl hí shuunneká, af giri gál kufeká uushim yiem gáá ˈdeˈdeenká minnééllá gálallá mááya hí le? gaalí yie.
41012024	Aalé Yíésu gáál geey, kieye, ˈDaa giri hí Warˈgat Waaˈgiet ubaa fargogint Waaˈgiet ki muogká, in hí hééllá ˈdeeneyche muunîny?
41012025	Gál kufeká af giri uushim yiem gáá ˈdeˈdeenká hé máá níínní egeet-, ubaa gaalí egeetká mán. Af kinaallá gaal hát Waag gállé ˈgasso-, urruká hai yeedhe, gaal hé ma shugunan.
41012026	Ta gál kufeká uushim yiem gáá ˈdímle ˈdeenyle ití warˈgat Móshe hí veereká ma gaa túony, giri ˈgór bolomeká Waag hí ˈdéé gáá hote-, Waag kieye, Yú he Waag Abiraayam, Waag Yisak, tá Waag Yakob, Waag hí chieká?
41012027	Waag hé Waag gál kúfach gaa yíéd̶ianká muuniny, Waag he Waag gál luogolká. It tág hééllá ˈdeeneyche! muí yie.
41012028	Aalé gál nyatalaamká mú tikiˈd ká yimieká, gál hol ki fafalmeká ˈdeenyle nee koy. Yíésu gáál hát ˈdabaanká ˈdéé hol ˈdú naʼ argeká, mu Yíésu yiete, kieye, Hemuumurit Waag hí Móshe ka shiichééllá, hemurit máre hí met id̶a? yie.
41012029	Aalé Yíésu mú ˈdéé hol ˈdú nie, kieye, Hemurit súm hí met id̶oká hééllá: Gál Yisirayel, nee kóo, Máá Gud̶o Waag kúnnaaká tákámlé ká Gud̶o.
41012030	Máá Gud̶o Waag kuaká geerkú lulle ki géélneb, hodhinkú lulle ki géélneb, tawunykú lulle ki géélneb ubaa fargogintkú lulle ki géélneb,
41012031	hemuritlé ki naamaká kieye, Máá olkú hát kúún dhúrkú hol gielallá úba géélnebo he chie. Hemuumurit naamáállá hé hemuumurit éíy taaka hí met id̶oká mán, Yíésu hí yie.
41012032	Aalé máá giriká Yíésu geey, kieye, Máá gáál he oonisúóllo, kó tág hé ˈdúwaká hote, hát káána kieye, Waag tikiˈde, Waag éíy taaka hé mán, chíéllá.
41012033	Máádhat he Waag geerle, ubaa tawunyle, tá fargogintle lulle ki geelnedhe-, ubaa máá olle hát íín tuuˈdle hol gielallá geelnedheka, hé kinaallá hé suor ke Waag ki ˈdunmayoká ubaa suor ke Waag ki ˈgaˈgaloká lulle a mé ˈgite, muí yie.
41012034	Yíésu mu ˈdéé hát ˈdaalimoká hol ká nie-, argeká mú geey, kieye, Kúún kó Guch Waaˈgiet ma gaa faganany, yie. Aalé gaal hé máá níínní ged̶i úba Yíésu yieteká mán.
41012035	Aalé Yíésu ˈBíl Waaˈgiet gáál he gaa oonisieká gáál yiete, kieye, Háteka gál nyatalaamká kieye, Máá Waag hí kansím koyye-, Messíya lééllá he Iny ˈDawuˈd, yegíel?
41012036	ˈDáwuˈd af giri Hím Naasan Waaˈgiet hí ˈdéé ka shigicheká tuuˈdle kieye, Máá Gud̶o Waag hé Máá chia Gud̶oká geey, mu kieye, ˈDaab gál ko ka kídhká yú ko ˈgas gim ma fíinyká, ye gíl ˈdaa naanietallá yíéd̶ig, he mú yie, ˈDáwuˈd hí yie.
41012037	ˈDáwuˈd tuuˈdle in Messíya Máá chia Gud̶oká yeedhe háluke, tá Messíya háte ged̶i mú inylé? Yíésu hí yie. Aalé nyésébích giri Yíésu af nee kokoyká mú ˈdeenylé kinaal hí geer gaa meey.
41012038	Aalé Yíésu gáál he oonisieká kieye, Gál nyatalaam halúg d̶afaraam ˈdeˈdier les d̶igká fafaat-, gálaat in gaa muurshaw-, tá gaalí alb hoyyoká naa gaa yegetká fedóóllá, hol ˈdeeˈdemíe.
41012039	Gaal ény ˈdiiyiminyká ubaa alb he koonyietká karmlé giri gál ˈduuˈdúwaká hí ˈdú yíéd̶ianká fede.
41012040	Gaal ˈdeg híyeská tagano ki ˈdeˈdeme, Waag visan met ˈdeˈdierká gálaat met gaa vivita. Gálallá súmo Waag hí hé il ká aargisicha, yie.
41012041	Yíésu ˈBíl Waaˈgiet gaa ijeká, ál gaalí bíre fafieká láá yíéd̶ie. Gál sanˈdúg bíre fafieká dhaay. Gál burnay-, kaamúreká birm iigilishká ali fie.
41012042	Aalé min he mán-, hiyesidhe mare bakanállé naama ˈgayyeká ali fiiyye.
41012043	Yíésu lalille ká vie, kieye, Yú hí hé ˈdúwaká geeye, min he mán-, hiyesidhééllá hé ali fiiyyeká hé gálallá hí ali fieká lulle ˈdú gud̶o.
41012044	Gálallá hé ali fieká, hé gud̶oká hí kí ˈgite. Minnééllá íín héllé ninni-, les ki id̶eká lullé ali fiiyye, muí yie.
41013001	Yíésu hátlé ˈBíl Waaˈgiet náble yé gáá ˈdeˈdemeká, mú lalille mú tikiˈd mú geey, kieye, Máá gáál he oonisúóllo, ebá dháash! Waar gaalí ényal ki ˈdiséél ebá gugud̶áan, tá é ebá ˈdisach hí ˈdabáan, yie.
41013002	Aalé Yíésu mú geey, kieye, Kó ény gugud̶o-, gaalí ˈdisséél argiyyô? Hé wár níínní wár eiy taaka ˈdug ˈdú ˈgiisatká mán, lulle ha gaalí ˈgieˈgia, yie.
41013003	Yíésu hátlé Gúm Saano Salabká ˈdú ije-, ˈBíl Waaˈgiet ˈdaalle bala nieká, Bétiro, Yákob, Yuána, tá Ánˈduru mú nógúól yiete, kieye,
41013004	Ebá nyí ka géesh, hééllá ká ˈjobondheka, meete yé ká ˈdeeme, nyí ki kiimisata? yie.
41013005	Aalé Yíésu gáál geey, kieye, Hol ˈdeeˈdemíe, máádhat haí nyimísan.
41013006	Gál burnayká meenychú hai kí yiimedhe, gálaat hai ged̶ia, kieye, Yú he Kirísto, hai yeedhe, gaal gál ilishká hai baad̶isia.
41013007	Hí oosom ka ˈjóbká ubaa oosom fágká hemle maalleka haí bírginy. Hééllá yiem hai ká ˈdeeme, tá les el ˈdaˈdle hé ged̶ igiˈdo.
41013008	Kidh hollo hol yeese, kansimano lesam met eiy ki ˈgiiyyoká hollo hol cheese. Les totom haí motoonno, biiy kuoˈd haí gáá ˈdeenne. Hééllá lulle kulle hát geer veerit erkob-, min verennoká he ká yaalla.
41013009	Tá itín hol ˈdeeˈdemíe, ar ha gaalí fafaa, ény ˈdiiyiminyká ha gaalí gaa tuuna. ˈDaachú ˈdugaka gál kaansúoká ubaa gál les met ki ˈgieká ha gaalí ˈdú egee. Gál kinaallá metle ˈduuwchú haí gaa hogoto.
41013010	Erkob Fayam chia Midhaballá gaalí kidh met lulle ki ˈdiiyeen.
41013011	Aalé gaalí giiliˈgay-, gaal hí gál arráká ˈdu gáá eeyka, hé hí hogotoká haí geer gaa ˈdeenêny. Af kinaallá ˈdéé hót Waag hí shiichoká hoogodhóo. ˈDeeny hí af geer yé gáá ˈdeˈdeenká Hím Naasan Waaˈgieto hí hogoto, hé itín muuniny.
41013012	Máádhat nyárlé hol ki ˈdalidheká ar gíl hai gaa kakaa, mú ha gaalí yeese. Héétí iny ˈjaalle ar gíl hai gaa kakaa, mú ha gaalí yeese. Um gállé hí ˈdaloká af hai ká d̶iidhma, gáál kúfach mé hai ki kokoo.
41013013	Itín gálaat lulle ˈdaa meenychú ˈdugaka haí neebeedhe. Tá máá hééllá lulle mé ki chirsat-, ˈjíig he mé d̶ig yeetká Waag haí rianna.
41013014	Aaléka, hé súm gaa nyakarich-, Waag hí néb-, ˈBíl Waaˈgiet ˈded̶eneyoká, ál he ma lilenyká hai kí ˈdeeme. Máá ˈdeenyééllá tuoyoká hí ˈdéé eiy naasat. Hé hat kinaallóóllá hí argiyyeka, gál lés Yuuˈdia gaa ijoká hí gumano kar ˈdú ˈdano.
41013015	Máá ˈbílle ˈdug ˈdú ijoká hai léen, ˈbíl híliny, shókódích hí ˈbíl geer gaa ijoká ka shúúnan.
41013016	Máá forich gaa ijoká hai é hol ˈdú náan, d̶afaraamle shúúnan.
41013017	Hoba! Af kinaal ebá ˈdeg ger ˈgayyoká ubaa ˈdeg um hí ot ki ˈgieká ki ˈdéen!
41013018	Waag roogonóo, hééllá hai af ˈdeenyietká afle ali kí ˈdíiny.
41013019	Bár kinaal manyjasiny ˈdeew-, ameeny Waag les ka kuonneká kálta gálaat il hí ma árginy-, tá gálaat ged̶i il hí ma aargirinyká biiy hai gáá ˈdeenne.
41013020	Tá Máá Gud̶o Waag har rám ka chiimetóóllá iraam ma rinyka, máá níínní les ˈdug ˈdú ijoká mán. Tá Waag gállé waarateká ˈdaalle ˈdugaka, rám kinaallá hé Waag hí iraam riiyye.
41013021	Aaléka, af kinaallá máádhat hí geey-, kieye, Ebá dhaayyíe, Kirísto hállá! muuninyka, Mu hártá! hí yieka, haí mú af iiy chéen.
41013022	Gál hod̶omlé-, hol Kirísto ka hod̶uoká ubaa gál Waag hí ˈdeem ka shigichoká hol ka hod̶uoká biiy hai gáá ˈdeeme. Gaal hé farguogo-, kálta gálaat hí il ma ki árginy-, gálaat hí af ˈdaˈdaboká hai ekemeye. Hé gaalí ekemeyóóllá har hé gaalí hát gaa ˈguoká onnônyka hé gál Waag hí waarateká úba bad̶isie.
41013023	Biiy ˈdeeˈdemíe, yáá biiy hátlé d̶éém taalká hí he lulle geey.
41013024	Bár kinaal manyjasiny el ˈdaal, aadh hai oong'oroyyo, ˈguiy édhum hai ˈdaaba.
41013025	Hidhino úr hai gáá okodmoˈdo, hé farguogo-, úr gaa ˈgieká Waag haí muotisicha.
41013026	Aaléka, gálaat Iny Máádhat nyáˈdow hát kí yiimetká hai aargira. Mu fargogínt ubaa ˈduuw gud̶oká hai kí yiimedhe.
41013027	Mu gállé ˈgasso-, urruká ali hai ká fafaa, gaal mu gállé waaˈdeká biiy ˈdinnam afuraalle hollo hol ˈdu gáá shuguna, ˈjíig biiy lulle a metlé ki taalká d̶ig.
41013028	Ebá kinnach ˈdímlé ka ˈdeˈdeenká kí he gaa onnot. Kinnach kolm éíy taakaká ubaa gurf ká layka, it af saano hí gaa higisoká hát ka ˈjobonteká óg.
41013029	Hát tikiˈdééllá hé hatallóóllá yaalmitle hí argiyyeka, mú ˈjímle hát ka ˈjobondhe-, mu karaf kí ˈdeenká it óg.
41013030	Yú hí hé ˈdúwaká geeye, gálallá hé les ma gaa bebeny, ˈdaab hééllá lulle ali ma kí ˈdíinyká.
41013031	Úr ubaa les el met haí ˈgiidha. Tá ˈdeenychú íín hé el met hí ma ˈgiˈgin.
41013032	Kúlích kinaallá ubaa aadh ˈgásle, Waag gállé ˈgasso-, urruká yíekaʼ, yáá Ínyííl yíekaʼ, hé máá níínní hí ogká mán. ˈJaachú tákáma hí og.
41013033	Biiy ˈdeeˈdemíe, haí mé les ki gân! Hééllá lulle kúlích ali kí ˈdeˈdeenká ití muog.
41013034	Hééllá hát máá bííy eiy sienyle hí ká hileká. Mu hátlé ényle ma gaa kíinyká gedelle ényle af id̶ie-, gáál hujichaamle eiy met ki koy-, tá máá é káráfle ˈdeˈdeenká geey-, kieye, Tág yíéd̶ig, ha mé les ki gân! yieká.
41013035	Aaléka, met hí ˈdú ˈgie. É máálle aflé he ka ˈjeˈjeenká ití muog. Mu gelga ká ˈjeˈjemekaʼ, naan sibil hí aabunawká ká ˈjejemekaʼ, lug erká kí ˈjejemekaʼ, bur ká ˈjejemekaʼ, ití muog.
41013036	Hátlé hí ram gaa iiyya-, mú hí met muogká ha muí af kí ˈdíiny.
41013037	Hé yú hí ged̶úóllá gálaat lullé úba yú ged̶ia, Mé les gaa ée, yú yeedhe, Yíésu hí gáál yie.
41014001	Aaléka, ˈjila máá ˈgasso-, urru-, Waaˈgietká hí gáál ˈdug gaa nadheká ubaa ˈjila balashalle máá hí maat fafuo-, mánká rámlé ka ˈgisateká naama. Gál gugud̶o-, suoryoká ubaa gál nyatalaamká ˈgíérích d̶id̶amo-, he Yíésu ki ˈgiiliˈgaw-, tá mú ki yegeská hol gaa ˈgeˈgedhe.
41014002	Gaal hol geey, kieye, Mú ha ke rám ˈjiláállá gaa ˈgiliˈgâny. Mú ke ˈgiliˈgayka, ali os haí laama, gaalí yie.
41014003	Aalé Yíésu hátlé ény Bedhene gaa ije-, máá héle haru hí fame-, gaalí Símon yegie mare ˈbílle gaa golmoteká, min mé tikiˈd sáláb him hí ilish-, usiyyo-, gaalí nárˈdo yeget mare ˈbíl kí hille. Đudmit mé gaa silliche, Yíésu salab mé ˈdú fafiyye.
41014004	Aalé gál ál kinaal ijeká ˈdáá tikiˈd idhane, hol af les ki geey, kieye, Sáláballá kor meete he ˈdú manyjayye?
41014005	Sáláballá onnônyka gaalí bíre máádhat hí war tikiˈd gaa aargiroká ka yían-, tá gaalí gál he maamanká eiy ki mumúrinyka kalat, gaalí yie. Gaal d̶o min ki lole.
41014006	Aalé Yíésu gáál geey, kieye, Min hayyíe, háteka hí min hawul ˈgeˈgetéel? Minnééllá hé midhabká ye ki ekeyche, yie.
41014007	Gál he maamanká bar lullé hí hol af id̶a. Kúlích mákárta-, hí feˈdoká he haí shigicha. Tá yú yáá bar lulle ke hol af ma id̶iny.
41014008	Min héllé uˈdoká he ekeyche. Min yú hátlé les ma hílinyká ye salab shugudiche.
41014009	Yú hí hé ˈdúwaká geeye, les geer lulle gaalí Fayam chia Midhaballá gaa ˈdiyeenká, hé minnééllá hí ye ki ekeychééllá úba gálaat ha gaalí ged̶ia, giri min table gálaat ma gaa baad̶anyká, Yíésu hí gáál yie.
41014010	Yíésu lalillé tomon a naamaká, tá máá gaalí Yúúˈdas Iskáryot yegetká gál gugud̶o-, suoryoká ˈdú sedhe, mu hát he Yíésu gáál gíl geer gaa kakawká gáál hol geey.
41014011	Gál gugud̶o-, suoryoká héél maaleká ger hí gaa meedhe. Gaal bíre mú ki gugusoká ˈdeenyle mú af id̶ie. Yúúˈdas aalé ˈgíérích midhab-, Yíésu gál suoryoká gíl geer gaa kakawká hol gaa ˈgeˈgedhe.
41014012	ˈJila balashalle máá hí maat fafuo-, mánká ubaa ˈjila máá ˈgasso-, urru-, Waaˈgietká hí gáál ˈdug gaa nadheká kúlíchlé erkob-, gaalí aany wálaká gaa yegeská ali kí ˈdiiyye. Aalé Yíésu lalille hí heete, kieye, Ále nyí seenne, nyí ko ˈjila gólólle met tág nanniyya? yie.
41014013	Aalé mu lalille naam ali fie, gáál geey, kieye, ˈJien sedhíe, ál kinaal mááyáb ibil bie ka ˈguoká hollo hí hol aargiˈda, mú el gaa veerée.
41014014	ˈBíl muí hiloká máálle yietíe, Máá gáál he oonisuoká kieye, ˈBíl dheeˈgo-, yú ubaa lalichú nyí ˈjila gólólle ki golmosotoká hé eeke? yiedhíe.
41014015	Mu ˈbíl gud̶o-, úr yaal-, gaalí geer gaa seeyká haí aargisia. ˈBíl kinaallá gólol tág gaa náa, Yíésu hí gáál yie.
41014016	Aalé gál láliká é mé nieká, he lullé Yíésu hí geeyká tagano ˈgee. Gaal d̶o ˈjila gólólle tág koy.
41014017	Aadh gaanateká Yíésu ubaa lalillé tomon a naamaká hol af ija, golmoto.
41014018	Gaal hátlé golmoteká Yíésu gáál geey, kieye, Yú hí hé ˈdúwaká geeye, it ke hol állá ˈgar golmosotallá mú tikiˈd gál ye oos ˈguoká gíl geer hai ye gaa kakaa, yie.
41014019	Gáál d̶o ger hí gaa ˈdeenedhe, gaal hát taataká mú heegete, kieye, He onnônyka hé yú muuninyáte? yiegie.
41014020	Yíésu gáál ˈdéé hol ˈdú nie, kieye, He it tomon a naamáállá, tá máá nyí hol ˈdaat tikiˈd gíl ˈgar ki gagatáállá.
41014021	Iny Máádhat ˈdeeny héle gaalí veereká he ˈgíéríchle naadha. Tá máá Iny Máádhat gál hí oos ˈguoká gíl geer gaa kakawká, ebá he hí ki ˈdéen! Máá kinaallá úba ma ká ˈdalaanka kalat, Yíésu hí yie.
41014022	Gaal hátlé golmoteká Yíésu balashá eedhdhe, Waag gielmít hol ˈdú nie, balashá eiy ˈgieˈgie, lalille shie, gáál geey, kieye, Hééllá shuunníe, hééllá he gónchú, yie.
41014023	Aalé mu kulu ˈduuny vinna hí gaa ijeká eedhdhe-, Waag gielmít hol ˈdú nieká, gáál kúlu shie. Gaal lulle kúlu he gaa ˈjie.
41014024	Mu gáál geey, kieye, Hééllá he fás chia he hol af id̶iny-, gál burnayká ˈdaalle ki okodmootká.
41014025	Yú hí hé ˈdúwaká geeye, yáá ged̶i saano vinnáállá ˈduunyle ma igiminy, ˈdaab kúlích yú ˈduuny vinna kaanaká ál Guch Waaˈgietká ma gaa înyká, yie.
41014026	Aalé gaal áár ˈdoyká d̶o yíé ˈdie, Gúm Saano Salabká álle mé nie.
41014027	Aalé Yíésu gáál geey, kieye, Itín lulkícho in kar haí ye ká ˈdaraanna. Hééllá he hát Waag hí warˈgatle gaa hote-, giri mu kieye, Yú máá wála ˈdeˈdeenká ha yeese, wala íín eiy hai baad̶aa, muí yieká.
41014028	Kor yú uushich yé gáá ˈdieka met haí naadha, Galilááya ha seeme, Yíésu hí yie.
41014029	Aalé Bétiro Yíésu geey, kieye, Har úba gaal lulle ko in kar ká ˈdaneka, yú yáá ko in kar ma ká ˈdaraminy, yie.
41014030	Yíésu d̶o Bétiro geey, kieye, Yú ko hé ˈdúwaká geeye, chúúrééllá lúg hátlé a naam ma ki ˈdáinyká, kúún a sed̶e ye gaa faalanna, Yáá mú muog, ha cheedhe, Yíésu hí mú yie.
41014031	Bétiro súm ˈdéé af ki gogoy, kieye, Yáá gon ko ma gaa faalminy, har úba ke hol ˈgar kufunanka! yie. Gál lálíítí úba hát tikiˈdééllá Yíésu yie.
41014032	Aalé gaal ál gaalí Ged̶esémane yeget mare ki fame. Yíésu lalille geey, kieye, Állá ka yíéd̶ía, yú sedhe, Waag vita, yie.
41014033	Aalé mu Bétiro, Yákob, tá Yuána gáál tól gaa eedhe. Yíésu geer hí súm gaa ˈdeenedhe, tawuny hí ˈjiiyye.
41014034	Mu gáál geey, kieye, Yáá tág geer ye gaa ˈdeenedhe, kúfach abala ˈdoy. Állá ka yíéd̶ía, ˈdeyyée, yie.
41014035	Aalé mu biiy met á níínni mare ki sedhe, abúún ˈdíínie, Waag vite, giri manyjasiny biiy met gaa id̶óóllá kálmaréél il hí mú ma aargirinyká.
41014036	Mu kieye, Ába, Baabá, he lulle kó uˈdo, kulu manyjasinyallá ye gaa éeb. Tá he hát yú fedoká hai yéen, hí hát kuuní feˈdoká yeet, yie.
41014037	Aalé mu hol ká nadheká, gaal ram gaa iifa. Mu Bétiro geey, kieye, Símon, kúún ramo gaa iiyya? Kó hát úba aadh ˈgas tikiˈd biiy gaa ˈdeeyyoká mân?
41014038	In eiy ˈdeeyyíe, Waag vitíe, giri hí hé ˈdeewká ekenyle hol ma kí haad̶inyká. Hodhin hí he feˈde, kor gon hí he má uˈduáte, muí gáál yie.
41014039	Aalé Yíésu ged̶i hol nadhe, Waag visanlé biimeká ááy gaa nie.
41014040	Aalé mu ged̶i gáál hol ˈdu gáá nadheká gáál ram hí ˈdú ˈjiiy, gaal rafama. Gaal ˈdéé hót mú hol ˈdú nannuoká ˈdabe.
41014041	Aalé mu gíl ki sed̶eká hol ká nadheká gaal ram gaa iifa. Mu d̶o gáál geey, kieye, Hátlé hí hefersete-, hí rayyekâ? Aalé he hé d̶ue, aadh ˈgas hé ali kí ˈdiiyye. Ebá dhaayyíe, Iny Máádhat gál ad̶aabano ˈguoká gíl geer ha gaalí gaa kakaa.
41014042	Les gaa kée, kí siet. Máá gál ye oos ˈguoká ye gíl geer gaa kakawká hé ká ˈjobondhe, yie.
41014043	Yíésu hátlé ˈdéé hogodheká, Yúúˈdas giri mú lalillé tomon a naamaká mú tikiˈd onnoyká, nyésébích fado orfoká ubaa shar ˈguoká ˈgaa, ali kí ˈdie. Gál kinaallá gál gugud̶o-, suoryoká ubaa gál nyatalaamká, tá gál káruká hí ali ká fie.
41014044	Máá Yíésu gál hí oos ˈgieká gíl geer gaa kakawallá íín kisso yaalmit gaalí Yíésu ki kimisatká gáál geey, kieye, Máá yú aˈdíne ˈdungoká mu hé kinaallá, mú ˈgiliˈgáa. Mú hí egeeteká mú hát ˈdabaanká chiˈdíe, gáál yie.
41014045	Yúúˈdas ali kí ˈdieká Yíésu ˈdú sedhe, mú vie, Máá gáál he oonisúóllo! yie, d̶o mú aˈdíne ˈdunge.
41014046	Aalé gaal mú ˈgiliˈgay.
41014047	Yíésu lalillé ál kinaal ˈgieká mú tikiˈd faaˈdlé órofká ká sillite, máá méte suoryoká gédéchle net gaa sare.
41014048	Aalé Yíésu gáál geey, kieye, Hí ká chimie-, hí fado ubaa shar ká chirate-, hí ye ˈgiliˈgayyéél, yú hé máá buraa léká?
41014049	Bar lulle yú ˈBíl Waaˈgiet gálaat he gaa oonisuoká afo ke hol ije, tá har hí ye ál kinaal má gaa ˈgiliˈganya? Aalé káána hé Warˈgat Waaˈgiet hí hoteká hátlé kinaallá ˈdúúw hai yeedhe, yie.
41014050	Aalé Yíésu lalille hí hay, gaal d̶o ali gaa ˈdoˈdodhdhe.
41014051	Ál kinaal máá ruorich d̶afar ˈdú laaladhdhe mare Yíésu el gáá veere. Gaal máá kinaal ká saabite.
41014052	Mu gáál d̶afar af ki gadhe, búr ˈdodhdhe.
41014053	Gaal Yíésu máá méte suoryoká ˈdú eey. Aalé gál gugud̶o-, suoryoká ubaa gál káruká, tá gál nyatalaamká lulle ál kinaal hol ˈdu gáá yimie.
41014054	Bétiro íín hé tagéétíá sie, Yíésu el gaa igire, ˈjíig máá méte suoryoká nyáláárlé hile, nááb gaa yíéd̶ie. Mu ubaa gál ál kinaal ˈdeˈdemeká hol ˈjiet ˈgar ˈbuute.
41014055	Aalé gál gugud̶o-, suoryoká ubaa ar ˈdeem mumuˈdoká lulle gál Yíésu ˈdeenteká hol gaa ˈgeˈgedhe, giri ˈdensen kinaal Yíésu ˈdú yegeská. Tá gaal hé mú ˈdú yegeská má argo.
41014056	Gál burnayká ˈdeeny hódhoká huogodhe, Yíésu luut kaay, kor gáál hé ˈdee hí hol ma ˈdú fáminy, gáál ˈdee hí hol ká eiyye.
41014057	Aalé gáál ˈdáá tikiˈd les gaa kie, ˈdeeny hódhoká huogodhe, kieye,
41014058	Nyíín nyí maalleká máállá kieye, ˈBíl Waaˈgiet gaalí gíl ki ˈdissééllá ha yú ˈgieˈgia. Ram sed̶ ˈbíl máá hí gíl ki ˈdiiso-, mánká ha yú gaa ˈdiisa, he yie, gaalí yie.
41014059	Hát tikiˈdééllá gáál hé ˈdee hí hol ma ˈdú fáminy.
41014060	Aalé máá méte suoryoká les gaa kie, gáál hurt ki ˈdie, Yíésu yiete, kieye, Kó ˈdeeny hol ka nanniyyoká mân? Hé ˈdaakúka gálallá hí hodhééllá, kó hé hol gáá nanniyyoká mân? yie.
41014061	Yíésu íín taalle shab yie, hé ˈdeeny níínní gáál hol ˈdú nieká mán. Aalé máá méte suoryoká ged̶i mú heete, kieye, Kúún he Messíya, Iny Waag gaalí memeyokâ? yie.
41014062	Aalé Yíésu kieye, He yú. Itín Iny Máádhátallá Waag fargogínt lulle ˈgayyoká gíl ˈdaa naaniet yíéd̶ian-, tá nyáˈdow urruká kí yiimetká haí aargiˈda, yie.
41014063	Máá méte suoryoká héél maaleká d̶o idhane, hol d̶afar eiy ki fue, kieye, ˈDeeny éíy máre ged̶i ki egese?
41014064	It hát mu Waag chaareká maallê? Hééllá háte hí ká dhaayche? yie. Aalé gaal lulle af hí hol ˈdú fame, giri mú gaalí yegeská.
41014065	Aalé gáál ˈdáá tikiˈd mú sillam ˈdú faafie, mú in d̶afar gaa hidhe, mú tutumano ki tune, kieye, Máá ko ˈdoyká ebá ká hot! mú yie. Gál ˈBíl Waaˈgiet ˈdeˈdemeká úba mú eedhdhe, mú tune.
41014066	Aalé Bétiro hátlé nááb gaa ijeká hada máá méte suoryoká hujich ki nannuo mare, ini tikiˈd hí láá ká naate.
41014067	Ini mu ˈjiet ˈbuˈbuta-, mú argiyyeká, mú dhaayche, kieye, Kúún úba Yíésu Nasaretallá ití hol ˈgayye, chie.
41014068	Aalé Bétiro falme, kieye, Hé hogotóóllá yáá muog, kor úba yáá eiy ma náásan, yie, d̶o nááb gáá kie, nyáláár káráfle álle ki ˈdie. Ál tikiˈde kinaal lúg d̶o ˈdayche.
41014069	Ini giriká Bétiro argiyyeká gál ál kinaal ˈgieká ged̶i geeyche, kieye, Hééllá úba mú máállé, chie.
41014070	Bétiro ged̶i falme. Waaséél gál ál kinaal ˈgieká mú geey, kieye, Kúún gon gál kinaallá máállé, ˈdaa giri kúún máá Galilaayaká, yie.
41014071	Bétiro falme, Waag ˈdodhdhe, kieye, Máá hí hogotóóllá gon yáá muog, yie.
41014072	Aalé Bétiro hátlé ˈdeeny kinaal af ká ˈgieká lúg ged̶i gíl ki naamaká ˈdayche. Bétiro ˈdeeny Yíésu hí geey-, giri mu kieye, Lúg hátlé gíl ki naamaká ma ki ˈdânyká, kúún a sed̶ ha ye gaa faalanna, muí yieká, hí táb ká ˈjie, d̶o imiro hí gáá okoˈde, buoy.
41015001	Bur biiy hátlé ka biˈdeká gál gugud̶o-, suoryoká ubaa gál káruká, tá gál nyatalaamká ubaa ar ˈdeem mumuˈdoká lulle hol ˈdéé af gáá maale. Gaal Yíésu gil hiigidhe, mú Bilááto ˈdú eey.
41015002	Aalé Bilááto Yíésu yiete, kieye, Kúún in he kánsích gál Yuuˈdi? yie. Yíésu mú ˈdéé hol ˈdú nie, kieye, Hát kuuní hogotóóllá, yie.
41015003	Gál gugud̶o-, suoryoká hé burnayká Yíésu af kaay.
41015004	Bilááto ged̶i Yíésu heete, kieye, Bá dháash, ˈdeeny gud̶o-, gaalí ko ˈdú ˈdeentééllá, kó ˈdeeny hol gáá nanniyyoká mân? yie.
41015005	Yíésu hé ˈdeeny hol nieká mán. Bilááto mú shab yeenléél af ˈdabe.
41015006	Warram lulle ˈjila máá ˈgasso-, urru-, Waaˈgietká hí gáál ˈdug gaa nadheká ali kí ˈdiiyyeka, Bilááto nyátálleka gál gaalí hiigidheká tá máá gaalí fedoká d̶o gáál hai kí fuura.
41015007	Aalé gál gál les met ki ˈgieká ˈjegeduoká fedo-, gaalí hiigidhe mare, mú tikiˈd meenyle Baráábas. Gál kinaallá he gál af giri oos ali kí ˈdiiyyeká gálaat yieská.
41015008	Aalé nyesebich Bilááto ˈdú sedhe, mú ruogone, kieye, Nyí hát kua aad̶aká kog, yie.
41015009	Bilááto gáál heete, kieye, Máá Kansich Yisirayelká hí kí fuuroká hí féˈde? yie.
41015010	Hé muí hatallá ki yieká, he ˈdaa giri muí óg, gál gugud̶o-, suoryoká hinaaf Yiesu hí faanne-, Yíésu mú ˈdú gáá eeyká.
41015011	Gál gugud̶o-, suoryoká nyesebich ˈdéé af gaa koy, giri Baráábas Bilááto hí ka fuuroká.
41015012	Bilááto ged̶i gáál heete, kieye, Tá máá hí Kánsích Yisirayel chegetéél íín háte yú kokoo hí feˈde? yie.
41015013	Gaal lulle ged̶i kúóˈd ˈdoy, kieye, Mú ˈgór d̶arám yaalká ˈdug ˈdú yiesíe! gaalí yie.
41015014	Aalé Bilááto ged̶i gáál heete, kieye, Háteka? Mu meete ˈdeeney? yie. Gál giriká ged̶i súm kúóˈd ˈdoy, kieye, Mú ˈgór d̶arám yaalká ˈdug ˈdú yiesíe! yie.
41015015	Aalé Bilááto nyesebich ˈdéé ki aabunayoká fede, mu gáál Baráábas ki fure. Aalé mu yuoyle ˈdéé ki mure, giri gaal Yíésu anakoto gaalí sibilaam met ki higidheká ki tuunoká. Yíésu yuoy hí tunneká, Bilááto ged̶i yuoy geey, giri Yíésu egeet-, mú ˈgór d̶arám yaalká ˈdug ˈdú ˈdaraannoká.
41015016	Aalé yuoy Yíésu ˈbíl ushumba gaalí baratórian yegetká náble eeyye. Ál kinaal yuoy yuoyléétí hol ˈdu gáá viiyye,
41015017	gaal Yíésu d̶afar búr korbiso mare kaay. Aalé gaal ˈgór híí ˈguo mare shóte tág gaa nie, mú mé kaay.
41015018	Gaal mú naa yiegie, Kó ˈdúwa-, Kánsích Yuuˈdííllo! gaalí mu yiegie.
41015019	Gaal mú mé ˈgulint ki tune, mú sillam ˈdú faafie, mú ˈgas met les kurram gaa ˈdoy.
41015020	Aalé gaal mú eesheny hí gaa d̶uyyeká, mú d̶afar búr korbidheká kaayká gaa fure, mú d̶afaraamle ged̶i fie, giri mú egeet-, mú ˈgór d̶arám yaalká ˈdú ˈdaraanká.
41015021	Aalé gaal máá forich gáá yiimie-, ál kinaal ká nadhe-, gaalí Símon yeget mare he ˈdú moy, giri mu Yíésu ˈgórlé d̶arám yaalká ˈgar egeetká. Máá kinaallá he máá lés Kurene, Alekesánda ubaa Rúúfus ˈjaallé.
41015022	Aalé gaal Yíésu Ál Golgota ˈdú eedhdhe. Ál Golgota hélle kieye, Ál Me ˈGonte.
41015023	Aalé gaal ˈduuny vinna-, gaalí henyit hol fieká Yíésu shie, ˈduuny kinaal muí d̶iidhe.
41015024	Aalé gaal mú ˈgór d̶arám yaalká ˈdú ˈdoy, ˈgór ali koy. Aalé gaal hol koiy ki ˈdoy, giri mú d̶afaraamle eiy shugunatká.
41015025	Gaal mú ˈgór d̶arám yaalká ˈdú ˈdarameká, hé kinaallá he aadh ˈgas sed̶e burroká.
41015026	Yíésu hé gaalí ˈdú ˈgiliˈgay-, gaalí ˈgór ˈdug gaa veereká kieye, kansich yuuˈdi.
41015027	Gál éíy taaka-, naama-, buraallé mare úba gaalí ˈguor d̶arám ˈgieká ˈdú ˈdane. Mú tikiˈd gaalí Yíésu gíl ˈdaa naaniet koy, máátí gaalí mú gíl ˈdaa ˈjíbach koy. [
41015028	]
41015029	Aalé gál ál kinaal ka nanadheká mú chaachare, met gaa muotie, kieye, Kúbu! Kuun he máá hol ˈdabe-, ˈBíl Waaˈgiet ˈgieˈgie-, tá ˈBíl aadh sed̶ gaa ˈdiˈdiseká muunîny?
41015030	ˈDaa! Ebá káána hol rig, hol ˈgór d̶arám yaal kinaallá gáá léésish! gaalí mú yiegie.
41015031	Hát tikiˈdééllá úba gál gugud̶o-, suoryoká ubaa gál nyatalaamká hol geey, Yíésu eeshey, kieye, Mu gál eiy riríme, tá íín har káána hol má ririana!
41015032	Ebá Messíya Kánsích Yisirayelallá hí ˈgór d̶arám yaallallá úr gáá leedho, kí il ki argo, tá kí iiy yeet, gaalí yie. Gál giri gaalí ˈguor d̶arám ˈgieká ki ˈdaneká úba mú chaachare.
41015033	Aalé aadh ˈgas le kulichká ˈdoyyeká biiy lulle d̶o chuurayye, ˈjíig aadh ˈgas saal d̶ig.
41015034	Aadh ˈgas saal ˈdoyyeká Yíésu af gaa gud̶oká ki buoy, Eloi, Eloi, lema sabak-dháni? yie. Hé kinaallá hélle kieye, Waagchú, Waagchú, háteka ye haychéel?
41015035	Gál ál kinaal ˈgieká ˈdáá tikiˈd héél maaleká kieye, Ebá dhaayyíe, máá giriká Elíya veveme, hol yie.
41015036	Mú tikiˈd ˈdodhdhe, d̶afar ˈduuny bírigká ki tie, tá ˈgul mé ki ˈdane, Yíésu ki helie, giri muí ˈbuusatká. Máá kinaal kieye, Ebá kí mú hayo, mú kí ká dhaayo, Elíya har ká yiimet-, mú ˈgór gáá lelesuoka, yie.
41015037	Aalé Yíésu af gaa gud̶oká kúóˈd ki ˈdoy, d̶o sidh hí ˈgite.
41015038	Aalé d̶afar ˈBíl Waaˈgiet-, ˈbíllé geereká af gaa tielká eiy lod̶ud̶ugul fuate, mé d̶ig, el d̶ig.
41015039	Máá yuoy kúˈd mé ki yiel mare Yíésu bala kí ˈdie. Mu Yíésu yaalmit he kufumeká argeká kieye, Hé ˈduwa, máállá gon he Iny Waaˈgiet, yie.
41015040	Ál kinaal úba hé gál ˈdiet Yíésu dhaˈgame-, tagéétí ˈgie mare hí ˈgie. Gál ˈdíét kinaal mú tikiˈd María Magaˈdalaká, mú tikiˈd María giri Yákob ninniká ubaa Yoséítos ˈjielléká, mú tikiˈd Salóme.
41015041	Gál ˈdíétallá Yíésu Galilááya gaa ijeká ííni mú ˈgar seseme, mú golmie. Gál ˈdiet éíy burnay-, mú hol Yerúsalem ˈgar ka yimieká úba hé ál kinaallá gaa ije.
41015042	Kúlích kinaallá he kúlích gaalí shokodaam hol met tág gaa nannuo-, bííylé ka biiˈdoká Kúlích Hef ˈGisanká.
41015043	Aadh gaanateká máá ˈjien Arimataya-, gaalí Yúósef yegie-, gál arráká máállé ˈdúwa-, Guch Waaˈgiet ka chiimetoká úba met egeseká ká yimie. Máá kinaallá hát sierm mantiká Bilááto ˈdú sedhe, mú gón Yiesu ruogone.
41015044	Bilááto Yíésu hát d̶o kufeká, af ˈdabe. Aalé mu máá giri yuoy kúˈd mé ki yielká ká vie, tá mú heete, Yíésu har kín kufeka.
41015045	Bilááto máá kinaal hí fayám shie. Aalé Bilááto Yíésu kúfáchle ˈdúúw maaleká Yúósef geey, giri mu Yíésu gónle egeetká.
41015046	Aalé Yúósef d̶afaraam édh-, ka hidhdheká Yíésu ˈgór úr gáá leesie, mú d̶afaraam kinaal ki ˈdane, mú liish waariet-, kis gaalí ˈgodhe mare ki galie. Mu nyátáábá gaalgalsie, liish af gaa koy.
41015047	María Magaˈdalaká ubaa María giri Yoséítos ˈjielléká ál gaalí Yíésu gaa kaayká arge.
41016001	Gélgá giri Kúlích Hef ˈGisanká hí gaa ˈgiteká María Magaˈdalaká ubaa María giri Yákob ˈjielléká, tá Salóme sáláb usiyyoká hidhdhe, giri gaal seseen-, Yíésu salab shugudmuoká.
41016002	Aalé rám tiiyaká kúlíchlé erká bííylé ka biˈdeká aadh gulum yé ki ˈdiiyyeká ˈdeg giriká uushich álle siete.
41016003	ˈDég ˈgíéríchlé gaa igiˈdeká hol heesete, kieye, Mááya gáál nyátáábá gaalí uushich af gaa koyal gáál kí gaalgalsia? chie.
41016004	ˈDég fuˈjiyyeká uushich nyátáábá afka mán. Nyátáábá kinaallá hé tág gud̶o, kor nyátáábá uushich af tól ki ija!
41016005	ˈDég uushich hilleká, máá ruorich d̶afar édhká kaadhdheká hí gíl ˈdaa naaniet ija, ˈdég birgiyye.
41016006	Aalé máá ruorich kinaal ˈdég geey, kieye, Haí bírginy! Yíésu Nasaret-, gaalí ˈgór d̶arám yaalká ˈdú yies-, hí ˈdu gáá chimieká hé állá gaa láʼ. Mú hé Waag hí loolnoyche, uushich yé gaa ˈdie. Ebá ál gaalí mú iifieká dhaayyíe.
41016007	Sedhíe, mú lalille ubaa Bétiro geeyyíe, Yíésu met haí naadha, Galilááya hai seeme. Mu hát hí geeyká ál kinaallá hollo hí hol gaa aargiˈda, yiedhíe, Máá giri ruorichká hí yie.
41016008	ˈDég birgiyye, fad̶anne, uushich álle gaa ˈdoˈdoote, ˈdaa giri ki birgiyyeká hé máá níínní geeycheká mán.
41016009	[Rám tiiyaká kúlíchlé erká bííy ka biˈde-, Yíésu uushich yé gáá ˈdieká, María Magaˈdala-, giri muí aryaan tiiyaká yé gaa ˈdeeyká er mú hol af kí ˈdie.
41016010	Aalé María kinaal Yíésu gállé hol ˈgar sesemeká ˈdú siete. Gáál af kí ˈdiiyyeká gáál ger hí gaa ˈdeenédhe, gaal bebime. Aalé gáál fayám shiiche.
41016011	Gaal ˈdéé maale-, Yíésu ged̶i lúol yáá arge, María hí chieká, gaal mú ˈdeenyle d̶iidhe.
41016012	Hééllá el ˈdaal Yíésu yaalmit eiy kaadhdhe, gállé ˈgierich gaa igire-, naama mare yé ˈdu gáá ˈdie.
41016013	Gál kinaal úba sedhe, mú gálléétí geey. Gaal kinaal ˈdeenyle úba d̶iidhe.
41016014	Waaséél Yíésu lalillé tomon a takachká hátlé golmoteká Yíésu hí yé ˈdu gáá ˈdie. ˈDaa giri gaal gál kieye, Yíésu hé uushich yé gáá ˈdie, nyáá nyí argiyye, yieká af iiy ma yéen-, met googonoyká in Yíésu hí ki lole.
41016015	Aalé Yíésu gáál geey, kieye, Les lúl gaa sedhíe, gálaat lulle Fayam chia Midhaballá ki ˈdiiyimíe.
41016016	Máá ye iiy yeet-, gaalí bie gim nuoká rubach hai aargira. Tá máá ye iiy ma yéenká kúlích Waag gálaat hol eiy gaa nanniyyoká hé ˈdeewká il haí aargiˈda.
41016017	Gál ye iiy yieká hé gaalí af ˈdaˈdabóóllá hé hol ˈguo: ˈDaa meenychúka gaal gálaat aryáán yé hai gaa ˈded̶ia. Gaal af he muogká ˈdéé hai ki hogodho.
41016018	Gaal chár gíl hai ki chiiˈda. Gaal hé gálaat yegeská ˈjieka, hé kinaallá úba hé hát hí kokuoká mán. Gaal gál basham ˈguoká gil ˈdú fieka, gálaat d̶o hai bie, muí yie.
41016019	Aalé Máá Gud̶o Yíésu gáál ˈdeenyéél geeyká d̶o Waag hí eete, úr mé nie, Waag gíl ˈdaallé naanietká yíéd̶ie.
41016020	Aalé Yíésu lalille kie, les lúl gaa sedhe, gálaat Fayam Midhab Yiesúúllá shie. Máá Gud̶o Yíésu úba hé gáál hol hujich ˈgar nannie. Gaal gálaat ki ˈdiiyimeká gálaat hé hé gaalí af ˈdaˈdaboká úba il ki arge. Hatallá in Yíésu fayamlééllá hát ˈdúwaká gálaat argisie.]
42001001	Kó súm ˈdúwaʼ, Tíáfeles lééllo, gál burnayká hé hib hélle gáál hurt yé gáá ˈdieká hol ˈdú shuune, veere.
42001002	Gál er ali gaa ije-, hé kinaal il ki arge-, he fayamle ˈdiiyimeká nyí fayám ká shie.
42001003	Aalé káána yáá giri hib kinaallá mé gáá koonle ˈgas eeyká úba ko hib kinaallá ˈdú gáá veere-, ko híb ˈgas gáá koyka kalat.
42001004	ˈDeeny yú ko ˈdu gáá verenóóllá ˈdaa giri hé gaalí ko hiibisieká ˈduuwle kuuní kiimisatoká.
42001005	Bár giri Heróˈde he kánsích lés gál Yuuˈdi onnoyká mú tikiˈd máá gál suoryo-, Waaˈgiet-, Abiya-, gaalí Sakaría yegie mare hé lés kinaallá gaa ije. Mú minle meenyle Elísabet, ˈbíl íl Aaronno he yé gáá ˈdiiyye.
42001006	Gaal hullaalle gál ˈdúwa-, Waag kikiatká. Gaal hé Máá Gud̶o Waag hemuumuritle ubaa atimle tikiˈd úba ma hâny, gáál úba hé gaalí ˈdú ˈdeensetká mán.
42001007	Tá gaal hé um mannay, ˈdaa giri Elísabet ˈdal mannayyeká. Gaal hullaalle eiy warram hí hol ki sedheká.
42001008	Aalé Sakaría ubaa gállé Abiyaká hújíchlé suoryo-, Waag metle tág gaa nannuoká kálle ka maˈdeká,
42001009	hát giri nyátál gál suoryokáka gaal koiy ˈdoy. Kot Sakaría ˈdú ˈdoyye, giri mu ˈBíl Waaˈgiet higilo-, mu henyit usiyyoká ˈjiet fafuoká.
42001010	Aalé aadh ˈgas giri gaalí henyit éér kikuoká ali kí ˈdiiyyeká mu ˈBíl Waaˈgiet hile, henyit éér kie. Gál ˈBíl Waaˈgiet álle hol ˈdu gáá yimie-, baaˈd ˈgieká henyit eer hí kieká lulle Waag vite.
42001011	Aalé máá ˈgasso-, urru-, Waaˈgietká Sakaría yé ˈdu gáá ˈdie, kara henyit érle hí ˈdug gaa kekemeká ˈdaa naaniet kí ˈdie.
42001012	Sakaría máá urru kinaal argeká birge, fad̶ane.
42001013	Aalé mu Sakaría geey, kieye, Sakaría, ha bírginy. Waag visankú hé Waag hí maalle. Min kua Elísabet iny yab hai ko kí ˈdaalla. Íny meenylé shigichoká Yuána.
42001014	Kúún geer hai ko gaa meedhe. ˈDaa giri iny hí ki ˈdalmaatká gál burnayká úba ger haí gaa meedhe.
42001015	Iny Máá Gud̶o Waag metle hai gaa ˈduuwaa. Mu hé ˈduuny vinna ubaa bersh eiy ma igiminy. Mu hátlé ˈjielle geer gaa ijoká in Hím Naasan Waaˈgiet hí koch cheedhe.
42001016	Mu gál burnay-, Yisirayelká Máállé Gud̶o Waag hollo hol ˈdu gáá nannaa.
42001017	Mu Hím Naasan ubaa fargogint Waaˈgiet tikiˈde máá Waaˈgiet Elíya hí ˈgieká hai aargira, mu Máá Gud̶o Waag met hai ká naadha, giri mu idhaam kasle hol gaa lalaan-, gaal ubaa umle hol higiloká. Mu gál ˈdeeny Waaˈgiet nee ma kokonyká hollo hol gaa laama, giri gaal ˈdaalim gál ˈdúwa-, Waag kikiatká ˈdeenyle iiy yeetká. Mu Máá Gud̶oká gál hí iiy yegetká met tág hai kokoo, máá ˈgasso-, urruká hí yie.
42001018	Aalé Sakaría mú geey, kieye, Hé kinaal háte yú og? Yú karsich. Minchú úba karsidhe, yie.
42001019	Aalé máá ˈgasso-, urru kinaal mú geey, kieye, Yú he Gáburiel, giri Waag innumle gaa yaalká. Yú Waago ko ye ali ˈdu gáá kaayye, giri ko fayam midhaballá shiguoká.
42001020	Bá dháash, ˈdaa giri kuun hí ˈdeenychú iiy ma ki chéenká kúlích kinaallá ˈdaab ali ma kí ˈdíinyká kúún af ha ˈdaabiyya. ˈDeenychú hai ˈduuwaa, kúlíchle ali hai kí ˈdeenne, muí mú yie.
42001021	Gál baaˈd ˈgie-, Sakaría egeseká Sakaría ˈBíl Waaˈgiet chuoyká he af ˈdabe.
42001022	Aalé mu baaˈd yé kí ˈdieká, af gáál hol ki ged̶uoká mán. Gaal mu hát hé mákártaká hí ˈBíl Waaˈgiet yé ˈdu gáá ˈdieká kimite. Mu af ˈdabe, mu gáál gil ki geed̶ie.
42001023	Sakaría kállé he naasan ˈBíl Waaˈgietká ˈgiteká é hol ˈdú nadhe.
42001024	Aalé el ˈdaal mú minlé Elísabet geer hí hile. Min hol shuolsiche, ˈguiyam chen ˈbíl tákáma he gaa id̶e. Min kieye,
42001025	Hééllá hé Máá Gud̶o Waag hí ye ki ekeyká, in aalé káána mu ye ˈdú ˈjie, kern ˈgin yú gálaat innumle ki sesemeká muí ye gaa eey, min hí chie.
42001026	Aalé Elísabet geerle ˈguiyam hí le yieká, máá ˈgasso-, urru-, giri Gáburiel léká Waag hí ény Nasaret giri lés Galilaayaká ali ˈdú kaayye.
42001027	Waag Gáburiel ini gaalí María yegie-, Násaret gaa id̶e-, kis Yúósef giri ˈbíl íl ˈDawuˈdká hí d̶arm sidheká muí ali ˈdú kaay.
42001028	Aalé mu María ˈdú sedhe, kieye, Kó Waag ko ˈdú ˈjiiyyéel, náa! Kúún kó Máá Gud̶o Waag hí hol af id̶a, yie.
42001029	María ˈdeenyéél maalleká súm neeyye, tawuyye, ˈDeenyéél hélle meete? chie.
42001030	Aalé máá ˈgasso-, urru kinaal mú geey, kieye, María, ha néeny. Waag hé ko ˈdú ˈjiiyye.
42001031	Bá dháash, kúún geer hai ko higila, iny yab ha ˈdaalla, íny meenylé shigichoká Yíésu.
42001032	Mu máá ˈdúwaká hai yeedhe. Mú meenyle he Iny Waag Úr Id̶oká. Máá Gud̶o Waag mú kara eshi eshimlé ˈDawuˈdká hai shigia.
42001033	Mu taalle bííyyo ˈbíl íl Yakobo mé ki yaalla, mú guchle hé a mé mán, muí María yie.
42001034	Aalé María mú heesete, kieye, Héél kor háteeye, yú kálta máá yab nyí hol má arginy? chie.
42001035	Mu María ˈdéé hol ˈdú nie, kieye, Hím Naasan Waaˈgiet hai ko ˈdu gáá leete, fargogint Waag Úr Id̶oká hai ko buanna. ˈDaa kinaallá ˈdugaka in veel ˈdalaatká he Iny Waaˈgiet saas mán-, ˈdúwaká.
42001036	Bá dháash, Elísabet giri máá fás kua-, gálaat hí óg ma ˈdaˈdalinyká, har úba káána karsidhe kátaka, hé geer hí hile, geerle káána ˈguiyam hí le.
42001037	Waag hé hé níínní hí ká aad̶aatká mán, muí María yie.
42001038	Aalé María mú geeyche, kieye, Yú he Máá Gud̶o Waag gédéchlé, hé hotéél hí hát kinaal ˈdie, María hí mú chie. Máá giri ˈgasso-, urruká d̶o ali gaa sedhe.
42001039	Rám iraam mánká ˈgiteká María d̶o kiiyye, siete, ény lés gumano Yuuˈdiaká mé niiyye.
42001040	Ál kinaal ki ˈjiiyyeká siete, ˈbíl Sakaria hille, Elísabet naa chie.
42001041	Elísabet tikiˈde naa Maria maalleká, d̶o veel hí geer gaa kiite. Aalé Elísabet Hím Naasan Waaˈgiet hí koch chie,
42001042	súm af úr ki eeyye, kieye, Gál ˈdiet lulle kúúni Waag ko ˈdú ˈjiiyye, veel kuun hí ˈdaalloká hé Waag hí ˈdú ˈguunuanne.
42001043	He háteeye, yáá Máá chia Gud̶oká ˈjielle úba ye ˈdu gáá chimíel?
42001044	Bá dháash, tikiˈde giri naakú yú maaleká in veel ninni-, ye geer gaa ijóóllá d̶o geer hí gaa meedhe, ye geer gaa kiite.
42001045	Min halúg ˈdeeny Máá Gud̶oká hí geey-, He hát kinaal hai yeedhe, muí yieká iiy chíéllá, ebá geer hí gaa meet, Elísabet hí chie.
42001046	María kieye, Hodhinchú hé Máá Gud̶o Waag gud̶anayche.
42001047	Waag giri Rúbách chiaká hé ye geer gaa meeyche,
42001048	ˈdaa giri yú mú inillé gedech-, biiy ello-, tá mu ye argééllá. Bá dháash, yú aalé káánaka gálaat hátlé hol ká hod̶uoká, min Waag hí ˈdú ˈjiiyyeká gaalí ye yeedhe.
42001049	Waag Fargogiyyoká hé ye hé gud̶o midhabká ki ekeyche. Waag meenyle he Máá Saas Mánká.
42001050	Waag gál hí iiy yie-, hí kikiatká hátlé hol ka hod̶uoká geer haí ˈdú guudhdha.
42001051	Waag hé tág hé farguogoká gíl geerle tág ki niiyye. Mu hé gál hol memeyo-, tawunyleka hol gál ˈdúwaká ka dhaˈgasanká bad̶isie.
42001052	Mu hé gál farguogoká karmlé guguchiká gáá leesie. Mu hé gál gaalí eesheyká les gaa shuune.
42001053	Mu hé gál kuoˈd ˈguoká hát ˈdabaanká heyisie. Mu hé gál kaamúreká gil búrká ki galie.
42001054	Mu hé geer guanle mé ká ˈguo, gedellé Yisirayelká yiir gáá ˈgiliˈgay,
42001055	hát giri mu Abirááyam ubaa umlé giri eshim eshim kúnnaaká hátlé taalle bííyyo hol ka hod̶uoká muí af id̶ieká, María hí chie.
42001056	María ubaa Elísabet hol ˈguiyam sed̶ a yíéd̶ie, María d̶o ényle hol ˈdú naate.
42001057	Elísabet ˈdálle ali kí ˈdiiyye, mu iny yab ˈdale.
42001058	Mú olle ubaa mú gálle fayám maale-, fayam kieye, Máá Gud̶o Waag hé tág Elísabet ˈdú ˈjie, gaalí yieká, gaal mú hol ˈgar geyie.
42001059	Ram síet chieká gaal véel hermisinyle ˈdu gáá yimie, gaal onnônyka véel meeny ˈjaallé Sakaría shigie.
42001060	Aalé véel ˈjielle kieye, Hé hát kinaallá muuniny. Véel meenylé ki shiguoká Yuána, chie.
42001061	Aalé gaal min yiete, kieye, Háteka? Mú ˈbíl ílle máá níínní meenyéél léká mán háluke! gaalí yie.
42001062	Aalé gaal véel ˈjaalle bala ˈdú nie, giri véel ˈjaalle meeny hí shiguoká gaalí maaloká.
42001063	Aalé mu ˈgór ˈbasso-, verenoká gáál yiete, mú gaalí ˈgór shie, ˈgór ˈdeeny muí ˈdug gaa veereká kieye, Véel meenyle Yuána, he yie. Aalé gaal lulle he af ˈdabe.
42001064	Ál tikiˈde kinaal Sakaría af hí eiy ˈdie, ˈdéé huogodhe, Waag meey.
42001065	Gál ólloká lulle he af ˈdabe, fayam kinaal lés gumano Yuuˈdiaká lulle bash ki chie, gaalí hol ki geey.
42001066	Gálaat lulle ˈdeenyéél maaleká gerle ki tawue, kieye, Veelééllá aadh ˈdaatika kor veel háte yaal? gaalí yie. Hatal gaalí yíél, veel íín hé Waag gíl geer gaa ije.
42001067	Véel ˈjaallé Sakaría Hím Naasan Waaˈgiet hí koch chie, mu ˈdeeny Waag hí shiicheká ˈdiiyime, kieye,
42001068	Kí Máá Gud̶o Waag Yisirayelká meeyo, ˈdaa giri mu muun gáál ˈdu gáá yimie-, gáál rieká.
42001069	Waag hé gédéchlé ˈDáwuˈd ˈbíl ílle máá fargogo-, rubachietká yé gáá ˈdeeyche, mú gáál ká shiiche,
42001070	hát giri héle gál Waag hí taak koyye-, Waag hí ˈdéé ka shigicheká hí gáál ka geey-,
42001071	giri mu kidh ubaa gál lulle gáál nébká gil gerle gáál gáá ririanká.
42001072	Waag eshim eshimkúnno geeyche, giri gáál ˈdaalleka mu gáál geer hí ˈdú guguat-, he af id̶iny mu íín dhúrle hí gáál af id̶ieká hí in ma ka baad̶anyká.
42001073	He af id̶iny Waag hí eshi eshim kúnnaa Abirááyam af id̶iche-, máálle hol ˈdodhdhe kinaal hééllá:
42001074	Mu kidh gíl geer hai gáál gaa riima, giri hé ki kikiat mán-, ki mú vivisatká.
42001075	Tá múún rám kúnnaa ki lésal ˈdú ijoká Waag innum leka ki gál ˈdúwa-, he fedit Waaˈgiet gaa ijoká ki gaa yegetká.
42001076	Kó veel chial, kúún Waag Úr Id̶oká máállé ˈdéé ka shigichoká cheedhe. Kúún Máá Gud̶oká met ha naata, mú ˈgíéríchle met tág ha kooyyo.
42001077	Kúún Máá Gud̶oká hát gálle ririanká gálaat ha ki ˈdiyeenne, giri mu gáál nyuogimle gaa egewká.
42001078	Rúbách kinaallá Waagkúnno geer kurshamlé yé gáá ˈdeeme, édhum hai gáál shigia, hát giri aadh bur yé ká ˈdeˈdeenno-, gálaat gáá verenoká.
42001079	Édhúm kinaal gál bííy gaa ong'oˈde-, bííyle súm húˈd chieká gaa ijoká yé hai ˈdu gáá ˈdeeme, tá úba ˈgaskúnno ˈgíérích naannáká hai nannaa, Sakaría hí yie.
42001080	Aalé veel gud̶andhe, Hím Naasan Waaˈgiet ˈdaa ki liledhe. Mu ˈbakat álle gaa yíéd̶ie, ˈjíig mu gál Yisirayel ál kinaal ki ˈdiiyime.
42002001	Bár kinaal máá kansich les ger lulle mé ki yiel-, Káísar giri Agústo léká ˈdéé mure, giri gálaat lullé les gaa ijoká gaalí totoyoká.
42002002	Af giri Kurénios he kánsích Siria onnoyká hééllá he gálaat túóylé erká.
42002003	Aalé gálaat lulle ˈjienle hol ˈdú nadhe, giri meetle gaalí verenoká.
42002004	Yúósef úba ény Nasaret giri lés Galilaayaká gaa kie. Ény ˈDawuˈd-, gaalí Bételeem yeget-, giri lés Yuuˈdiaká mé nie, ˈdaa giri mu máá ˈbíl íl ˈDawuˈdká.
42002005	Yúósef ubaa inillé d̶arm sidhe-, geer ˈgayye-, gaal hí María yegieká hol eedhdhe, giri gáál gaalí meet verenoká.
42002006	Gaal hátle Bételeem gaa ija, María ˈdálle ali kí ˈdiiyye.
42002007	María veel nyigeeny-, ˈgas kí kooteká ˈdalle. ˈDaa giri gaal é ííf gaa ˈdabeká véel súm gaa iifiche, véel d̶afaraam buuyye.
42002008	Chúúré kinaal ény kinaal ˈjobintle hé fórích aiyiet hí gaa ije.
42002009	Aalé máá ˈgasso-, urru-, Waaˈgietká fórích kinaallá gálle yé ˈdu gáá ˈdie, Máá Gud̶o Waag édhúmle gáál ˈdinnam lulle gaa veere, gaal súm birge.
42002010	Máá ˈgasso-, urru-, Waaˈgiet kinaal gáál geey, kieye, Haí bírginy. Bá dhaayyíe, yú fayam gud̶o-, geyyiny ˈgayyo-, gálkícho lulle ki midhabká hí ˈdu gáá sidhe.
42002011	Kúlíchallá ény ˈDawuˈd hé máá gáál ririanká hí ki ˈdalidhe. Máá kinaallá he Máá Gud̶o Kirísto.
42002012	Mu hátlé hí kiimisatoká hééllá: Hí sieteka, veel ninni-, gaalí d̶afaraam bue-, súm gaa iifoká haí aargiˈda, muí yie.
42002013	Aalé ál tikiˈde kinaal nyésébích gud̶o-, yuoyo-, Waaˈgiet-, úr gáá leedheká ubaa máállé ˈgasso-, urru kinaal hol ˈdú fame, gaal Waag meey, kieye,
42002014	Waag Úr Id̶oká gaalí meeyo, gál lesallo-, muí ˈdú iifoká hí naanná yíéd̶uo, gaalí yie.
42002015	Aalé nyésébích gál ˈgasso-, urru kinaal kie-, úr mé nieká gál aiyietká hol geey, kieye, Kée, kí kie, kí Bételeem mé nuo, hé yé ká ˈdie-, Máá Gud̶o Waag hí gáál ka geeyallá kí argo, gaalí hol yie.
42002016	Aalé gaal harare, gaal María ubaa Yúósef, tá veel giri ninni-, súm gaa iifeká af kí ˈdie.
42002017	Gál aiyietká véel argeká, gaal fayam veeliet máá ˈgasso-, urru-, Waaˈgietká hí geeyká lulle gáál shie.
42002018	Gaal lulle fayam gál aiyietká hí geeyká maaleká he af ˈdabe.
42002019	Aalé María ˈdeenyéél lulle geer ki chirate, taawuyye.
42002020	Gál giri aiyietká hol nanadheká Waag meey, Waag miimire, ˈdaa giri hé máá ˈgasso-, urru-, Waaˈgietká hí gáál geeyká lulle ˈduway-, gaalí argeká.
42002021	Veel kúlích he gaa ˈdalidheká gaal tiiya rafe, kúlích ki síetká véel hermisinyle ali kí ˈdiiyyeká gaal véel meeny Yíésu léká shie, meeny giri veel hátlé geer ma hílinyká máá ˈgasso-, urruká hí véel ˈjielle geeyká.
42002022	Aalé el ˈdaal, hát héle Móshe hí hemuumurit Waaˈgiet gaa veere-, min ˈdalloká he gaa nímle kúlíchle ali kí ˈdiiyyeka gaalí ˈdeˈdeenká Yúósef ubaa María véel eedhdhe, véel Yerúsalem eey, giri véel Máá Gud̶o Waag met gaa id̶imuoká.
42002023	Hééllá hát Máá Gud̶o Waag warˈgatle hí chie-, giri kieye, Veel yab er ˈdalaatká gaalí Máá Gud̶o Waag méé gaa vie, chieká.
42002024	Gaal úba sedhééllá, he hát giri Móshe hí hemuumurit Máá Gud̶o Waag gaa veere-, giri gaal hóle naama lug sug dhaadhatká, muuninyka, hóle waaroká naam suorle ˈgaˈgaloká.
42002025	Aalé mú tikiˈd máá Yerúsalem gaa ije mare meenyle Símion. Máá kinaallá máá Waaˈgiet. Mu ˈgíérích ˈdúwa-, saas mánká he gaa igire. Mu máá gál Yisirayel imiro gaa shugudmuoká he met egese. Símion Hím Naasan Waaˈgieto hí gaa id̶e.
42002026	Hím Naasan Waaˈgiet Símion fayám shiiche, giri Messíya Máá Gud̶o Waag hí ali gáá kakawká ˈdaab muí ma árginyká mu mán ma yegenká.
42002027	Aalé mú Hím Naasan Waaˈgiet hí geeyche, mu d̶o ˈBíl Waaˈgiet sedhe. Aalé hát aad̶a-, gáál nyátállé Yuuˈdiká Yíésu gállé gugud̶oká hí ˈBíl Waaˈgiet eey.
42002028	Símion véel argeká mu véel ˈjielle gaa eedhdhe, véel úr ki eedhdhe, Waag meey, kieye,
42002029	Máá Gud̶o Waag, hát giri ye geeyche-, káána ˈduwayallá yáá gédéch kuallá aalé naanná guraam hí guuro.
42002030	Hééllá he ˈdaa giri inchú rúbách kuun hí nyí af id̶icheká arge,
42002031	rúbách giri kuun hí tág koyye-, kidh lulle hí il ki aargiroká.
42002032	Rúbáchallá he édhúm kidh lulle hé kua ˈdúwaká aargisuo-, héétí gál kua Yisirayel gaa verenoká, Símion hí yie.
42002033	Yíésu ˈjielle ubaa ˈjaalle ˈdeeny Yiesu-, Símion hí hogodheká af ˈdabe.
42002034	Símion gáál ˈdú ˈguunume, kor véel ˈjiellé María geey, kieye, Bá dháash, veelééllá ˈdaalle ˈdugaka gál Yisirayel burnayká les hai ˈdarama, gál Yisirayel éíy taaka burnayká les hai gaa keeme. Veelééllá he hedh gaalí d̶iidhan-, gaalí ˈdeem ˈded̶ewká ki hogodhoká,
42002035	giri gál burnayká tawunylé ger ka ˈguoká gaalí mamaloká. Tá kúún geer hai ko gaa kaara, kul máálle hát máá gaalí naan veereká ki égká ha aargiˈda, muí María yie.
42002036	Ál kinaal úba hé min gaalí Ánna yegie-, ini Fanuel-, é meeny Asher-, Waag hí ˈdéé ká shigiche mare hí gaa id̶e. Min karsidhe kinaallá af giri máá harte onnoyye-, tá gaal hí eedhdheká, ubaa bélle warram tiiya hol a yíéd̶ie, d̶o bélle mán yie.
42002037	Min hiyesím gaa yíéd̶iyye, ˈjíig arram úba hí tomonaam síet a afur chie. Min hé bar lulle ˈBíl Waaˈgiet álle ma gaa lalany. Min kulich ubaa chúúre ál kinaallá gaa id̶e, Waago vivisate, héétí afo úba he higisate.
42002038	Aadh ˈgás tikiˈde Símion hí ˈdéé gaa hogodhe kinaal, min hiyesidhe kinaal ká chimie, Waag meeyche, Waag gielmít hol ˈdú niiyye. Min gál giri lulle Yerúsalem rímlé Waag hí ririannoká met egeseká véel fayamle geed̶iche.
42002039	Aalé gaal he gaa ním hemuumurit Waaˈgietká hí hoteká lulle mé d̶ig yieká gaal lés Galilaaya hol ˈdú nadhe, énylé Nasaretká mé nie.
42002040	Veel gud̶andhe, fargogoy, ˈdaaliledhe, midhant Waaˈgiet gaa yíéd̶ie.
42002041	Warram hátlé hol el gaa igireká, Yíésu ˈjielle ubaa ˈjaalle ˈjila máá ˈgasso-, urru-, Waaˈgietká hí gáál ˈdug gaa nadheká af léká Yerúsalemo he seseme.
42002042	Yíésu warram hí tomon a naam yieká, gaal hát aad̶aká ˈjila bííyle mé nie.
42002043	Gaal ˈjila rámle beete-, ˈjienle hol ˈdu gáá nanadheká, Yíésu Yerúsalem ki ˈgite. Mú ˈgisanlé kinaal ˈjielle ubaa ˈjaalle hí moonnoy.
42002044	Gaal íín kieye, Mu hé nyésébích ka yiimetallá hol ˈguo, yegie. Gaal kulich tikiˈd síé ki saanie. Af ˈdaa gelgaká gaal mú gállé hol léká ubaa gál gáál hol ógká gaa ebite.
42002045	Gaal mú ˈdabeká, gaal hol nadhe, mú Yerúsalem ˈdú ˈgeˈgedhe.
42002046	Aalé kúlích ki sed̶eká gaal mú ˈBíl Waaˈgiet gaa shuunne, mu gál gáál he oonisuoká hurt gaa ija. Yíésu gáál a nee koy, kor gáál heegete.
42002047	Gaal lulle mú ˈdeenyle maaleká mú ˈdaalimle ubaa mú ˈdeenylé muí hol ká nannieká a ˈdabe.
42002048	Mú ˈjielle ubaa mú ˈjaalle hí argeká he af ˈdabe. Mú ˈjiellé María hí heesete, kieye, Inychú, háteka nyí héél ki egeychéel? ˈJaakú ubaa yú, nyáá tág nyí neeyye, nyí ko hol gaa ˈgeˈgete, chie.
42002049	Yíésu gáál ˈdéé hol ˈdú nie, kieye, Háteka hí ye hol gaa ˈgeˈgetéel? It hát yú ˈbíl ˈJaachú gaa ijóól, ití múog? muí yie.
42002050	Yíésu ˈdeeny he hodheká hé ˈjielle ubaa ˈjaalle hí hélle ma kimísan.
42002051	Aalé mu gáál hol eedhdhe, gaal Násaret hol ˈdú nadhe, mu gáál ˈdeenyle el gaa veere. Mú ˈjiellé María ˈdeeny kinaal lulle geerle gaa kaate.
42002052	Yíésu gud̶andhe, ˈdaaliledhe, mu Waag ubaa gálaat ger gaa meey.
42003001	Bár giri Kaisar Tibériyo hí les máállé súm gud̶o kansichká gaa onnoyká tá wárlé ki tomon tikiˈde a chenká, Bonti Bilááto íín lés Yuuˈdia mé ki yiel. Bár kinaal úba Heróˈde he máá kansich Galilaayaká. Heróˈde nyárlé Fílib íín lés Ituria ubaa lés Tarakoniti kansimle ˈgie. Lusánias íín lés Abileenno he kansimle ˈgie.
42003002	Aalé af giri Ánnas ubaa Kayáfas gál gugud̶o-, méte suoryoká onnoyká, Yuána giri Iny Sakariaká ˈbakate gaa ije, Waag hí ˈdéé ká shiiche.
42003003	Mu lés wár Yorˈdan ˈdinnamle lulle id̶oká af gaa veere, gálaat ki ˈdiiyime, giri gaal héllé ˈded̶ew-, eekemeyká gil sug ki haad̶uo-, gaal Waag makan fafaan-, gáál gaalí bie gim nannuo-, gáál Waag hí ad̶aabanolle ubaa nyuogimle gaa egeyyoká.
42003004	Yisááya giri Waag hí ˈdéé ka shigicheká, ˈdeeny he warˈgatle gaa veereká hé ˈduway. ˈDee kieye, Kóˈd máádhat ˈbakat ha gaalí gaa maala, kuoˈd kieye, Máá Gud̶oká met les ˈdiidháa, mú ˈgierimle lod̶ud̶aat kóo.
42003005	Golb lulle úr hai kí keeme. Gumano lulle hai ká leedhe. ˈGierim kuong'odoká lod̶ud̶aat hai ˈdeeme. ˈGierim mokodaam ˈguoká hai saalnadha.
42003006	Gálaat lulle Waag rúbáchle il hai ki aargira, hai yeedhe, ˈdee hí yie.
42003007	Aalé Yuána nyésébích hí ˈdu gáá yimie-, bie gim nannieká geey, kieye, It ˈdálto chaaráal! Mááya hí fuute, hí idho Waaˈgiet ka chiimetoká met kar gaa ˈdonyle geey?
42003008	Saano húgúmle midhab-, gálle Waag makan fameká ˈgáa. Tá haí hol ged̶îny, hí kieye, ˈJaakúnno he Abirááyam, hí chégen. Yú hí geeye, Waag waarééllá um Abiraayam hod̶ichoká hé uˈdo.
42003009	Aaléka, Waag hé yerellé alléká tág ká chirate, ˈguor d̶uur ˈdú koyye. Ameeny ˈgór saano midhabká hí ma gáá higisinyká lulle ali ha muí gaa muura, ˈjiet ha muí gaa verene, Yuána hí yie.
42003010	Aalé nyesebich mú heete, kieye, Háte nyí ˈdeenne? yie.
42003011	Yuána gáál ˈdéé hol ˈdú nie, kieye, Máá kosam naam ˈguoká hí kóte tikiˈd máá kóte mánká shio. Máá ˈguom ˈguoká úba hí hát tikiˈde kinaal ˈdie, muí yie.
42003012	Gál gibíre guguteká úba ká yimie, giri Yuána hí bie gim nannuoká. Gaal mú heete, kieye, Máá gáál he oonisúóllo, háte nyí ˈdeenne? yie.
42003013	Mu gáál geey, kieye, Haí gálaat nyiimísan. Gibíre ˈdaˈdablé giri gaalí ki mureká ki guugutíe, muí yie.
42003014	Gál yuoyó-, mangis mare úba mú heete, Tá nyíín, háte nyí ˈdeenne? yie. Yuána kieye, Haí hé gálaat farguoginsano ki shugúnan, hé hódhoká úba hí gálaat a ka kâny. Birm kíchia hí símísle dhidhiˈdaká hí gaa ˈdoyyo, gáál yie.
42003015	ˈDaa giri gaal Messíya giri ˈdeenyle gaalí Warˈgat Waaˈgiet gaa veereká met egeseká gaal lulle gerle ki tawue, kieye, Máállá taalle Messíya máámaʼ? he yegie.
42003016	Aalé Yuána gáál geey, kieye, Yú tuuˈdchú íín bie hí gim nannaa. Tá máá ye far ˈdú gogoká hai ká yiimedhe. Yáá ˈduuw ˈguo-, mú koiyle saawle fuuroká mán. Máá kinaallá íín Hím Naasan Waaˈgiet ubaa ˈjiete hí gim nannaa.
42003017	Aaléka mu hé múchlé sííndí ki tutunoká gíl ká ˈguo, giri mu sííndí tuneka, ál sííndí ki tune kinaal gaa hegedho-, sííndí buitle fafuoká. Tá sííndí metle íín ˈjiet ma kufuminyká hai gaa verene, Yuána hí yie.
42003018	Aalé mu gáál atim éíy burnayyeká geey, gáál Fayam Midhab Waaˈgietká úba shie.
42003019	Aalé Yuána máá kansich Heróˈde ki lole. Mu Heróˈde héllé ˈded̶ew eekemey-, máálle min nyárlé giri gaalí Heróˈdias yegieká eedhdhe-, minle hote-, tá ubaa héllé éíy taaka ˈded̶ew-, eekemeyká geey.
42003020	Aalé Heróˈde d̶o Yuána ˈdú idhane, héllé ˈded̶ew kinaal d̶o ged̶i hé éíy taaka a ˈdú kaay, mú ˈbíl hiiginká gaa kaay.
42003021	Af giri Yuána hátlé Heróˈde hí ma hííginká, Yuána gál ka yimieká lulle bie gim nannieká Yíésu úba bie gim nie. Yíésu hátle Waag vivita úr af hí furme.
42003022	Hím Naasan Waaˈgiet hát yaalmit holeká mú ˈdu gáá leete. Gálaat ˈdéé úr gaa maale, ˈdee kieye, Kúún he Iny chia yú gielká, kó tág ye geer gaa meeyche, ˈdee hí yie.
42003023	Yíésu af giri he onisinyle mé gáá kokodheká warram hí tomonaam sed̶e. Gálaat tawuny leka kieye, Yíésu he iny Yuosefo, he yegie. Yíésu eshille he Héli.
42003024	Héli he iny Mataat. Matáat he iny Levi. Lévi he iny Malki. Málki he iny Yanay. Yanây he iny Yuosef.
42003025	Yúósef he iny Matatias. Matatías he iny Amos. Ámos he iny Naum. Náum he iny Hesili. Hésili he iny Nagay.
42003026	Nagây he iny Maat. Máat he iny Matatias. Matatías he iny Shemey. Shémey he iny Yoseg. Yóseg he iny Yoˈda.
42003027	Yóˈda he iny Yonan. Yónan he iny Resa. Résa he iny Serubabel. Serubábel he iny Salaatiel. Saláátiel he iny Neri.
42003028	Néri he iny Malki. Málki he iny Ad̶i. Ád̶i he iny Kosam. Kósam he iny Elmaˈdam. Elmáˈdam he iny Era.
42003029	Éra he iny Yoshua. Yóshua he iny Elieser. Elíéser he iny Yuorim. Yúórim he iny Mataat. Matáat he iny Levi.
42003030	Lévi he iny Simion. Símion he iny Yuuˈda. Yúúˈda he iny Yuosef. Yúósef he iny Yuonam. Yúónam he iny Elyakim.
42003031	Elyákim he iny Meliya. Melíya he iny Menna. Ménna he iny Matadha. Matádha he iny Naatan. Náátan he iny ˈDawuˈd.
42003032	ˈDáwuˈd he iny Yeshay. Yeshây he iny Yobed. Yóbed he iny Bowas. Bówas he iny Shalmon. Shálmon he iny Naashon.
42003033	Nááshon he iny Aminaˈdab. Amínaˈdab he iny Aram. Áram he iny Heseron. Héseron he iny Beres. Béres he iny Yuuˈda.
42003034	Yúúˈda he iny Yakob. Yákob he iny Yisak. Yísak he iny Abiraayam. Abirááyam he iny Tera. Téra he iny Nayor.
42003035	Náyor he iny Serug. Sérug he iny Rew. Rêw he iny Beleg. Béleg he iny Eber. Éber he iny Shela.
42003036	Shéla he iny Kenan. Kénan he iny Arbakashaˈd. Arbákashaˈd he iny Shem. Shêm he iny Nowa. Nówa he iny Lamek.
42003037	Lámek he iny Metushela. Metúshela he iny Enok. Énok he iny Yared. Yáred he iny Maalalel. Máálalel he iny Kenan.
42003038	Kénan he iny Enosh. Énosh he iny Sedh. Sêdh he iny Aˈdam. Áˈdam he iny Waago.
42004001	Aalé Yíésu Hím Naasan Waaˈgiet hí koch onnoyyeká, wár Yorˈdan hol gáá nadhe, Hím Naasan hí ˈbakat ˈdú eete.
42004002	Mu ˈbakat ram tomon afur gaa yíéd̶ie. Rám tomon afur kinaal kídhích giri Sátan léká mú ki ekesete. Rám tomon afur kinaallá Yíésu íín hé hé kokoeyká mán. Rám kinaal beeyyeká mú geer hí ˈdú ˈjie.
42004003	Aalé Sátan Yíésu geeyche, kieye, Kúún har Iny Waaˈgiet kátaka, ebá ˈdéé hot, wárallá hí balashá yeet, chie.
42004004	Aalé Yíésu Sátan ˈdéé hol ˈdú nie, kieye, Warˈgat Waaˈgiet kieye, Máádhat hé ˈguom tákámle ma ki id̶inyo, he chie.
42004005	Hé kinaal elle Sátan ged̶i mú gúm ˈdug site, mú lésallá kamurle lúl a tikiˈd ki argisiche,
42004006	mú geeyche, kieye, Lésallá guchle ubaa kamurle lulle ha yú ko shigia. ˈDaa giri hééllá lulle hé chúká máá yú ki fedo-, yú shiguoká ha yú shigia.
42004007	Har ye visateka, hééllá lulle hé kua yeedhe, Sátan hí mú chie.
42004008	Yíésu mú ˈdéé hol ˈdú nie, kieye, Warˈgat Waaˈgiet kieye, Máá kua Gud̶o Waag tákámle viivíso, met gaa keekémo, he chie, Yíésu hí mú yie.
42004009	Aalé Sátan Yíésu ˈjien Yerusalem ˈdú eete, mú ˈBíl Waaˈgiet d̶írle állé ˈdérká ˈdú koyye, mú geeyche, kieye, Kuun har Iny Waaˈgiet kátaka, hol állá úr gáá lab,
42004010	ˈdaa giri Warˈgat Waaˈgiet hí ki chie-, kieye, Waag gállé ˈgasso-, urruká ˈdéé hai ki muuˈda, giri gaal ko ˈdeˈdeen-,
42004011	ubaa gaal ko gil ˈdug ki egeet-, waar ko ˈgas mé ma ki ˈdaraminyká, chieká, Sátan hí mú chie.
42004012	Aalé Yíésu mú ˈdéé hol ˈdú nie, kieye, Warˈgat Waaˈgiet kieye, Ha Máá kua Gud̶o Waag ki ekemésenno, he chie, Yíésu hí mú yie.
42004013	Aalé Sátan mú hatal lulle ki ekeseteká, mú in ká siete, giri af éíy taaka mú hol ˈdu gáá nannaatoká.
42004014	Yíésu fargogint Hím Naasan Waaˈgiet hol ki nadhe, Galilááya mé nie. Mú fayamle lés tol id̶oká lulle eiy bash ki chie.
42004015	Mu gáál énylé Waaˈgiet ˈdiiyiminyká gaa oonisie, mú gálaat lulle hí meey.
42004016	Aalé Yíésu ˈjienlé giri Nasaret-, gáá gud̶andheká ki ˈjie. Mu hátlé aad̶aká Kúlích Hef ˈGisanká ˈbíl ˈdiiyiminyká hile. Mu les gaa kie, giri Warˈgat Waaˈgiet totoyoká.
42004017	Aalé mú gaalí warˈgat máá Yisááya lé-, Waag hí ˈdéé ka shigicheká hí veereká shie. Mu warˈgát fuore, ál muí ˈdeenyéél gaa veereká af eey:
42004018	Máá Gud̶o Waag Hím Naasanle hé ye gaa id̶o. Waag hé ye salab mé ki liiyye, giri yú gál he maamanká Fayam Midhabká ki ˈdiyeenká. Mu ye ali gáá kaayallá he ˈdaa giri gál gaalí hiigidheká yú ki ˈdiyeen-, gaal yé ka ˈdeˈdeen-, gál biiy ma gaa arginyká úba yú ki ˈdiyeen-, gaal biiy gaa aargiroká. Mu úba ye ali gáá kaayallá he ˈdaa giri gál gaalí mé les ki tieká yú mé fuuro-,
42004019	wár Waag hí midhantle gálaat gaa aargisichoká yú gáál ki ˈdiyeenká.
42004020	Aalé mú warˈgát tuony hí gaa d̶uyyeká, mu warˈgát mare, warˈgát máá ˈbíl kinaal hujich gaa nannieká shie, les yíéd̶ie. Gál ˈbíl ˈdiiyiminy kinaal gaa ijeká lulle mú gaa dhaay.
42004021	Aalé mu ˈdéé huogodhe, gáál geey, kieye, Kúlíchallá ˈdeeny Waaˈgiet hí warˈgát gaa maalééllá hé ˈduway, muí yie.
42004022	Mu gáál lulle ger gaa meey, ˈdeeny midhab-, muí hogodheká gaalí af ˈdabe, gaal kieye, Hééllá hé iny Yuosef muunîny? gaalí yie.
42004023	Yíésu gáál geey, kieye, Hé ˈduwa, itín gon ˈdéé hótallá haí ye ˈdú hogoto: Máá gil onyi, hol bísish! Hé nyí maalle-, gáál af ˈdaˈdabsuo-, Kafarnáum gaa ekeycheká, lés kuallá úba gaa ékesh, haí ye cheedhe.
42004024	Tá hé ˈdúwaká yú hí geeye, máá Waag hí ˈdéé ka shigichoká hé gál lésle hí iiy ma yegen.
42004025	Hé ˈduwa, bár giri héle Elíya ali ijeká, ˈdeg burnayye-, híyeská hé Yísirayel gaa id̶e. Bár kinaallá ir hé warram sed̶ ubaa ˈguiyam eiy le ma gaa túniny. Les lulle kuoˈd gud̶oká hí gáá ˈdiiyye.
42004026	Elíya hé ˈdeg híyes kinaal min níínní Waag hí ali ˈdú kaayyeká mán. Mú min hiyesidhe-, ény Sarafat giri ˈjien Siˈdon kí ˈjobonoyká gaa id̶eká tákáma Waag hí ali ˈdú kaayye.
42004027	Bár giri héle Elísha ali ije-, máálle Waag hí ˈdéé ka shigicheká gál burnay-, nyókot ˈgieká hé lés Yisirayel gaa ije. Gál kinaallá hé máá níínní Waag hí bisicheká mán, Nááman giri máá Siriaká tákáma Waag hí bisiche, Yíésu hí gáál yie.
42004028	Aalé gál ˈbíl ˈdiiyiminyká gaa ijeká ˈdeenyéél maaleká lulle súm idhane.
42004029	Gaal les gaa kie, gaal mú é gaa eedhdhe, mú a chiˈde, mú gurmit giri gaalí é ˈdug gaa ˈdisseká kerka he úr gáá lalame.
42004030	Yíésu d̶o gáál toom nadhe, ali gaa sedhe.
42004031	Aalé Yíésu Kafarnáum giri lés Galilaayaká mé nie, mu Kúlích Hef ˈGisanká ˈbíl ˈdiiyiminyká gálaat he gaa oonisie.
42004032	ˈDaa giri mu hát máá kansim ˈdúwaká ˈguoká ˈdéé ká hogodheká gaal mú he oonisinyle af ˈdabe.
42004033	ˈBíl ˈdiiyiminy kinaal geerle máá aryáán hí hille mare hí gaa ije. Máá kinaal súm kúóˈd ˈdoy, kieye,
42004034	Hêy! Yíésu Nasaretallo, meete ke hol ká ˈgaa? Ha ká chimie-, nyí bed̶isáta? Kúún yáá ko óg, kúún he Máá saas mán-, Waaˈgietká! yie.
42004035	Aalé Yíésu aryaan mú gaa id̶eká il gíl gaa helie, kieye, Shab áat, mú yé gaa ˈdé! yie. Aalé aryáán máállé gaa id̶e kinaal gáál hurt les ki ˈdoyye, mú yé gaa ˈdiiyye, hé hát mú koyyeká mán.
42004036	Aalé gálaat lulle he af ˈdabe, hol heegete, kieye, Hééllá ˈdeeny máre, ˈdeeny máálle kansimle ubaa fargogintle aryáán he ki mumuro-, aryáán gálaat yiem gaa ˈdeˈdeenal? gaalí yie.
42004037	Fayam Yiesu d̶o lés kinaal lulle eiy bash ki chie.
42004038	Aalé Yíésu ˈbíl ˈdiiyiminyká yé gáá ˈdie, mu ény Simon mé nie. Mu ál kinaal kí ˈdieká Símon suoglé furs ˈdeewká hí ˈgieˈgieká gaalí mú geey.
42004039	Yíésu min láá kí ˈdie, min báásh yé gaa ˈdeey. Min d̶o midhante, les gaa kiiyye, gáál gololiche.
42004040	Aadh dhúú ˈjiiyyeká gálaat lulle gállé basham ˈgie-, basham hí hol ká eiyyeká mú ˈdu gáá eey, mu gáál lulle gil ˈdú fie, gáál bisie.
42004041	Aryáán gál burnayká yiem gaa ˈdiiyye, koˈdam ˈdanne, kieye, Kúún he Iny Waago! chie. Yíésu aryáán il gíl gaa helie, giri aryáán shab chegetká. Aryáán mu hát he Messíyaká hé onnoyye.
42004042	Burro-, biiy ka biˈdeká Yíésu kie, ál gálaat mán mare mé nie. Gálaat mú hol gaa ˈgeˈgedhe, mú argeká mú ˈdú sedhe, kerka mú síe he ririme.
42004043	Tá Yíésu gáál geey, kieye, Yú Fayam Midhab Guch Waaˈgietallá gon ˈjien eiy úba gálaat ha gaa oonisia. Yú hé kinaallá ˈdugaka Waag hí ye ali ˈdú gáá kaayye, yie.
42004044	Aalé mu lés gál Yuuˈdiká énylé ˈdiiyiminyká gálaat fayám gaa shiigie.
42005001	Kulich mé tikiˈd Yíésu Bás Genesaretká he in yiel. Gál burnayká mú kí tame, ˈdeeny Waaˈgieto he nee kokoy.
42005002	Mu kadis naama bás in ˈgiiyye mare arge. Kadís gállé hí ki awumeká kisso hí yé gaa ˈdie, gaal bushlé he ˈjiˈjie.
42005003	Aalé Yíésu kadis naama kinaal kádích Simon hile, Símon geey, giri mu kadich bie ki tatuo-, bie in á níínni gaa faaganayoká. Aalé mu kadich geer gaa yíéd̶ie, nyesebich he oonisie.
42005004	Mu ˈdéé beeteká mu Símon geey, kieye, Kadich bíé gaa múúguká gaa kog, bush bie fáa, bush hé béé ká ˈgiiliˈgayyo, yie.
42005005	Símon mú ˈdéé hol ˈdú nie, kieye, Máá Gud̶o, nyíín kisare chúúre lullé nyí gaa awuyye, he níínní nyí argiyyeká mán. Aalé kúún hatallá chíéllá, bush ha yú laama, mú yie.
42005006	Aalé gaal bush bie fieká beeny burnayká ká ˈgiiliˈgay, bush totom gáá ˈgiˈgite.
42005007	Gaal gál hol ˈgie-, kádích eiy gaa ijeká gíl ki vie, giri gaal ká yiimet-, gáál bush ki chiiratká. Aalé gál giriká ká yimie, kadís hullaalle gaalí béé koch hoy, kadís onnônyka hai ˈdid̶ianne.
42005008	Símon giri Bétiro léká héél argeká, Yíésu ˈgas met les gaa ˈdoy, kieye, Máá Gud̶o, yú he máá hemuumurit Waaˈgiet ˈded̶eneyoká. Yaash, sí, mú yie.
42005009	Símon ubaa gállé giri beeny burnayká yieská lulle he af ˈdabe.
42005010	Hát tikiˈdéél Yákob ubaa Yuána giri hele Dhebeˈdaya-, Símon hol ˈgar awumeká úba he a ˈdabe. Aalé Yíésu Símon geey, kieye, Ha bírginy, kúlích ki gaa ijóóllá kúún aaléka gálaato Waag ˈdu gáá egeyye, mú yie.
42005011	Aalé gáál kadisle ílung koy, gaal he lulle hay, Yíésu el gaa veere.
42005012	Aalé kúlích éíy taaka Yíésu he é mé tikiˈd gaa ijeká, máá nyókot gon lulle ká ˈgie mare úba hé ény kinaallá gaa ije. Mu Yíésu argeká les kurram veere, Yíésu gil ki efe, kieye, Máá Gud̶o, har feˈdoka, ha ye miidhansicha, yie.
42005013	Aalé Yíésu mú gíl ˈdú helie, mú d̶ig yie, kieye, Yáá fedo, midháno, yie. Ál tikiˈde kinaal mú d̶o nyókot hí mán gaa chie.
42005014	Yíésu mú he ki mure, giri mu mú tikiˈd úba ma ged̶iny-, mu máá suoryoká hol aargisuo-, mu suor Móshe hí gáál geey-, máádhat midhandheka hí ˈgaˈgaloká Waag ki ˈgaalo-, hát midhandheká gálaat hí aargiroká, Yíésu hí yie.
42005015	Aalé Yíésu fayamle ged̶i súm les eiy bash ki chie. Gál burnayká mú ˈdú gáá yimie, giri mú ˈdeenyle nee kokuo-, bashamlé ˈguoká muí yé gaa ˈded̶uoká.
42005016	Aalé Yíésu af burnayká aadhká alb gálaat mánká he mé nannie, Waag gaa vivite.
42005017	Kulich tikiˈd Yíésu hátlé gálaat he oonisieká, gál Farisaay-, ubaa gál nyatalaam-, giri ˈjien lullé lés Galilaaya ubaa lés Yuuˈdia tá Yerúsalem gáá yimieká úba hé nyésébích kinaallá gaa ije. Mu hé fargogint Máá Gud̶o Waag yé gáá ˈdiiyyeká giri muí gál basham ˈguoká ki bibisuoká hé ˈgie.
42005018	Aalé máá héljo mare gaalí rokoˈd gáá kaadhdhe, gaal kerka mú ˈbíllo gáá kakay, mú Yíésu met gaa igifie.
42005019	ˈDaa giri gálaat hí ki burnayká gaal kár he ˈbíl ki higiloká ˈdabe. Gaal ˈbíl ˈdug feˈjie, ˈbíl ad̶ud̶ul Yíésu hí ki yielká bie. Gaal mu hátlé rokoˈdle gaa iifeká mú mé lod̶ud̶ul kinaal ki leesie, gaal mú Yíésu met gaa iifie.
42005020	Aalé Yíésu gáál iiy yeenle argeká, máá giri héljoká geey, kieye, Musó, ad̶aabanokú yáá ko gaa eey, yie.
42005021	Aalé gál nyatalaamká ubaa gál Farisaayká dhúrle hol heegete, Héél máá máre, máá Waag chaaréel? Hé máá níínní máádhat ad̶ááb gaa egewká mán. Waag tákáma gálaat ad̶aabano gaa egeyye, gaalí yie.
42005022	Yíésu gáál tawunyle kimite, gáál heete, kieye, Háteka hí héél ger ki taawuyyáal?
42005023	Hé máre súm hawul man yú máállá ged̶ia? Ad̶aabanokú yáá ko gaa eey, yú yegetká háwúl mân? Ebá les gaa keʼ, sí, yú mú yegetká hawul man?
42005024	Aaléka, yáá Iny Máádhátallá hát kansim yáálle lésalláka gálaat ad̶aabano gaa egewká ˈguoká dhaayyíe, muí gáál yie. Ál tikiˈde kinaal mu máá giri héljoká geey, kieye, Les gaa keʼ, rokoˈdkú éew, énykú mé naʼ, mú yie.
42005025	Máá giri héljoká hátlé gaalí dhaˈgameká les gaa kie, rokoˈdle eedhdhe, yíé ˈdie, Waag meey, ényle ˈdú gale.
42005026	Gál ál kinaal ijeká he af ˈdabe, Waag meey, kor birge, kieye, Hé gáál a ˈdaˈdabsuoká hé kúlíchal ke arge, gaalí yie.
42005027	Aalé hé kinaal el léká Yíésu yíé ˈdie, sedhe, máá gibíre gugusat-, gaalí Lévi yegie mare ˈbíl gibireká gaa ija, muí arge. Aalé Yíésu mú geey, kieye, Ye el gáá véer, mú yie.
42005028	Aalé Lévi le gaa kie, he lulle hay, Yíésu el gaa veere.
42005029	Aalé Lévi ˈbílle Yíésu gólól gud̶oká tág ki nie. Gólól kinaallá nyésébích gud̶o gálle gibíre gugusatká ubaa gál éíy taaka ilishká gáál hol ˈgar golmote.
42005030	Gál Farisaayká ubaa gál nyatalaamká ˈdéé him ki huogodhe, lali Yiesu ki lole, kieye, Háteka itín hí gál gibíre gugusatká ubaa gál ad̶aabano ˈguoká hí hol ˈgar golmosoto-, ubaa hí he hol ˈgar igianáal? gaalí yie.
42005031	Aalé Yíésu gáál ˈdéé hol ˈdú nie, kieye, Gál basham mánká hé gilóny ma fediny, gál basham ˈguoká in gilóny fede.
42005032	Yú ka yimíéllá, yáá gál ad̶aabano mánká ma ka ˈgíen, yú gál ad̶aabano ˈguoká ká ˈgiedhe, giri gaal héllé ˈded̶ewká haad̶uo-, gaal Waag makan fafaanká, Yíésu hí gáál yie.
42005033	Aalé gaal Yíésu heete, kieye, Háteka Yuána lalille af burnayká af ki higisat-, ubaa Waag vivisat-, lali gál Farisaayká úba hát tikiˈde kinaal ˈdeˈdeen-, tá lalikú íín taalle he kokonyo-, ubaa he igianal? gaalí mú yie.
42005034	Yíésu gáál geey, kieye, Gál gaalí kiereká máállé shien yieská hí hurt gaa ijoka úba af hai hígíta?
42005035	Kúlích máá shien yies kinaal Waag hí gálaat hurt gaa egeetoká ali hai kí ˈdeenne, bár kinaallá in gaal af higita, Yíésu hí gáál yie.
42005036	Aalé Yíésu gáál he hol ki ekenyéél geey, kieye, Hé máá níínní d̶afar káánaká toort gáá muuro-, toort d̶afar gud̶anteká ki ˈdaraanká mán. Har muí hát kinaal koyka, d̶afar giri káánaká d̶o hai ˈdeenete, toort giri káánaká úba d̶afar gud̶anteká hai gaa ˈgiita.
42005037	Héétí orgom gugud̶andheká hé máá níínní hí ˈduuny vinna kaana-, hátle ma kárinyká fafuoká mán. Har gaal hí hát kinaal koyka, ˈduu he kareka, orgom d̶o eiyyo fufuadhe, ˈduu d̶o hai okoˈde, orgom d̶o hujich hai ˈdabe.
42005038	ˈDuuny vinna kaanaká orgomlé kaanaká gaalí fafaa.
42005039	ˈDuuny vinna ram rafeká máá hí ˈjioká hé ˈduuny kaanaká ma fediny. Mu ˈduuny ram rafeká ˈduuny midhabká he yeedhe.
42006001	Kúlích Hef ˈGisanká tikiˈd Yíésu ubaa lalille lés siindi mare hurt gáá nadhe. Mú lalille sííndí met af ki ˈgieˈgite. Gaal sííndíllé gil ki suugunne-, kokoeyká,
42006002	gál Farisaay mare gáál heete, kieye, Háteka hí Kúlích Hef ˈGisanká hé nyátál hí d̶iiteká ekemeychéel? gaalí yie.
42006003	Yíésu gáál ˈdéé hol ˈdú nie, kieye, It hé ˈDáwuˈd ubaa sheelle ger hí gaa boloyká hí ekeyká Warˈgat Waaˈgiet ma gaa túony,
42006004	giri mu ˈBíl Waaˈgiet náble hile-, balasha gaalí Waag taak ki id̶ie-, nyátálka gál suoryoká tákámle hí kokuoká koey-, tá sheelle úba shieká? muí yie.
42006005	Aalé mu ged̶i kieye, Yáá Iny Máádhátallá he Kúlích Hef ˈGisanká Máállé Gud̶oká, muí yie.
42006006	Aalé Kúlích éíy taaka Hef ˈGisanká Yíésu ˈbíl ˈdiiyiminyká hile, gálaat he onisie. Máá gíl ˈdaa naaniet hí ki kiite-, gíl gáá héljo mare úba hé ˈbíl kinaallá gaa ije.
42006007	Aalé gál nyatalaamká ubaa gál Farisaay giri hé mú hem ki sisidhoká hol gaa ˈgeˈgedheká mú ˈdeey, mu har Kúlích Hef ˈGisanéél máádhat gaa biisuoka.
42006008	Tá Yíésu íín hé gáál tawunyle onnoy, in aalé mu máá gíl gáá heljey-, gil hí gaa kong'oˈdeká geey, kieye, Le gaa keʼ, biiy metééllá kí ˈdé, mú yie. Máá giriká les gaa kie, biiy met ki ˈdie.
42006009	Aalé Yíésu gál Farisaay ubaa gál nyatalaam kinaal heete, kieye, Ebá yú hí ká heete, hemuumurit Waaˈgietka, meete ke Kúlích Hef ˈGisanká gaa ekemeye? He in hé midhabká ke ekemeyee? Ebá, hé ˈdeewká ke ekemeye? Máádhat ki biisuoká kalatoo? Ebá, máádhat ki yegeská kalat? muí gáál yie.
42006010	Aalé mu gáál lulle il gaa nie, máá giriká geey, kieye, Gíl fat, yie. Máá giriká gíl fadhe, d̶o gil hí midhandhe.
42006011	Gál Farisaay ubaa gál nyatalaam kinaal súm idhane, hé Yíésu ki ekemeyoká hol af gáá koy.
42006012	Aalé kulich tikiˈd Yíésu gúm mé nie, Waago he vivite. Mu chúúre kinaal lulle Waag gaa vite.
42006013	Biiy ka biˈdeká mu lalille hol ˈdú gáá vie, gál kinaallá tomon a naama muí waaˈde, muí gál alb fimiká hoy.
42006014	Gál muí waaˈdeká he Símon giri muí meeny Bétiro léká shieká, Ánˈduru giri Símon nyár léká, Yákob, Yuána, Fílib, Bartolomáyo,
42006015	Matááyo, Tómas, Yákob giri iny Alfaayaká, Símon giri gálaat ˈjegeduoká,
42006016	Yúúˈdas giri iny Yakobká, tá ubaa Yúúˈdas giri Iskáryot lé-, waaséél Yíésu gál hí oos ˈgieká ˈdú eeyká.
42006017	Yíésu ubaa lalille gúm gáá leedheká, Yíésu ál gaa gud̶o-, saaloká ki ˈdie. Ál kinaal mú lalillé gud̶oká hé mú hol ˈgie. Nyésébích gud̶oká úba lés Yuuˈdia ubaa ˈjien Yerusalem, tá ˈjien Turo ubaa ˈjien Siˈdon giri bás in ijeká he gáá yimie,
42006018	giri Yíésu a nee kokuo-, tá muí basham gaa egewká. Yíésu gál giri aryáán hí kí ˈdumayyeká lulle bisie.
42006019	Gaal lulle mú d̶ig yegetká he fede. Mú gaalí d̶ig yieka, fargogínt d̶o mú yé hai gáá ˈdiiyye, gáál hai bisiche.
42006020	Yíésu lalille ki fuˈjie, kieye, It hí hát lulle mánnallá Waag hé hí ˈdú ˈjeˈjeenno, itín he gál Guch Waaˈgiet léká.
42006021	It káána kuoˈd hí chiesallá it Waag hí ˈdú ˈjeˈjeenno, bár ˈdaatika haí heyeenne. It káána imiro ˈjiibichóóllá it Waag hí ˈdú ˈjeˈjeenno, bár ˈdaatika haí kosolonno.
42006022	ˈDaa chia yáálle Iny Máádhátallá ˈdugaka gaalí ˈdú nebedhe-, gaalí moonodhe-, gaalí chaachare-, tá gaal meetkícho ˈdeeneyka, Waag hé hí ˈdú ˈjeˈjeenno.
42006023	Bár hé kinaallá lulle ali kí ˈdeenká aaˈdumíe, laallíe! Hé gud̶o midhabká úratíá haí gaa aargiˈda. Gáál eshim eshimle hát tikiˈdééllá in héle gál Waag hí ˈdeem ka shigicheká he ki ekey.
42006024	It kaamúrééllá onnóo! It hé kíchia midhabká argiyye.
42006025	It heyiyyééllá onnóo! Itín gillé kuoˈd hí cheese. It káána kosolonnóóllá onnóo! Itín gil kíchia hí beenne, hí hol ger gaa tuunna.
42006026	Har gaal lulle hí memeyoka, onnóo! Gáál eshim eshimle héle hát tikiˈdééllá in gál kerka Waag hí ˈdéé ka shigicheká hol hod̶ie-, hódho léká memey.
42006027	Aalé Yíésu ged̶i gáál geey, kieye, It ye af nee kokoyyóóllá yú hí geeye, gál hí hol ka kídhká geelnée, gál hí nebedheká hé midhabká ki eekemeyyíe.
42006028	Gál hí ki waaˈgateká ˈdú ˈguunumíe. Gál hí chaachareká Waag ki viivitíe.
42006029	Máádhat ko net gaa ˈdoyka, nét ˈdaatiká úba ki kog. Máádhat ko kótekú af ki ridhdheka, ha shamitkú úba rîny.
42006030	Máádhat ko he ká ruogoneka, he shíish. Máádhat ko he af ki ridhdheka, Ye héchú hol ˈdu gáá naʼ, ha chéen.
42006031	Hát lullé midhab-, gálaat hí ki ekemeyo-, hí feˈdoká, itín úba hát tikiˈde kinaallá gálaat ki eekemeyyíe.
42006032	Gál hí gielká hí geelneteka, ˈduuw máre hí yé ˈdú ˈdeenne? Gál hé ˈded̶ewká gaa seseenká hé gál hí gielká úba giel.
42006033	Gál hí hé midhabká ki ekeyoká hí hé midhabká ki ekeycheka, ˈduuw máre hí yé ˈdú ˈdeenne? Gál hé ˈded̶ewká gaa seseenká úba hé kinaallá he ekemeye.
42006034	Gál hí hol he gaa shugunatká hí he shigichoka, ˈduuw máre hí yé ˈdú ˈdeenne? Gál hé ˈded̶ewká gaa seseenká úba gállé hé ˈded̶ewká gaa seseenká hé hol he shiguo, ˈdaa giri hé ˈdáb gaalí gáál shieká gaalí hol ˈdú nannuoká.
42006035	Aalé kídhkícho geelnée, hé midhabká ki eekemeyyíe. Gálaat he shía. Hé hí gálaat shiichoká héllé gaalí el ká ˈgiˈgidhuoká haí táb ˈdoˈdóon. Hééllá hí ekemeychoka, itín hé súm midhabká haí aargiˈda, um Waag Úr Id̶oká haí cheedhe, ˈdaa giri Waag gál he fiichiloká ubaa gál ad̶aabano ˈguoká geer hí sháw ˈdú yegetká.
42006036	Hát ˈJaakícho geer ka guurá ˈgúóllá, itín úba ger ka guurá ˈgáa, muí yie.
42006037	Aalé Yíésu ged̶i kieye, Haí gálaat ˈded̶énsen. Itín hí gálaat ma ˈded̶ensenka, it úba Waag hí ma ˈded̶ensen. Gál hé ˈded̶ewká hí ki ekemeyoká idholle hayyíe, haí ger ka ˈgíiny. Hát kinaallá hí ˈdiiyyeka, Waag úba hé kíchia ˈded̶ew-, hí eekemeycheká hai haad̶icha.
42006038	Gálaat hí he shigichoka, Waag úba he haí shigicha. Itín hé iraamlé-, gaalí ki tatuo-, gaalí ˈdú fafuo-, ˈdú ˈdérká haí aargiˈda. Hé hí he ki ekemeycho-, hí gálaat he ki fafiyyoká, in úba Waag hí he kí fafiyya, Yíésu hí yie.
42006039	Yíésu úba gáál he hol ki ekenyéél geey, kieye, Máá in mánká hé máállé in mánká met nánnáat? Gál kinaallá hullaalle hé ˈguoˈd ma ki ókóˈdmóon?
42006040	Máá láliká hé máállé hí he oonisuoká ma ˈdú ˈduwanany. Tá máá gáál he oonisuoká lalille hát ˈdabaanká he onisie-, lali he lulle onodheka, lali kinaallá hát mu ííni he yeedhe.
42006041	Kúún háteka fiilit ninni-, nyárkú il ˈjiiyyeká argiyyo-, kor d̶úúrích gud̶o-, kuun dhúrkú ko il gaa ijóól hol ma ki arginyal?
42006042	Kúún háteka nyárkú ged̶icho-, kieye, Iny ˈjie, fiilit ninni-, ko il ˈjiiyyééllá ko il gáá ee, mú chegedho-, kor d̶úúrích ko il gaa ijóól ma arginyal? Kó ˈdeent gálaat argiyyo-, kor ˈdeentkú ma arginyal! Erkob d̶úúrích ko il gaa ijóóllá hol il gáá éeb. Hát kinaallá ˈdiiyyeka, in biiy hát ˈdabaanká gaa argiyya, fiilit ninni-, nyárkú il ˈjiiyyéétíá úba mú il gaa egeyye.
42006043	ˈGór midhabká hé saano ˈdeewká hí ma gáá higisiny. Héétí ˈgór ˈdeewká hé saano midhabká hí ma gáá higisiny.
42006044	ˈGór saanollé gaalí ki kiimita. Saano kinnach ubaa saano vinna hé gaalí ˈguor híí ˈguoká ma gáá babaan.
42006045	Máá ˈdúwa-, hé midhabká geer ki sisidhoká in hé midhabká hí yé gáá ˈdeˈdeme. Máá ˈdeew-, hé ˈdeewká geer ki sisidhoká in hé ˈdeewká hí yé gáá ˈdeˈdeme. Máádhat ˈdeeny hí geer koch yegetká, in afle gáá hogodho.
42006046	Háteka hí ye veveenne-, Máá Gud̶o! Máá Gud̶o! hí ye chegete-, kor hé yú hí ged̶uoká hí el ma gaa igirinyal?
42006047	Máá ye ˈdu gáá yimet-, ˈdeenychú maalo-, tá ˈdeenychú el gaa igiroká yú hí ká geeye,
42006048	máá kinaallá hát máá ˈbíl ˈdiˈdisat-, tiirt waar ˈgayyoká ebite-, les ˈgodhe-, hilo les ki kikisie-, hele ká fameka, ˈbíl hele hí ma muotisinyká. Hééllá he ˈdaa giri ˈbíl muí hát ˈdabaanká ˈdisseká.
42006049	Máá ˈdeenychú maalo-, tá ˈdéé el ma gaa igirinyká, máá kinaallá hát máá ˈbíl ál yuochká gaa ˈdisse-, ˈbíl hilo hí les ma híliny-, hele ká fameká ˈbílle hele hí dhír ká lay-, hele hí uuneká, Yíésu hí gáál yie.
42007001	Yíésu ˈdeenylé giri gaalí nee kokoyká beeteká Kafarnáum mé nie.
42007002	Ál kinaal hé máá yuoy kúˈd tikiˈd mé ki yiel mare hí gaa ije. Máá kinaal gédéchlé súm geelney mare kulnadhe, mu onnônyka hai kufume.
42007003	Aalé máá gud̶o kinaal fayam Yiesu maaleká, mu gál káru Yisirayel mare Yíésu ali ˈdú fie, giri gaal mú gil ki egefo-, mu ká yiimet-, mú gédéchle biisuoká.
42007004	Aalé gál muí ali fieká Yíésu af kí ˈdieká mú gil ki efe, giri mu ká yiimet-, máá giri yuoy kúˈd mé ki yiel kinaal gédéchle biisuoká. Gaal kieye, Máá kinaallá onnônyka máá kuun hí ˈdú ˈjeenká.
42007005	Máá kinaallá hé tág é meenykúnno giel, ííni úba gáál ˈbíl ˈdiiyiminyká kí ˈdisse, gaalí mú yie.
42007006	Aalé Yíésu gáál hol eedhdhe. Mu é kí ˈjobondheká máá yuoy kúˈd mé ki yiel kinaal sheelle Yíésu ali ˈdú fie, giri gaal héél Yíésu ged̶uo-, kieye, Máá Gud̶o, ha hállééllá hol héf kí chíésiny. Yú yáá máá ˈdúwa-, ˈbílle kuun hí ká higilloká muuniny.
42007007	ˈDaa kinaallá ˈdugaka in yú dhúrchú ko ma ˈdu gáá yímen. ˈDéé tákámle hot, gédéchchú hai miidhandha.
42007008	Yú úba yáá gál ye ˈdú gugud̶o-, yú el gaa yaalká ˈguo. Yáá úba yuoy mé ki yaalká ˈguo. Máádhat yú geey-, Sí, yú yieka, mu d̶o met hai ye gaa sedhe. Máá éíy taaka yú geey-, Káde, yú yieka, mu d̶o hai ká yimie. Gédéchchú yú geey-, Hatallá ˈdé, yú yieka, mu d̶o hát kinaal hai ˈdie, gaalí Yíésu hatal yegetká.
42007009	Aalé Yíésu ˈdeeny máá yuoy mé ki yiel kinaal gaalí geeyká ˈdéé af ˈdabe, mu nyésébích hí el gaa veereká bala ˈdú nie, kieye, Yú hí geeye, yú yáá gál Yisirayel iiy yeen gud̶o-, hatallóóllá kálta ma gaa árginy, yie.
42007010	Máá giri yuoy kúˈd mé ki yielká gállé ali fieká é hol ˈdu gáá nadheká, máá giri gedech kulnayká midhándhe!
42007011	Waaséél Yíésu ény gaalí Náin yegie mare sedhe. Mú lalille tá ubaa nyésébích gud̶oká úba mú hol eedhdhe.
42007012	Aalé Yíésu é káráfle kí ˈjobondheká gál máá mán yie mare ˈgieká hol met kí ˈdoy. Min hiyesidhe mare inylé tákámle ˈgayyeká hé kinaallá. Nyésébích gud̶o-, eny kinaalloká úba hé min hol ˈgie.
42007013	Máá Gud̶o Yíésu min argeká min geer hí ˈdú gudhdhe, min geey, kieye, Ha búony, yie.
42007014	Aalé Yíésu gál íny ˈgieká ˈdú sedhe, rokoˈd iny hí gaa iifeká d̶ig yie. Gál giri íny ˈgieká ˈgasle koy. Aalé Yíésu kieye, Inyáállo, ha yú ko geey, le gaa keʼ, yie.
42007015	Aalé iny giri mán yieká, d̶o le gaa kie, ˈdéé huogodhe. Yíésu íny ˈjielle hol ˈdú nie.
42007016	Gaal lulle he a ˈdabe, Waag meey, kieye, Máá Gud̶o-, Waag hí ˈdéé ka shigichoká hé gáál hurt yé gáá ˈdie. Waag hé ká leete, gálle ˈdú ˈjiiyye, gaalí yie.
42007017	Fayaméél lés gál Yuuˈdi geerle ubaa biiyano éíy taakaká lulle bash ki chie.
42007018	Yuána lalille hí fayaméél lulle shie. Aalé Yuána lalille naam ká vie,
42007019	mu gáál Máá Gud̶o Yíésu ali ˈdú fie, giri mú gaalí ká hegeset-, kieye, Kúún he máá giri nyí met egete-, ká yiimetkáa, ebá máá éíyyo nyí met egete? gaalí mú hatal ka hegesetká.
42007020	Aalé gál láliká Yíésu af kí ˈdieká mú hatal geey, kieye, Yuána giri gáál bie gim nannuoká kúúni nyí ko ali ˈdu gáá fie, giri nyí ko ká hegesete-, kieye, Kúún he máá giri nyí met egete-, ká yiimetkáa, ebá, máá éíyyo nyí met egete? nyí ko hatal chegetká, gaalí mú yie.
42007021	Ál kinaal Yíésu gál burnay basham ˈgieká ubaa gál aryáán hí hilleká bisie. Mu gál in maaman-, burnayká úba in kaay, gaal biiy gaa arge.
42007022	Aalé Yíésu lali giri Yuanaká ˈdéé hol ˈdú nie, kieye, Hol nadhíe, Yuána hé hí argiyyééllá ubaa hé hí maallééllá fayamle shía. Gál in maamanká hé in kaadhdhe, gál ˈgas maamannayká hé hol gaa seeseme, gál nyókot ˈgieká hé midhandhe, gál nee maamannayká hé he maale, gál kufeká hé sidham kaadhdhe, gál he maamanká hé gaalí Fayam Midhabká shie, yiedhíe.
42007023	Tá máá yú ye ma ki nannaanká Waag haí ˈdú ˈjeenne, Yíésu hí gáál yie.
42007024	Aalé Yuána lalille hol nadheká, Yíésu Yuána ˈduuwle nyesebich geey, gáál yiete, kieye, Lés ˈbakatéétí hí sieteká meete hí aargiˈde hí feˈde? Hóch waanich hí muotisuoká hí aargiˈde?
42007025	Tá meete hí eey, hí aargiˈde? Máá d̶afar midhabká hiteká hí éey, hí aargíˈde? Bá dhaayyíe, gál d̶afaraam ˈdabaanká fafaat-, mís gaa ijoká gál kinaallá gál kaansúoká ˈjienlé he gaa ija.
42007026	Tá meete hí ˈdú siete, hí aargiˈde? Máá Waag hí ˈdeem ka shigichokâ? Hé ˈduwa! Tá yú hí geeye, Yuánáállá hé gál Waag hí ˈdeem ka shigicheká lulle ˈdú ˈdúwa.
42007027	Yuánáállá he máá ˈdaalle ˈdugaka gaalí Warˈgat Waaˈgiet gaa veere-, warˈgatle kieye, Ebá dháash, yú máá chia ˈgassoká ali ha gáá kakaa, mu met hai ko naadha, mu ˈgíérích kua ko met tág kokoo, warˈgát hí chieká.
42007028	Yú hí geeye, gál gál ˈdiet hí ˈdaleká hé máá níínní Yuána a mé ijoká mán. Tá Guch Waaˈgiet gálle máállé biiy el ˈdaˈdká ííni mú a mé ija.
42007029	Gálaat lulle ubaa gál gibíre gugusat-, Yuána af nee kuokoy-, muí bie gim nieká hé hé Waag hí feˈdeká iiy yie.
42007030	Gál Farisaay ubaa gál nyatalaamká Yuána hí bie gim nannuoká iiy ma yéenká íín hé Waag hí ki feˈdeká d̶iidhe.
42007031	Gál barallóóllá meete yú hol ki ekemeye? Gaal he gál háte ˈgie?
42007032	Gaal hát um nigini-, ál him hí hol gaa higiatká gaa ijo-, um eiy veveen-, kieye, Itín ke hí geyyiny árle gil kí ˈdoyká it ma láálan, ke hí innum ˈdéént árle kí ˈdoyká it ma shiilmísan, yegetká he ká ˈgee.
42007033	Yuána ka yimieká hé af higite, hé bersh ma igíminy, in itín hí kieye, mu aryáánno ˈgaa, hí mú cheedhe.
42007034	Tá yáá Iny Máádhátallá ká yimie-, nyí gálaat hol ˈgar gololsote-, nyí gáál he hol ˈgar iyyeká, itín hí kieye, Bá dhaayyíe, máállá ebá he kokoo! Mu ebá bersh igima! Mú sheelle har gál gálaat birm gaa gugusatká ubaa gál ad̶aabano ˈguokaa! hí ye chegedhe.
42007035	Tá ˈdaalim Waaˈgiet hát ke kiimisatká he hé midhab gál ˈdaalim kinaal el gaa igiroká hí ekemeyoká.
42007036	Aalé máá Farisaay mare Yíésu kiere, giri mú ˈbílle hol ˈgar golmosotká. Yíésu máá Farisaay kinaal ˈbílle hile, gaa gololte.
42007037	Aalé min ad̶ááb ˈgayye-, ény kinaal álle gaa id̶e mare fayám maalle-, Yíésu ˈbíl máá Farisaay gaa golmoto, gaalí yieká, d̶udmit sáláb usiyyo-, him hí ilishká hí gaa id̶eká ká eete.
42007038	Aalé ka chimieká Yíésu kí ˈjobonte, mú ˈdaa ˈgas metoká kí ˈdiiyye, imiro ˈjiibiche. Imiro giri Yíésu ˈgas ˈdug ˈdú ˈdaneká meenyle dhúrle ki shugudiche. Min mú ˈgas met ˈduunguanne, mú sáláb giri usiyyoká ˈgas met shugudiche.
42007039	Máá giri Farisaay-, Yíésu kiereká héél argeká geerle ki tawue, kieye, Máállá máá Waag hí ˈdéé ka shigichoká onnônyka, hé minnééllá yaalmitlé he taal-, máálle ad̶ááb ˈgúóllá hé óg, yie.
42007040	Aalé Yíésu máá giri Farisaayká ˈdéé hol ˈdú nie, kieye, Símon, yú ˈdeeny ko ka ged̶uoká ˈgaa, yie. Aalé Símon kieye, Máá gáál he oonisúóllo, ebá ye ka géesh, yie.
42007041	Aalé Yíésu kieye, Gál naama mare máá gaalí bíre gaa higidhe mare bíre gaa hidhe, mú tikiˈd bíre kúˈd chen mú gaa eedhdhe, máátí mú bíre tomon chen gaa eedhdhe.
42007042	Gáál êw hin hí ka adhateká máá giriká gáál hullaalle êw ki hay. Gál naama kinaallá mááya súm máá hí bíre ki hayká giel? Yíésu hí mú yie.
42007043	Símon Yíésu ˈdéé hol ˈdú nie, kieye, Yúka, máá giri muí ew ilishká ki hayká súm mú giel, yie. Yíésu kieye, Taglé, kó hát ˈdabaanká hote, yie.
42007044	Aalé mu Símon min gíl ki helie, kieye, Kó minnééllá argiyyo? Yú ˈbíl kuallá ka hileká, kuun kó bíé yú ˈgas ˈjiˈjiatká ye ma ka shíiny. Minnééllá íín imirollé ye ˈgas ki ˈjiiyye, in ye meenyle dhúrle ki shugudiche.
42007045	Kuun kó ye aˈdíne ma ˈdúnginy. Tá minnééllá ameeny yú ˈbílallá ka hileká hé ye ˈgas met ˈduunguminy ma hâny.
42007046	Kuun kó ye salab mé ma shugudîny. Minnééllá in ye ˈgas met salab shugudiche.
42007047	Aaléka, yú ko geeye, minnééllá ad̶aabano gud̶o-, ˈgayyóóllá hé Waag hí gaa eeyye, in aalé káána gielmit gud̶oká ˈgayya. Máá ad̶aab ninniká ˈguo-, kor ad̶aablé kinaal Waag hí gaa eeyyoká in gielmit ninniká úba ˈgaa.
42007048	Aalé Yíésu min geey, Hé kua ˈded̶ew-, eekemeycheká ad̶aabanolle yáá ko gaa eey, yie.
42007049	Gál mú hol ˈgar golmoteká hol heegete, kieye, Máállá máá máre, máá úba gálaat ad̶aabano gaa egewal? yie.
42007050	Aalé Yíésu min giriká geey, kieye, Iiy yeen ye iiy chíéllá hé ko riiyye, Waag ki sí, yie.
42008001	Hé kinaal d̶ueká, Yíésu d̶o ˈjien gaa naanadhe, gálaat he oonisie, gáál Fayam Midhab Guch Waaˈgietká shie. Lali giri tomon a naamaká úba mú hol eedhdhe.
42008002	Gál ˈdíét giri Yíésu hí aryáán yé gaa ˈdeeyká ubaa gál ˈdíét giri muí basham gaa bisieká úba mú hol eedhdhe. ˈDeg kinaallá ˈdáá tikiˈd he mú María giri gaalí min ény Magaˈdala yegie-, Yíésu hí aryaan tiiyaká yé gaa ˈdeeyká,
42008003	ubaa Iwánna, giri min Kussa-, bélle máá kansich Heróˈde hujich ki nannieká, tá Susánna. ˈDegééllá ubaa ˈdeg éíy taaka burnayyeká héllé ˈgayyeká Yíésu ubaa lalillé tomon a naamaká he ki wawayche.
42008004	Nyésébích ilishká ˈjien yiem gáá ˈdeeˈdeme, Yíésu ˈdu gáá yimie. Yíésu gáál hibéél geey, kieye,
42008005	Máá les fafuoká áár eedhdhe, sedhe, lésle fie. Mu af giri ár kinaal les fafieká áár ˈdáá tikiˈd ˈgierich af ki okoˈde, gál ˈgierich nanadheká hí ˈdú ˈdidhme, hurum hí koey.
42008006	Áár ˈdáá tikiˈd ál waaroká ki okoˈde. Hirís hí yé ka ˈdiiyyeká, ˈdaa giri he bie ki ˈdabeká hirís d̶o gogoyye.
42008007	Áár ˈdáá tikiˈd guˈdam híí ˈguoká ki okoˈde, hirís hí yé ka ˈdiiyyeká guˈdam híí ˈguo kinaal hí bolosie.
42008008	Ár giri muí ál maal hí midhabká gaa fieká ká ˈdie, ˈdale, d̶uoram hí kúˈd yie, Yíésu hí yie. Aalé mu gáál hibéél geeyká mu af úr ki eey, kieye, Máá nee ˈguoká hí hééllá maalo, muí gáál yie.
42008009	Yíésu lalille hí hib kinaal hélle heete.
42008010	Aalé mu gáál geey, kieye, Itíni in hé geer ged̶i Guch Waaˈgietká Waag hí shiiche. Tá gáláátatíá íín he lulle hát hibietká yú ged̶ia, giri gaalí dhaayka, gaalí ma aargiriny-, gaalí maaleka, gaalí ma kiimisanká.
42008011	Aalé híb hélle hééllá: Aar he ˈdeeny Waaˈgiet.
42008012	Ár ˈgierich af ki okoˈdeká he hát gál giri ˈdeeny Waaˈgiet maalo-, kor kídhích giri Sátan léká ká yiimet-, gáál ˈdéé hodhinaam gaa egeet-, giri gaal ˈdéé iiy ma yegen-, gaal rubach ma aargirinyká.
42008013	Ár giri ál waaroká ki okoˈdeká hélle he hát gál ˈdeeny Waaˈgiet maalo-, ˈdéé hát geer gaa meentiká iiy yeget-, kor hidh les ma ki arînyká. Gál kinaallá he gál ˈdéé iiy yie-, kor á níínni yíéd̶ieka, Sátan hí ki ekeseteka, ˈdéé gíl sug ki haad̶uoká.
42008014	Ár ál híí ˈgayyoká ki okoˈdeká hélle he hát gál ˈdeeny Waaˈgiet maalo-, kor biiy hol ki sieteka, kamúr ubaa balchá, tá hé lesalloká gerle hí gaa ˈdeew-, he ˈgar aayaˈgoká. Gál kinaallá hé ˈdeeny Waaˈgiet ma ki higirany.
42008015	Ár giri máá les fafuoká hí ál máálká gaa fieká hélle he hát gál ˈdeeny Waaˈgiet maaleka, ˈdéé ger ˈdúwa-, midhabká hát ˈdabaanká ki chiirat-, hol tatuo-, ˈdeeny Waaˈgiet ki higirawká, Yíésu hí lalille yie.
42008016	Aalé Yíésu ged̶i kieye, Nyátáá gaalí ˈjiet gaa id̶ieka, hé máá hí ˈdébé af bubuoká mán. Héétí ubaa hí shomodhe gaa kakawká mán. Nyátáá úrro gaalí ki red̶ia, in gál ˈbíl higiloká ˈbíl geer gaa arga.
42008017	Hé gaalí kaawká lulle Waag haí ká eedhesicha. Hé geer ged̶iká lulle kaany hai ˈdaaba, ha gaalí kiimita.
42008018	ˈDeeny Waaˈgiet hí mamalloká hát ˈdabaanká nee kookóo, chiˈdíe. Máá hé gaalí gíl geer gaa kaayká tág chiratká, hé éíy taaka úba ha gaalí shigia. Tá máá hé gaalí gíl geer gaa kaay-, hélle ka dhaˈgame-, kor he tág ma chiranká héllé kinaal úba ha gaalí gaa egedhdhe, yie.
42008019	Yíésu ˈjielle ubaa nyaaramle ká yimie. Aalé ˈdaa giri nyésébích gálaat hí ki ilshanayká, gaal ál Yíésu hol ki argoká mán.
42008020	Aalé Yíésu gaalí fayám shie-, gaal kieye, ˈJiekú ubaa nyaaramkú baaˈd ˈgee, ko aargiroká fede, gaalí yieká,
42008021	Yíésu gáál geey, kieye, ˈJiechú ubaa nyaaramchú he gál ˈdeeny Waaˈgiet mamalo-, ˈdéé ki ˈgíéllá, yie.
42008022	Kulich tikiˈd Yíésu lalille geey, kieye, Kí bás ílung ˈdaatí yé ki ˈdie, yie. Aalé gaal kadich hile, kudhdhe.
42008023	Gaal kádíchlé gaa ijeká Yíésu in hí dhie, ram hí eete. Aalé waanich ká ˈdoy, hud̶um ká kiite, bie kadich geer faafame, gáál kufach hí kí hile.
42008024	Gaal Yíésu kiisie, kieye, Máá Gud̶o, Máá Gud̶o, kufach he gáál kí hile! yie. Aalé Yíésu les gaa kie, mu waanich ubaa húd̶úm ka ˈdarameká ki ˈday. Aalé waanich ali ki ˈdie, biiy d̶o ˈgidhiche.
42008025	Aalé Yíésu gáál heete, kieye, Iiy yeenkícho eeyye? yie. Gaal birge, he a ˈdabe, hol heegete, kieye, Héél máá máre, máá waanich ubaa hud̶um he ki mumuro-, he hí af maalóol? gaalí hol yie.
42008026	Aalé Yíésu ubaa lalille kudhdhe, lés Gerasan giri Bás Galilaaya ílung ˈdaatíká yé ki ˈdie.
42008027	Yíésu kadich gáá leledheká máá é gáá yimie-, aryáán hí hille mare hol arge. Máá kinaallá hé rám ilishká d̶afaraam ma gaa fáan, ubaa hé é ma gaa íd̶iny, mu likisham gaalí gálaat ki ˈgoˈgodheká he gaa ije.
42008028	Mu Yíésu argeká mú ˈgas met les gaa ˈdoy, súm af úr ki eey, kieye, Yíésu Iny Waag Úr Id̶óóllo, meete ke hol ká ˈgaa? Gillo yú ko ki efe, ha ye manyjasîny, yie.
42008029	Máá aryáán ˈgieká hatallá yíéllá, ˈdaa giri Yíésu aryáán geey-, kieye, Máállá yé gaa ˈdé, yieká. Aryaan kinaallá úba kíssóótí af burnayká mú ki chegies. Har úba af kinaal gaalí nyarugano gil ubaa ˈgas ki ˈdane-, tá gaalí ˈbíl gaa kakayka, mu aadh lullé hé kinaal eiy ˈgiˈgita, aryáán hí ˈbakat ˈdú egeete.
42008030	Aalé Yíésu mú heete, Meenykú háteeye? yie. Mu Yíésu ˈdéé hol ˈdú nie, kieye, Meenychú Yuoy, yie. Mu hatallá yíéllá, mú aryaan burnayyeká hí gaa id̶e.
42008031	Aryaan giriká Yíésu gil ki efiyye, giri muí he ma ki muuriny-, ma keeminy-, ˈguoˈd gaa ˈdér-, el mé mánká ma higilinyká.
42008032	Ál kinaal golchom burnayká gaalí gúm ˈdug gaa ˈdeˈdeme. Aalé aryaan burnayye-, mú gaa id̶e kinaal Yíésu gil ki efiyye, giri golchom higilloká. Aalé Yíésu aryáán af iiy yie.
42008033	Aryaan giriká máá giriká yé gaa ˈdiiyye, golchom hille. Golchom giriká gúm gáá okoˈde, bás ki ˈdiid̶ime, kufe.
42008034	Gál golchom ˈdeˈdemeká héél argeká ˈdoˈdodhe, gaal gál é gaa ijeká ubaa gál forimle é kí ˈjobonoy mare fayám shie.
42008035	Aalé gál giri fayám maaleká ká yimie, hé aargireká he fede. Aalé gaal Yíésu af kí ˈdieká gaal máá giri aryáán hí yé gaa ˈdiiyyeká arge, mu Yíésu ˈgas met gaa ija, d̶afaraam fádhdhe, ˈdaalilédhe! Gaal d̶o neey.
42008036	Gál hé kinaal argeká gál ka yimieká máá aryáán ˈgieká hát Yíésu hí bisieká geey.
42008037	Aalé gál giri lés Gerasan ˈdinnam lulle gáá yimieká sierm hí súm faanne. Gaal Yíésu gil ki efe, giri muí lésle gaa kekeenká. Aalé Yíésu d̶o kadich hile, hol nadhe.
42008038	Máá giri aryáán hí yé gaa ˈdiiyyeká Yíésu hátlé giri hol ma náanká mú gil ki efe, giri mú hol egeetká. Yíésu hé mú síé ma shíiny, mú hol nie, kieye,
42008039	Énykú hol ˈdú nú, hé midhab Waag hí ko ki ekeychééllá énykú gaa ˈdiiyímo, mú yie. Aalé máá giriká sedhe, héllé midhab Yíésu hí ki ekeyká ˈjien lulle gaa ˈdiiyime.
42008040	Yíésu bás ílung ˈdaatí hol gáá nadheká, nyésébích gud̶o-, mú egeseká lulle ger hí gaa meedhe, mú agim nadhe.
42008041	Ál kinaal máá gaalí Yáíras yegie-, ˈbíl ˈdiiyiminyká mé ki yiel mare úba Yíésu ˈdu gáá yimie, Yíésu ˈgas met les gaa ˈdoy, mú gil ki efe, giri muí ényle seseenká.
42008042	Yáíras Yíésu hatallá heetééllá ˈdaa giri veellé ali ka takach-, harte-, war hí tomon tikiˈde a naamaká hí súm gil ki ayaˈgiyyeká. Aalé Yíésu sienylé gaa igire-, ˈbíl Yairas sesemeká nyesebich hí ki tame.
42008043	Min fas hí warram tomon tikiˈd tá a naam gaa hegeleká hé nyésébích kinaallá gaa id̶e. Min kinaallá héllé ˈgayyeká lullé gilóny ˈdú beesete, kor hé máá níínní hí bisieká mán.
42008044	Aalé min kinaal Yíésu sug ki ˈdiiyye, mú d̶afar net d̶ig chie. Min fáslé hí gaa hegeleká ál tikiˈde kinaal d̶o ali ki ˈdie.
42008045	Aalé Yíésu gáál yiete, kieye, Mááya ye d̶ig yie? yie. Aalé gálaat lulle kieye, Nyáá nyí ko d̶ig ma chéen, yieká, Bétiro kieye, Máá Gud̶o, nyesebich hé tág ko ki made, tá ko kí tame, yie.
42008046	Aalé Yíésu kieye, Máádhat hé ye d̶ig yie, fargogínt hát ye yé gaa ˈdiiyyeká yáá hol kimite, yie.
42008047	Min giriká hát níínní hol kaayyo mán argiyyeká hol yé ká ˈdeeyche, fad̶anne, Yíésu ˈgas met les gaa ˈdoyye. Min hát Yíésu d̶ig chie-, ál tikiˈde kinaal d̶o gaa biiyyeká gálaat met gaa hote.
42008048	Aalé Yíésu min geey, kieye, Inííllo, iiy yeen kua ye iiy chíéllá hé ko bisiche, Waag ki sí, yie.
42008049	Yíésu hátle ˈdéé af ká ˈgaa, Yáíras mú tikiˈd hí fayam ényle ˈdu gáá sidhe, mu kieye, Inikú hé mán chie, háteka máá gáál he oonisúól hawul ˈgeˈgetóol? muí yie.
42008050	Yíésu héél maaleká Yáíras geey, kieye, Ha néeny, iiy tákámle áat, veel hai miidhandha, mú yie.
42008051	Yíésu he é nyuoreká, mu hé máá níínní éíy taaka iiy yie-, hol ˈbíl ˈgar hileká mán. Gál mú hol ˈbíl ˈgar hileká he Bétiro, Yuána, Yákob, tá véel gállé hí ˈdaleká tákáma.
42008052	Gálaat lulle shiilmite, véel ˈdú buoy. Aalé Yíésu gáál geey, kieye, Haí búony, veel hé ma kúfiny, veel hai rafe, gáál yie.
42008053	Gál giriká Yíésu eeshey, ˈdaa giri gaal veel hát he mán yieká ógká.
42008054	Aalé Yíésu véel gíl chiˈde, kieye, Ákutú, les gaa keʼ, véel yie.
42008055	Véel d̶o sídhle hí hol ˈdu gáá naate, veel les gaa kie. Aalé Yíésu gáál geey, Véel hé geere shía, yie.
42008056	Véel gál hí ˈdaleká he af ˈdabe. Yíésu gáál ˈdéé ki mure, giri gaal máádhat hééllá ma ged̶inyká.
42009001	Yíésu gállé tomon a naamaká hol ˈdu gáá vie, mu gáál fargogint gaalí aryáán lulle yé ki ˈded̶uoká ubaa fargogint gaalí basham yiem ki ˈded̶uoká shie.
42009002	Aalé mu gáál alb fie, giri gaal seseen-, fayam Guch Waaˈgiet hogodho-, tá gál basham ˈguoká bibisuoká.
42009003	Mu gáál geey, kieye, Hí seseennoká haí hé mare éen, haí ˈgulo, orgom, ˈguom, bíre úba shúúnan. Tá d̶afaraam nanam úba haí shúúnan.
42009004	ˈBíl hí hilloká, ál kinaallá ˈdaab hí ény kinaal ma gáá kíinyká taalle gaa yíéd̶ía.
42009005	Gaal har hí rokoˈd ki gogoloká d̶iidheka, ény kinaallá hí gaa kekeennoká ˈgaskícho shére gaa ˈdodhdhíe. Hát kinaallá in hát gaalí he ki ˈdeeneyká gaalí kiimita, yie.
42009006	Aalé gaal sedhe, ˈjien gaa naanadhe, Fayam Midhab Waaˈgietká ˈdiiyime, ˈjien lulle gállé basham ˈgieká bisie.
42009007	Aalé Heróˈde giri kansichká he lullé Yíésu hí eekemeyká maaleká neey, ˈdaa giri gáál ˈdáá tikiˈd kieye, Yuána hé uushich yé gáá ˈdie,
42009008	gáál ˈdáá tikiˈd kieye, Elíya hé gáál yé ˈdu gáá ˈdie, tá gáál ˈdáá tikiˈd kieye, Gál héle Waag hí ˈdéé ka shigicheká mú tikiˈd hé uushich yé gáá ˈdie, gaalí yegieká.
42009009	Heróˈde íín kieye, Yuána mé ha yú gaa mure, tá máá yú fayamle maaléél mááya? yie. Heróˈde ˈgíérích mú ki aargiroká hol gaa ˈgeˈgedhe.
42009010	Aalé Yíésu gállé tomon a naama he alb fieká hol ká nadheká he lullé eekemeyká fayamle mú shie. Yíésu gáál gáál gaa eedhdhe, gaal tákámle ˈdaa ény Bed̶esaida mé nie.
42009011	Gál ilishká mu sienylé Bed̶esáída sesemeká maaleká mú el gaa veere. Gaal mú hileká muí les id̶ie, gáál muí Guch Waaˈgiet fayamle shie, gál bím fedeká muí bisie.
42009012	Aadh gaanateká Yíésu gállé tomon a naamaká hí ˈdú sedhe, gaal kieye, Gáál hash, gaal hí eiy kie, hí ˈjien ubaa forim ka ˈjooˈjobká ˈguom ubaa alb iifietká ˈdú ˈgeˈgedho, múún ˈbakate ki gaa ija, gaalí mú yie.
42009013	Yíésu gáál geey, kieye, Itín gáál hé geere shía, yie. Gaal kieye, Nyáá hé níínní nyí ˈgayyaká mán, balashá chen ubaa béé naama tákáma nyí ˈgayya, har múún tuuˈdkúnno ki kie-, ki gálallá lulle ˈguom kí hidhdheka tákáma, gaalí Yíésu yie.
42009014	Gál yááb ál kinaal gaa ijeká tákámle hé shíí chen nyuoro. Aalé Yíésu lalille geey, kieye, Gáál geeyyíe, gaalí tomon chien chene ká yíéd̶uo, muí gáál yie.
42009015	Gál láliká hát muí geeyká ˈdie, gálaat alb iid̶imie.
42009016	Aalé Yíésu balasha giri chenká ubaa beeny giri naamaká eedhdhe, úr gaa dhaay, Waag ˈgielmít hol ˈdú nie. Mu balashá ubaa béé eiy mumure, gál giri láliká shie, giri gaalí gálaat af fafuoká.
42009017	Aalé gaal lulle gololte, heyie. ˈGuom giri gaalí ˈdú heyie-, ka naate-, gaalí hol ˈdu gáá sisidheká illam tomon tikiˈde a naama koch koch.
42009018	Kulich tikiˈd Yíésu tákámle Waag viviteká, mú lalille hé mú hol ˈgie. Aalé mu gáál heete, kieye, Gálaat mááya ye yegedhe? yie.
42009019	Gaal mú ˈdéé hol ˈdú nie, kieye, Gáál ˈdáá tikiˈd kúún Yuána giri gálaat bie gim nannieká ko yegedhe. Gáál ˈdáá tikiˈd kúún Elíya ko yegedhe. Gáál ˈdáá tikiˈd kúún gál héle Waag hí ˈdéé ka shigicheká mú tikiˈde uushich yé gáá ˈdie, ko yegedhe, gaalí yie.
42009020	Yíésu gáál heete, kieye, Tá itín mááya hí ye chegedhe? yie. Aalé Bétiro kieye, Kúún he Messíya giri Waaˈgietká, yie.
42009021	Aalé Yíésu gáál il gíl gaa helie, gaal hai máádhat hééllá géeny, yie.
42009022	Mu kieye, Iny Máádhat manyjasiny gud̶oká gon il haí aargiˈda. Gál káruká, ubaa gál gugud̶o-, suoryoká, tá gállé nyatalaamká haí d̶iidhma, ha gaalí yeese, tá kúlích ki sed̶eká Waag uushich yé haí gáá ˈded̶icha, Yíésu hí lalille yie.
42009023	Aalé Yíésu gáál lulle geey, kieye, Máádhat ye el gáá verenoká fedoka, hí hol d̶iidho, hí ˈgórlé d̶arám yaalká aadh lulle ˈgáár ki siisidho, hí ye el gáá veero.
42009024	Máá sídhle tág chichirat-, fedoká sídhle hai baad̶isia. Tá máá sídhle ˈdaachú ˈdugaka bad̶isuoká sídhle hai riima.
42009025	Máádhat he les lulle liledhe-, tá Waag d̶iidhe-, sídhle Waag gaa ˈgisateka, mu in hé ˈdúwa-, yé ˈdú ˈdeˈdeenká hé ˈgúo?
42009026	Máá yú ubaa ˈdeenychú ˈdaalle ˈdugaka kern hí ˈgidhoká, yáá Iny Máádhátallá bár édhúmchú ubaa édhúm ˈJaachú, tá gál ˈgasso-, urru-, Waaˈgietká édhúmle kí yiimetká máá kinaallá ˈdaalle ˈdugaka kern úba ha ye ˈgiidha.
42009027	Hé ˈdúwaká yú hí geeye, gál állá ˈgíéllá ˈdáá tikiˈd ˈdaab Guch Waaˈgiet ma árginyká hé ma kufuminy, Yíésu hí gáál yie.
42009028	Aalé Yíésu hé kinaal lulle beete. Ram amú síet chieká mu Bétiro, Yuána, tá Yákob eedhdhe, gúm feˈjie, giri Waag vivisatká.
42009029	Mu Waag viviteká, mú innum bis hí hol gaa suoy, mú d̶afaraamle súm édh yie, ˈjiimiˈde.
42009030	Toomareka gál naama mare ali ˈgee, mú hol ged̶ia. Gál kinaallá he Móshe ubaa Elíya.
42009031	Gáál édhúm Waaˈgiet hí gaa veere, gaal Yíésu kúfáchlé Yerúsalem ki kufunanká yaalmitle mú hol geey.
42009032	Bétiro ubaa gállé hol ˈgie kinaal ram hí eete, gaal les gaa kieká gaal Yíésu édhúmle ubaa gál naama mú hol a ˈgieká arge.
42009033	Aalé gál giri naamaká Yíésu ˈgas in ka babadheká Bétiro Yíésu geey, kieye, Máá Gud̶o, hát ke állá gaa ijóóllá hé tág midhab. Ebá kí hí lokoolom sed̶ kí ˈdisso, lokóól tikiˈd hí lokoolkú cheet, lokóól tikiˈd hí lokool Moshe cheet, lokóól tikiˈd hí lokool Eliya cheet, Bétiro hí Yíésu yie. Bétiro hééllá mé ˈdaa gáá hodheká hé muog.
42009034	Aalé Bétiro hátle ˈdéé af ká ˈgaa, nyáˈdow yé ká ˈdiiyye, gáál buanne. Nyáˈdow gáál buanneká Bétiro ubaa gállé hol ˈgie kinaal súm biiy gaa kiadhe.
42009035	Waag nyáˈdow hurt ˈdéé gáá hote, kieye, Hééllá Iny chia yáálle hí galayká, mú a nee kóo, Waag hí chie.
42009036	Aalé gaal ˈdéé hótal maaleká Yíésu tákámle ali yaal gaalí arge. Gaal hé arge kinaal fayamle lulle shab ki yie. Gaal hé máá níínní bár kinaal úba hééllá geeyká mán.
42009037	Bííy eiy ka biˈdeká gaal gúm gáá leedhe, nyésébích gud̶oká Yíésu hol met kí ˈdoy.
42009038	Nyésébích kinaal hurtle mú tikiˈd af gaa gud̶oká ˈdéé ki hodhe, mu kieye, Máá gáál he oonisúóllo, gillo yú ko ki efe, inychú a kí ˈdé, veelchú tákámle hé kinaallá.
42009039	Bá dháash, veel álká aryáán hí kí kiisateka, veel d̶o kóˈdam hai ˈdaaˈdie. Aryáán haí muotisiche, ˈjíig af oshom hai gáá laalame. Aryáán veel súmo maanyjasicha, hé véel tala yé ma gaa ˈdeˈdeminy.
42009040	Yáá lalikú gil ki efe, giri véel aryáán yé gaa ˈded̶uoká. Kor hé kinaal gaalí fargogintle mán, muí Yíésu yie.
42009041	Aalé Yíésu kieye, It hí iiy yeen mán-, hí tág ma ˈgiinyal! Yú in ˈdáb aake ke hol af yíéd̶ima, tá yú hol gaa tataa? yie. Yíésu d̶o véel ˈjaalle geey, kieye, Ebá inykú állá kí éeb, mú yie.
42009042	Aalé veel hátlé Yíésu ˈdu gáá yiimieká aryáán d̶o véel les ki ˈdoyye, véel muotisiche. Yíésu aryáán ki ˈday, aryáán d̶o véel yé gaa ˈdiiyye, veel d̶o midhandhe, véel ˈjaalle gíl gaa kaay.
42009043	Gálaat lullé ál kinaal ˈgieká fargogint gud̶o-, Waaˈgietká a ˈdabe. Gaal lulle hátle hé Yíésu hí ekeyká a ˈdaˈdabeká Yíésu lalille geey, kieye,
42009044	ˈDeenyééllá hí nee hilo: Iny Máádhat gálaat gíl geer ha gaalí gaa kakaa, muí gáál yie.
42009045	Kor mú lalille ˈdeeny muí hodhéél hé hélle ma kimísan. ˈDeenyéél hélle Waag hí gáál kimisan ká riate. Gaal Yíésu ˈdéé yaalmitle hegesetká kiadhe.
42009046	Gál láliká hol ki falme, kieye, Múún mááya gud̶o? yie.
42009047	Yíésu hé tawuny gaalí gerka ˈgieká onnoy. Mu veel ninni mare láá kodhdhe,
42009048	gáál geey, kieye, ˈDaa meenychú ˈdugaka, máá veel ninnííllá rokoˈd ki goloká, yaa ye rokoˈd kí gole. Máá ye rokoˈd kí goloká, Máá ye ali gáá kaayká he rokoˈd ki gole. Máá lulkícho hí ˈdú ninniká, máá kinaallá in lulkícho hí ˈdú gud̶o, gáál yie.
42009049	Yuána mú geey, kieye, Máá Gud̶o, nyíín nyáá nyí máá gálaat ˈdaa meenykú aryáán yé ki ˈded̶ieká argiyye. Tá ˈdaa giri mú ko hol ˈgar ma seseminyká in nyí mú hé kinaal ká riate, yie.
42009050	Yíésu mú geey, kieye, Haí mú hé kinaallá ka rían. Máá ˈdeenykícho ma d̶iinká he máákícho, yie.
42009051	Yíésu aflé giri úratí mé nannieká ka ˈjobonteká, mu Yerúsalem sienyle ˈdú guofe.
42009052	Aalé mu gálaat hol met nie. Gaal sedhe, ˈjien Samaria mare ki fame, giri mú met les ˈdid̶ianká.
42009053	Aalé ˈdaa giri Yíésu Yerúsalem mé nannieká, gál al kinaalloká hé mú mé gud̶áan ma yéen.
42009054	Mú lalillé Yuána ubaa Yákob héél argeká kieye, Máá Gud̶o, ˈjiet nyí he ki muuˈdo-, úr gáá leeto-, gálal af ki shugunatká kó feˈdô? gaalí yie.
42009055	Yíésu gáál bala ˈdú nie, gáál ki lole. [Mu kieye, It hé hí hogotóóllá muog. Yáá Iny Máádhátallá yáá gálaat af ki beesenle ma ˈdu gáá yímen, yú gáál ha ˈdú gáá riebe, muí gáál yie.]
42009056	Aalé gaal ál kinaal gaa kie, ény eiy mé nie.
42009057	Aalé gaal ˈgíéríchlé he gaa igireká, mú tikiˈd Yíésu geey, kieye, Alb lulle kuun hí seseennoká taalle ello yú ko gaa igira, mú yie.
42009058	Yíésu mú geey, kieye, Mana godollé he gaa ija, hurum hé ényle ˈguo, tá yáá Iny Máádhátallá yáá ál ˈguo-, mé les ˈdú igifuoká mán, mú yie.
42009059	Aalé mu máá éíy taaka geey, kieye, Ye el gáá véer, yie. Máá giriká kieye, Máá Gud̶o, er ye síé shíish, yú see, ˈjaa chia karsichallá sídhle met esse, mú ˈgodho, yie.
42009060	Yíésu mú geey, kieye, Gál kufeká hash, gállé kufeká hí gaagalio. Kúún íín sí, Guch Waaˈgiet ˈdiiyímo, mú yie.
42009061	Máá éíy taaka úba mú geey, kieye, El ha yú ko gáá verene, tá er ye síé shíish, yú gálchú a kí ˈdee, gáál nyí hol Waag ki viiyya, yie.
42009062	Yíésu mú geey, kieye, Máá arlóng'oˈd gíl ká ˈguo-, les guguso-, biiy el gaa dhaˈgasanká, hé Guch Waaˈgiet hol ma ki ˈgîn, yie.
42010001	Waaséél Máá Gud̶o Yíésu gáál tomon tiiya tá a naam éíy taaka waaˈde. Mu gáál nanam hol ki ˈdane, gáál hol met nie, giri gaal ˈjien ubaa alb muí sienyle ˈgieká lulle gaalí sedhe.
42010002	Mu gáál geey, kieye, ˈGuom hiteká hé tág gud̶o, tá gál hí mumuroká íín hé iraam mán. Máá Gud̶o-, ˈguom léká heetíe, muí gállé hí hujich ki nannuoká lesam ali ˈdú fuo, gaal hí mú ˈguom kí muro.
42010003	Sedhíe. Bá dhaayyíe, yú albo hí fafaa, hát wala d̶ányar hursam gaa seseenká haí cheedhe.
42010004	Haí shomodhaam birmoká, tá tokolaam, ubaa koiy éíy taaka shúúnan. Hí ˈgierich gaa igiˈdaká haí alb ki ˈdeˈdéminy, hí gálaat naa chégen.
42010005	ˈBíl mákárta-, hí higilloká er, ˈBílallá hí naanná yíéd̶uo, yiegedhíe.
42010006	Máá naanná fedoká har ˈbíl kinaal gaa ijoka, af kinaallá naannakícho máá kinaallá hai buanna. Har máá naanná fedoká líítaka, naannakícho itle hollo hí hol ˈdu gáá naata.
42010007	ˈBíl tikiˈde kinaallá gaa yíéd̶ía. Hát giri máá hujich nuoká gaal hí símísle hol ˈdú nannuoká ˈguom gaalí ká shuoká kóo, hé imi gaalí ka shuoká ˈjía. Haí beríka ˈbílatí ˈdú gúúriny, beríka ˈbílatí ˈdú gúúriny.
42010008	ˈJien hí ki faan-, gálle hí mé gud̶áan yeetká, hé gaalí afka id̶uoká kóo.
42010009	Gál basham ˈguo-, ál kinaal gaa ijoká bisía, gálaat geeyyíe, Guch Waaˈgiet hé hí kí ˈjobonte, yiedhíe.
42010010	Tá ˈjien hí ki faan-, gálle hí mé gud̶áan ma yeenká, ˈjien kinaal ˈgíéríchlé hí hurt iifoká ki ˈdée, hatallá yiedhíe,
42010011	Shere lés kíchia nyí ˈgas chiˈdééllá ˈgas ha nyí gaa ˈdooto, hí il gíl gaa helitkícho yeet. Tá onnóo, Guch Waaˈgiet hé ka ˈjobonte, yiedhíe.
42010012	Yú hí geeye, kúlích ˈdeeká ali kí ˈdiiyyeka, ˈjien kinaallá hé il hí aargiˈdoká hé ˈjien Soˈdom il hí aargiˈdoká úba hí ˈdú kalat, Yíésu hí gáál yie.
42010013	Aalé mu ged̶i kieye, Ény Korasinallo! Ény Bed̶esaidáállo! Hééllá onnóo! Hé burnay-, gálaat hí af ˈdaˈdabo-, yú hí hurt gaa ekeyká héle gaalí ˈjien Turo ubaa ˈjien Siˈdon gaa ekênyka, gál ˈjien kinaalloká kisso onnônyka he sharim hite, egem ˈjidhdhe, Waag makan fame.
42010014	Kúlích Waag hí gálaat ˈdéé ki id̶imichoká ali kí ˈdiiyyeka, itín manyjany il hí aargiˈdoká hé tág ˈdeew! Manyjany gál ˈjien Turo ubaa gál ˈjien Siˈdon il hí aargiˈdoká úba ˈdiefiyya.
42010015	Tá kó ˈjien Kafarnaumallo, hollo hol ˈderneche-, úr nyoorónno? Kó úr ma nyuorminy! Kuun Waag hai ko gaanaycha, ál gál kufeká hí mé nannuoká ha gaa maanyjayya, muí yie.
42010016	Aalé Yíésu ged̶i gál alb fimiká geey, kieye, Máá hí af maaloká, yaa ye af maale. Máá hí d̶iidhoká, yaa ye d̶iidhe. Héétí máá ye d̶iidhoká, máá kinaallá Máá ye ali gáá kaayká úba he d̶iidhe, Yíésu hí yie.
42010017	Waaséél gál giri tomon tiiya a naamaká geyyiny hol kí nadhe, Yíésu geey, kieye, Máá Gud̶o, úba aryáán meenykú nyí viiyyeká d̶o nyí met gaa kiiyye, gaalí yie.
42010018	Mu gáál ˈdéé hol ˈdú nie, kieye, Sátan hát ír birgianáka úr gáá ˈjiiyye-, les ˈdaraanneká yáá arge.
42010019	Bá dhaayyíe, yáá hí fargogint itle hí chaara ubaa genyam met ˈdú ˈdid̶ianká shie. Hééllá ubaa kídhích kúnnaa Sátan fargoginsamle lulle hé hát níínní hí kokuoká mán.
42010020	Tá aryaan hí met gaa kiiyyééllá gerle súm haí gaa méen. Hát meetkícho Waag hí úratí gaa veeˈdééllá ˈdaalle ki geyyée, Yíésu hí gáál yie.
42010021	Ál tikiˈde kinaal Yíésu Hím Naasan Waaˈgiet hí geer gaa meeyche, mu kieye, Baabá, Máá Gud̶o úr ubaa les lééllo, ˈdaa giri kuun hé gál ˈdaalelle-, hínyaská in ká kaayyeká d̶albááya eiy naasanle shiicheká, gielmitlé yú ko hol ˈdú gáá nannaa. Baabá, hé ˈduwa! Hééllá hát kuun hí feˈdeká, Yíésu hí yie.
42010022	Aalé Yíésu ged̶i kieye, He met lulle hé ˈJaachú hí ye gíl ká fie. Yáá Ínyííllá hé máá níínní ye ogká mán, ˈJaa chia tákáma ye og. Héétí hé máá níínní ˈJaachú ogká mán, yáá mú Inylééllá ubaa gál yú wawarat-, yú ˈJaachú aargisuoká tákáma nyí og, Yíésu hí yie.
42010023	Aalé Yíésu lalille bala ˈdú nie, ˈdéé hótal gaal íín tákámle geey, kieye, Gál hé itín hí argiyyééllá argoká ebá Waag hí ˈdú ˈjiiy!
42010024	Yú hí geeye, gál héle Waag hí ˈdeem ka shigiche-, burnayká ubaa gál kaansúo-, burnayká hé itín hí argiyyééllá aargireká he fede, tá hé ma árginy. Gál kinaallá hé itín hí maallééllá úba mamaleká he fede, tá hé ma mááliny, Yíésu hí gáál yie.
42010025	Waaséél máá súm hemuumurit Waag hí Móshe ka shiicheká óg mare le gaa kie, Yíésu ˈdéé a kí dhaay, kieye, Máá gáál he oonisúóllo, háte yú ˈdeeme, tá yú luolmit biiyoká aargira? yie.
42010026	Aalé Yíésu mú geey, kieye, Warˈgat Waaˈgiet meete gaalí gaa veere? Meete gaa tuoyche? yie.
42010027	Máá giriká kieye, Warˈgát kieye, Máá Gud̶o Waag kuaká geerkú lulle ki géélneb, hodhinkú lulle ki géélneb, fargogintkú lulle ki géélneb, ubaa tawunykú lulle ki géélneb. Héétí máá olkú hát kúún dhúrkú hol gielallá úba géélnebo, he chie, yie.
42010028	Yíésu mú geey, kieye, Taglé hote. Aalé hat kinaallá ˈdé, luolmit biiyoká ha aargiˈda, mú yie.
42010029	Tá máá giriká ˈdaa giri ˈduuwle gálaat aargisuoká fedoká, Yíésu heete, kieye, Máá olchú mááya? yie.
42010030	Aalé Yíésu mú hát hibietká geey, kieye, Mú tikiˈd Yerúsalem gaa kie, Yeríko mé nannie. Mu ˈgíéríchlé gaa igireká mú gál buraa léká hí fame, hí tune, hí shokodich gaa uune. Gaal mú kúfach a bala gaa hay.
42010031	Aalé máá suoryo-, Waaˈgiet mare ˈgíérích kinaal nadhe, mú ˈdu gáá suoy. Mú argeká d̶o a tame, ali gaa sedhe.
42010032	Hát tikiˈdéél máá Levi mare úba ál kinaal ká nadhe, mú argeká d̶o a tame, ali gaa sedhe.
42010033	Aalé máá Samaria mare sienylé gaa igireká, máá giri ali iifeká ˈdu gáá suoy. Mu mú argeká mú geer hí ˈdú gudhdhe.
42010034	Mú ˈdú sedhe, mú lilo salab ubaa bersh ˈdúúká ˈdú fafie, lilo af d̶afaraam gaa hidhe. Aalé óllé he ˈgieká mú ˈdú id̶ie, mú ˈbíl dheeˈgo mare eey, mú ˈbíl gaa kaay, mú hol af saanie, mú hol af rafe.
42010035	Burroká máá ˈbíl léká bíre shíí naam ki gusse, mú geey, kieye, Máállá wâsh, bírééllá beeyyeka, hé éíy mú ki waychoká yú hol ká nadheka, ewle ha yú ko kí higidha, mú yie.
42010036	Aalé híb el hí ˈgidheká Yíésu mú heete, Máá gál buraa léká hí tunééllá tá gál sed̶ééllá mááya mú máá ollé? yie.
42010037	Máá giriká kieye, Máá mú ˈdú ˈjieká mú máá olle hé kinaallá, yie. Aalé Yíésu mú geey, kieye, Kúún sí, hát kinaallá úba ˈdeeˈdémo, mú yie.
42010038	Yíésu ubaa lalille sienylé gaa igireká, gaal é mé tikiˈd ki fame. Ál kinaal min gaalí Márta yegie mare gáál mé gud̶áan chie.
42010039	Márta nyaarlé mare María gaalí yeedhe. María Yíésu ˈgas met gaa yíéd̶iyye, mú he onisinyle nee koyye.
42010040	Márta hújích gud̶o giri nanniyyeká ˈdaalle ˈdugaka innum gaa tiiyye. Aalé Márta Yíésu ˈdú siete, kieye, Máá Gud̶o, nyaarchú hát ye hayche-, yú tákámchú gólol tág nannúól, hé ko geer ma gaa ˈdeeneny? Mú géesh, muí ká kie, muí ye hujich kí chirat, chie.
42010041	Aalé Máá Gud̶oká mú ˈdéé hol ˈdú nie, kieye, Márta, Márta, kúún hé burnay tág nanniyyóóllá ko ˈgorosie, ko geer gaa ˈdeew.
42010042	He tikiˈd tákáma ˈdúwa. Hé ˈdúwa kinaallá in María hí he toom gaa eete. Hé kinaallá gaalí mú gaa egeetká hé Waag hí iiy ma chegen, Yíésu hí Márta yie.
42011001	Kulich tikiˈd Yíésu ali mé tikiˈd Waag gaa vivite. Mú Waag visan hí gaa d̶uyyeká mú lalille mú tikiˈd mú heete, kieye, Máá Gud̶o, hát Yuána hí lalille Waag visan onisieká kúún úba hát nyí Waag vivisatoká nyí ka onísish, yie.
42011002	Aalé Yíésu gáál geey, kieye, Hí Waag vivisatoká hatallá yiegedhíe: Baabá Waag, meenykú gaalí meeyo, guchkú hí lésallá ká chimet.
42011003	ˈGuom kínyaa nyí nyuoˈdoká bar lulle nyí ka shíígish.
42011004	Hé nyí ˈdeed̶eneycheká ˈdaalleka nyí ˈdú ˈjé, hát giri nyiin gál nyí he ki ˈdeed̶eneyká lulle nyí ˈdú ˈjeˈjeennééllá. Hé ˈded̶ew-, maralle nyí ˈgayyaká nyí af gaa táátaʼ.
42011005	Aalé Waag visan d̶uyyeká Yíésu kieye, Itín kálmaréél mú tikiˈd sheelech ˈguo-, chúúre hurtákaká shééléchlé kinaal ˈdú sedhe-, mú kiisie-, kieye, Sheelech, ebá in eiy ˈdéesh, ye ˈguom hé níínni mare ká.
42011006	Máá ye béel ˈgierich gaa igire mare ye kí ˈjie. Yáá hé ˈguo-, mú shiguoká mán, yie-,
42011007	tá máá ˈbíl léká kieye, Yaash, ha ye hawul ˈgíen, yáá ˈbíl af gaa koy. Yú ubaa umchú nyáá nyí rayye. Yáá ma ká keeminy, ko ˈguom ma ká shiginy, muí yieka, hé kinaallá háteeye?
42011008	Yú hí geeye, har úba mu shééléchkú káta-, ko gaa d̶iidhe-, kor kuun íín hí gáá ˈdiiyyeka, mu les hai gaa keeme, hé kua feˈdoká hai ko shigia.
42011009	Aalé yú hí geeye, Waag he roogonóo, Waag he haí shigicha. Waag ˈdú kiritíe, it Waag he ma gaa ˈdaabiny. ˈBíl af ˈdóo, Waag ˈbíl af haí kí fuuˈda.
42011010	Máá Waag he ruogonoká he hai aargira. Máá Waag ˈdú ˈdootká hé Waag he ma gaa ˈdaabiny. Máá ˈbíl af ˈduoká, Waag ˈbíl af haí ki fuuˈda.
42011011	It idhaamallá mááya veelle hí beech yieteka, véel chár shigia?
42011012	Muuninyka, veel hí ˈgongˈgó yieteka, véel géény shigia?
42011013	Har káána úba hí gál ˈded̶ewká kátaka, umkícho hé ˈdabaan hí shigichoká it óg. Tá ˈJaa kíchia úr ijoká íín gál hí Hím Naasan Waaˈgiet ruogonoká hé gál kinaallá Hím Naasan Waaˈgiet súm ma shiginy? Yíésu hí gáál yie.
42011014	Aalé Yíésu kulich tikiˈd máá aryáán hí af riiyye mare aryáán yé gaa ˈdeey. Aryaan kinaal mú yé gaa ˈdiiyyeká máá giriká d̶o ˈdéé huogodhe. Nyésébích gud̶o hol ˈdu gáá yimieká he a ˈdabe.
42011015	Gál ál kinaal gaa ijeká ˈdáá tikiˈd kieye, Mu fargogint Belsebul giri aryáán kánsích léká in aryáán yiem ki ˈded̶ia, gaalí yie.
42011016	Gáál ˈdáá tikiˈd mú he af kí dhaay, gaal hé af ˈdaˈdabo-, mu hí fargogint urietká ki ekemeyoká mú heete.
42011017	Yíésu ˈdaa giri gáál tawunyle ógká, gáál geey, kieye, Les gálle hol af ká d̶iidhe-, hol tuutuneka, lés kinaallá d̶o eiy hai ˈgiiˈgisate. Héétí ˈbíl geer tikiˈde-, hol ki ˈdalaateká hol tuutunneka, d̶o eiyyo hol gaa galle.
42011018	Hát tikiˈdéél Sátan gállé kaansúo-, hí el gaa ˈgieká úba hol af ká d̶iidheka, guch Satan hé tág taal? ˈDaa giri itín hí kieye, Mu fargogint Belsebullo aryáán yiem ki ˈded̶ia, hí ye chieká, in yú hééllá ki hogodho.
42011019	Har fargogint Belsebul yú aryáán yiem ki ˈded̶uoka, gálkícho íín fargogint mááya he aryáán yiem ki ˈded̶ia? Aaléka, gaal ííni kinaallá ˈdeenykícho hát he hódhoká hai hogodho.
42011020	Aaléka onnóo, har fargogint Waaˈgiet yú aryáán yiem ki ˈded̶uoka, Guch Waaˈgiet hé hí kí hille.
42011021	Máá fargogo-, ˈgulo ˈguoká ényle ˈdeˈdeenka, máá kinaallá aanyle naanná he iifa.
42011022	Tá máá mú far ˈdú gogoká ká rue-, mú ká adhdheka, ˈgulo muí ki ˈduwanayká ubaa aany d̶o mú hai gaa uune. Aany kinaal d̶o gálaat hai bararsie.
42011023	Máá ye ma ˈdú iifinyká hé mááchú muuniny, mé illó ye gaa yaalla. Héétí máá ye ˈdína ma kí ˈdeˈdeminy-, ye walachú ma ˈdu gáá egenyká, he máá walachú baad̶isuoká.
42011024	Aryáán gaalí máádhat yé gaa ˈdeeyka, ál ˈbakateká he gaa seseenne, ál héf ki ˈgiˈgisatká he hol gaa ˈgeˈgete. Ál he héf ki ˈgiˈgisatká ma arginyka, d̶o tákámle hollo hol geeyche, Yú ál chia gáá kieká hol ˈdú naadha, hai chie.
42011025	Hol ká naateka, ˈbíl giriká gaalí gaa heet, gaalí gaa séey!
42011026	Hai siete, aryaan éíy taaka tiiya-, súm ˈdeew-, hí a mé ˈdaatíká hai ká eete, hai ká chimie, ˈbíl giriká hai hille, hai gaa yíéd̶iyye. Aaléka máá aryaannéél hí hilleká yaalmitle d̶o súm hai ˈdeenete, yaalmit giri erká a mé hai ˈgisate, Yíésu hí gáál yie.
42011027	Aalé Yíésu hátle ˈdeeny kinaal af ká ˈgaa, min nyésébích kinaal gaa id̶e mare af úr ki eeyye, kieye, Min kuun hí hííl gaa id̶e-, kuun hí ot ˈdoˈdosoteká hé Waag hí buanne, chie.
42011028	Aalé Yíésu kieye, Máá ˈdeeny Waaˈgiet maalo-, tá ˈdéé el gaa veeroká, máá kinaallá ííni súm Waag hí buanne, yie.
42011029	Aalé nyesebich súm ilshandheká Yíésu gáál geey, kieye, Gál barallóóllá he gál hé gaa nyakarichká geer ki sisidho-, hé af ˈdaˈdaboká aargiroká fedoká. Tá gáál hé máá níínní hí hé kinaallá aargisuoká mán. Hé gaal hí aargiroká tikiˈd tákáma. Hé kinaallá héllé ki égká he yaalmit máá Waag hí ˈdeem ka shigiche-, Yónnas léká.
42011030	Hát Yónnas hí gál Ninevi ki yieká, Iny Máádhat úba hí gál barallóóllá hát kinaal ki yeedhe.
42011031	Min kansim ˈdaa urru ˈgayyoká kúlích Waag gálaat ˈdéé ki id̶imichoká úba les hai gaa keenne, gál barallóóllá úba hai ˈded̶ensete, ˈdaa giri íín héle les d̶úúríchlé fágká gáá kiiyye-, Sólomon ˈdaalimle nee kokoyyeká. Tá onnóo, állá hé máá Sólomon súm ˈdú ˈdúwaká hí yaal.
42011032	Kúlích Waag hí gálaat ˈdéé ki id̶imichoká gál Ninevi ubaa gál barallóóllá Waag met hai ki ˈdeeme, tá gál Ninevi gál barallóóllá súmmo ˈded̶ente, ˈdaa giri gaal íín af giri Yónnas hí ki ˈdiiyimeká Waag makan fameká. Tá onnóo, állá hé máá Yónnas súm ˈdú ˈdúwaká hí yaal, Yíésu hí gáál yie.
42011033	Aalé Yíésu ged̶i kieye, Hé máá níínní nyátáá ˈjiet gaa id̶ieka, nyátáá noon sug gaa kakawká mán, héétí ubaa nyátáá ˈdaat af bubuoká mán. Nyátáá ˈdigacho gaalí ki red̶ia, in nyátáá ˈbíl gaa eedhesicha, gál ˈbíl ka hiloká ˈbíl geer gaa arga.
42011034	Inkú he gónkú nyátáállé. Inkú ˈdabíntaka, gónkú lulle édhumo he ˈgayya. Inkú ˈded̶íntaka, af kinaalka gónkú lulle gaa ong'oˈde.
42011035	Édhúm ko gon gaa ijoká, ebá tág dháash, hai bííy gaa ong'oˈdeká onnôny.
42011036	Har gónkú lulle edhum hí gaa ijo-, ál gaa ong'oˈdeká manítaka, gónkú lulle hai gaa eedheyye, hát nyátáá ko gaa verenno-, ko édhum shigichoká, Yíésu hí yie.
42011037	Yíésu ˈdeenyéél huogodheká, máá Farisaay mare hí ká vie, giri mú hol egeet-, mú ˈbílle gaa golmosotká. Aalé mu ˈbíl máá Farisaay kinaal hile, gaalí gólol kí eey.
42011038	Yíésu hátlé er gil ma ˈjían-, gololteká, máá giri Farisaayká yaalmit kinaal af ˈdabe.
42011039	Aalé Máá Gud̶o Yíésu máá giri Farisaayká geey, kieye, It Farisaayallá, itín makal ubaa ˈdaate hí ˈdug gáá ˈjiˈjiyya, tá gerkícho he hol ki fedít ubaa tawuny ˈded̶ewká hí koch.
42011040	It d̶éesal! Máá gon ˈdug tág nieká, úba gon geeréétí tág nie, muunîny?
42011041	Aaléka, hé illam ger gaa ijoká gál he maamanká shía. Bá dhaayyíe, hát kinaallá in hát it gon ˈdug ubaa ger gaa ˈjiate.
42011042	It Farisaayallo, onnóo! He lullé nigini hí aargiˈdoká, hát káána ˈguor met bir hí ˈguom fafaatoká tomon taat hí argiyyeka, taat Waago hí hol ˈdú nanniyya. Hé kinaallá hé midhab. Tá háteka, itín hí ˈdúúw ubaa gielmit Waaˈgiet gíl sug ki haychéel? Hééllá onnônyka ití gíl sug ma ki haad̶îny. Hé shiicho nigini kinaallá ubaa hééllá onnônyka hollo hí hol ˈdú chiirate.
42011043	It Farisaayallo, onnóo! Itín it tág ény ˈdiiyiminyká karmlé biiy met ˈgieká ˈdú yíéd̶ianká feˈde. Héétí alb himiká hí gaa seseenne-, gálaat hí naa yegetká tág it úba feˈde.
42011044	Itín he ebá hí ki ˈdéen! Itín hát uushim, gaal hí muog-, gaal hí ˈdug gaa seseenká hí ká ˈgiiyya, Yíésu hí gáál yie.
42011045	Máá nyataliet mare Yíésu geey, kieye, Máá gáál he oonisúóllo, kúún hatallá chíéllá, nyííni úba nyí hokort gáá naate, yie.
42011046	Aalé Yíésu kieye, It nyatalaamká hééllá úba onnóo! It gálaat ilsh hélle gaalí ma urinyká ki chies. Itín úba it aadh tikiˈd ilsh kinaallá hí gáál ma ˈdú chichiran.
42011047	Itín he ebá hí ki ˈdéen! It gál Waag hí ˈdeem ka shigiche-, giri eshim eshim kícho hí yieská uushim ki ˈdiˈdita.
42011048	Aalé it hé eshim eshimkícho hí eekemey kinaal iiy chie, hol af gáá maalle. Hééllá he ˈdaa giri eshim eshimkícho gál Waag hí ˈdeem ka shigicheká yies-, tá gál kinaal uushimle itín hí ˈdiˈditaká.
42011049	Aaléka ˈdaalim Waaˈgiet héle hatallá he chie, kieye, Yú gál ˈdeenychú ka shiguoká ubaa gál alb fimiká gálaat alb ha ˈdú fafaa. Gál yú alb fafuo kinaal ˈdáá tikiˈd ha gaalí yeese, ˈdáá tikiˈd ha gaalí maanyjasia, he chie.
42011050	Ameeny Waag les ká kuonneká gál burnay-, Waag hí ˈdeem ka shigicheká gaalí yies. Gál kinaallá fasamle nyuogimle gál barallóóllá Waag luut haí ki red̶icha.
42011051	Yú hí geeye, ameeny fás Abel hí gaa okoˈde-, tá ˈjíig bár giri fás Sakaria hí gaa okoˈde-, máálle gaalí kúb Waaˈgiet suoryoká ubaa ˈbíl saas mánká toom ki yieská d̶igká, fasam gal kinaalloká nyuogimle lulle gál barallóóllá Waag luut haí ki red̶icha.
42011052	It nyatalaamallá, he ebá hí ki ˈdéen! Itín it kár gaalí ˈdaalím ki aargiroká af gaa koyye. Itín it kár ˈdaalimo kinaallá ma híliny, it gál kar higiloká úba ká moyche, Yíésu hí gáál yie.
42011053	Yíésu ál kinaal gaa kieká gál Farisaayká ubaa gál nyatalaamká mú ˈdéé ˈdú moy, mú hé burnayká hát d̶id̶amoká heegete,
42011054	mú radhdhe, giri hé mú ki ˈgiiliˈgawká mú af yé gáá ˈded̶isatká.
42012001	Kúlích kinaal gál shíí burnay mare hol ˈdu gáá yiimie-, úba hol kar ririmeká, Yíésu erkob lalille geey, kieye, Gál Farisaay maatle hol raaradhíe. Haí hát gaal íín hí hol gál ˈduuˈdúwaká hol hod̶úóllá hí hol hôny.
42012002	Hé níínní gaalí kakaw-, Waag hí yé ma ká ˈded̶inyká mán. ˈDeeny gaalí les d̶ireká yé hai ká ˈdeeme.
42012003	Hé hí chúúre hol geeycheká bííy kulichká gálaat haí gaa maala. Hé hí é ger hol nee ki shaakaˈdeká é met ˈdug af ˈdérká ha gaalí ki ˈdiyime.
42012004	Sheelchú, yú hí geeye, haí gál gónkícho yeges-, hé éíy ˈdaati ekemeyo-, mánká kikían.
42012005	Máá tuuˈdle hí kiatoká ha yú hí ká ged̶ia: Máá kinaallá he Máá fargogínt ˈguo-, gáál yieska, gáál ˈjiet biiyoká ki lalaanká. Hééllá taglé yú hí ged̶ia, mú kiikiadhíe!
42012006	Húrum chen hé gaalí saantím naam ma shugunîny? Waag íín hé húrmáách níínní hí in ká baad̶awká mán, muunîny?
42012007	Metkícho dhúrlé hí gaa ˈgieká túóyle lulle hé Waag hí óg. Sierm hayyíe, itín it húrúm burnayká súm ˈdú ˈdúwa.
42012008	Yú hí geeye, Máá gálaat metle yú ye mááchú gaa yeetká, máá kinaallá yáá Iny Máádhátallá Waag gállé ˈgasso-, urruká metle úba mááchú ha yú gaa yeedhe.
42012009	Máá ye gálaat metle gaa d̶iidhoká, máá kinaallá úba Waag gállé ˈgasso-, urruká metle ha yú gaa d̶iidhma.
42012010	Máá Iny Máádhat ˈdeeny ˈdeewká ki hodhoká, máá kinaallá héllé ˈdeeney kinaal Waag haí haad̶icha. Tá máá Hím Naasan Waaˈgiet chaaroká hé Waag hí ma haad̶iny, Waag ˈdéé haí ki id̶imicha.
42012011	Gaal hí ény ˈdiiyiminyká eey-, hí gál kaansúoká ubaa gál arráká met gaa kokuoka, hé hí hogotoká ubaa ˈdeeny hí gáál hol ˈdú nanniyyaká haí neesîny.
42012012	Aadh ˈgas kinaallá tuuˈdle Hím Naasan Waaˈgiet hé hí hogotoká af haí ká fafiyya, Yíésu hí lalille yie.
42012013	Nyésébích kinaal mú tikiˈd Yíésu geey, kieye, Máá gáál he oonisúóllo, nyárchú géesh, aˈjibaat ˈjaakínyo hí nyí ˈdu gáá hayká, hí ye héchú gáá shuo, yie.
42012014	Yíésu mú ˈdéé hol ˈdú nie, kieye, Musó, mááya ye máá arra hoy, hí hékícho eiy kí nannaa? mú yie.
42012015	Aalé Yíésu gáál geey, kieye, Hol ˈdeeˈdemíe, hol gajált ka ridhdhíe. Máádhat sídhle hé aanylé burnay muí ˈguoká ma gaa id̶iny, Yíésu hí gáál yie.
42012016	Aalé mu hibéél gáál geey, mu kieye, Máá kamúrut mare ˈguom fie, ˈguom hí súm hite.
42012017	Máá kamúrut kinaal geer ki tawue, kieye, Yáá ˈguomchú ál fuo mánnal, háte ˈdeeme? yie.
42012018	Aalé mu kieye, Hatallá yú ˈdeeme, bushchú ha yú fufura, bush éíy taaka bushééllá ˈdú gugud̶oká ha yú ˈgieˈgia, bush ˈguomchú ubaa shokodaamchú lulle ha yú fafaa.
42012019	Hé kinaal yú tág koyka, yú hatallá hol yeedhe, Yáá ˈguom warram ilishká gaa kokuoká ˈdés kodhdhe. Aalé héf ˈgita, héchú koo, he ˈjia, geyyee, hollo hol yeedhe, muí yie.
42012020	Aalé Waag máá kinaal geeyche, kieye, Kó d̶eechal! Kúún chúúrééllá sídhkú ha yú egedhdhe. Tá hé hol tág ki koyyéél mááya hí higila? Waag hí mú chie, Yíésu hí gáál yie.
42012021	Aalé Yíésu hibéél beeteká kieye, Máá hol kaamurasuo-, kor íín kamur Waaˈgiet mánká, máá kinaallá hát máá hí hibééllá gaa maalleká, yie.
42012022	Aalé Yíésu lalille geey, kieye, Hé kinaallá ˈdugaka in yú hí ged̶ia, ˈGuom hí kokonyo-, hí sidh met gaa kokoyyoká gerle haí gaa ˈdeenêny. Đafaraam hí higisataká úba haí neesîny.
42012023	Máádhat sídhle hé hé geere tákámle af ma ki id̶iny. Máádhat gónle úba hé d̶afaraam tákámle af ma ki id̶iny.
42012024	Ebá yaalmit haara dhaayyíe. Hé ˈguom níínní he fafiyyo-, mumurat-, tá bush fafaatká mán. Waago hí wawaycha. Itín it tág súm kimír ˈdú ˈdúwa.
42012025	Itín mááya sídhle ˈdú neeyka, sídhle á níínni mare úba mé ˈdeerneye?
42012026	Har hé ninni hatallóóllá úba hí ma urinyka, háteeye héétí lulle hí nenesia?
42012027	Ebá ísh lesiet kállányle dhaayyíe. Iish hé hujich ma nanniny, ubaa hé kírre ma susuny. Tá yú hí geeye, Sólomon giri kánsích ˈdúwaká onnoyká d̶afaraamlé fafadhdheká hé bís ˈdabaan-, iish kállányle hí ˈgúóllá mannay.
42012028	It Waag iiy yeen hí ninníil! Waag har ísh halúg kúlíchal les gáá ˈdeˈdeen-, aadh ˈdaatika gaalí ˈjiet gaa verenóól in hatal buukaycha, mu bukam hatallo-, bís kallany a mé ˈdaatíká hé úba hí ma ki buukany?
42012029	Héétí hé hí kokonyoká ubaa hé hí igiannoká haí ˈgar aayáˈginy, ubaa haí ger mare ˈgíiny.
42012030	Kidh met lullé les gaa ijóóllá in hééllá lulle ˈgar aayaˈga. Tá ˈJaa kíchia Waag íín hééllá hát hí feˈdoká hé óg.
42012031	Waag Guchle hol gaa ˈgeˈgedhée, aalé hééllá lulle úba Waag haí shigicha.
42012032	Wala iraam mánnallo, haí biiy gaa kikían! ˈJaakícho hí Guch Waaˈgiet shiguoká hé tág fedo.
42012033	Hé kíchia hí ˈgayyaká birm hidhdhíe, birm gál he maamanká eiy gisáa. Shomodhaam kamur Waaˈgiet ma ˈgiˈginká dhaadhíe. Kamurkícho hí kamur biiyo urati-, ma bebeenyká cheet. Úratíá hé máá buraa léká ál hí ˈdú naatká mán. Kamur Waaˈgiet urati kinaallá hé guur níínní hí ˈded̶eneychoká mán.
42012034	Ál kamurkícho hí gaa id̶oká, in tawunykícho hí gaa id̶a, Yíésu hí gáál yie.
42012035	Aalé Yíésu ged̶i lalille geey, kieye, Đafaraamkícho hát ˈdabaanká hitíe, edhekícho taalle hí booloon.
42012036	Hát gál géde-, máállé gud̶o herginy álle sedheká met egesoká yiedhíe, giri mu karaf kí ˈdie-, gáál vieka, a tikiˈdeká mú d̶o gaalí karaf ki fuuroká.
42012037	Gál gédeká máállé gud̶oká hol ká nadheka, íín in bano-, karaf gaa ˈgieka, ger haí gaa meedhe. Hé ˈdúwaká yú hí geeye, máá gud̶o kinaallá d̶afaraam gede hí ˈguoká hai higita, gáál kara ˈguomietká álle hai id̶imia, gáál hai golmia.
42012038	Máá gud̶oká hát káána chúúre hurtákaká yíekaʼ, héétí bár kí ˈjieka, mu gaal hátlé hújíchle gaa ˈgieká af kí ˈdieka, gál géde kinaallá d̶o ger haí gaa meedhe.
42012039	Tá máá ˈbíl léká kúlích máá buraalléká hí gáá yiimetká onnônyka, mu hát máá buraa léká ˈbíl ma kí haad̶iny-, mu ˈbíl el ma fufuriny-, ˈbíl ma gaa buruminyká it óg.
42012040	Hát tikiˈdéél itín úba tág ˈdée! Iny Máádhat aadh ˈgás giri itín hí ki muogká hai gáá ˈjeeme, Yíésu hí lalille yie.
42012041	Bétiro Yíésu yiete, kieye, Máá Gud̶o, hibéél nyííni nyí ká ged̶ichaa, ebá gálaat lullé ged̶icha? yie.
42012042	Aalé Máá Gud̶o Yíésu kieye, Gédéch ˈdúwa-, ˈdaallé-, hújíchle hát ˈdabaanká nannuoká he gédéch máre? Gédéch kinaallá he gédéch máállé gud̶oká hí gede éíy taaka met gaa koyka, géde ˈguom aled̶ud̶ugul urgúa gaalí gaa shiguoká gaa shiguoká
42012043	Tá gédéch kinaal máállé gud̶oká hí af kí ˈdie-, hújíchle tág gaa yaalka, ebá geer hí súm gaa meedhe!
42012044	Yú hí hé ˈdúwaká geeye, máá gud̶o kinaallá héllé lulle ˈguoká gédéchlé kinaallá mé hai ki kokoo.
42012045	Tá gédéch muí gede éíy taaka met gaa koyká har he ˈdeenítaka, hát he taawuoká kieye, Máá chia gud̶oká hé ál ˈjob ma gáá ˈjeeminyo, he yeedhe, d̶o gállé gede yaabká ubaa gede ˈdietká he mé ki yaalká hai tuutune, gál bersham hí fafaanká hollo hol ˈdoy, gáál ˈgarro he hol koey, gáál bersham ˈgarro hol iigime.
42012046	Tá gédéch kinaallá aadh ˈgas ubaa kúlích he muogká máállé gud̶oká haí gáá ˈjeeme. Mú máállé gud̶o kinaallá mú hát ˈded̶ewká he hai ki ekemeye, mú ál gálle ˈdeem el ma gaa igirinyká hai ki laama.
42012047	Gédéch kinaal hát máállé gud̶oká hí fedeká óg-, kor ˈgíéríchle kinaal ma náan-, tág ma kônyká, máá kinaallá súmo gaalí tuuna.
42012048	Gédéch máállé gud̶oká hátlé fedeká muog-, tá hé ˈdeew-, gaalí gaa tuunoká ekeyka, máá kinaallá taalle ha gaalí hagashia. Máá gaalí hé gud̶oká gíl fieká, hé gud̶oká gaalí gaa fede. Máá gaalí hé gud̶oká mé ki koyká, hé kinaallá hát ˈdabaanká tág ki yaalitlé gaalí gaa fede, Yíésu hí yie.
42012049	Aalé Yíésu ged̶i kieye, Yú ka yimíéllá ˈjiete les ká sidhe, ˈjiet onnônyka kis ma bolónyol hemme.
42012050	Yú yáá manyjasiny gaa nannaatká ˈguo. Manyjasiny kinaallá ˈdaab yú yé ma gaa ˈdíinyká geerle hé ye gaa ˈdeew!
42012051	Tawunykíchoka, yú ka yimíéllá, naanná les ká sidhe? Yú hí geeye, yáá naanná les ma ka sîn. Yú hol eiy gaa ˈgiiˈgidhinyo les ká sidhe.
42012052	Káána ke gaa ijo-, ˈjíig biiy met ki suoyééllá gál chen hol ki ˈdalidheká eiy hollo hol gaa ˈgiˈgita. Gáál sed̶ gáál naam af hai ká d̶iidhma. Gáál naam gáál sed̶ af hai ká d̶iidhma.
42012053	Íny ˈjaalle af haí ká d̶iidhma. Iny ˈjaalle af hai ká d̶iidhma. Ini ˈjielle af haí ká d̶iidhanna. Ini ˈjielle af hai ká d̶iidhanna. Min suogle af haí ká d̶iidhanna. Min suogle af hai ká d̶iidhanna, Yíésu hí yie.
42012054	Yíésu ged̶i nyesebich geey, kieye, Nyáˈdow ˈdaa aadho yé gáá ˈdiiyye-, hí argiyyeka, ir hai ká tuuna, hí cheedhe. Ir d̶o hai ká tune.
42012055	Héétí waanich he ˈdaa urru gáá ˈdoy-, hí argiyyeka, biiy hai gaa kaaˈda, hí cheedhe. Biiy d̶o hai gaa kaˈde.
42012056	It hol ˈdug gáá sasalláal! It yaalmit lesietká ubaa yaalmit urruká hélle ógal, háteeye hí yaalmit barallóól hélle ma kiimisan?
42012057	Háteka itín dhúrkícho hé midhabká ubaa hé ˈded̶ewká hí hol eiy ma gaa nanninyal?
42012058	Máádhat ko máá arra ˈdú egewka, hí síé gaa igiˈdaká, hol gár ˈdú naʼ, mu hai ko máá arra ˈdú éeny, máá arra hai ko máá yuoy mé ki yaalká gíl gaa káany, máá kinaal ko ˈbíl hiiginká gaa káany.
42012059	Yú ko geeye, kó ˈbíl hiigin kinaallá yé ma gáá ˈdeeminy, ˈdaab bíre gaalí ko ki mureká lulle les ma fíiny-, bíre tikiˈd úba hí ma gaa lalanyká, Yíésu hí yie.
42013001	Aalé af kinaal gál ál kinaal gaa ije mare fayam gál Galilaaya-, gálle giri suor ˈgaˈgale-, Bilááto hí yies-, fásle ubaa fás aanyle suor ˈgaˈgale kinaal hol fameká Yíésu geey.
42013002	Yíésu gáál ˈdéé hol ˈdú nie, kieye, Itín tawunykíchoka, gál Galilaaya manyjayal ííni súm gál Galilaayáátíá lúl ad̶aabano ˈdú ˈgáa?
42013003	Yú hí geeye, hé hát kinaallá muuniny. Itín hí hé kíchia ˈded̶ewká ma hany-, hí Waag makan ma faminyka, úba lulkícho haí maanyjayya.
42013004	Tá itín úba tawunykíchoka, gál tomon a síet ˈbíl ˈdér naˈbual Siloom láá yielká hí ˈdú ˈdoy-, hí yieská ííni súm gál Yerúsalem gaa ijeká lúl ad̶aabano ˈdú ˈgaa?
42013005	Yú hí geeye, hé hát kinaallá muuniny. Itín hí hé kíchia ˈded̶ewká ma hany-, hí Waag makan ma faminyka, úba lulkícho haí maanyjayya, muí gáál yie.
42013006	Aalé mu gáál hibéél geey, kieye, Mú tikiˈd lésle kinnach gaa fie. Aalé kulich tikiˈd mu sedhe, kerka kinnacho he ká babadhdhe. Mu kinnach af kí ˈdieká kinnach má hisiny.
42013007	Aalé mu máállé hí les ki ˈdeˈdemeká geey, kieye, Bá dháash, yú warram sed̶e gáá yiimie, kínnáchallá um gaa babadhdheká fede, kor yáá kinnach um níínní gaa argeká mán. Kinnach ali gaa mur, kinnach meete taalle hí lésal hurt gaa koy? muí máá les ˈdeˈdemeká yie.
42013008	Aalé máá lés kinaal ˈdeˈdemeká mú ˈdéé hol ˈdú nie, kieye, Máá gud̶o, kinnach wárallá úba gaa hash, kinnach yú ˈdinnam ˈgodho, yú dhigit ki sisidha.
42013009	Har he hisseka, af kinaalka hé midhab. Har he ma hisinyka, af kinaalka tá kí ali gaa muro, muí mú yie, Yíésu hí gáál yie.
42013010	Yíésu Kúlích Hef ˈGisanká ény ˈdiiyiminyká ˈbíl tikiˈd gálaat he gaa onisie.
42013011	Min aryáán hí ˈdeeneyche-, hí warram tomon a síet báásh ki chie mare hé úba ál kinaallá gaa id̶e. Min gaa kong'odnote, hé úba hát led̶ugul ˈdiiyyoká mán.
42013012	Aalé Yíésu min argeká min vie, min geey, kieye, Minnééllo, baash hí ko yé gaa ˈdie, yie.
42013013	Aalé mu min gil ˈdú fie, min giriká d̶o led̶ugul ˈdiiyye, Waag meeyche.
42013014	ˈDaa giri Yíésu hí Kúlích Hef ˈGisanká min gaa bisieká, in ˈbíl ˈdiiyiminy kinaal máállé hí mé ki yielká idhane, gál ál kinaal ijeká geey, kieye, Ram le gálaat hí hujich gaa nannaa. Rám le kinaallá gáá yiimedhíe, gaalí gaa biibisuo, tá hé Kúlích Hef ˈGisanká muuniny, gáál yie.
42013015	Aalé Yíésu mú geey, kieye, It ˈdeent gálaat argiyya-, ˈdeentkícho ma arginyal! Itín lulkícho it Kúlích Hef ˈGisanká ókícho ubaa olokícho af ma egêny? Hí bie ma shigîny?
42013016	Tá ini Abiraayam-, Sátan hí warram tomon a síet báásh ˈdú id̶ichíéllá hé máá hí Kúlích Hef ˈGisannallá gaa biisuoká mân? muí mú yie.
42013017	Mu ˈdeenyéél huogodheká gál hí mé il gaa ˈgieká kern hí ˈgidhe, kor gáláátatí lulle hé midhab fargogínt ˈgie-, muí eekemeyká argeká ger hí gaa meedhe.
42013018	Aalé Yíésu gáál yiete, kieye, Guch Waaˈgiet hé hát máre yaal? Tá meete kor yú hol ki ekemeye?
42013019	Guch Waaˈgiet hát heert ninniká. Heert kinaallá máádhat hí eedhdhe-, hí fie-, ká ˈdiiyye-, ˈgórle gud̶andheka, kimír d̶o haí ˈdú galle, é haí gaa ˈdisate, muí yie.
42013020	Aalé mu ged̶i kieye, Guch Waaˈgiet ged̶i meete yú hol ki ekemeye? yie.
42013021	Guch Waaˈgiet he hát maat ninni-, min hí eete-, ˈdúlo ong'olaam hí sed̶eká ki ˈdaaˈdiche-, ˈdúlo lulle karsicheká, Yíésu hí yie.
42013022	Yíésu ˈgíéríchlé gaa igire-, Yerúsalem sesemeká, ˈjien gaa naanadhe, gálaat he oonisie.
42013023	Mú tikiˈd mú yiete, kieye, Máá Gud̶o, gál bísach aargiroká in hé iraam mánkâ? yie. Aalé Yíésu gáál geey, kieye,
42013024	Laad̶amíe, káráf gaa chálká nadhíe! Yú hí geeye, gál burnayká kár kinaallá ki higiloká hé fedo, kor hé ma higiliny.
42013025	Máá ˈbíl léká les gaa kie-, ˈbíl af gaa koyka, itín baaˈd haí ki ˈgiisata, ˈbíl af haí tuunna, hí kieye, Máá Gud̶o, nyí ˈbíl af kí fur, haí cheedhe. Tá mu íín ˈdéé hollo hí hol ˈdú gáá nannaa, Yáá itín ubaa ál hí gáá chimieká muog, haí yeedhe.
42013026	Tá itín mú hatal haí cheedhe, Hé ke hol ˈgar gololte, ko hol he ˈgar ˈjie. Kó nyí úba ˈgierim ˈjienkínyo af he gaa oonisiche, haí mú cheedhe.
42013027	Kor mu íín haí ged̶ia, It ad̶aabano gaa seseennééllá ye gaa sedhíe! Yáá alb hí gáá chimieká muog, haí yeedhe.
42013028	Ál kinaal hí Abirááyam, Yísak, ubaa Yákob, tá gál Waag hí ˈdéé ka shigicheká lulle hí Guch Waaˈgiet gaa argiyyeka, itín hát gaalí baaˈd ki ˈgidhieká haí kiimisata, haí beenne, kach amet hollo hí hol gaa ˈginianna.
42013029	Gálaat biiy ˈdinnam lulle hai gáá yiimedhe, gólól Guch Waaˈgiet hai gaa yíéd̶ima, hai golmoto.
42013030	Bá dhaayyíe, gál biiy elloká ˈbaal alb gál biiy metoká hai ki maada. Gál biiy metoká ˈbaal alb gál biiy elloká hai ki maada, Yíésu hí gáál yie.
42013031	Aadh ˈgás tikiˈde kinaallá gál Farisaay ˈbaal hí Yíésu ˈdu gáá yimie, mú geey, kieye, Heróˈde ko yegeská he fede, állá gaa keʼ, ál eiy mé naʼ, mú yie.
42013032	Yíésu gáál ˈdéé hol ˈdú nie, kieye, Sedhíe, d̶érích kinaallá geeyyíe, Yú kúlíchallá ubaa beríka aryáán ubaa bashamo gálaat yiem gaa ˈded̶ia, burgalia in yú hújíchchú bed̶ita, mú yiedhíe, Yíésu hí gáál yie.
42013033	Har úba káána hát mákártaká kátaka, yú kúlíchallá ubaa beríka tá burgalia hé chiallá gaa seseme, ˈdaa giri gál Waag hí ˈdéé ka shigicheká máá níínní gaalí Yerúsalem ma ki yíésiny mánká.
42013034	It ˈjien Yerusalemallo! It gál Waag hí ˈdeem ka shigichoká cheges-, gál Waag hí ali ˈdu gáá fafiyyoká waar ki tutunnóol! Yú af burnayká hát lug umle kuol gim fafaatokáka itín hí hol ˈdú gáá shuguneká fede. Tá it hé kinaal ká d̶iite.
42013035	Bá dhaayyíe, Waag ˈbílkícho haí kí haad̶icha. Yú hí geeye, ití ged̶i ye ma aargiriny, ˈdaab giri bár hí ye ma árginy-, hí kieye, Máá meeny Máá Gud̶o Waag kí yimíéllá Waag hí ˈdú ˈguunuan, hí ma chéenká, Yíésu hí gáál yie.
42014001	Kúlích Hef ˈGisanká tikiˈd Yíésu ˈbíl máá gud̶o-, Farisaayká sedhe, giri ál kinaal gaa golmosotká. Aalé mu ˈbíllé he gaa ijeká gál ˈbíl kinaal gaa ijeká mú ˈdeey.
42014002	Máá gon hí iigitayye mare úba hé ˈbíl kinaallá gaa ije.
42014003	Aalé Yíésu gál nyatalaamká ubaa gál Farisaayká yiete, kieye, Nyátálkúnnoka, máádhat ke Kúlích Hef ˈGisanká gaa biisuoká taglê? Ebá, hé tagle muuniny? muí gáál yie.
42014004	Gaal hé ˈdeeny mú hol ˈdú nieká mán. In aalé Yíésu máá giri iigitayká chiˈde, mu d̶o fayandhe, mú sí yie.
42014005	Aalé mu gáál yiete, kieye, Itín mááya inyle yíekaʼ, yérle yíekaʼ, Kúlích Hef ˈGisanká ˈguoˈd ki ˈjieka, ˈguoˈd ma gáá egeny? yie.
42014006	Gaal úba ged̶i ˈdeeny mú hol ˈdú nannuoká ˈdabe.
42014007	Aalé Yíésu gál máá Farisaay hí kiereká hát karm biiy meto-, gál ˈduuˈdúwaká hí ˈdú yíéd̶ianká fedoká argeká, mu gáál hát hibietká geey, kieye,
42014008	Máádhat ko herginyle shienle kí kiereka, ha ál midhab-, gál ˈduuˈdúwaká hí yíéd̶ianká yíéd̶îny. Mu kálmaréélka úba hé máá ko ˈdú ˈdúwaká kiere.
42014009	Ál ˈdúwa kinaallá yíéd̶iyye-, mu ííni giri hí kiereká ká yimie-, kuun ál gál ˈduuˈdúwa-, hí yíéd̶ian kinaal id̶oka, kálmaréél hai ko ged̶ia, Állá gaa keʼ, ali máállá hí yíéd̶uo, hai ko yeedhe. Kúún d̶o kern hai ko ˈgidhe, ál éésh mán biiy ellóótíá ha yíéd̶iyye.
42014010	Gaal ko kiereka, sí, ál éésh mán-, biiy elloká yíéd̶ig. Máá ko kiereká ká yimieka, hí ko geeyo, Sheelech, biiy el kinaallá gáá keʼ, biiy metééllá kí maˈd, hí ko yeet. Hát kinaallá in gál lúl gaalí kiereká innumle gaa ˈduuwaya.
42014011	Máá hol máá ˈdúwaká ka dhaˈgasanká, Waag ˈdúúw haí rianna. Máá hol máá ˈdúwaká ma ka dhaˈgaminyká, Waag haí ˈduuwaycha, Yíésu hí gáál yie.
42014012	Aalé Yíésu máá hí kiereká geey, kieye, Gólól kulichká yíekaʼ, gólól chuureká yíekaʼ, tág niiyyeka, ha sheelkú, nyaaramkú, gálaatkú, tá ol kua kaamúreká kíériny. Gál kinaallá kieˈdeka, gaal úba aadh ˈdaatika hai ko keere, êw d̶o af yíe hol ki ˈdiiyye.
42014013	Gólol tág niiyyeka, gál he maamanká, gál ˈgas ˈded̶ewká, gál alb hí gáá okoˈdeká, héétí gál in maamanká úba kíer.
42014014	Hát kinaallá in Waag ko ˈdú ˈgunuanna, ˈdaa giri gálallá hé níínní ˈguo-, ko êw kí hidho-, mánká. Af giri Waag gállé hí iiy yie-, ˈdúwaká uushim yiem gáá ˈded̶ichoká hé midhab ekeyche kinaallá ewle hai ko kí higita, Yíésu hí mú yie.
42014015	Gál Yíésu hol ˈgar golmoteká mú tikiˈd ˈdeenyéél maaleká Yíésu geey, kieye, Máá Guch Waaˈgiet gólólle gololsotká ebá Waag hí ˈdú ˈjiiy! yie.
42014016	Aalé Yíésu mú hát hibietká ˈdéé hol ˈdú nie, kieye, Mú tikiˈd gólól gud̶oká he tág kokoy. Aalé mu gál ilishká kiere.
42014017	Gólol afléká mu gál he kiereká gédéchle ali ˈdú kaay. Gedech gál muí kiereká ˈgiedhe, kieye, Ka yimedhíe, golol lulle hé hol ˈdú d̶ue, gáál yie.
42014018	Aalé gál gaalí kiereká lulle héllé hí ki ˈgeeˈgerneyká máá giri gedechká geey. Máá erkobká mú geey, kieye, Yú lesso hidhdhe, káána lés chia kinaallá af kí ˈdeeme. Ha geer mare ˈgíiny, mú yie.
42014019	Mú tikiˈd kieye, Yú hiit tomonno hidhdhe, káána ha seeme, hiit kinaallá les gúsáchle aargira. Yáá ma ká yiimen. Ha geer mare ˈgíiny, mú yie.
42014020	Mú tikiˈd úba kieye, Yú káánallá eedhdhe, yáá ál kí yimetká man, mú yie.
42014021	Aalé máá giri gedechká hol nadhe, máállé gud̶oká fayaméél lúl shie. Aalé máá gud̶o kinaal hát idhoká gédéchle geey, kieye, Káána ˈjóballá keʼ, ˈgierim ubaa é totom gaa sí, gál he maamanká, gál ˈgas ˈded̶ewká, gál alb hí gáá okoˈdeká, héétí gál in maamanká úba ka éew, mú yie.
42014022	Aalé máá giri gedechká ged̶i hol nadheká, máállé gud̶oká geey, kieye, Máá gud̶o, hé ye geeycheká yáá mé d̶ig yie, kor ˈbil hátle kar ˈgaa, yie.
42014023	Máá giri gud̶oká ged̶i gédéchle geey, kieye, Sí, ˈjien yé gaa ˈdé, ˈgierim ubaa ˈgierim aˈdinam gaa seesémo, gálaat hol ˈdú gáá shúun, gálaat hí hol ˈdu gáá yimet, ˈbil hí koch yeet, mú yie.
42014024	Aaléka, yú hí geeye, ameeny gál yú kiere-, d̶iidheká hé máá níínní gólólchú gaa yíéd̶ianká mán, Yíésu hí gáál yie.
42014025	Nyésébích gud̶oká Yíésu hol eedhdhe. Aalé Yíésu nyesebich bala ˈdú nie, kieye,
42014026	Máádhat ye ˈdu gáá yimet-, kor íín ˈjaalle, ˈjielle, minle, umle, nyaaramlé yaabká ubaa ˈdietká, tá sídhle dhúrle biiy met kuo-, yú ye biiy el kí maduoká, máá kinaallá hé máá lalichú ma yegen.
42014027	Máá ˈgórlé d̶arám yaalká ma ká een-, ye el ma gáá veerinyká, hé máá lalichú ma yegen.
42014028	Itín mááya, ˈbíl ˈdérká ˈdiˈdisatká fedoka, er les ma yíéd̶iminy, ˈbíl shokodaamlé ki ˈdiˈdisoká ˈdaable ma tooson, shokodaam ˈdáb ˈbíl d̶uusuoká ma aargiriny?
42014029	Tá máá kinaallá shokodaam ˈdaable ma tooson, kor ˈbíl ˈdísáchle mé gáá kodhdhe-, tá ˈbíl ˈdisach hí ma d̶unyka, mú gál hí argoká haí eesheye,
42014030	Máállá kerka ˈbíllo he ˈdiˈdite, kor ˈbíl ˈdísach hí ká adhate, ha gaalí yeedhe.
42014031	Héétí máá kánsích máre máá éíy kansichká hol yegeska, er les ma yíéd̶iminy-, ma taawuny-, yuoylé shíí tomonká har kánsíchatí yuoylé shíí tomon naamáátí ká aad̶aatoka ma kiimisan?
42014032	Har mu oos ma urinyka, gálatí hátlé ma ka rûnyká, mu hé gáál ali ma fafîny? Gaal shimít ˈdeenyle hol ma ged̶îny?
42014033	Hát tikiˈde kinaallá, itín máádhat ˈdaachúka les ma yíéd̶iny-, hol ˈdéé mé ma gaa een-, héllé lulle ˈguoká ye ma ˈdú hanyka, hé máá lalichú ma yegen.
42014034	Shúgút hé midhab. Tá shúgút gaalí hé éíy taaka hol warase-, ˈjám ˈdabiyyeka háteeye midhab?
42014035	Shúgút kinaallá hé ˈdúúw mán, hé úba máá hí lesam ubaa laagam fafaatká mán, ha gaalí okodmia. Máá nee ˈguoká hí hééllá maalo, Yíésu hí gáál yie.
42015001	Gál gibíre gugusatká ubaa gállé éíy taaka gaalí gál ad̶aabano ˈguoká yegetká lulle hol ˈdú gáá yimie, Yíésu he af nee kokoy.
42015002	Aalé gál Farisaayká ubaa gál nyatalaamká yiirsam fadhdhe, kieye, Máállá gál ad̶aabano ˈguoká hol ˈdoy, hol ˈgar golmoto, yie.
42015003	Aalé Yíésu gáál hát hibietká geey, kieye,
42015004	Itín mááya, walallé kúˈd he ˈguoká walach tikiˈd hí gaa bad̶ayka, wala giri tomon saal a saalká guor ma ki haad̶iny? Ma seeminy? Wálách giri tikiˈde bad̶ayká hol ma gaa ˈgeˈgen? ˈJíig ma shugunan?
42015005	Máá kinaallá walach shuunneka, geer haí gaa meedhe, walach ˈgáár hai kí egedhdhe.
42015006	Mu é kí ˈjieka, mu sheelle ubaa olle hollo hol ˈdú veeme, gáál hai ged̶ia, kieye, Ka yimedhíe, kí hol ˈgar aaˈduan, yáá wálách chia bad̶ayká shuunne! hai gáál yeedhe.
42015007	Hát tikiˈdééllá yú hí geeye, mú tikiˈd héllé ˈded̶ewká hay-, Waag makan ˈjieká Waag gállé ˈgasso-, urruká súmo ger hí gaa meedhe. Gál tomon saal a saal hol gál saas mánká hol ka dhaˈgasanká hé Waag gállé ˈgasso-, urruká geer ma gaa memesiny, Yíésu hí gáál yie.
42015008	Yíésu gáál hibéél úba geey, kieye, Kálmaréél min bíre tomon ˈgayyo-, kor bíre tikiˈd hí gaa bad̶ayyeka, min hé ˈjiet ma úgúfîny? ˈBíl ma gaa hégên? Bíre hát ˈdabaanká ˈbíl ma gaa ˈgéˈgên? ˈJíig bíre ma shúgúnân?
42015009	Min kinaallá bíre shuunateka, sheelle ubaa olle hollo hol ˈdú gáá veenne, gáál hai ged̶icha, kieye, Ka yimedhíe, kí hol ˈgar aaˈduan, bíre chia ye gaa bad̶ayyeká yáá shuunne! hai gáál cheedhe.
42015010	Yú hí geeye, hát tikiˈdééllá máá hé ˈded̶ewká gaa seseenká héllé ˈded̶ewká hay-, Waag makan ˈjieka, in Waag gálle ˈgasso-, urruká ger hí gaa meedhe, Yíésu hí gáál yie.
42015011	Aalé Yíésu ged̶i gáál geey, kieye, Mú tikiˈd nyígéény hí naama.
42015012	Iny giri ninniká ˈjaalle geey, kieye, Baabá, aany ubaa he lullé kua aadh ˈdaatika aˈjibaatle yú léká yáálle ye kí naʼ, yie. Aalé gáál ˈjaalle gáál aany ubaa shokodaam eiy ki nie.
42015013	Guch gud̶o mán, máá giri ninniká shokodaamle shuunne, aanyle hol ˈdú tune, aany ˈdaanne, lés éíy fágká mé nie. Bííy kinaal shokodaamle ubaa aanyle ki aaˈdume.
42015014	Mu shokodaamle ubaa aanyle lulle beeteká, lés kinaal kuoˈd ˈdeewká hí gáá ˈdiiyye, mú mar hí yies.
42015015	Aalé mu máá les kinaallo mare hujich ˈdú ˈgeˈgedhe. Máá kinaal léslé golchom hí gaa ˈdeˈdedhenká mú ali ˈdú kaay, giri mu golchom iish ubaa ˈguor af ki mumuroká.
42015016	Mu ˈguor golchom hí kokoeyká kóonylé kokuoká táb ˈdodhdhe. Mú úba hé máá níínní hí hé geere shieká mán.
42015017	Mu biiy táb ˈdodhdhe, tawue, kieye, Gede ˈjaachú hí ˈguoká ˈdáb aake ki yaalla, heyime, ˈguom hí gáá nannaata, kor yú íín ál kuoˈd hí ye ki chegese!
42015018	Yú ha keeme, bííy ˈjaa chia mé nannaa, mú ha ged̶ia, Baabá, yáá Waag ubaa kuun hí he ki ˈdeeney.
42015019	Yáá ˈduuw ˈguo-, ged̶i gaal ye inykú yeetká mán. Ye gedech hóso, ha yú yeedhe, muí hol yie.
42015020	Aalé mu kie, bííy ˈjaalle mé nie. Mu é kí ˈjobondhe-, ged̶éétí sieká mú ˈjaalle mú arge, mú geer hí ˈdú gudhdhe, mú agim ˈdodhdhe, mú hod̶oˈd gaa ˈgiliˈgay, mú aˈdíne ˈdunge.
42015021	Iny ˈjaalle geey, kieye, Baabá, yú yáá Waag ubaa kuun hí he ki ˈdeeney. Yú yáá ged̶i máá ye inykú yegetká mán, yie.
42015022	Aalé mú ˈjaalle gedelle ká vie, kieye, Hararáa! Đafar bis hí midhab-, ˈjilaká ka ée, mú hidháa! Mú gibit gúmúríny káa, mú koiy ˈgas fáa!
42015023	Máádíny gieká ka ˈdeetíe, yiesíe, kí gololsot, kí aaˈduan.
42015024	Iny chiallá érléká hai kufe, yú yie, káána lúol! Hai bad̶ayyo, yú yie, káána hé yé ká ˈdie! íny ˈjaalle hí gedelle yie. Aalé gaal lulle aaˈdume.
42015025	Af kinaallá iny gud̶oká íín lés gaalí fafadhdheká he gaa ije. Aalé mu ka gagale-, é kí ˈjobondheká mu ár lalalat-, gálle aˈduanká maale.
42015026	Aalé mu gál giri gédeká mú tikiˈd ká vie, mú yiete, kieye, Áˈdúmal hélle meete? yie.
42015027	Aalé máá giri gedechká mú geey, kieye, Nyár kua ká ˈjie, in ˈjaakú máádíny gieká yies, ˈdaa giri mu ká ˈjie-, mu fayyáká! mú yie.
42015028	Iny giri gud̶oká idhane, ˈbíl hilít d̶iidhe. Aalé ˈjaalle hí yé ˈdú ˈdie, hí gil ki efe.
42015029	Kor íín ˈjaalle geey, kieye, Bá dháash! Warramééllá lulle yú hujicho ko kí nannie. Yáá hé ye geeyche d̶iidheká mán. Kó ye amit níínní edech ká shiiche-, yú ubaa sheelchú nyí ˈgalate-, nyí hol ˈgar aaˈduanneká mán.
42015030	Kor káána iny kua aanykú ki aaˈdume-, aany sharmúut ˈdú beeteká ka ˈjieká, kuun hí máádíny gieká ki chiesal! ˈjaalle yie.
42015031	Aalé íny ˈjaalle kieye, Ákutú! Kúún bar lulle hé kuol af ijo. He lullé yú ˈgúóllá hékú.
42015032	Kí aaˈduan, ger hí gáál gaa meet. Nyár kuallá érléká hai kufe, ke yie, káána lúol! Hai bad̶ayyo, ke yie, káána hé yé ká ˈdie! muí inylé gud̶o kinaal yie, Yíésu hí gáál yie.
42016001	Yíésu úba lalille hibéél geey, kieye, Máá kamúrut mare aanyle mú tikiˈd mé ki koy. Máá muí aanyle mé ki koy kinaal, hát he mú aanyle ki aaˈdumeká fayamle gaalí mú ˈdú sidhe.
42016002	Aalé máá giri kamúrutká máá hí aanyle mé ki koyká ká vie, mú yiete, kieye, Hé yú ko gaa maalééllá meete? Aanychú ˈdaablé gíl ka ˈgayyoká ebá ye ka géesh. Kuun aalé káána ke gaa ijóóllá kó máá aanychú mé ki yaalká muuniny, mú yie.
42016003	Aalé máá aany mé ki yiel kinaal tákámle hol yiete, kieye, Háte yú ˈdeeme, máá chia gud̶o-, aanyle yú mé ki yielká in ye aanyle gaa aruma háluke? Yáá fargogint ˈguo-, les ki gugusoká mán. Roog úba kerno ye ˈgiˈgidhicha.
42016004	Yáá aalé hát ˈdeˈdeenká ye táb ká ˈjiiyye, giri mu ye aanyle gaa arieka, gálaat ye ˈjienle ˈdú egeetká, yie.
42016005	Aalé gál mú máállé gud̶oká ewle ˈgieká muí hát taataká ká veeveme. Máá erkobká muí yiete, mu kieye, Kuun máá chia gud̶oká ewle mia ˈgayya? mú yie.
42016006	Aalé máá giri êw ˈgie kinaal kieye, Mú ewlé yú ˈguoká salab d̶udm gugud̶oká kúˈd tikiˈde yú ˈgaa, yie. Aalé máá aany mé ki yielká kieye, Warˈgat kua ewuetallá éew, hol gaa lab, d̶udm tomon síet gaa véer, mú yie.
42016007	Aalé mu máá ki naamaká ká vie, mú yiete, kieye, Kuun mú ewle mia ˈgayya? yie. Aalé máá kinaal kieye, Mú ewlé yú ˈguoká sííndí orgom kúˈd, yie. Máá giri aany mé ki yielká mú geey, kieye, Warˈgat kua ewuetallá éew, hol gaa lab orgom tomon síet tákámle gaa véer, mú yie.
42016008	Aalé máá giri gud̶oká máá hí aanyle mé ki yiel-, aany ki aaˈdumeká hinyamlé koy kinaal meey. Gál lesalloká hé ˈdaalim gállé lesalloká hurt ki seseenká ˈguo. Gál édhúm Waaˈgiet gaa ijoká íín hé ˈdaalim hatallo-, gál lesalloká hurt ki seseenká mán.
42016009	Yú hí geeye, kamur lesallóóllá sheel ki muráa, kamurééllá el me hí ˈgidhe-, sheel kinaallá hí hol úratí gaa argiyyeka, sheel ger haí gaa meedhe, lokoˈd haí kí goolo.
42016010	Máá hé ninniká gáá ˈdúwaká, úba hé hé gud̶oká gáá ˈdúwa. Tá máá hé ninniká gáá ˈdeewká, úba hé hé gud̶oká gáá ˈdeew.
42016011	Aaléka, har itín hí kamur lesallóóllá gáá ˈdeenítaka, mááya hí kamur Waaˈgiet mé ki kokoo?
42016012	Har itín hí aany máá eiy hí tág ma ki ˈgiinyka, aany hí mé ki liiletká mááya hí shigia?
42016013	Gedech hé gáál naam hí ma liileen, ˈdaa giri kálmaréél mú tikiˈd neebeet-, máátí geelneetká, muuninyka, mú tikiˈd giel-, máátí eesheyoká. Itín it ˈgas eiy ma kokony, Waag gedelle ubaa kamúr gedelle ma chegen, Yíésu hí gáál yie.
42016014	Aalé gál Farisaay giri birm gielká ˈdeenyéél lulle maaleká Yíésu eeshey.
42016015	Aaléka Yíésu gáál geey, kieye, Itín innum gálaato hí gál ˈdúwaká hol gaa hod̶icha, tá Waag íín hé hé ger ged̶i kíchiaká óg. Tá hé gálaat hí hé súm ˈdúwaká ka dhaˈgasanká, íín hé Waag hí néb.
42016016	Hemuumurit Waag hí Móshe ka shiicheká ubaa warˈgasam gál Waag hí ˈdéé ka shigicheká hí veereká ˈdeemle hé gaalí ˈdiiyime, ˈjíig Yuána giri gáál bie gim nannieká bárle d̶ig. Ameeny Yuana kinaallá in Fayam Midhab Guch Waaˈgietká yú gáá ˈdiiyime. Tá Guch Waaˈgiet hé gál burnayká hí ˈdu gáá ruruan.
42016017	ˈDeeny Waaˈgiet hé ˈdeeny níínní ká ˈgiisat-, ma ˈduuwanyká mán. ˈDéé hót ninni kinaallá hanyle les ubaa úr el mé ˈginle hí hawul ˈdú man.
42016018	Máá minle d̶iidho-, min eiy eetká, máá kinaallá minlé he ˈdú hergie, ad̶áábo he hile. Máá min bélle hol eiy gaa galoká eetká úba ad̶áábo he hile, Yíésu hí gáál yie.
42016019	Aalé Yíésu ged̶i kieye, Mú tikiˈd héle kamúrut-, d̶afaraam búr koorbisoká ubaa d̶afaraam édh-, salsalo-, kírre hí guogiyyoká he fafadhdhe. Mu bar lulle balchá he gaa ije.
42016020	Mú kár ˈbílle máá he mannay-, roˈgonme-, gaalí Lasááro yegie-, gónle lulle gaa lilo mare hí af gaa iife.
42016021	Lasááro ˈguom máá kamúrutká hí kokoey-, les ki okodooteká les gaa shugunneká fede. Chier úba ká yimie, mú lilolle eereme.
42016022	Aalé kulich tikiˈd máá he mannay kinaal mán yie, sídhle gál ˈgasso-, urruká hí eedhe, ál Abirááyam hí ijeká gaalí id̶ie. Aalé el ˈdaal máá giri kamúrutká úba mán yie, gaalí galie,
42016023	mu ˈjiet álle mé nie. Mu hátlé ál ˈjiete kinaal gaa aayaˈgeká úr ki fuˈjie, Lasááro Abirááyam bala gaa ija, bííy fag ká arge.
42016024	Aalé mu Abirááyam vie, kieye, Baabá, Abirááyam, geer hí ko ye ˈdú guat, Lasááro ali gáá káab, muí gúmúríny mé er bie ki gadho, hí ye ére bie d̶ig ki yeet, gon hé tág ye boloyye, yie.
42016025	Aalé Abirááyam kieye, Ákutú, af héle kuun hé ˈdabaanká gaa id̶e-, Lasááro íín hát ˈded̶ewká ijeká táb ˈdúo. Mu íín káána balchá he gaa ija, kúún íín káána hí manyjany gaa id̶a.
42016026	Héél lulléél úba kí hayo, toomkúnno ˈguoˈd gaa ˈdérká hí gaa taalla, gál állá gáá yimetká hé hát níínní ál kuun hí id̶o kinaallá ka yimetká mán. Héétí hé máá níínní ál kinaallá gáá yiimet-, ˈguoˈd hod̶oˈd ká ˈdaraan-, nyí ˈdu gáá yiimetká mán, muí mú yie.
42016027	Aalé máá giriká kieye, Baabá, gillo yú ko ki efe, Lasááro ény ˈjaachú ali ˈdú káab.
42016028	Yú yáá nyaaram chen ˈguo. Mu hí gáál il gíl gaa helio, gaal hai ál manyjany yú gaa ijóóllá ka yímen, yie.
42016029	Aalé Abirááyam mú ˈdéé hol ˈdú nie, kieye, Gaal hé hemuumurit Waag hí Móshe ka shiicheká ubaa warˈgasam gál Waag hí ˈdéé ka shigicheká hí veereká ˈguo. Gaal hí ˈdeem kinaallá nee kuo, mú yie.
42016030	Aalé máá giriká kieye, Híʼi, Baabá, Abirááyam, gál kufeká mú tikiˈd gáál ˈdú sedheka, gaal mú af nee hai kokoo, gaal héllé ˈded̶ewká hai haad̶ia, Waag makan hai faama, yie.
42016031	Aalé Abirááyam mú geey, kieye, Gaal har hemuumurit Waag hí Móshe ka shiicheká ubaa gál Waag hí ˈdéé ka shigicheká ˈdeemle nee ma konyka, af kinaalka úba káána máádhat uushich yé gaa ˈdeˈdéminy-, hí ged̶înyka, hé ˈdee hí mé ma ki seeminy, muí mú yie.
42017001	Yíésu lalille geey, kieye, Hé gálaat Waag el af gaa tatuoká ali hai kí ˈdeeme, tá máá hé kinaallá hí yé gáá ˈdieká he il haí aargiˈda.
42017002	Máá gál nigini-, hatallóóllá tikiˈd ye el af gaa tuoká gaalí yíérích ilishká luut ki hidhe-, gaalí bás ki layka kalat.
42017003	Hol ˈdeeˈdemíe! Nyárkú har ad̶ááb hileka, a taʼ. Mu har ad̶aablé hileká ˈdeentle kimite-, Waag makan ˈjieka, mú ˈdú ˈjé.
42017004	Har mu ko kúlích tikiˈdeká a tiiya he ki ˈdeeney-, kor a tííyá tikiˈde kinaal ko hol ˈdu gáá naanadhe-, kieye, Yáá ko he ki ˈdeeney, makanno ko ká ˈjie, yieka, mú ˈdú ˈjé, Yíésu hí yie.
42017005	Aalé gál alb fimiká Máá Gud̶oká geey, kieye, Iiy yeenkínyo héérsish, yie.
42017006	Aalé Máá Gud̶oká kieye, Itín har iiy yeen ninni-, hát heerteká hí ˈgíinyka, ˈgórallá hí geeyche-, Hidh ˈgar siléew, bás hurt gáá ˈdé, hí chieka, ˈgor d̶o af haí vedhdhe! muí gáál yie.
42017007	Aalé Yíésu ged̶i lalille geey, kieye, Kálmaréélka, itín mú tikiˈd gédéch hí les ki gugusoká, muuninyka, hí áíy ki ˈdeˈdeenká he ˈgaa. Mu in gédéch kinaal les gáá galeka, gedech hai ged̶ía, Káde, les yíéd̶ig, golólso, hai yéédhe?
42017008	Mu in hé mú ma géd̶îny? Ye ˈguom kí or, d̶afar híso, ye ka golólish, ˈguom kóony ubaa he ím hí ye gaa d̶uyyeka, tá kuun golólso, he ig, hé mú ma yégên?
42017009	Máá gud̶o kinaal hé gédéchle geeyká gédéchle hí tág ki koyka, in gedech hai ged̶ía, Taglé, kó hujich hát ˈdabaanká niiyye, hai mú yéédhe? Híʼi, hé mú hát kinaallá ma yegen.
42017010	Aaléka, itín úba he lullé gaalí ki muroká hí mé d̶ig chieka, hatallá yiedhíe, Nyíín nyí gede ˈdúúw mánká, nyíín taalle hújích kínyia nyí niiyye, yiedhíe, Yíésu hí gáál yie.
42017011	Yíésu sienylé gaa igire-, Yerúsalem sesemeká, mu lés Samaria ubaa lés Galilaaya toom nadhe.
42017012	Aalé mu he é mé tikiˈd higileká mu gál yááb tomon nyókot ˈgie mare hol met kí ˈdoy. Gaal ged̶éétí ki ˈdie,
42017013	af gaa gud̶oká ˈdéé ki huogodhe, kieye, Máá Gud̶o Yíésu, geer hí ko nyí shâw ˈdú yeet! gaalí yie.
42017014	Mu gáál argeká gáál geey, kieye, Sedhíe, gál suoryoká hol argisía, yie. Aalé gaal ˈgíéríchlé gaa igire-, sesemeká d̶o midhandhe.
42017015	Gál kinaal mú tikiˈd midhandhe-, hol argeká, hol ká nadhe, Waag af gaa gud̶oká ki meey.
42017016	Mu Yíésu ˈgas met les gaa ˈdoy, mú gielmít hol ˈdú nie. Máá kinaallá he máá Samaria.
42017017	Yíésu mú heete, kieye, Gál midhandheká hé tomon muunîny? Tá gáál saal hí aake?
42017018	Gaal hé gál éíy hí hol gáá nannaat-, Waag meeyoká mân? Máá kídhích éíyallo tákáma? Yíésu hí yie.
42017019	Aalé Yíésu máá giri Samariaká geey, kieye, Le gaa keʼ, sí, iiy yeen ye iiy chíéllá hé ko rubach shiiche, muí mú yie.
42017020	Aalé Yíésu gál Farisaayká hí yiete, gaal kieye, Guch Waaˈgiet amáre he ali kí ˈdeenne? gaalí yie. Mu gáál ˈdéé hol ˈdú nie, kieye, Guch Waaˈgiet ali kí ˈdímle hé hé ki il ki aargiroká muuniny.
42017021	Héétí hé máá kieye, Hállia! muuninyka, Hártia! hí yegetká mán. Guch Waaˈgiet íín hé hí hurt gaa id̶o, Yíésu hí gáál yie.
42017022	Aaléka Yíésu lalille geey, kieye, Bár Iny Máádhat hí hol af eiy gaa láká ali hai kí ˈdeenne. Bár kinaallá hí mú aargiˈdaká it tág feˈde, har úba kulich tikiˈd tákámle onnônyka. Tá it kúlích kinaal ma aargiriny.
42017023	Gálaat haí ged̶ia, Mu hártá! muuninyka, Mu hállá! haí yeedhe. Tá gáál haí ˈgar ˈdoˈdóon.
42017024	Yaalmit ír biirgách hí úr gaa boloon-, úr lulle gaa eedhesichóóllá, kúlích Iny Máádhat úba hát tikiˈde kinaallá ká ˈdeenne.
42017025	Tá mu íín gon erkob hai maanyjaa, gál barallóóllá haí d̶iidhma.
42017026	Yaalmit giri héle bár Nowaká in Iny Máádhat ˈjímle bárle úba hí cheedhe.
42017027	Bár Nowa kinaallá gálaat he kokoey, he igime, hollo hol shugunne, ˈjíig kúlích Nówa hí kadich gaa hileká d̶ig. In aaléka bie les er suoy, gáál lulle yies.
42017028	Bár giri Lootká úba hát tikiˈde kinaallá, gálaat he kokoey, he igime, he higidhdhe, he mamadie, lesamo fafie, tá ubaa ée ˈdiˈdise.
42017029	Kor kúlích giri Lóot hí Sóˈdom gaa kieká, waar ˈjiet hí gaa boloonneká úr gáá tune, gál Sóˈdom gaa ijeká lulle beete.
42017030	Kúlích Iny Máádhat hí gáá ˈjeen-, hí gálaat hol gaa aargisuoká úba hát bár Nowa ubaa Loot kinaallá hai cheedhe.
42017031	Kúlích Iny Máádhat hí gáá ˈjeen kinaal máádhat ˈbílle ˈdug ˈdú ijo-, kor shokodich hí ˈbíl geer gaa ijoka, hai léen, ˈbíl híliny, shokodich ka shúúnan. Héétí máádhat har lesam gaa ijoka héllé biiy el ki hayká ˈdugaka hai ényle hol ˈdú náan.
42017032	Ebá min Loot hible táb ˈdodhdhíe.
42017033	Máá sídhle tág chiratká, sídhle hai baad̶isia. Máá sídhle silluoká sídhle hai riima.
42017034	Yú hí geeye, chúúré Iny Máádhat hí gáá ˈjeen kinaallá gál naama hol rokoˈd tikiˈd af iifoká, mú tikiˈd Waag haí gaa egeete, máátí hai ká ˈgiita.
42017035	ˈDeg naama hol yierich ˈgar rorootká, min tikiˈd Waag haí gaa egeete, minnéétí hai ká ˈgiisata.
42017036	[Gál naama hol les ˈgar fafaatká, mú tikiˈd Waag haí gaa egeete, máátí hai ká ˈgiita, Yíésu hí gáál yie.]
42017037	Aalé gaal mú yiete, kieye, Máá Gud̶o, hé kinaal ále? gaalí yie. Yíésu gáál geey, kieye, Ál rief hí ijoká in tére hí hol ˈdú hegelle, Yíésu hí gáál yie.
42018001	Yíésu lalille hát hibietká geey, giri gaal Waag aadh lulle vivisat-, ma giinanyká.
42018002	Mu kieye, É mé tikiˈd máá arra-, Waag ma kikian-, gálaat úba vére muog mare hí gaa ije.
42018003	Ény kinaallá hé min hiyesidhe-, aadh lulle máá arra kinaal ˈdú seseenne-, kieye, Yú ubaa máá ye mé il gaa yaalallá nyí ˈdéé ki íd̶ish, nyí ˈdéé eiy kí naʼ, mú chegie mare úba hé hí gaa id̶e.
42018004	Kor máá giri arraká hé min rám gud̶oká ˈdeenyle hol ma gaa héésen. Aalé mu waaséél tawue, kieye, Har úba káána yú Waag ma kikian-, gálaat úba yú vére múóytaka,
42018005	min ye hawul ˈgietééllá ˈdéé tágo yú ki kokoo. Har yú hélléél tág ma ki konyka, taalle aadh lulle hai ye ˈgormosicha, máá giri arraká hí hol yie, Yíésu hí yie.
42018006	Aalé Máá Gud̶o Yíésu ged̶i kieye, Máá arra ˈdeewal in káána hatal yie háluke,
42018007	Waag íín hé gállé waarate-, hí chúúre ubaa kúlíchle ki bebeenká hé ˈdéé hát ˈdabaanká ma ki id̶iminy? Mu hé gáál geer hí ma ˈdú guguan?
42018008	Yú hí geeye, Waag gálle ál ˈjob ˈdéé hát ˈduwantiká hai ˈdú hogoto. Tá hé kinaal kí hayo, Iny Máádhat ka yiimetká, mu hé gál hí iiy yieká lésallá gaa aargiro? Yíésu hí gáál yie.
42018009	Yíésu gál ˈbaal hol gál ˈduuˈdúwa-, saas mánká ka dhaˈgasan-, gálaat eesheyo mare hibéél geey, kieye,
42018010	Gáál naam ˈBíl Waaˈgiet sedhe, Waago he vivite. Mú tikiˈd hí máá Farisaay, máátí hí máá gibíre gugusatká.
42018011	Máá giri Farisaayká les gaa kie, Waag vite, kieye, Waag, yáá ko meey, yú yáá hát gálatíá lulle muuniny, gálle gálaat gaa buruan-, hé ˈded̶ewká ekemeyo-, tá hol buruanallá. Yáá úba hát máá gibíre gugusatallá muuniny.
42018012	Rám tiiyaká geerle bar lulle ram naam yáá af higisat. Hé tomon yú argoká tikiˈd yáá ko hol ˈdu gáá nannuo, muí yie.
42018013	Aalé máá giri gibíre gugusatká íín tagéétí ki ˈdie, mé les ki ˈdoy, hé úba mé les ma gaa éeny, úr ma ki fuˈjîny. Mu hol ˈdeente, kieye, Waag, yáá ad̶ááb ˈgúóllá, geer hí ko ye ˈdú guat, yie, Yíésu hí gáál yie.
42018014	Aaléka Yíésu ged̶i gáál geey, kieye, Yú hí geeye, hé máá Farisaayatíá muuniny, máá gibíre gugusatallá ííni ˈdúˈjím Waaˈgiet ki gale. Máá hol máá ˈdúwaká ka dhaˈgasanká, Waag ˈdúúw haí rianna. Máá hol máá ˈdúwaká ma ka dhaˈgaminyká, Waag haí ˈduuwaycha, Yíésu hí gáál yie.
42018015	Gálaat úba um niginiká Yíésu ˈdú eey, giri um muí met ˈdug ˈdú chichiratká. Gál láliká héél argeká gáál ki ˈday.
42018016	Aaléka Yíésu um vie, lalille geey, kieye, Um haí môny, um hí ye ˈdu gáá yimet. Guch Waaˈgiet gál hílléká hát umééllá.
42018017	Yú hí hé ˈdúwaká geeye, máá Guch Waaˈgiet hát veel ninniká iiy ma ka yeenká hé Guch Waaˈgiet ma higiliny, Yíésu hí gáál yie.
42018018	Aalé máá kansich mare Yíésu vie, mú yiete, kieye, Máá ˈdúwa-, gálaat he oonisúóllo, háte yú ˈdeeme, giri yú luolmit biiyoká aargiroká? yie.
42018019	Aalé Yíésu mú yiete, kieye, Háteka ye máá ˈdúwaká chegetóol? Hé máá níínní ˈdúwaká mán, Waag tákáma ˈdúwa.
42018020	Hemuumurit Waaˈgiet kó óg, hemuumurít kieye, haí hol ˈdú burúminy, ha máádhat chíésiny, ha buráany, ha máádhat hódho af káany, ˈjaakú ubaa ˈjiekú kiikíaw, chieká, Yíésu hí mú yie.
42018021	Aalé máá giriká kieye, Hé kinaallá af giri yú máá nyigeeny onnoyká lulle yáá ki yiel, ˈjíig káána úba d̶ig, yie.
42018022	Aalé Yíésu héél maaleká mú geey, kieye, He tikiˈd tákáma hátle ko gaa laʼ. He lullé kua ˈgayyoká mádish, birmle gál he maamanká eiy gis, hát kinaallá in kamúr úratíá gaa aargiˈda, tá káde, ye el gáá véer, Yíésu hí mú yie.
42018023	Máá giriká héél maaleká, máá kamúrut ki yeetká, geer hí súm gaa ˈdeenedhe.
42018024	Yíésu mú geer hí gaa ˈdeenedhe-, argeká, kieye, Gál kaamúreká Guch Waaˈgiet higiloká, ebá fargogóon!
42018025	Máá kamúrutká Guch Waaˈgiet higiloká hé tág fargogo! Galt márfí íllé ninniká nannaatoká úba hí hawul ˈdú man, Yíésu hí yie.
42018026	Gál giri héél maaleká mú yiete, kieye, Tá aaléka gálya rubach aargira? yie.
42018027	Aalé Yíésu kieye, Hé gálaat hí hát gaa mánká, hé Waag hí hát gaa ˈgayyo, muí gáál yie.
42018028	Aalé Bétiro Yíésu geey, kieye, Bá dháash! Nyíín hékínyo lullé nyí hayche, nyí ko el gáá veeˈde, yie.
42018029	Aalé Yíésu gáál geey, kieye, Yú hí hé ˈdúwaká geeye, máá Guch Waaˈgiet ˈdaalle ˈdugaka ényle yíekaʼ, minle yíekaʼ, nyaaramle yíekaʼ, gállé hí ˈdaloká yíekaʼ, tá umle yíekaʼ hayoká,
42018030	máá kinaallá gon ˈdúˈjím hát kinaallo burnayyeká bárallá hai gaa aargira, héétí bííy biraamiet ka chiimetóótíá mu luolmit biiyoká úba hai gaa yíéd̶ima, Yíésu hí gáál yie.
42018031	Yíésu gál giri láli-, tomon a naamaká taak eedhdhe, gáál geey, kieye, Bá dhaayyíe, múún Yerúsalemo ke seseme, ˈdeeny Iny Máádhat ˈdaalle ˈdugaka gál Waag hí ˈdéé ka shigicheká hí veereká lulle ál kinaal hai gaa ˈduuwaa.
42018032	Mú kídh gíl geer ha gaalí gaa kakaa, mú ha gaalí ˈdú kosolmo, mú he gaalí gaa ˈded̶ia, sillam ha gaalí ki tuuna,
42018033	mú tuuˈd ha gaalí ki tuuna, ha gaalí yeese. Tá kúlích ki sed̶eká sídhle hollo hí hol ˈdú naata, uushich yé hai gáá ˈdeeme, Yíésu hí gáál yie.
42018034	Gál giri láliká hé ˈdeeny kinaallá umut tikiˈd úba ma gaa kimísan, ˈdee hí mé eiy ki sedhe, gaal hé muí huogodheká hé gíl ka mán.
42018035	Aalé Yíésu Yeríko ki ˈjobondheká máá in mannay mare ˈgierich af ˈdíne ija, roˈgonmo.
42018036	Mu nyésébích ali ka nanadheká af maaleká gáál yiete, kieye, He meete? yie.
42018037	Gaal mú geey, kieye, Yíésu Nasaretká ali ká nanadha, gaalí mú yie.
42018038	Aaléka mu Yíésu af gaa gud̶oká ki vie, kieye, Yíésu, Iny ˈDawuˈdallo! Geer hí ko ye ˈdú guat! yie.
42018039	Gál nyesebich met gaa igireká mú ki ˈday, Shab áat! mú yie. Mu ged̶i súm af úr ki eey, Iny ˈDawuˈdallo! Geer hí ko ye ˈdú guat! yie.
42018040	Aalé Yíésu ali ki ˈdie, gáál geey, giri gaal mú mú ˈdu gáá egewká. Aalé mu ka ˈjobondheká Yíésu mú yiete, kieye,
42018041	Meete feˈde yú ko ki ekemeye? yie. Aalé máá giri in mánká kieye, Máá Gud̶o, yú biiy gaa aargiroká fede, yie.
42018042	Aalé Yíésu mú geey, kieye, In hí ko eiy ˈdie. Iiy yeen kua ye iiy chíéllá hé ko bisiche, yie.
42018043	Tíkíˈdé kinaal mú d̶o in hí eiy ˈdie, mu Yíésu el gaa veere, Waag meey. Gálaat lulle héél argeká úba Waag meey.
42019001	Yíésu Yeríko ki ˈjieká ˈjien hurt nadhe.
42019002	Máá gaalí Sakááyo yegie mare ény kinaallá he gaa ije. Máá kinaallá gál gibíre gugusatká máállé gud̶oká, mu úba kamúrut.
42019003	Mu Yíésu máá háte yaallo, he yegie. Aalé mu kár Yíésu ki aargiroká ˈgeˈgedhe. Kor ˈdaa giri nyesebich Yíésu ki made-, tá mu íín hí ki gaawká, mú hát níínní he mú argoká mán.
42019004	Aalé mu gáál met ˈdodhdhe, kínnách ˈgíérích Yíésu hí gaa igireká af gaa yiel mare feˈjie, giri mu Yíésu ál kinaal ká nadheka mú aargiroká.
42019005	Aalé Yíésu kínnách kinaal álle ká ˈdoyká úr ki fuˈjie, mú vie, kieye, Sakááyo! Ebá d̶o ka léet, yú kúlíchallá dheeˈg ye ˈbílkú, Yíésú hí mú yie.
42019006	Sakááyo d̶o ká leedhe, geer hí gaa meedhe, mú ényle ˈdú eedhdhe.
42019007	Gálaat lulle héél argeká yiirsam fadhdhe, kieye, Mu hé máá ad̶ááb ˈguoká ˈbílle sedhe, mú máállé dheeˈgo yie, gaalí yie.
42019008	Aalé waaséél Sakááyo les gaa kie, Yíésu geey, kieye, Bá dháash, Máá Gud̶o, hé chia yú ˈguoká eiy ha yú ˈdarama, ˈdáá tikiˈd gál he maamanká ha yú shigia. Máá yú tág ki ˈdie-, yú he súm gaa guteká he a afurro yú he hol ˈdú nannaa, mú yie.
42019009	Aalé Yíésu kieye, ˈBílallá kúlíchallá hé rubach arge, ˈdaa giri máállá úba iny Abiraayamká.
42019010	Tá Iny Máádhat ka yimíéllá, gál bad̶ayká he hol gaa ˈgeˈgedhe, he ririma, Yíésu hí yie.
42019011	Gálaat hátlé ˈdeeny Yíésu hí hogodheká nee kokoyká, Yíésu gáál hibééllá geey. Mu gáál hibééllá geeyallá hé ˈdaa giri mu Yerúsalem ma gaa faganâny-, tá gálaat tawunyleka, Guch Waaˈgiet tíkíˈdé kinaallá yé hai ká ˈdeenne, yegieká.
42019012	Aalé mu gáál geey, kieye, Máá ˈbíl ílle ˈbíl íl kansimo mare kie, lés fág mare mé nie, giri gaalí bííy kinaal kansím gáá shiguo-, tá hol ka naatká.
42019013	Aalé mu hátlé ma kíinyká gedellé tomon mare vie, gáál mínna taat eiy shie, gáál geey, kieye, Bírééllá ye nigíˈd kí náa, ˈjíig yú ká ˈjee, gáál yie.
42019014	Kor mú gál lésle íín hé mú nebeney. Aalé gaal mú gálaat el gaa koy, giri ál muí seseme kinaal gállé gugud̶oká gálal hí ˈdeenyéél ˈdú siidho-, Máállá kánsíchkínyo yegetká nyáá nyí ma fediny, gaalí gáál yeetká.
42019015	Har úba gaal hé kinaal ekeyka, mu kansím arge. Mu hol ká nadheká mu gedellé giri mínna shieká hol ˈdú gáá vie, giri mínna kinaal tírfíllé hí yé gáá ˈdiiyyeká ˈdaable aargiroká.
42019016	Gédéch erká ká yimie, kieye, Máá gud̶o, mínna tikiˈde giri ye ka shiicheká, tírfí tomonno yú ˈdug gaa arge, yie.
42019017	Mú máállé gud̶oká kieye, Hé midhab, kúún he gédéch ˈdúwaká. ˈDaa giri kúún hé ninnííllá gáá ˈdúwaká, kuun aalé ˈjien met tomon kánsíchle ha cheedhe, muí mú yie.
42019018	Aalé gédéch ki naamaká ká yimie, kieye, Máá gud̶o, mínna tikiˈd giri ye ka shiicheká, tírfí chenno yú ˈdug gaa arge, yie.
42019019	Aalé máá gud̶oká mú geey, kieye, Kúún aaléka ˈjien met chenno kánsíchle cheedhe, muí mú yie.
42019020	Aalé gédéch ki sed̶eká ká yimie, kieye, Máá gud̶o, bá dháash, mínna tikiˈde kua ye ka shiicheká sháásha yú af ki hidhe, yú ali id̶ie. Káána hállia.
42019021	Yú kúúni ko kiadhe, kuun he máá ádum mán, hé ma lilenyká egeet-, héétí ˈguom ma fíinyká shalamánt mumuratká, muí mú yie.
42019022	Aalé mú máállé gud̶oká mú geey, kieye, Kó gédéch ˈdeewal! Kuun aalé ˈdéé hót kua hotééllá hé ko hiigite! Kúúni ta yú hát máá ádum mán-, hé ma lilenyká egeet-, ubaa ˈguom hé ma fíinyká shalamánt mumuratká ôg?
42019023	Háteka har bírechú ál birm ˈdaˈdalsichoká má sin-, yáálle hol ká nadheka, hí bíre eiy ˈdug má gaa arginya? muí mú yie.
42019024	Aalé máá giri gud̶oká gál ál kinaal ˈgieká geey, kieye, Máállá mínnallééllá gaa ée, mínna máá mínna tomon ˈgúótíá shía, muí gáál yie.
42019025	Aalé gál giriká kieye, Máá gud̶o, máá kinaal íín hé mínna tomon ˈgúóllá muuniny? gaalí yie.
42019026	Aalé máá giri gud̶oká kieye, Yú hí geeye, máá hé gaalí gíl geer gaa kaayká tág chiratká, hé éíy taaka úba ha gaalí shigia. Tá máá hé gaalí gíl geer gaa kaayká tág ma ki yaalinyká héllé gíl ká ˈguo kinaal ha gaalí gaa egedhdhe.
42019027	Aaléka, gál halúgallo ye ka kídh-, yú kánsíchle yegetká ma fedinyallá ka shuunáa, met chiallá ka sidháa, yiesíe, muí yie, Yíésu hí gáál yie.
42019028	Yíésu hib kinaal gáál geeyká d̶o sienyle mé veere, Yerúsalem mé nie.
42019029	Aalé mu ény Bed̶efege ubaa ény Bedhene giri gúmle gaalí Gúm Saano Salabká yegetká kí ˈjobondheká, mu lalille naam ali fie,
42019030	gáál geey, kieye, Ény ˈgierich af tól ki ijóóllá sedhíe. É hí hilleka kírífíny gaalí hidhe-, kálta máá hí ˈdiidhe mánká haí aargiˈda. Kírífíny kinaallá ka fuˈdíe.
42019031	Tá har máádhat hí yiete-, mu kieye, Har hí kírífíny fufurataa? muí yieka, itín hí kieye, Kírífíny Máá Gud̶oká hí fede, yiedhíe, Yíésu hí gáál yie.
42019032	Aalé gál giri muí ali fieká sedheká, hát giri muí geeyká kín ˈdúwa.
42019033	Gaal he kírífíny ka fufuˈdeká, kírífíny máálle kieye, Har hí kírífíny fufurataa? gáál yie.
42019034	Gaal kieye, Kírífíny Máá Gud̶oká hí fede, gaalí mú yie.
42019035	Aalé gaal kírífíny Yíésu ˈdú gáá ˈdeey. Gaal d̶afaraamlé ˈdú lalaatká kírífíny ˈdú gole, Yíésu kírífíny ˈdú id̶ie.
42019036	Aalé ˈgíérích Yíésu hí gaa igireká gálaat hí d̶afaraam af gaa gole.
42019037	Aalé mu Gúm Saano Salabká ˈgíérích hí gáá leledho-, Yerúsalem seseenká állé kí ˈjobondheká, nyésébích gud̶o láli mú hol ˈgieká ger hí gaa meedhe, ˈdaa giri gaal hé burnay-, gálaat hí af ˈdaˈdabo-, muí eekemeyká bar lulle aargireká. Gaal Waag af gaa gud̶oká ki meey,
42019038	kieye, Kánsích meeny Máá Gud̶o Waag kí yimíéllá ebá Waag hí ˈdú ˈguunúánne! Ur naanná! Waag Úr Id̶oká kí meeyo, gaalí yie.
42019039	Aalé gál Farisaay nyésébích kinaal hol ˈgie mare Yíésu geey, kieye, Máá gálaat he oonisúóllo, lalikú ki ˈdâsh, gaal hí shab yeet, yie.
42019040	Yíésu gáál ˈdéé hol ˈdú nie, kieye, Yú hí geeye, gálallá he shab yieka, waarééllá úba koˈdam hai ˈdarama, muí gáál yie.
42019041	Aalé Yíésu Yerúsalem ki ˈjobondhe-, ˈjien argeká, ˈjien ˈdú buoy,
42019042	kieye, Kúlích ki gaa ijóóllá hé ko naanná shiguoká kuun hí ma onnônyal hemme! Aalé káána kó hé kinaal ma kiimisan.
42019043	Kuun bár gál ko ka kídhká ko d̶ír ki madio-, gálkú ál kar ki ˈduoká ˈdaaboká ali hai kí ˈdeenne.
42019044	Gaal kúún ubaa um kua d̶írkú geer gaa ijoká les haí ki tuuna. Gaal hé waar gálaat hí é ki ˈditeká hé wár tikiˈde wár eiy ˈdug ˈdú haad̶uoká mán. Hé kinaallá ˈdaa giri Waag kúlích ko a kí ˈdiiyyeká kuun hí moonnoyyeká, Yíésu hí yie.
42019045	Aalé Yíésu ˈBíl Waaˈgiet náble hile, mu gál ál kinaal shokodaam gaa mamadieká baaˈd ki arie.
42019046	Mu gáál geey, kieye, Hé gaalí Warˈgat Waaˈgiet gaa veere, ˈBílchú hí ˈbíl Waag visan yeet, Waag hí chie. Tá har hí ál gál buraa léká hóychia! Yíésu hí gáál yie.
42019047	Mu aadh lulle ˈBíl Waaˈgieto gálaat ˈdéé gaa oonisie. Aalé gál gugud̶o-, suoryoká, ubaa gál nyatalaamká, tá é karulle Yíésu ooslé yegeská hol geey.
42019048	Kor gaal ˈgíérích he mú ki yegeská ˈdabe, ˈdaa giri gálaat lulle mú ki mamade-, mú ˈdeenyle nee kokoyká.
42020001	Kulich tikiˈd Yíésu hátlé ˈBíl Waaˈgiet náble gálaat he gaa oonisie-, Fayam Midhab Waaˈgietká gálaat ki ˈdiyimeká, gál gugud̶o-, suoryoká ubaa gál nyatalaamká, tá gál káruká mú ˈdu gáá yimie.
42020002	Aalé gaal mú yiete, kieye, Ebá nyí ka géesh, kansim mááya kuun hí hééllá ki ekemeyche? Tá mááya ko kansimééllá shie? gaalí mú yie.
42020003	Yíésu gáál ˈdéé hol ˈdú nie, kieye, Ebá yú úba hí ˈdéé umutééllá ká heete. Ye ka geeyyíe,
42020004	Yuána bie gím nímle Waago yé gáá ˈdiiyyee? Ebá gálaato yé gáá ˈdiiyye? muí gáál yie.
42020005	Aalé gaal tákámle hol heegete, kieye, Waago yé gáá ˈdiiyye ke yieka, mu hai gáál ká hegete, Tá háteka hí mú af iiy ma chéenal? ha muí gáál yeedhe.
42020006	Héétí, Gálaato yé gáá ˈdiiyye, ke yieka, gálallá lulle waar hai gáál ki tuuna, ˈdaa giri gálaat lulle Yuána hát máá Waag hí ˈdeem ka shigicheká ógká, gaalí hol yie.
42020007	Aalé gaal mú ˈdéé hol ˈdú nie, kieye, Mú bie gím nímle állé yé gáá ˈdiiyyeká nyáá nyí muog, gaalí mú yie.
42020008	Aalé Yíésu kieye, Af kinaalka, yáá kansim hééllá ki ekemeyoká máállé hí ye ká shieká úba hí ma ká ged̶iny, gáál yie.
42020009	Aalé Yíésu gálaat hibéél geey, kieye, Mú tikiˈd ˈguor saano vinnaká lésle gaa fie. Aalé mu gál les ˈdeˈdeen-, aadh ˈdaatika saano hisseka mú hol saano ki léká les af id̶ie, d̶o kie, lés eiy mé nie, bííy kinaal ram ki kaadhdhe.
42020010	Aalé saano vinna he hí baan yieká, máá giri lesléká gédéchle gál he lésle af id̶ieká ali ˈdú kaay, giri gál kinaal mú lésle saanolle gaalí mú ˈbaal ka shiguoká. Aalé gál giri les ˈdeˈdemeká máá giri gedechká tune, mú gil hol kí nie.
42020011	Aalé máá giri les léká ged̶i gédéch eiy ali gaa kaay, máá kinaal úba gaalí tune, gaalí chaachare, gaalí gil hol kí nie.
42020012	Mu ged̶i gédéch ki sed̶eká ali gaa kaay, máá kinaal úba gaalí ˈjaarsam fie, gaalí les sug ki lay.
42020013	Aalé máá giri les léká hol heete, kieye, Yú háte ˈdeeme? yie. Mu ged̶i hol ˈdéé mé gaa eedhdhe, kieye, Yú iny chia yáálle hí gielallá ali ha gaa kakaa, kálmaréél mú gaalí kiadha, yie.
42020014	Tá gál giri muí les af id̶ieká mú inyle argeká hol af ki helie, kieye, Máá lesallá léká inylé hí aˈjibaatle higiloká hállá. Mú kí yees, les kí lilet, gaalí hol yie.
42020015	Gaal mú lés vinna yé gaa ˈdeete, mú les sug ki yies, Yíésu hí gáál yie. Aalé Yíésu gál hí af nee kokoyká yiete, kieye, Máá giri les léká gál kinaallá háte he kokoo?
42020016	Mu hai ká yiimedhe, gál kinaal af hai ki bed̶ita, les gál eiy af hai id̶imia. Yíésu hí gáál yie. Gálaat ˈdeenyéél maaleká, kieye, Hé kinaal Waag hí d̶iito! yie.
42020017	Yíésu gáál gaa dhaay, kieye, Tá ˈdeeny gaalí veere-, kieye, Wár gál é ˈdiˈdisoká hí d̶iidheká hé ˈbíl árle yie, gaalí yieká, hélle meete?
42020018	Máá wár kinaallá ˈdú ˈduoká hai ˈgeeˈgee, tá máá wár kinaal hí ˈdú ˈduoká hai ˈbiirteedhe, Yíésu hí yie.
42020019	Aalé gál nyatalaamká ubaa gál gugud̶o-, suoryoká ˈdaa giri hibéél muí gáál ˈdaalle ki hodhe-, gaalí ógká, gaal ál tikiˈde kinaallá ˈgíérích mú ki ˈgiiliˈgawká hol gaa ˈgeˈgedhe, kor gaal gál mú af nee kokoyká kiadhe.
42020020	Aalé gaal Yíésu ˈdeey, mú gáál ki koy. Gál gaalí mú ki koy kinaal hol gál hé konf ka ˈguo mánká hol hoy, giri gaal mú ˈdéé af ki raraat-, mú máá mangis ál kinaal mé ki yielká gíl geer gaa kakawká.
42020021	Gál giri gaalí mú ki koyká mú heete, kieye, Máá gáál he oonisúóllo, nyiin hát kuun hé ˈdúwaká hogoto-, ubaa gálaat he oonisichoká nyáá nyí óg. Kuun kó gálaat hol eiy ma gaa nanniny. Kúún ˈgíérích Waaˈgietká hát ˈduwantiká gálaat oonisicha.
42020022	Aaléka, nyátál kúnnoka, Káísar ki gibíre ki gugusoká taglée, ebá hé tagle muuniny? gaalí mú yie.
42020023	Aalé Yíésu gáál d̶id̶amle kimite, gáál geey, kieye,
42020024	Ebá ye bíre tikiˈd kí helía, yie. Aalé mu gáál yiete, Bírééllá gách ubaa hedh hí gaa yaalallá hé mááya? yie. Gaal kieye, Hé Kaisar, yie.
42020025	Aalé Yíésu gáál geey, kieye, Har hát kinaal kátaka, hé Kaisar máállé Káísar shía, hé Waag hí léká Waagle shía, muí gáál yie.
42020026	Gaal ˈdeeny muí nyesebich met gaa huogodhééllá ˈdéé hót mú ˈdú ˈgiiliˈgawká gaa ˈdabe. Mu ˈdeenylé gáál hol ˈdú níéllá gaalí af ˈdabe, gaal shab yie.
42020027	Aalé gál Saˈdukaay giri kieye, Gálaat gál mán yeetká hé sidhamle hí hol ma ˈdú gáá nannaan, uushim yiem ma gáá ˈdeˈdeminy, yegetká ˈbaal hí Yíésu ˈdéé hót ˈdú gáá eedhdhe,
42020028	kieye, Máá gáál he oonisúóllo, Móshe hé muun gáál kí veereká kieye, máádhat nyárle eedhdhe-, tá hátlé um ma ˈdálinyká mán yieka, mú nyárle hí min kinaallá eet, hí mú um kí ˈdalo, he yie.
42020029	Aaléka, gál yááb hol ki ˈdalidhe mare tiiya. Máá erká min eedhdhe, hátlé ma ˈdálinyká mán yie.
42020030	Mú nyárlé hí elloká d̶o min kinaal eedhdhe, tá hátlé um ma ˈdálinyká úba mán yie.
42020031	Máá kinaal nyárlé hí ˈgar yielká min kinaal úba eedhdhe, kor hátlé um ma ˈdálinyká úba mán yie. Yaalmitééllá gaal lullé hol ki ˈdalidhééllá mé gáá ˈjeeˈjeenne, ˈjíig máá ki tiiyaká d̶ig. Gaal lullé hol ki ˈdalidhe tiiyáállá hídh mánt kufe.
42020032	Min íín úba el ˈdaal mán chie.
42020033	Aaléka, ˈdaa giri min gál hol ki ˈdalidhe-, tiiyáállá lúl hí shuunneká, af giri gál kufeká uushim yiem gáá ˈdeˈdeenká minnééllá gálallá mááya hí le? gaalí yie.
42020034	Aalé Yíésu gáál geey, kieye, Gál barallóóllá hollo hol shugunna.
42020035	Tá gál Waag hí gál ˈdúwaká ka dhaˈgasannoká bár ˈdaatika af giri gálaat uushim yiem gáá ˈdeˈdeen-, luolmit biiyoká higiloká hé af kinaallá hol ma shugunan,
42020036	ubaa hé ged̶i ma kufuminy. Gaal hát Waag gállé ˈgasso-, urruká hai yeedhe. ˈDaa giri Waag gáál sidham hol ˈdú niiyye-, gáál uushim yiem gáá ˈdeeycheká gaal he um Waaˈgiet.
42020037	Gálaat hát uushim yiem gáá ˈdeˈdeenká Móshe hé hé kinaallá warˈgatlé veereká gáál gaa argisie, giri Waag ˈgór ˈjiet hí gaa boloonneká ˈdéé gáá hote-, kieye, Yú he Waag Abiraayam, Waag Yisak, ubaa Waag Yakob, chieká.
42020038	Waag hé Waag gál kúfach gaa yíéd̶ianká muuniny, Waag he Waag gál luogolká, ˈdaa giri gál kinaal lulle mu íín ki luolká, Yíésu hí gáál yie.
42020039	Aalé gál giri nyatalaamká ˈbáál mú ˈdéé hol ˈdú nie, kieye, Máá gáál he oonisúóllo, taglé hote, yie.
42020040	Gaal hé máá níínní ged̶i úba Yíésu yieteká mán.
42020041	Aalé Yíésu gáál heete, kieye, Gálaat háteeye Máá Waag hí kansím koyye-, Messíya lééllá he Iny ˈDawuˈd yegedhe?
42020042	ˈDáwuˈd ííni Warˈgat Arram ˈdeenyéél gaa hodhe, mu kieye, Máá Gud̶o Waag Máá chia Gud̶oká geey, mu kieye,
42020043	ˈDaab gál ko ka kídhká yú kara kua kuun hí ˈgas ˈdú kokoyyoká ma hônyká, ye gíl ˈdaa naanietallá yíéd̶ig, he mú yie, ˈDáwuˈd hí yie.
42020044	Aalé ˈDáwuˈd Messíya Máá chia Gud̶oká in yeedhe háluke, háteeye ged̶i Messíya hí iny ˈDawuˈd cheedhe? Yíésu hí gáál yie.
42020045	Gálaat lulle hátlé ali ˈgieká Yíésu lalille geey, kieye,
42020046	Gál nyatalaam-, halúg d̶afaraam ˈdeˈdierká fafaat-, gálaat in gaa seseen-, gaalí alb hoyyoká naa gaa yegetká fedo-, ény ˈdiiyiminyká karmlé biiy metoká ubaa alb he koonyietká karm gál ˈduuˈdúwaká hí ˈdú yíéd̶ianká fedóóllá hol ˈdeeˈdemíe,
42020047	halúg gálle ˈdeg híyeská tagano ki ˈdeˈdeen-, hol gál ˈduuˈdúwaká hod̶uo-, Waag visan hí met ˈdeˈdierallá! Gál yaalmit kinaallá gaa seseenká bár ˈdaatika súmo he il hí aargiˈda, Yíésu hí lalille yie.
42021001	Yíésu hátlé ˈBíl Waaˈgiet gaa ijeká, mu gál kaamúre-, birmlé shiicho-, Waag shigieká sanˈdug ˈBíl Waaˈgiet fafieká dhaay.
42021002	Mu min hiyesidhe he mannayye-, bakanállé naama ˈgayyeká sanˈdúg fiiyyeká úba arge.
42021003	Aalé mu gáál geey, kieye, Yú hí hé ˈdúwaká geeye, min he mán-, hiyesidhééllá hé ali fiiyyeká hé hé galatíá lulle ˈdú gud̶o.
42021004	Gálatíá úba he ali fieka, hé gud̶oká hí kí ˈgite. Minnééllá héllé ninni-, ˈgayye-, ki id̶eká lullé ali fiiyye, Yíésu hí gáál yie.
42021005	Aalé lali Yiesu ˈbaal waar ˈdabaan-, gaalí ˈBíl Waaˈgiet ki ˈdisseká ubaa shokodaam gálaat hí ká sidhe-, gaalí ˈBíl Waaˈgiet ki bukayká ˈdabintlé he hol ged̶ie. Aalé Yíésu kieye,
42021006	Bar ali hai kí ˈdeenne, ény lúl hí argiyyáállá hé wár níínní wár eiy ˈdug ˈdú ˈgiisatká mán, lulle ha gaalí ˈgieˈgia, muí gáál yie.
42021007	Aalé gaal mú heete, kieye, Máá gáál he oonisúóllo, hééllá af máre ali kí ˈdeeme? Tá af giri he ka ˈjoobonotká meete yé ká ˈdeeme, nyí ki kiimisata? gaalí mú yie.
42021008	Yíésu kieye, Hol ˈdeeˈdemíe, ha gaalí nyimísan. Gál burnayká meenychú hai kí yiimedhe, gálaat hai ged̶ia, kieye, Yú he Kirísto, hai yeedhe. Héétí muuninyka, Ram hé hol kí beeyye, hai yeedhe. Tá itín haí gáál el gaa véériny.
42021009	Aaléka hí fayam oosomká ubaa fayam lésle ˈdeeneteká maalleka, haí néeny. Hééllá erkobo ali kí ˈdeeme, tá les el ˈdaˈdle hátle hé ram hí ali id̶o, Yíésu hí gáál yie.
42021010	Aalé Yíésu ged̶i kieye, Kidh hollo hol yeese, kansimano lesam met eiy ki ˈgiiyyoká hollo hol cheese.
42021011	Les súm hai motoonno, álb burnayká kuoˈd ubaa basham haí gáá ˈdeeme. Hé gáál súm nenesuoká ali hai kí ˈdeeme, hé gaalí a ˈdaˈdaboká úr ha gaalí gaa aargira.
42021012	Tá hé kinaallá lulle hátlé ali ma kí ˈdíinyká ha gaalí ˈgiiliˈgaa, ha gaalí maanyjasia. Meenychú ˈdaalle ˈdugaka gál ény ˈdiiyiminyká met ki ˈgieká ubaa gál kaansúoká tá gállé gugud̶o-, les met ki ˈgieká ha gaalí ˈdú egee, gaal ˈdéé haí ki id̶imia, gaal ény hiiginká haí fafaa.
42021013	Hééllá he kár itín hí gáál ˈduuwchú met gaa hogotoká.
42021014	Aaléka hééllá mé ka ˈgáa, hé ged̶ sietká hátlé hí hol ˈdú hogotoká siermle haí ˈgíiny.
42021015	Hé hí hol ˈdú hogotoká af ha yú hí ká fafaa, ˈdaalím ha yú hí shigia, giri gál hí met il gaa ˈgieká hí ma ki faalminy-, ubaa hí ma ka aad̶aanká.
42021016	Gál hí ˈdaleká, nyaaramkícho, gál hí hol léká, tá sheelkícho úba haí d̶iidhma, itín ˈbaal gálaat haí yeese.
42021017	Gálaat lulle ˈdaa meenychú ˈdugaka haí neebeedhe.
42021018	Tá hé dhuudit tikiˈde meenykícho gaa baad̶ayyoká mán.
42021019	Hééllá hí mé ki chichirsatoka, luolmit biiyoká haí aargiˈda.
42021020	Tá Yerúsalem yuoy hí muˈde-, hí argiyyeka, hát ˈdeentle ka ˈjobonteká onnóo.
42021021	Af kinaal gál lés Yuuˈdia gaa ijoká hí gumano kar ˈdú ˈdano, gál Yerúsalem gaa ijoká hí ˈjien kar gaa ˈdano, gál ˈjien tolloká gaa ijoká hai Yerúsalem ki ˈdíiny.
42021022	Hééllá af giri he il ka argisiny-, he lullé gaalí Warˈgat Waaˈgiet gaa veereká ˈduuwawká.
42021023	Hoba! Af kinaal ebá ˈdeg ger ˈgayyoká ubaa ˈdeg um hí ot ki ˈgieká ki ˈdéen! Les manyjasiny gud̶oká haí gáá ˈdeenne. Gál ˈjienééllá gálle he il haí aargiˈda.
42021024	Kidh hátlé hol ká eiyyeká hai ká ruuma, gáál ˈbáál fado hai ki yeese, gáál ˈbáál hai ugunma, gáál léslé eiy hai ˈdú shugunna. Yerúsalem kidh mé ˈdug haí gaa seeme, ˈdaab kidh bárlé kinaal el me hí ma ˈgînká.
42021025	Hé gálaat hí af ˈdaˈdaboká aadh ubaa ˈgúíy, tá hidhino ha gaalí gaa aargira. Kidh lesalloká húd̶úm shímle ubaa bárán gud̶o bás gáá ˈdaraanká sierm haí fafaa, haí neesia.
42021026	Hé lésallá gaa ˈded̶enetká ˈdugaka, gálaat sierm haí faanna, sidham hai gudmita, ˈdaa giri hé farguogo-, úr gaa ˈgieká Waag hí muotisichoká.
42021027	Aaléka, gálaat Iny Máádhat hát nyáˈdow kí yiimetká hai aargira. Mu fargogínt ubaa ˈduuw gud̶oká hai kí yiimedhe.
42021028	Hééllá er alb kí ˈdeeˈdemeka, le gaa kée, úr ki fuˈjée, rúbáchkícho hé ká ˈjobondhe, Yíésu hí gáál yie.
42021029	Aalé mu gáál he oonisie, kieye, Ebá kínnas ubaa ˈguor lulle dhaayyíe,
42021030	ˈguorééllá urgúaka he gurf lay-, hí argiyyeka, it af saano hí gaa higisoká hát ka ˈjobondheká óg.
42021031	Hát tikiˈdééllá hé hatallóóllá yaalmitle hí argiyyeka, Guch Waaˈgiet hát ali kí ˈdiiyyeká it óg.
42021032	Yú hí hé ˈdúwaká geeye, gálallá hé les ma gaa bebeny, ˈdaab hééllá lulle ali ma kí ˈdíinyká.
42021033	Úr ubaa les el met haí ˈgiidha. Tá ˈdeenychú íín hé el met hí ma ˈgiˈgin.
42021034	Hol ˈdeeˈdemíe, haí gál he dhir eiy ki babaatká ubaa gál bersh hí fafaannoká chéen, hí hé lesalloká ˈgar kirísan, kúlích kinaal hátlé hí met muogká ali kí ˈdíiny.
42021035	Kúlích kinaallá gálaat lullé les gaa ijoká hai ˈdú chiirata.
42021036	Aadh lulle ˈdeeyimíe, Waag vivitíe, hé ged̶ igiro-, hí hát ˈdabaanká gaa nannaataká fargogintle muí shio, giri úba hí Iny Máádhat met ki ˈdeenká, Yíésu hí gáál yie.
42021037	Yíésu aadh lulle ˈBíl Waaˈgieto álle gálaat he gaa oonisie, tá a ˈdaa gelgaká gúm gaalí Gúm Saano Salabká yegetká állé he mé nannie.
42021038	Gálaat lulle bur a midhab ˈBíl Waaˈgiet álle seeseme, ál kinaal mú a nee gaa kuokoy.
42022001	ˈJila balashalle máá hí maat fafuo-, mánká gaalí ˈjila máá ˈgasso-, urru-, Waaˈgietká hí gáál ˈdug gaa nadheká yegetká ká ˈjobonte.
42022002	Gál gugud̶o-, suoryoká ubaa gál nyatalaamká gálaat kiadhe. Aalé gaal ˈgíérích d̶id̶amo-, he Yíésu ki yegeská hol gaa ˈgeˈgedhe.
42022003	Aaléka Yúúˈdas giri Iskáryot lé-, gál lali-, tomon a naamaká mú tikiˈd onnoyká Sátan hí hille.
42022004	Mu gál gugud̶o-, suoryoká ubaa gál ˈBíl Waaˈgiet ˈdeˈdemeká gállé hí met ki ˈgieká ˈdú sedhe, mu ˈgíérích he Yíésu gáál gíl geer gaa kakawká gáál hol geey.
42022005	Gál kinaal mú ˈdeenyle maaleká ger hí gaa meedhe, bíre mú les ki fafuoká mú af id̶ie.
42022006	Mu gáál ˈdeenyle iiy yie, ál gaa gud̶o nyesebich mán-, álle gaalí mú gaa ˈgiiliˈgawká kárle ˈgeˈgedhe.
42022007	Aalé ˈjila balashalle máá hí maat fafuo-, mán-, ˈjilalle máá ˈgasso-, urruká hí gáál ˈdug gaa nadhe-, gaalí aany aiyietká gaa yegeská ali kí ˈdiiyye.
42022008	Aalé Yíésu Bétiro ubaa Yuána ali fie, kieye, Sedhíe, ˈjila máá ˈgasso-, urru-, Waaˈgietká hí gáál ˈdug gaa nadheká gólólle tág ka naatíe, yie.
42022009	Gaal mú heete, kieye, Ále feˈde, nyí gólol tág gaa kokoyyo? gaalí yie.
42022010	Yíésu gáál geey, kieye, Dhaayyíe, ˈjien hí mé ki gagataká máá yáb ibil bieká ˈguoká met hollo hí hol kí ˈdaraanna. Mú el gaa veerée, mu ˈbíllé hiloká ˈgar hiláa.
42022011	ˈBíl máálle geeyyíe, itín hí kieye, Máá gáál he oonisuoká kieye, ˈBíl geer ˈdaa yú ubaa lalichú nyí gólól ˈjila gaa golmosotoká ále? mú ko yie, yiedhíe.
42022012	Mu gillé hí ˈbíl gaa gud̶o-, úr yaal-, shokodaamle hí geer gaa ijoká hí aargisia. ˈBíl kinaallá gólol tág gáá kóo, Yíésu hí gáál yie.
42022013	Aalé gaal sedheká hát giri Yíésu hí gáál geeyká lulle arge. Gaal ˈjila gólólle ál kinaal tág gaa koy.
42022014	Aadh ˈgas ali kí ˈdiiyyeká Yíésu ubaa gállé alb fimi kinaal gólól kinaal gaa yíéd̶ie.
42022015	Aalé mu gáál geey, kieye, Yú hátlé ma manyjányallá yáá tág gólól ˈjilaalloká ke hol ˈgar kokuoká fedo.
42022016	Tá yú hí geeye, yáá ged̶ ˈjiláállá gólólle ma kokony, ˈdaab ˈjiláállá hélle Guch Waaˈgiet ma gaa ˈduwânyká, Yíésu hí gáál yie.
42022017	Aalé mu kulu ˈduuny vinna hí gaa ijeká eedhdhe, Waag gielmít hol ˈdú nieká kieye, Kulúúllá eedhdhíe, hol ki ˈjía.
42022018	Yú hí geeye, ˈdaab Guch Waaˈgiet ma ka chímenká yáá saano vinnáállá ˈduunyle ged̶ ma igiminy, muí gáál yie.
42022019	Aalé mu úba balashá eedhdhe, Waag gielmít hol ˈdú nieká balashá eiy ˈgey, gáál shie, kieye, Hééllá gón chia ˈdaakíchoka yú ka sillieká. Hééllá eekemeyyíe, ye táb ki ˈduoˈdodhíe, muí gáál yie.
42022020	Golol he gáál gaa d̶ueká mu ged̶i kulu ˈduuny vinna-, hí gaa ijeká eedhdhe, gáál geey, kieye, Kulúúllá he he hol af id̶iny kaanaká. Hé hol af id̶iny kaanáállá fás chia ˈdaakíchoka okodmootká ˈdaalle he ká naata.
42022021	Bá dhaayyíe, máá gál ye oos ˈguoká ye gíl geer gaa kakawká nyáá nyí hol kara gololietallá af id̶a.
42022022	Tá Iny Máádhat hát Waag hí muˈdeká mé d̶ig hai yeedhe. Tá máá Iny Máádhat gál hí oos ˈguoká gíl geer gaa kakawká, ebá he hí ki ˈdéen! Yíésu hí yie.
42022023	Aalé gál láliká hol heegete, kieye, Múúnííl mááya kor héél ekemeye? yie.
42022024	Aalé gáál hol ki fálaam úba hí yé gáá ˈdiiyye, gaal kieye, Múúnííl mááya kor gaalí guud̶anaya? gaalí hol yie.
42022025	Aalé Yíésu d̶o gáál geey, kieye, Kidh gállé kaansúoká gállé he ki mumura. Gál kansím ˈguoká meeny gálaat hí veveen-, fedoká, gál gálaat tág ki yaal, gaalí yegetká he fede.
42022026	Tá itín ˈdaakíchoka, he hé hát kinaallá muuniny. Itín máá kíchia gud̶oká hí hol ninineyo. Máá hí mé ki yaalká hé máá itín hí he ki nannuoká yeet.
42022027	Máá gud̶oká he mááya? He máá gaalí he ki nannuo-, gaalí ká golmuoká gud̶óo? Ebá máá mú he ki nannuo-, mú ka golmuoká gud̶o? Hé máá gaalí he ki nannuo-, gaalí ká golmuoká muuniny? Tá yú hí hurt gaa ijóóllá, hát máá hí he ki nannuoká.
42022028	Itín he gál hé farguogoká il hí ye aargiˈdeká ye ma hâny-, nyí hol ˈgayyeká.
42022029	Hát ˈJaachú ye gúch shíéllá, itín úba hát tikiˈde kinaallá yú hí gúch shigia,
42022030	giri guchchú álle ke hol ˈgar gaa golmosot-, ubaa ke he hol ˈgar igianká. Héétí hí karm guguchiká ˈdú yíéd̶ianno-, hí é meet Yisirayel tomon a naamaká ˈdeem eiy ki nanniyyoká, Yíésu hí gáál yie.
42022031	Aalé Yíésu Bétiro vie, mú geey, kieye, Símon, Símon, bá dháash, Sátan hé gil ká efiyye, kúúni he ko feˈde, giri hát sííndíkaʼ ko ereny kiiychoká.
42022032	Tá yáá ko Waag kí vite, giri iiy yeenkú mán ma chegenká. Tá kuun ye hayche-, kor ye hol ˈdu gáá naateka, nyaaramkú gúófsish, Yíésu hí mú yie.
42022033	Bétiro mú geey, kieye, Máá Gud̶o, har úba hiigin yíekaʼ, kúfach yíekaʼ, gon hollo ko hol ˈgaa, mú yie.
42022034	Aalé Yíésu kieye, Bétiro, yú ko geeye, lúg hátlé chúúrééllá ma ˈdânyká, kúún a sed̶ ha ye gaa faalanna, Yáá mú muog, ha cheedhe, muí mú yie.
42022035	Aalé Yíésu gállé alb fimiká heete, kieye, Af giri yú hí alb fie-, hí shomodhaam birmoká, ubaa tokolaam, tá koiy ma shúúnanká, it hé hí ˈdabiyyeká ˈgayyê? gáál yie. Aalé gaal kieye, Hé níínní nyí ˈdabiyyeká mán, gaalí mú yie.
42022036	Mu gáál geey, kieye, Aaléka, káánallá máá shomodhe bireká ˈguoká hí shomodhelle eet, máá tokol ˈguoká hí tokolle eet. Máá faaˈd mánká, hí d̶afarlé ˈdú lalaatká bíre yiat, hí bíre kinaallá faaˈd yiat.
42022037	Tá yú hí geeye, hé ˈdaachúka Yisááya hí warˈgatle gaa veereká hai ye ˈdú d̶ud̶ua, giri ˈdeenyle kieye, Mú hé gaalí gál nyakikoraam ˈguoká ˈdú iifie, chieká. Hé ˈduwa, hé ˈdaachú ˈdugaka Yisááya hí warˈgatle gaa veerééllá aflé ye ˈdú d̶ud̶uoká hé ali kí ˈdiiyye, Yíésu hí gáál yie.
42022038	Aalé gaal kieye, Máá Gud̶o, bá dháash, fado naam hállá, gaalí yie. Aalé Yíésu gáál geey, kieye, Hé d̶ue, yie.
42022039	Aalé Yíésu ˈjien yé gaa ˈdie, hátlé aad̶aká Gúm Saano Salabká mé nie. Mú lalille úba mú el gaa veere.
42022040	Aalé mu ali nyuoreká lalille geey, kieye, Waag vitíe, giri hí hé ˈdeewká ekenyle hol ma kí haad̶inyká, muí gáál yie.
42022041	Mu gáál gaa fagandhe, tagéétí ki ˈdie. Mu les kurram ˈdoy, Waag vite, kieye,
42022042	Baabá, har feˈdoka, kulu manyjasinyallá ye gaa éeb. Tá he hát yú fedoká hai yéen, hí hát kuuní feˈdoká yeet, yie.
42022043	Ál kinaal máá ˈgasso-, urru mare mú yé ˈdu gáá ˈdie, mú guofsie.
42022044	Mú geer hí súm gaa ˈdeenedhe, mu ged̶i hát ˈdabaanká Waag vite. Mu simidhe, simis hát fáská mú gáá ˈjiibime, les ˈdane.
42022045	Yíésu Waag visan hí gaa d̶uyyeká, lalille hol ˈdu gáá nadhe. Mu gáál af kí ˈdieká, gaal ram gaa iifa. Hééllá he ˈdaa giri gáál ger hí gaa ˈdeenedheká.
42022046	Aalé mu gáál kiisie, kieye, Háteka hí rayyéel? Le gaa kée, Waag vitíe, giri hí hé ˈdeewká ekenyle hol ma kí haad̶inyká, muí gáál yie.
42022047	Yíésu hátlé ˈdéé hogodheká, Yúúˈdas giri mú lalillé tomon a naamaká mú tikiˈd onnoyká nyésébích he met gaa igireká ali mé kí ˈdoy, ali kí ˈdie. Aalé Yúúˈdas hátlé Yíésu ˈdú gáá yiimie-, mú aˈdíne ˈdungunmeká,
42022048	Yíésu mú heete, kieye, Yúúˈdas, kúún Iny Máádhat aˈdíne ˈdungunyo-, gálaat mú gíl geer gaa kakayya? mú yie.
42022049	Aalé Yíésu lalillé giri hol ˈgieká he ˈdeenedhe argeká Yíésu heete, kieye, Máá Gud̶o, gáál nyí fado ki fáánna? yie.
42022050	Gál láliká mú tikiˈd faaˈd ki suoy, máá méte suoryoká gédéchlé hí he ki nannieká nét ˈdaa naanietká gaa sare.
42022051	Aalé Yíésu gáál ki ˈday, kieye, Hééllá hayyíe! yie. Aalé mu máá giri gedechká net d̶ig yie, mú d̶o net hí midhante.
42022052	Aalé Yíésu gál gugud̶o-, suoryoká ubaa gál ˈBíl Waaˈgiet ˈdeˈdeenká met ki ˈgieká, tá gál káru ká yimie-, hí ˈgiiliˈgayká geey, kieye, Hí ká chimie-, hí fado ubaa shar ka chiratéél, yú he máá buraa léká?
42022053	Muun aadh lulle ˈBíl Waaˈgieto ke hol af ije, kor itín it ye d̶ig ma chéen. Hééllá aadh ˈgas kíchia Waag hí itín ubaa Sátan ˈdú shiiche-, hí he gaa ekemeseteká ali kí ˈdiiyye, muí gáál yie.
42022054	Aalé gaal Yíésu ˈgiliˈgay, mú eedhdhe, mú ˈbíl máá méte suoryoká eey. Bétiro íín gáál aˈdíne bííy fag nadhe.
42022055	Aalé gál ál kinaal gaa ijeká ˈjiet nááb gaa id̶ite, ˈjiete ˈbuˈbute. Bétiro úba gáál hurt hile, ˈjiet kinaal álle yíéd̶ie.
42022056	Ini gededhe mare Bétiro ˈjiet láá ija argiyyeká, mú gaa dhaayche, kieye, Máállá úba hé mú hol ˈgie, chie.
42022057	Aalé Bétiro falme, kieye, Inííllo, yáá mú muog, yie.
42022058	Gaal á níínni mare yíéd̶ieká máá éíy taaka Bétiro arge, kieye, Kúún úba kó gáál máálle muunîny! yie. Bétiro kieye, Musó, yú yáá gál kinaallá máálle muuniny, yie.
42022059	Aadh ˈgas tikiˈd amú ged̶i ˈgiteká máá éíy taaka mú kimite, kieye, Máállá gon hé mú hol ˈgie, úba mú máállé Galilaaya, yie.
42022060	Bétiro kieye, Musó, yáá hé kua a geer ka ˈgayyóóllá muog! yie. Mu hátle ˈdéé afká ˈgaa, lúg d̶o tíkíˈdé kinaal ˈdayche.
42022061	Aalé Máá Gud̶o Yíésu hol gáá made, Bétiro gaa dhaay. Bétiro d̶o ˈdéé hót Máá Gud̶oká hí geeyká hí táb ká ˈjiiyye, giri kieye, Lúg hátlé ma ˈdânyká kúún a sed̶ ha ye gaa faalanna, muí mú yieká.
42022062	Bétiro d̶o nááb gaa kie, súm buoy.
42022063	Gál giri Yíésu ˈdeˈdemeká Yíésu tune, mú he af ki dhaaˈgame.
42022064	Gaal mú sháásha in gaa hidhe, mú heete, kieye, Máá ko ˈdoyká ebá ká hot, mú yie.
42022065	Gaal hé éíy burnay-, chaarimká úba mú ki huogodhe.
42022066	Biiy ka biˈdeká ˈjien karulle hol ˈdu gáá yimie. Karu kinaallá hé gál gugud̶o-, suoryoká, tá gál nyatalaamká úba hé hí gaa ije. Aalé Yíésu gaalí d̶aanya kinaal met ká eey.
42022067	Gaal mú geey, kieye, Kúún har Messíya kátaka, nyí ka géesh, yie. Yíésu gáál geey, kieye, Har káána úba yú hí ka geeyka, it iiy ma chegen.
42022068	Kor káána úba yú hí ká heeteka, haí d̶iidhanna, it ye ˈdéé hol ma ˈdu gáá nanniny.
42022069	Biiy toom gáá ˈjóballá Iny Máádhat Waag fargogínt lulle ˈgayyoká gíl ˈdaallé naanietká hai yíéd̶ima, Yíésu hí gáál yie.
42022070	Aalé gaal lulle mú yiete, kieye, Kúún in ta káána Iny Waaˈgiet? gaalí yie. Mu gáál geey, kieye, Hát yúká ití hote, yie.
42022071	Gaal kieye, Aalé dhuom éíy taaka meete hí le, ˈdee in mú a geerle yé gáá ˈdie-, ke maalla háluke! gaalí yie.
42023001	Aalé karu lullé giri hol ˈdu gáá yimieká les gaa kie, Yíésu Bilááto met eey.
42023002	Gaal mú he af kaay, kieye, Máállá gál kínyia baad̶isia, nyí argiyye. Mu kieye, Haí Káísar gibíre les ki fíinyo, he gálaat yeedhe. Mu úba kieye, Yú he Messíya giri kansichká, he yie, gaalí yie.
42023003	Aalé Bilááto Yíésu yiete, kieye, Kúún in he kánsích gál Yuuˈdi? yie. Yíésu mú ˈdéé hol ˈdú nie, kieye, Hát kuuní hogotóóllá, yie.
42023004	Aalé Bilááto gál gugud̶o-, suoryoká ubaa nyesebich geey, kieye, Máállá hé ˈdeew-, he ekey-, yú gaa argeká mán, yie.
42023005	Gaal Bilááto ˈdéé mé ki tie, kieye, Máállá hé lés gál Yuuˈdi geerle lulle gaa sedhe, gálaat he onisinyle ki chure. Mu he onisinyle erkob Galilááya mé gáá kodhdhe, in ˈjíig káána állá kí hile, gaalí yie.
42023006	Bilááto ˈdeeny kinaal maaleká gáál heete, kieye, Máállá he máá Galilaaya? yie.
42023007	Aalé Bilááto Yíésu hát lés Heróˈde hí mé ki yaalká máálle maaleká, mu gáál geey, kieye, Mú Heróˈde ˈdú ée, yie, ˈdaa giri Heróˈde af kinaal úba Yerúsalem gaa ijeká.
42023008	Heróˈde Yíésu argeká súm geer hí gaa meedhe. Hééllá he ˈdaa giri mu kíssóótí mú fayamle mamale-, hé gálaat af ˈdaˈdabsuo-, muí ekemeyoká mú gaa aargireká fedeká.
42023009	Aalé mu hé burnayká Yíésu heegete, tá Yíésu hé mú ˈdeeny níínní hol ˈdú nieká mán.
42023010	Gál gugud̶o-, suoryoká ubaa gál nyatalaam ál kinaal ˈgieká mú ki hurgudhdhe, mú he af kaay.
42023011	Aalé Heróˈde ubaa yuoyle mú eeshey, mú he gaa ˈdeey. Gaal d̶afar máá kansich hí kakaatká mú kuch gáá bue, mú Bilááto hol ˈdú nie.
42023012	Heróˈde ubaa Bilááto giri kíssóótí hol ka kídh onnoyká, kúlích tikiˈde kinaal d̶o hol hile.
42023013	Aalé Bilááto gál gugud̶o-, suoryoká ubaa gál Yuuˈdi tá karullé hí met ki ˈgieká, hol ˈdu gáá vie,
42023014	gáál geey, kieye, Máá hí ye ˈdu gáá eeyyééllá itín kieye, Mu gálaato baad̶isia, hí ye chie. Tá bá dhaayyíe, mú káána yú metkícho gaa heegeteká hé ˈded̶ew-, lulle hí mú af kaayyééllá har yú mú má gaa argua!
42023015	Heróˈde har káána úba hé níínní ˈdeew-, muí ekey-, mú gaa argeká mánaa! Mú gáál hol ˈdu gáá naa! Bá dhaayyíe, máállá hé níínní he ˈdeeney-, hí kúfach mé ki kokuoká mán.
42023016	Aalé yuoychú ha yú ged̶ia, Mú tunáa, tá mú hayyíe, ha yú yeedhe, Bilááto hí gáál yie. [
42023017	Warram lulle ˈjiláállá ali kí ˈdiiyyeka, gál gaalí hiigidheká máá gálaat hí fedoká gaalí gaa fufura. Aalé kúlích kinaal Bilááto máádhato he fufure.]
42023018	Aalé gálaat lulle kúóˈd ˈdoy, kieye, Máállá áas! Baráábas nyí kí fur! gaalí yie.
42023019	Baráábas gaalí hiigidhééllá, he ˈdaa giri mu gál gál Yerusalem ˈbaal chure-, gáál mangis mé il gaa koyká máálle onnoyká, tá héétí mu úba máádhat yieská.
42023020	Bilááto Yíésu fuuroká he fede, mu ged̶i gáál hol geey.
42023021	Gálaat íín kúóˈd ˈdoy, kieye, Mú ˈgór d̶arám yaalká ˈdug ˈdú yiesíe! gaalí yie.
42023022	Bilááto gíl ki sed̶eká gáál yiete, kieye, Mú háteka ke yegesal? Meete ˈdeew muí ekey? Yú yáá hé ˈdeew-, muí ekey-, ki mú ˈdú yegeská mú ma gaa árginy. Yuoy ha yú ged̶ia, giri gaal mú tuuno-, tá mú haad̶uoká, muí gáál yie.
42023023	Gaal ged̶i súm kúóˈd ˈdoy, Bilááto ˈdéé ˈdú moy, giri Yíésu gaalí ˈgór d̶arám yaalká ˈdug ˈdú yegeská. Aalé gaal Bilááto ká adhdhe.
42023024	Aalé Bilááto ˈdéé mure, giri hát gaalí fedoká ˈgíéríchle yuoy hí mú ki naatoká.
42023025	Bilááto máá giri gál Yerusalem chure-, gáál mangis mé il gaa koy-, ubaa máádhat yies-, gaalí hiigidhe-, tá káána, Nyí kí fur! gaalí yieká fure. Yíésu íín muí yuoy gíl gaa kaay, giri yuoy hát gál Yuuˈdi hí fedóóllá mú ki seseennoká.
42023026	Gaal sienylé seseme-, Yíésu ˈgie-, mú ál ˈgór d̶arám yaalká ˈdú ˈdaraanká ˈdú egedhdheká, máá Kurene-, gaalí Símon yegie-, forich gáá yiimie mare hol met kí ˈdoy. Aalé gaal máá kinaal ká ˈgiliˈgay, mú ˈgór d̶arám yaal-, Yíésu hí ˈgieká ˈgáár ˈdú id̶ie, mu Yíésu el gaa veere, mú ˈgór ˈgar sidhe.
42023027	Nyésébích gud̶oká ubaa gál ˈdíét Yíésu ˈdú bebeme-, hol ger gaa tutuneká Yíésu el gaa veere.
42023028	Yíésu ˈdég ki fuˈjie, kieye, Hada Yerusalem, haí ye ˈdú bebéminy, hol ˈdú buoyyíe, ubaa umkícho ˈdú buoyyíe.
42023029	Bá dhaayyíe, kúlích gálaat kieye, ˈDeg ˈdal mán, kálta ma ˈdáliny-, um hí ma ˈdóósonká kalat! gaalí yeetká, ali hai kí ˈdeenne.
42023030	Gaal gumano hai ged̶ia, Nyí ˈdú ˈdanáa! hai yeedhe. Héétí úba gurm hai ged̶ia, Nyí yúa! hai yeedhe.
42023031	Gaal ˈgór nyuroká héél ki ekemeye háluke, tá ˈgór gogoyká kor mee ki ekêy? Yíésu hí gáál yie.
42023032	Gál éíy taaka naama-, he ˈdeed̶eney-, hiigin gaa ije mare úba yuoy hí shuunne, giri gaalí ˈguor d̶arám yaalká ki ˈdaraan-, gaalí Yíésu hol ˈgar yegeská.
42023033	Aalé gaal he ál gaalí Ál Me ˈGonte yegetká ki ˈdieká, yuoy Yíésu ˈgór d̶arám yaalká ˈdú ˈdoyye. Yuoy úba gál naama he ˈdeeney kinaal ˈguor ˈdú ˈdanne. Mú tikiˈd gaalí Yíésu gíl ˈdaa naaniet koy, máátí gaalí mú gíl ˈdaa ˈjíbach koy.
42023034	Aalé Yíésu kieye, Baabá, ˈdaa giri hé gaalí ekemeyóóllá gaalí muogká, gáál ˈdú ˈjé, yie. Aalé yuoy hol koiy ki ˈdoyye, giri mú d̶afaraamle eiy shugunatoká.
42023035	Gál ál kinaal ˈgieká mú gaa dhaay. Gál Yuuˈdi gállé hí met ki ˈgie-, úba ál kinaal ˈgieká mú fichile, kieye, Mu gál éíyyo he ririme, aalé káána íín dhúrle hí hol rio, har kín Messíya Waag hí ka eeyyeká kátaka, gaalí yie.
42023036	Yuoy úba mú he af kí dhaaˈgasanne, mú ˈdú siete, mú ˈduuny bírigká ki heliche,
42023037	kieye, Kúún har kín kánsích Yuuˈdi kátaka, hol rig! yuoy hí mú chie.
42023038	ˈGór gaalí mú ˈdú ˈdoy kinaallá úba ˈdéé hót kieye, hééllá he kánsích yuuˈdi, chieká gaalí ˈdug ki ˈdoy.
42023039	Gál giri he ˈdeed̶eney-, gaalí ˈguor d̶arám yaalká ˈdú ˈdisseká mú tikiˈd Yíésu fichile, kieye, Kúún kó Messíya muunîny? Hol rig! Nyíín úba nyí rig! yie.
42023040	Tá máátí máálle ki ˈday, kieye, Kúún kó Waag ma kikian? Hé gaalí ko ki ekemeyóóllá, úba hé gaalí mú ki ekemeyóóllá muunîny?
42023041	Múún taglé gaal gáál hééllá ki ekemeye, ˈdaa giri ki he ˈdeed̶eneyká. Tá máállá íín hé níínní ˈdeew-, he ˈdeeneyká mán, muí mú yie.
42023042	Aalé mu Yíésu geey, kieye, Yíésu, af giri guch kua kansimoká kí chiimetká ye mé ká ˈgab, yie.
42023043	Yíésu mú ˈdéé hol ˈdú nie, kieye, Yú ko hé ˈdúwaká geeye, kúún kúlíchallá ubaa yú ál geyyietká ha ke gaa yíéd̶ima, mú yie.
42023044	Aadh ˈgas le-, e me ˈdugoká, biiy lulle chuurayye, ˈjíig aadh ˈgas saal ˈdoyye.
42023045	Aadh ˈgas sed̶e kinaallá biiy hé édhúm aadho mannayye. ˈBíl Waaˈgiet ˈbíllé biiy geereká d̶afarlé hí af gaa tielká eiy lod̶ud̶ugul fuate.
42023046	Aalé Yíésu af gaa gud̶oká kúóˈd ki ˈdoy, kieye, Baabá, sídhchú yáá ko gíl geer gáá kaay, yie. Mu héél hodheká d̶o sidh hí ˈgite.
42023047	Máá yuoy kúˈd mé ki yiel-, ál kinaal yielká héél lulle argeká Waag meey, kieye, Hé ˈduwa, máállá gon he máá ˈdúwa-, saas mánká! yie.
42023048	Nyésébích hol ˈdu gáá yimie-, héél dhaˈgameká, he yaalmitle argeká, ger hí súm gaa ˈdeenedhe, ˈjienle hol ˈdú nadhe.
42023049	Aalé gál giri Yíésu ógká ubaa ˈdeg mú hol Galilááya gáá eedhdheká lulle tagéétí ki ˈdie, hééllá lulle il ki dhaay.
42023050	Aalé máá arra gaalí Yúósef yegie-, hodhin midhabká ˈgie-, ˈdúwa-,
42023051	máá ˈjien Arimataya giri lés Yuuˈdiaká hé ál kinaal úba gaa ije. Máá kinaallá Guch Waaˈgieto egese. Mu hé gál arraká hí mure-, hí ekemeyká iiy ma yéen.
42023052	Aalé mu Bilááto ˈdú sedhe, mú Yíésu gónle heete, giri mú gagalioká.
42023053	Mu Yíésu gónle ˈgór d̶arám yaalká gáá leesie, mú d̶afaraam édh-, kaanaká ki ˈdane, mú liish waariet-, kis gaalí geer gaa ˈgodhe-, kálta máá hí máádhat ki galie mán mare ki galie.
42023054	Kúlích kinaallá he kúlích gál Yuuˈdi hí Kúlích Hef ˈGisanká met les gaa ˈdid̶ianká.
42023055	ˈDeg Yíésu Galilááya hol gáá eedhdheká Yúósef el gaa veeˈde, liish argiyye, mú hát gaalí iifieká úba argiyye.
42023056	Aalé ˈdég é hol ˈdú naate, ˈgór ussaká ubaa sáláb Yíésu shugudmichoká tág koyye. Hát giri hemurit Waaˈgiet hí hoteká ˈdég Kúlích Hef ˈGisan kinaal héf gaa ˈgisate.
42024001	Rám tiiyaká kúlíchlé erká bur af midhab ˈdég sáláblé usiyyo-, he tág koyyeká eete, uushich bííyle mé niiyye.
42024002	ˈDég ali kí ˈdiiyyeká nyátáábá uushich af gaa tielká gaalí uushich af gaa gaalgalsíe!
42024003	Aalé ˈdég he liish hilleká Máá Gud̶o Yíésu gónle liish gaa laʼ!
42024004	Aalé ˈdég hátlé hé kinaal a ˈdaˈdabiyyeká gál yááb naama d̶afaraam édh ˈjiimidatká fadhdhe mare gáál láá kí ˈdie.
42024005	ˈDég d̶o sierm hí faanne, met les ki ˈdoyye. Gál yaab kinaal ˈdég geey, kieye, Háteka it máá luolká álb gál kufeká gaa ˈgeˈgetéel?
42024006	Mu hé állá gaa láʼ, mu hé uushich yé gaa ˈdie. Hé mu Galilááya gaa ijeká muí geeyká táb ˈdodhdhíe,
42024007	giri mu kieye, Iny Máádhat gál nyuogim ˈguoká gíl ha gaalí gaa kakaa, ˈgór d̶arám yaalká ha gaalí ˈdú ˈdiisa, hai kufuma, tá kúlích ki sed̶eká uushich yé hai gáá ˈdeeme, muí yieká, gaalí ˈdég yie.
42024008	ˈDég ˈdeeny kinaal hát Yíésu hí geeyká hí táb ká ˈjie.
42024009	Aalé ˈdég uushich álle hol gaa naateká, Yíésu gállé alb fimi-, tomon a takachká ubaa mú lalilléétí fayaméél shiiche.
42024010	ˈDeg gál alb fimiká fayám shiicheká he mú María Magaˈdalaká, Iwánna, ubaa María giri Yákob ˈjielléká, tá héétí ˈdeg éíy taaka gáál hol ˈgieká.
42024011	Gál alb fimi kinaal ˈdég ˈdéé af ki d̶iidhe, ˈdéé ˈdeeny um niginiká hí ˈgieká ká dhaay.
42024012	Kor Bétiro íín kiite, uushich bííyle ˈdú ˈdodhdhe. Mu ali ki ˈdieká liish ki ˈdolite, liish geer tág gaa dhaayká d̶afaraam gaalí Yíésu ki maamareká tákámle ali ija. Mu hé kinaal a ˈdabe, é hol ˈdú nadhe.
42024013	Kúlích tikiˈde kinaallá mú lalille naam hí kie, ény Emaaw he mé nannie. (Yerúsalem ke gaa kekeen-, ke Emáaw mé nannuoká sienyle aadh ˈgas naama he egedhe.)
42024014	Gaal ˈgíéríchlé gaa igireká, hé argeká ubaa hé maaleká lullé hol ged̶ie.
42024015	Gaal hátlé hol hegete-, ˈdeenyéél hol ged̶ieká, Yíésu tuuˈdle gáál el gáá hile, gáál hol eedhdhe,
42024016	kor gaal hé mú ma kimísan.
42024017	Aalé Yíésu gáál heete, kieye, Hé hí ˈgierich gaa igiˈdaká hí hol ged̶icháállá meete? yie. Aalé gaal ali ki ˈdie, innum hol ˈdú shuune.
42024018	Aalé gaal ííni kinaal máá gaalí Kiléyoba yegie mare mú ˈdéé hol ˈdú nie, kieye, Kúún káánallo Yerúsalem ki ˈjííyye? Hé gálaat lulle hí arge-, ubaa hí maaléél, kó nétle mân? muí mú yie.
42024019	Aalé Yíésu gáál heete, kieye, Hé kinaallá hé máre? yie. Gaal kieye, Fayam Yiesu Nasaret-, máállé Waag hí ˈdéé ka shigiche-, héllé ekemeyká ubaa héllé hogodheká innum gálaat lulle ubaa innum Waaˈgiet gaa ˈdúwa-, fargogonoyká,
42024020	giri gál gugud̶o-, suoryoká ubaa gál kúnnaa gáál met ki ˈgieká hí mú mangis gíl gaa kaay-, Mú yiesíe, yie-, mú gaalí ˈgór d̶arám yaalká ˈdú ˈdisseká.
42024021	Nyíín tawunykínyoka mu he máá gál Yisirayel kidh gíl geer yé gaa ˈded̶isatká. Aalé káána a meeny mú gaalí yieská kúlíchalláka sed̶e.
42024022	Kor káána gál kínyia ˈdége mare úba ged̶i nyí birgisie. ˈDég bur a midhab uushich álle mé niiyyeká,
42024023	gaal hé mú gónle liish ma gaa árginy. Gaal d̶o hol ká nadhe, gaal fayam gálle ˈgasso-, urruká hí yé ˈdú gáá ˈdiiyye-, hí geeyche-, máálle luolká nyí shie.
42024024	Aalé gálkínyo ˈbaal hí liish álle mé nie, giri hé ˈdég hí ka siteká ˈdúúw ˈdú ˈdeˈdeenká. Tá mu íín hé gaalí ma árginy, gaalí yie.
42024025	Aalé Yíésu gál kinaal geey, kieye, Itín ebá hí d̶ées-, it gál Waag hí ˈdéé ka shigicheká ˈdeemle lulle d̶o hí ál ˈjob ger ma ki chichiranal!
42024026	Messíya hé hééllá il hí ma aargíriny? Tá hé kinaal el ˈdaal hé guchle ma higíliny? Yíésu hí gáál yie.
42024027	Aalé Yíésu ˈdeenylé he veerit Waaˈgiet gaa id̶e-, a meeny warˈgasam Móshe hí veereká, tá ˈjíig warˈgasam gál Waag hí ˈdéé ka shigicheká hí veereká d̶igká fayamle gáál af gaa koy.
42024028	Aalé gaal ény he sesemeká kí ˈjobondheká, Yíésu kerka é láa he nanadhe.
42024029	Gál mú hol ˈgieká mú af ki mote, kieye, Aadh hé gaanate, biiy hé ká chuurayye, ényallá ál nyí ˈdú gagalaká kí ˈdú galo, gaalí mú yie. Aalé mu gáál hol eedhdhe, é ˈdú gale.
42024030	Aalé af giri gaal gólol gaa yíéd̶ieká, mu balashá eedhdhe, Waag gielmít hol ˈdú nie, balashá eiy ˈgey, gáál shie.
42024031	Aalé gál giriká Waag hí in eiy ˈdeeyche, gaal d̶o mú kimite, Yíésu d̶o gáál in ki bad̶ay.
42024032	Gaal hol heegete, kieye, Mú ki hol ˈgie-, ki ˈgierich gaa igire-, mu gáál Warˈgat Waaˈgiet ˈdeenyle eiy kí nannieká, ger urgía hé gáál gaa meedheká muunîny? gaalí hol yie.
42024033	-
42024034	Aalé tíkíˈdé kinaallá gaal kie, Yerúsalem hol ˈdú nadhe. Gaal gál alb fimi-, tomon a takachká ubaa gállé hol ˈgie-, ali tikiˈd hol ˈdú ije-, hol ged̶ie-, kieye, Hé ˈduwa, Máá kúnnaa Gud̶oká hé uushich yé gáá ˈdie, hé Símon yé ˈdu gáá ˈdie, hol yegetká, af kí ˈdie.
42024035	Aalé gál giri naama hol nadheká hát Yíésu hol ˈgíérích ény Emaaw hol ˈdu gáá fame-, ubaa af giri mu balashá eiy ˈgieˈgie-, mú kimiteká fayamle gáál shie.
42024036	Gál naama kinaal hátle gáál fayám shigia, Yíésu gáál hurt yé gáá ˈdie, kieye, Naanná gaa yíéd̶ía, yie.
42024037	Gaal birge, sierm hí faanne, mú gaaramo he yie.
42024038	Tá Yíésu gáál geey, kieye, Háteka bineneny hí faanne-, me hí gud̶andhéel?
42024039	Gilchú ubaa ˈgaschú dhaayyíe. He yú. Ye chiichiˈdíe, hát he yúká kimitíe. Gaaram hé gón ubaa laf yú ˈguo-, itín hí ye gaa argiyyáállá hé mán, muí gáál yie.
42024040	Mu héél hodheká gille ubaa ˈgasle gáál argisie.
42024041	Gaal hátlé ger hí gaa meedhe-, he af hiibidhme-, ger totom gaa ˈgiˈgiteká, Yíésu gáál heete, kieye, It hé geere kare-, hí ˈgayya-, állá ijoká mân? gáál yie.
42024042	Gaal béch gaalí narieká ká eey, mú ki helie.
42024043	Aalé mu beech eedhdhe, beech gáál metle gaa koey.
42024044	Aalé mu gáál geey, kieye, ˈDeenyééllá ˈdeeny giri muun ke hol af ijeká yú hí geeyká, giri yú hí geey-, hé ˈdaachúka Móshe hí warˈgasamlé hemuumuritiká gaa veereká ubaa ˈdeeny chia gál Waag hí ˈdéé ka shigicheká hí warˈgasamle gaa veereká, héétí ubaa ˈdeeny chia gaalí warˈgat Arramká gaa veereká lulle hai ˈduuwaa, yú hí yieká, Yíésu hí gáál yie.
42024045	Aalé mu gáál met eiy ˈdeey, giri gaal Warˈgat Waaˈgiet ˈdeenyle hélle kiimisatká.
42024046	Mu gáál geey, kieye, Warˈgat Waaˈgiet hatallá gaalí gaa veere: Messíya ha gaalí yeese, tá kúlích ki sed̶eká sídhle hollo hí hol ˈdú naata, uushich yé hai gaa ˈdeeme.
42024047	Fayam rubachietallá mú meenyle ˈdugaka erkob Yerúsalemo gaalí gaa ˈdiyime, tá gaalí kidh lulle ki ˈdiyime, giri gálaat héllé ˈded̶ewká haad̶uo-, Waag makan fafaan-, Waag hí ad̶aabano ubaa nyuogim gaa egeyyoká.
42024048	It giri hí hééllá argiyyeká in hí gálaat ki ˈdiyeenne.
42024049	Bá dhaayyíe, hé ˈJaachú hí af id̶ieká ali ha yú hí ˈdu gáá kakaa. ˈDaab fargogint Waag hí úr gáá shigichoká hí ma árginyká ˈjienééllá gaa yíéd̶ía! Yíésu hí gáál yie.
42024050	Aalé Yíésu gáál ˈjien gaa eedhdhe. Bédhene álleka mu gil úr ki shuunne, gáál ˈdú ˈguunume.
42024051	Mu hátlé gáál ˈdú ˈgunumeká d̶o úr ki kie, Waag hí úr ˈdú eete.
42024052	Gál giriká mú vite, súm ger hí gaa meedhe. Gaal aalé Yerúsalem hol ˈdú nadhe.
42024053	Aalé gaal aadh lulle ˈBíl Waaˈgiet seeseme, ál kinaal Waag gaa meemey.
43001001	Erkob-, Waag hátlé hé níínní ka kuonne mánká ˈDee hé biiy gaa ije. Máá gaalí ˈDéé yegetallá Waago hol af ije, ˈDee íínííllá he Waag.
43001002	Máállá in erkob Waag hátlé hé níínní ka kuonne mánká Waag hol af ije.
43001003	He met lullé Waag hí ká kuonnééllá mú ˈdaallé he ká nadhe, ki ija. Máállá muuninyka, he met lullé úr ubaa les gaa ijóóllá hé onnônyka mán.
43001004	Mu íínííllá in luolmít hí yé gáá ˈdeˈdeenne. Luolmit kinaallá he édhúm gálaat gaa verenoká.
43001005	Édhúmallá he édhúm bííy gaa ong'oˈdeká gaa eedhdhesuo-, bííy gaa ong'oˈdeká hí ma ˈdid̶isinyká.
43001006	Aalé máá gaalí Yuána yegieká Waag hí ali gáá kaayye.
43001007	Mu ka yimíéllá he giri mu édhúm kinaallá ˈduuwle gálaat ged̶uo-, gálaat lulle édhum iiy yegetká.
43001008	Mu íín dhúrle hé édhúm kinaallá muuniny. Mu ka yimíéllá édhum ˈduuwlé he ká sidhe.
43001009	Édhúmallá he édhúm ˈdúwa-, lésallá ká yimie-, máádhat lulle édhum ˈdú kokuoká.
43001010	Édhúmallá hé lésallá gaa ije. Mu íínííllá har úba les hí ˈdaalle ká naate-, les hí ki id̶oka, les gálle hé mú ali gaa moonnodhe.
43001011	Mu hé lésle ká yimie, kor mú gálle hé mú d̶iidhe.
43001012	Tá gál mú ma d̶íin-, mú iiy yieká lulle íín hé muí ˈduuw gálle um Waaˈgiet yegetká shie.
43001013	Gál mú iiy yíéllá ˈdalmaat káána-, he kí ˈdalidhééllá hé ˈdalmaat aad̶a-, fás gonniet-, gálaat hí hol kí hod̶uoká muuniny, hééllá he ˈdalmaat Waag yé gáá ˈdiiyyeká.
43001014	Aaléka, Máá gaalí ˈDéé yegetallá máádhat yie, múún gáál hurt gáá yíéd̶ie. Mú guchlé ˈdúˈjím ubaa ˈduuw gud̶oká ˈgayyóóllá íl kínyaa nyí ki argiyye. Guch muí ˈgúóllá he ˈdaa giri mu íín he Iny ali ka takach-, ˈJaalle Waagká.
43001015	Aalé Yuána mú fayamle ˈdiiyime, af úr ki eey, kieye, Máá yú hí ged̶ie-, yú kieye, Máá yú met ká nadhe-, ka yiimet-, yú hátlé ma ka ˈdaláanká kíssóótí ali ije-, hé ye ˈdú ˈdúwa-, yú hí yegieká hállá! yie.
43001016	Mú ˈdúˈjímlé-, ˈdúˈjím ke hemuumurít gaa argeká a mé id̶óóllá hé muun lulkúnno gáál ˈdú ookoˈdmoote.
43001017	Hemuumurít íín Móshe hí gáál ká hilsie. ˈDúˈjím ubaa ˈgíérích ˈdúwáállá íín Yiesu Kirísto hí gáál ká hilie.
43001018	Waag hé kálta máá hí argeká mán. Máá ke Waag gaa onnodheká, he Iny ali ka takach-, Waaˈgiet-, ˈJaalle túmus ki koyká.
43001019	Aaléka, gál gugud̶o-, Yuuˈdi-, Yerusalemká gállé suoryoká ubaa gállé Leviká ˈbaal Yuána gáál ali ˈdú fie, giri gaal Yuána ka hegeset-, Kúún mááya? mú yegetká. Aalé gaal mú heeteká Yuána ˈdeenylé gáál hol ˈdú nieká kieye,
43001020	Yú yáá Messíya muuniny, muí gáál yie. Mu hatallá yíéllá, hé hé níínní gáál af ki mannisieká mán. Mu hé ˈdúwaká he gáál geey.
43001021	Aaléka, gaal mú yiete, kieye, Tá kuun mááya? Kuun he Elíya? gaalí yie. Yuána kieye, Yú yáá máá kinaallá muuniny. Gaal ged̶i mú yiete, kieye, Kuun he Máá giri Waag hí ˈdeem ka shigichoká? yie. Mu gáál ˈdéé hol ˈdú nie, Híʼi, yie.
43001022	Aalé gaal mú yiete, kieye, Tá kuun mááya? Ebá hol ka ˈdáákash! Gál nyí ali ká fieká nyí fayám ˈdú sita, gaalí mú yie.
43001023	Aalé Yuána kieye, Yú he ˈdéé hót ˈbakat gáá ˈgiˈgite-, kieye, ˈGíérích Máá Gud̶oká lod̶ud̶ugul kóo, chegie-, Waag máállé ˈdéé ka shigiche-, Yisááya hí ˈdeenyle hodheká, yie.
43001024	Aalé gál gál Farisaay hí ali ka fíéllá,
43001025	mú yiete, kieye, Kuun in Messíya máámaʼ, Elíya máámaʼ, Máá giri Waag hí ˈdéé ka shigichoká in úba muuniny háluke, tá háteka gálaat bie gim nanniyyóol? mú yie.
43001026	Yuána gáál ˈdéé hol ˈdú nie, kieye, Yú bie gálaat gim nannaa, tá máá hí muogká hé hurt kíchiallá gaa ijo.
43001027	Máá kinaallá he máá yú met ká nadhe-, ka yiimetká. Tá yú yáá ˈduuw ˈguo-, mú koiyle saawle fuuroká mán, yie.
43001028	Hééllá lulle Bédhene giri wár Yorˈdan-, ílung ˈdaati-, álle Yuána hí gálaat bie gim gaa nannieká, he yiem gáá ˈdie.
43001029	Bííy éíy taaka ka biˈdeká Yuána Yíésu hí ˈdu gáá yiimie-, argeká, d̶o kieye, Dhaayyíe, Élíny Waaˈgiet nyuogim ubaa ad̶aabano lésallá gaa egewká háluká!
43001030	Máá ˈdeenyle yú hogodhe-, yú kieye, Máá yú met ká nadhe-, ka yiimet-, yú hátlé ma ka ˈdaláanká íín kíssóótí ali ije-, hé ye ˈdú ˈdúwa-, yú hí yegieká, hállá!
43001031	Yú dhúrchú érléká yáá mú moonnoy, tá yú ka yimie-, gálaat bie gim nannúóllá he giri gál Yisirayel mu hát mááyaká kiimisatká, yie.
43001032	Aaléka, Yuána hé argeká huogodhe, kieye, Yáá Hím Naasan Waaˈgiet hát hóleka úr gáá lelete-, mú ˈdú yíéd̶iyyeká arge.
43001033	Yú yáá onnônyka mú ma kiimísan, tá Máá ye ali gáá kaay-, kieye, Gálaat bie gim náánnaʼ, ye yieká, ye geey, kieye, Máá Hím Naasan Waaˈgiet úr gáá leletoká hí ˈdú yíéd̶iyyo-, argiyyoká, máá kinaallá he máá gálaat Hím Naasan Waaˈgiet gim nannuoká, hí ye yie.
43001034	Hé kinaallá yáá arge, tá yú hí mú ˈduuwle geeye, Máállá gon Iny Waaˈgiet, Yuána hí gáál yie.
43001035	Bííy éíy taaka ka biˈdeká Yuána ubaa lalille naam sedhe, ged̶i ál kinaal ki ˈdie.
43001036	Yuána Yíésu sienylé gaa igireká mú gaa dhaay, d̶o ˈdéé hodhe, kieye, Bá dhaayyíe, Élíny Waaˈgiet háluká! yie.
43001037	Gál giri naama-, láliká ˈdeeny Yuána hí hodhéél maaleká d̶o Yíésu el gaa veere.
43001038	Yíésu hol gáá madeká gál naama-, hí el gaa igireká arge, d̶o gáál yiete, kieye, Meete hí feˈde? yie. Gaal mú yiete, kieye, Rábi, kuun in el mé ko ále? yie. (Rábi hélle kieye, Máá gáál he oonisúóllo.)
43001039	Yíésu gáál ˈdéé hol ˈdú nie, kieye, Ka yimedhíe, el meenychú argáa, yie. Hé kinaallá aadh ˈgas afur ˈjobínti. Aalé gaal mú hol eedhdhe, mu el meenylé ijoká arge, gaal mú hol af saanie.
43001040	Gál giri naama-, Yuána ˈdéé hogodheká maale-, Yíésu el gaa veereká mú tikiˈd hí Ánˈduru giri Símon Bétiro nyárléká.
43001041	Ánˈduru d̶o kie, erkob nyárlé Símon af kí ˈdie, mú geey, kieye, Nyáá nyí Máá Messíya léká argiyye, yie. (Messíya he af Heberew. Af Hellenka he Kirísto.)
43001042	Mu d̶o Símon Yíésu ˈdú eey. Yíésu Símon ki fuˈjie, kieye, Kúún he Símon, iny Yuanaká. Kúún aaléka Kéfasso gaalí ko yegedhe, muí mú yie. (Meeny Kéfaslééllá hélle kieye, Nyátáábá, af Hellenka Bétiro.)
43001043	Aaléka, bííy éíy taaka ka biˈdeká Yíésu sieny Galilááya seseenká hí ká hileká, Fílib ˈdú sedhe, mú geey, kieye, Ye el gáá véer, yie.
43001044	Fílib úba he máá Bed̶esaida, ény giri Ánˈduru ubaa Bétiro égetléká.
43001045	Aalé Fílib Nadhániel ˈdú sedhe, mú geey, kieye, Máá héle Móshe hí warˈgasam hemuumurit Waaˈgiet gaa veere-, gál Waag hí ˈdeem ka shigicheká úba hí ˈdeenyle warˈgasam gaa veereká nyáá nyí argiyye. Máá kinaallá he Yíésu Nasaret-, iny Yuosefká, yie.
43001046	Nadhániel mú ˈdéé hol ˈdú nie, kieye, Hoo! Násaret kín hé midhabká hé hí yé gáá ˈdeˈdeen? yie. Aalé Fílib mú geey, kieye, Káde, ílkú hí ko geeycho, mú yie.
43001047	Aalé Yíésu Nadhániel hí ˈdu gáá yiimie-, argeká, ˈdéé hodhe, kieye, Máá Yisirayel-, honyir-, af ka hódho mánká, háluká! yie.
43001048	Nadhániel Yíésu yiete, Háte ye og? yie. Yíésu kieye, Fílib hátlé ko ma ka víiny-, kúún kinnach gaach gaa id̶eká in yú ko arge, yie.
43001049	Aalé Nadhániel mú geey, kieye, Máá gáál he oonisúóllo! Kúún gon Iny Waago! Kúún he Kánsích Yisirayel! muí yie.
43001050	Yíésu mú geey, kieye, Af giri yú ko geey-, yú kieye, Kuun hátlé kinnach gaach gaa id̶eká in yú ko arge, yú ko yieká, in iiy chie? Kuun aaléka, hé éíy taaka hééllá af ˈdú gíriká il ha ki aargiˈda, mú yie.
43001051	Yíésu ged̶i mú geey, kieye, Yú hí hé ˈdúwaká geeye, ur af hí furme-, gál ˈgasso-, urru-, Waaˈgietká úr mé nannuo-, tá Iny Máádhat ˈdu gáá leledhoká haí aargiˈda, Yíésu hí gáál yie.
43002001	Aalé ram sed̶ ˈgiteká ény Kanna giri lés Galilaayaká máádhat hí gaa eedhdhe. Yíésu ˈjielle hé ál kinaallá gaa id̶e.
43002002	Yíésu ubaa lalille úba gaalí kiere, sedhe.
43002003	Aalé gál gaalí kiereká ˈduuny vinnaʼ hí gaa beeyká Yíésu ˈjielle hí geeyche, kieye, ˈDuu hé gálaat gaa beey, mú chie.
43002004	Yíésu ˈjielle ˈdéé hol ˈdú nie, kieye, ˈJíe, ye hash! Háte ye hatal ged̶ichóol? Aled̶ud̶ugulchú hátle hé ali ma kí ˈdíiny, yie.
43002005	Aalé Yíésu ˈjielle gál gálaat golmieká geeyche, kieye, Hé muí geeyoká tág kóo, gáál chie.
43002006	Ál kinaallá ibilaam bie-, gaalí waar tág gaa nieká le hí ˈgie. Ibilaam kinaallá nyátál gál Yuuˈdika, bíé gaalí illam ki dhidhiroká, ubaa gaalí hol ki dhidhiroká gaalí fafaa. Ibil tikiˈdeká bie ˈdáb egeetká d̶udm gugud̶oká tomon naama, muuninyka, tomon sed̶e hí higila.
43002007	Aaléka, Yíésu gál gálaat ˈdúú shigieká geey, kieye, Ibilaam bie fáa, yie. Gaal ibilaam bie kochkoch fie.
43002008	Aalé mu ged̶i gáál geey, kieye, Ebá hé níínni gáá aría, máá ˈjila mé ki yaalká ˈdú sidháa, yie. Gaal d̶o hát kinaal ˈdie.
43002009	Máá ˈjila mé ki yaalká bíé giri ˈdúú yieká meeteká, mu d̶o máá eedhdheká tól eedhdhe. Hééllá he ˈdaa giri ˈduu állé ka nadheká muí muog-, gál bie gáá arieká íín hí ógká.
43002010	Aalé máá ˈjila mé ki yaalká mú geey, kieye, Gálaat lulle erkob ˈduuny midhabká he biiy met ká nannaa, tá waaséél gálaat ˈduu hí gaa nadheka, in ˈduuny ˈdúú elloká gaalí yé ká ˈded̶ia, kor kuun káána kó ˈduuny midhaballá biiy el ki ete, yie.
43002011	Hééllá Yíésu héllé erkob ekey-, gálaat hí af ˈdabe-, mu gálaat ˈduuwle argisieká. Hééllá ény Kanna giri lés Galilaayaká muí gaa ekey. Mu hééllá ekeyká, mú lalille d̶o mú iiy chie.
43002012	Aaléka, héél d̶ueká Yíésu kie, ˈjielle ubaa nyaaramle tá lalille hol eedhdhe, Kafarnáum mé nie. Gaal ál kinaal rám iraam mánká gaa rafe.
43002013	ˈJila gál Yuuˈdi-, máá ˈgasso-, urru-, Waaˈgietká hí gáál ˈdug gaa nadheká ka tirtirayyeká Yíésu Yerúsalem mé nie.
43002014	Mu hoy gud̶o-, ˈBíl Waaˈgiet náble gaa id̶o-, ˈgúó ubaa wála tá hóle birm higiat-, ˈbaal karm birm hí ˈdug ˈdú ijoká lag ijo-, tá birm eiy gaa fufumuoká arge.
43002015	Aalé mu massam anakoto hote, gálaat ubaa aanyle lulle ˈBíl Waaˈgiet náble geer gaa arie. Mu gál hol birm eiy ki fufumieká birmle okodie, karm abuunam mure.
43002016	Mu gál hóle nyáláár geer gaa mamadieká ós ki koy, kieye, Hééllá állá geer yé gaa ˈdeeyyíe, ˈbíl ˈJaachú haí ál kíchia hoyyo hóson! gáál yie.
43002017	Mú lalille d̶o ˈdeeny Warˈgat Waaˈgiet hí hote-, giri kieye, ˈGat yú ˈbílkú ka ˈguoká chiralle hé tág ye chies, chieká, hí táb ká ˈjie.
43002018	Aalé gál gugud̶o-, Yuuˈdiká mú yiete, kieye, Kúún ˈduuw máre ˈgayya, hééllá ki ekemeyche? Har ˈduuw kinaallá Waag gaa argiyyeka, ebá nyí hé gáál af ˈdaˈdabsuoká ka argísish, yie.
43002019	Yíésu gáál ˈdéé hol ˈdú nie, kieye, ˈBílallá eiy ˈgieˈgía, ˈbíl kulich sed̶ gaa ˈdissa, yie.
43002020	Aalé gál Yuuˈdiká kieye, ˈBíl gaalí warram tomon afur tá a le gaa ˈdisseká, háteeye kuun hí kulich sed̶ tákámle gaa ˈdiita? yie.
43002021	Tá ˈbíl Yíésu hí ˈdeenyle hodhééllá íín he mú gónlé.
43002022	Aalé af giri Waag Yíésu uushich yé gáá ˈdeeycheká mú lalille hé kisso-, muí hogodheká hí táb ká ˈjie. Gaal Warˈgat Waaˈgiet ubaa ˈdeeny Yíésu hí kis huogodheká iiy yie.
43002023	Aalé Yíésu hátlé Yerúsalem álle ˈjila gaa ijeká, gál burnayká hé ke af ˈdaˈdabo-, muí eekemeyká argeká mú iiy yie.
43002024	Tá Yíésu ˈdaa giri gálaat lulle yaalmisanolle eiy eiy ógká, hé gál kinaal hol ma ˈdú fáminy.
43002025	Mu ˈdaa giri hé gaalí ger ka ˈguoká ógká, hé máá éíy taaka hegete-, hí ˈdeeny máádhat ged̶ieká mán.
43003001	Ál kinaallá hé máá Farisaay-, gál Yuuˈdi-, gállé arra-, máállé gaalí Nikoˈdémos yegieká hé hí gaa ije.
43003002	Mu chúúre tikiˈd Yíésu ˈdu gáá yimie, kieye, Máá gáál he oonisúóllo, kuun hát Waag gáá chimie-, gálaat he oonisichoká, nyáá nyí óg. Hé máá níínní Waag hí gaa líítaka, hé ke af ˈdaˈdabo-, kuun hí ekemeychóóllá ekemeyoká mán, yie.
43003003	Aalé Yíésu mú ˈdéé hol ˈdú nie, kieye, Yú ko ˈdúúw geeye, máádhat ˈdaab ged̶i ma ka ˈdaláanká hé hát níínní Guch Waaˈgiet aargiroká mán, yie.
43003004	Aalé Nikoˈdémos mú yiete, kieye, Máá gud̶andheká háteeye ged̶i kí ˈdalmidha? Máádhat hé hát níínní ˈjielle geer higilo-, tá ged̶i kí ˈdalmaatká mán, yie.
43003005	Yíésu mú ˈdéé hol ˈdú nie, kieye, Yú ko hé ˈdúwaká geeye, máádhat ˈdaab bie ubaa Hím Naasan Waaˈgiet ma kí ˈdaláanká hé hát níínní Guch Waaˈgiet higiloká mán.
43003006	Máádhat íín máádháto hí ˈdale. Máá veel Waaˈgiet yieká íín Hím Naasan Waaˈgieto hí ˈdalle.
43003007	Aaléka, hát yú ko geey-, yú kieye, ged̶i kí ˈdalidhíe, yú ko yíéllá, ha af ˈdábiny.
43003008	Waanich állé fedoká he ˈdú ˈdarama, ka ˈdaraanká kó maallo, kor ál he gáá ˈdoyká ubaa ál mé nannuoká kó muog. Hát tikiˈdééllá in kuun máádhat hát Hím Naasan Waaˈgiet kí ˈdalmaatká muog, Yíésu hí mú yie.
43003009	Aalé Nikoˈdémos mú yiete, kieye, Héél kor háteeye? yie.
43003010	Yíésu mú ˈdéé hol ˈdú nie, kieye, Kuun in máá gál Yisirayel he oonisuoká háluke, tá háteeye héél eiy ma nannasan?
43003011	Yú ko ˈdúúw geeye, nyiin hé nyí ógká in nyí hogoto, hé nyí ˈdúúw ˈdú ˈdiiyyeká in fayamle ki hí ged̶ia, kor it hé ki hí ged̶uoká iiy ma chegen.
43003012	Yaalmit lesalloká yú hí geeyká in hí iiy má cheen háluke, tá háteeye, yaalmit uriet-, yú hí ka ged̶uoká hí iiy chegedhe?
43003013	Hé máá níínní úr mé nieká mán, Máá úr gáá leedheká tákáma. Máá kinaallá he Iny Máádhát.
43003014	Hát tikiˈde Móshe gibit chár tág gaa nieká ˈgór ˈdú ˈdoy-, ˈbakat álle úr ki eeyká, in Iny Máádhat úba gaalí hát kinaal úr ki egee,
43003015	giri ameeny gál mú iiy yeetká luolmit biiyoká aargiroká, Yíésu hí Nikoˈdémos yie.
43003016	ˈDaa giri Waag gálaat lullé les gaa ijoká súm gielká in gáál Inylé ali ka takachká ká shiiche. Máá Íny iiy yeetká sídhle hé ma baad̶any, taalle luolmit biiyoká hai gaa yíéd̶ima.
43003017	Waag Inyle ali gáá kaayyééllá hé gálaat ˈded̶ensetoká ma ka múriny, Íny ˈdaalle gálaat rubach ki shigichoká he feˈde.
43003018	Máá Íny iiy yeetká hé Waag hí ma ˈded̶ensen, tá máá Íny iiy ma yéenká hé hátle Waag hí ˈded̶enseto, ˈdaa giri mu Waag Inylé ali ka takachká iiy ma yéenká.
43003019	Waag gálaat ˈdeensenle hé igiˈdoká hééllá: Waag édhúmlé ˈdúwaká íín hé les ká hile, kor ˈdaa giri gálaat héllé ekemeyoká lúl gaa nyakarichká, gaal hé édhum ma géélnen, gaal bííy gaa ong'oˈdeká he geelney.
43003020	Máá hé ˈded̶ewká gaa seseenká hé édhum néb, hé édhum álle yé ma kí ˈdeˈdeminy. Hééllá he ˈdaa giri mu héllé ˈded̶ew-, he ekemeyoká ka eedhdhewká ma fedinyká.
43003021	Tá máá hé ˈdúwaká el gaa igiroká in édhum álle yé ˈdú ˈdeˈdeme, giri héllé eekemeyká ˈduuwle hát ˈdaa Waaˈgiet ki ekeyká gálaat hí kiimisatká.
43003022	Hééllá lulle el ˈdaal Yíésu ubaa lalille kie, lés Yuuˈdia geerlé kinaallá ˈjienlé mare ki fame, ál kinaal ram ki kaadhdhe, gálaat bie gim naannie.
43003023	Yuána íín ál gaalí Áíynon yeget-, Sálim kí ˈjób-, bie hí burnay mare he gálaat bie gim gaa nannie. Aalé gálaat Yuána ˈdú seeseme, muí bie gim naannie.
43003024	Af kinaallá Yuána hátle hé máá hí hiigidheká mán.
43003025	Aalé Yuána lalille ˈbaal ubaa máá Yuuˈdi mare hol ki fáláám dhiiritiká hí yé gáá ˈdiiyye,
43003026	gaal d̶o Yuána hol ˈdú eedhdhe, mú geey, kieye, Máá gáál he oonisúóllo, máá giri hí hol wár Yorˈdan in ˈdaatí hol gaa ˈgayye-, fayamle kuuní gálaat shigicheká, gálaat lulle hí ˈdú seeseme, gáál bie gim nannáat! gaalí mú yie.
43003027	Aaléka Yuána gáál ˈdéé hol ˈdú nie, kieye, Máádhat hé hé ˈguoká mán, ˈdaab Waag hí he úr ma gáá shíinyká.
43003028	Itín dhúrkícho hát yú gálaat geey-, yú kieye, Yú yáá Messíya muuniny, Waago ye máá kinaallá met ká niiyye, yú yieká, it óg.
43003029	Máádhat ini egeetka, shééléchlé hí met egesse, hí af nee kokodhdho. Máá egeetká shééléchle hí af maaleka, shééléchle d̶o geer súm haí gaa meedhe. Yú úba yáá tág geer ye gaa meedhe.
43003030	Messíya mee hí ˈdeernet-, yú mee ye gaanatká kalat, Yuána hí yie.
43003031	Máá úr gáá yimieká he lullé met ija. Máá lesalloká he máá lesallá, ˈdéé hótle ˈdaa lesieto ki taalla. Máá Waag gáá yimieká íín he lullé met ija.
43003032	Máá kinaallá hé argeká ubaa hé maaleká ˈduuwlé he hogodho, kor mu hé ˈdúwa hogodhoká hé máá hí iiy yegetká mán.
43003033	Tá máá mú ˈdeenyle iiy yieká Waag ˈduuwlé gálaat argisie.
43003034	Máá Waag hí ali gáá kaayyeká ˈdeeny Waaˈgieto ˈdiyime. Waag Hím Naasanle hé mú ˈdú ookodmiche.
43003035	Íny hé ˈJaallé Waag hí geelnedhe, ˈJaalle hí he met lulle gíl geer fie.
43003036	Máá Íny iiy yeetká taalle luolmit biiyoká hai gaa yíéd̶ima, tá máá Íny d̶iidhoká hé idho Waaˈgiet hí ˈdú id̶o, mu hé luolmít ma aargiriny.
43004001	Yíésu hát lali ilishká Yuána ˈdú arge-, bie gim nannieká fayamle gál Farisaay hí maale.
43004002	Tá Yíésu dhúrle íín hé gál bie gim nannieká mán, mú lalille tákáma gálaat bie gim nanniyye.
43004003	Aalé mu hát gál Farisaay fayam kinaal maaleká onnoyká d̶o lés Yuuˈdia gaa kie, lés Galilaaya ged̶i hol ˈdú nadhe.
43004004	Mu lés gaa nanadheká he lés Samaria.
43004005	Aalé lés Samariaka, mu ény gaalí Súkar yeget-, lés héle Yákob hí inylé Yúósef shieká kí ˈjób mare álle nyuore.
43004006	Ál kinaallá hé él Yakob hí gaa yiel. Aalé ˈdaa giri Yíésu sieny mé ˈdéral hí ˈgorosieká d̶o él kinaal af yíéd̶ie. Hé kinaallá he aadh ˈgas tomon a naama gelgaká ˈjobínti.
43004007	Aalé min Samaria mare éél ká helle, Yíésu min yiete, kieye, Minnééllo, ye bie shíish, yie.
43004008	Af kinaallá lali Yiesu íín ˈjienno siete, ˈguomo ˈdú maˈde.
43004009	Aalé min kieye, Kúún he máá Yuuˈdi, yú he min Samaria, tá háteeye ye bie hegesetóol? chie. Min hatallá chíéllá he ˈdaa giri gál Yuuˈdi gál Samaria egesheyo-, gáál gil geerle he ma gaa igiminy-, ubaa he ma gaa kokonyká.
43004010	Yíésu min ˈdéé hol ˈdú nie, kieye, Kuun har hé shiicho Waag hí gálaat shigichoká ubaa máá ko ged̶uo-, ye bie shíish yíéllá onnônyka, kó onnônyka mú heesete, mu ko bíé gálaat luolmít shiguoká shie, Yíésu hí yie.
43004011	Aalé min mú heesete, kieye, Máá Gud̶o, eel in gaa ˈder, kuun hé bie kí armisatoká in man háluke, tá bíé gálaat luolmít shiguoká ále gáá egeyye?
43004012	Kuun eshi eshim kínyaa Yákob giri nyí élallá ka shie-, íín ubaa umle tá aanyle élallá igimeká ha ˈdú gud̶ínta? chie.
43004013	Yíésu min ˈdéé hol ˈdú nie, kieye, Máá bíéllá ˈjioká ged̶i báre haí cheese,
43004014	tá máá bíé yú shuoká ˈjioká hé ged̶ báre hí ma chiesiny. Bíé yú mú shuoká hát haˈd fefeennokáka, mú hai gaa ija, mú luolmit biiyoká hai shigia, yie.
43004015	Aalé min Yíésu geeyche, kieye, Máá Gud̶o, bíé hogotóóllá ye shíish, báre ged̶i hai ye chíésiny, yú élallá ka héliny, chie.
43004016	Yíésu min geey, kieye, Sí, bélkú ká veʼ, hol ka eedhdhíe, yie.
43004017	Min Yíésu geeyche, kieye, Yáá béél mán, chie. Yíésu kieye, Yáá béél mán chíélláka, hé ˈdúwaká hote.
43004018	Kúún gál ko shuunneká chen, tá máá káána ko ˈgúóllá hé bélkú muuniny. Ál kinaalláka, kó ˈdúúw hote, Yíésu hí min yie.
43004019	Aalé min kieye, Máá Gud̶o, kuun yú ko dhaayká gon máá Waag hí ˈdéé ka shigichoká.
43004020	Eshim eshimkínyo gúmallá ˈdugo he Waag gaa vivite, kor it Yuuˈdiká hí kieye, ál gálaat hí Waag gaa vivisatká Yerúsalemo hí chie, min hí Yíésu chie.
43004021	Yíésu kieye, Minnééllo, hé yú ko ged̶úóllá ˈdúúw hósso, bár gúmallá ˈdug ubaa Yerúsalem hí ˈJaa kúnnaa Waag ma gaa viisanká ali hai kí ˈdeenne.
43004022	It Samaríállá hé hí muogká hí vivisata, nyiin íín hé nyí ógká nyí vivisata, ˈdaa giri rubach gál Yuuˈdi yé gáá ˈdeˈdeenká.
43004023	Bar ali hai kí ˈdeenne, kor úba káána hé ali kí ˈdiiyye, giri gál Waag visan hí ˈdúwaká ˈdaa Hím Naasan Waaˈgiet-, gáál Waag ˈduuwle kí eedhesichoká ˈJaa kúnnaa Waag ki vivisatká. Gál hatallóóllá in ˈJaa kúnnaa Waag hí hol gaa ˈgeˈgedhe, giri gaal mú vivisatká.
43004024	Waag he Hím Naasan gálaat luolmít shigichoká. Aalé gál mú vivisatká hí ˈdaa Hím Naasan Waaˈgiet-, gáál Waag ˈduuwle kí eedhesichóólláka hí gerle Waag ki vivisat, Yíésu hí min yie.
43004025	Aaléka, min Yíésu geeyche, kieye, Máá gáál ririan-, Messíya Kirísto léká, hát ka yiimetká yáá óg. Mu ká ˈjieka, he met lulle eiy ha nyí kí nannaa, min hí chie.
43004026	Aalé Yíésu min geey, kieye, Yáá ko ged̶úóllá, he mu ííni, yie.
43004027	ˈDeenyéél hátle Yíésu hí af ká ˈgaa, gál láliká d̶o ali kí ˈdie. Gaal Yíésu min hol ged̶ia-, argeká gil hí af fame. Tá gaal hé máá níínní Yíésu yiete-, kieye, Min meete hí hol ká ˈgayya, muuninyka, meete hí min hol ged̶icha? mú yieká mán.
43004028	Aalé min ibillé bieká ál kinaal ki hayche, ˈjien hol ˈdú naate, gálaat geeyche, kieye,
43004029	Ka kée, máá hé yú eekemeteká lulle el gáá huogodhéél argáa. Messíya taalle héél máámaʼ? chie.
43004030	Gálaat ˈjien gaa kie, Yíésu bííyle mé nie.
43004031	Min hátle biiy ki laʼ, Yíésu lalille hí geey, gaal kieye, Máá gáál he oonisúóllo, hé geere kom, gaalí mú yie.
43004032	Yíésu gáál geey, kieye, Yú yáá ˈguom itín hí muog-, kokuoká ˈguo, yie.
43004033	Aalé gál láliká hol yiete, kieye, Mú kor máádhato hí ˈguom ˈdú gáá sidhe? hol yie.
43004034	Yíésu kieye, Hújích Máá ye ali gáá kaayká hí ye gaa fedo-, yú nannuo-, yú bed̶isatká in ˈguomchú.
43004035	ˈGuom fímle tá ˈjíig ˈguom mé ˈdonyle ˈguiyam hí afur, hí chegedhe, muunîny? Tá yú hí geeye, in eiy ˈdeeyyíe, lesam dhaayyíe, ˈguom mé ˈdonyle aled̶ud̶ugulle hé ali kí ˈdiiyye.
43004036	Máá ˈguom mé ˈdaraanká hé símísle he gaa arge, ˈguom ˈdaa luolmit biiyoká ki d̶uorie. Hatallá in máá ˈguom fafuoká ubaa máá ˈguom mé ˈdaraanká hol ˈgar geyyime.
43004037	Aalé ˈdéé hót kieye, ˈGuom mú tikiˈde hí fafaa, máá hí mumuro-, hí d̶od̶oruoká taaka, chieká, hé ˈdúwa.
43004038	Yáá hí alb fie, giri ˈguom símísle hí ma dhíírinyká, hí mumuˈda-, hí d̶od̶orichoká. It hújích gál éíy taaka hí nannieká hurt hille, Yíésu hí lalille yie.
43004039	Aaléka, gál Samaria burnay-, ˈjien kinaalloká min ˈdeenylé hote-, kieye, Mu he lullé yú eekemeteká he el gáá huogodhe, chieká, gaal d̶o min ˈdeenylé kinaal mé ki eedhdhe, Yíésu iiy yie.
43004040	Aalé gál Samaria Yíésu ˈdú sedheká, mú gil ki efe, giri mú hol af yíéd̶ianká. Yíésu d̶o gáál hol ram naam af rafe.
43004041	Yíésu ˈdeenylé hogodheká ˈdugaka, d̶o gál burnayká hí iiy yie.
43004042	Aalé gál Samaria min giriká geey, kieye, ˈDeeny kua nyí ka geeycheká úba kí hayo, káána mú ˈdéé hótle nyáá nyí nétkínyo ki maalle, máállá gon he Máá lésallá ririanká, gaalí min yie.
43004043	Aalé rám naama kinaal ˈgiteká Yíésu ál kinaal gaa kie, Galilááya mé nie.
43004044	Aalé Yíésu dhúrle kíssóótí hé hodheká kieye, Máá Waag hí ˈdéé ka shigichoká ˈduuwle hé gál lésle hí muogo, he yie.
43004045	Aalé mu Galilááya ki ˈjieká mú gál Galilaaya hí mé gud̶áan yie. Hééllá he ˈdaa giri gaal ˈjila gaalí Yerúsalem gaa nanateká álle gaa ije-, he lullé muí ál kinaal gaa eekemeyká argeká.
43004046	Yíésu ged̶i ény Kanna giri lés Galilaaya-, álle bie hol gaa lay-, bie ˈdúú yieká hol ˈdú nadhe. Kafarnáum giri ény Kanna kí ˈjóbká álle hé máá kansich iny hí ki kulnadhe mare hé hí gaa ije.
43004047	Máá kansich kinaal Yíésu hát Yuuˈdía gáá yimie-, lés Galilaaya kí ˈjieká maaleká d̶o Yíésu ˈdú sedhe, mú gil ki efe, giri Yíésu mú inylé mú gil ki ayaˈgeká bííyle mé nannuo-, biisuoká.
43004048	Aalé Yíésu mú geey, kieye, Itín ˈdaab hé hí il ki aargiˈda-, hí af ˈdaˈdabsuoká hí ye ma gaa árginyká it ye iiy ma chegen, yie.
43004049	Máá giri kansichká Yíésu geey, kieye, Máá Gud̶o, sí kí siet, inychú hátlé sidh hí ma ˈgînká el ˈdú hil, yie.
43004050	Yíésu mú ˈdéé hol ˈdú nie, kieye, Sí, inykú hé hím nie, yie. Aaléka máá giri kansichká ˈdéé hót Yiesu kinaal iiy yie, kie, sedhe.
43004051	Máá giri kansichká hátlé ˈgierich gaa igireká gállé gédeká hol met kí ˈdoy, gaalí geey, gaal kieye, Inykú hé hím nie, gaalí yie.
43004052	Aalé máá giri kansichká aadh ˈgas inyle hí hím gaa nieká gáál yiete. Gaal mú geey, kieye, Inykú gefere aadh ˈgas tikiˈde gelgaká bólo hí ˈgey, gaalí mú yie.
43004053	Íny ˈjaalle aadh ˈgás kinaal tuuˈdle hát Yíésu hí gaa geey-, mu kieye, Inykú hé hím nie, muí yieká, d̶o og. Mu íín ubaa ˈbíl geerle d̶o Yíésu iiy yie.
43004054	Hééllá hé ki naama-, gálaat hí af ˈdabe-, Yíésu ged̶i lés Yuuˈdia hol gáá nadheká muí lés Galilaaya gaa ekey-, mu gálaat ˈduuwle argisieká.
43005001	Hééllá lulle el ˈdaal ˈjila gál Yuuˈdi ali kí ˈdiiyye, Yíésu d̶o kie, Yerúsalem mé nie.
43005002	Yerúsalem állé kinaallá hé kár gaalí Kár Wala, yeget-, laanyle naˈbual giri af Heberewka gaalí Bed̶isádha yegetká hé hí gaa tiel. Naˈbual kinaallá gaasam chenno gaalí ˈdinnam ˈdisse.
43005003	Gaasam kinaallá gál burnay-, alb hí gáá okoˈde-, in maaman-, ˈgas ˈded̶ew-, tá hélchoká hí gaa sannime. [Gaal bie d̶aam hí gaa mamadoká he egesse.
43005004	Naˈbualééllá máá ˈgasso-, urru-, Waaˈgietká aadh ka yimetká d̶o d̶aam haí gaa made. Máá erkob naˈbúál ki leedhoká d̶o hai midhandhe.]
43005005	Ál kinaallá hé máá warram tomonaam sed̶e tá a síet les gáá ˈdoy mare hé hí gaa ije.
43005006	Aalé Yíésu mu les gaa iifa arge-, mú hát kúllaʼ hí chuoyyeká ógká, mú yiete, kieye, Kúún miidhanatoká féˈde? yie.
43005007	Máá giri kulnayká kieye, Máá Gud̶o, naˈbúál bíélle d̶aam hí gaa madeka, yáá máá níínní ye naˈbúál ki lelesuoká mán. Naˈbúál hátlé yú ˈdú seseenká máá eiy d̶o met hai ye leedhe, yie.
43005008	Aalé Yíésu mú geey, kieye, Les gaa keʼ, lokoˈdkú éew, ˈgaskú ki sí, mú yie.
43005009	Tíkíˈdé kinaal máá giriká d̶o midhandhe, lokoˈdle eedhdhe, ˈgasle ki sedhe. Kúlích kinaallá he Kúlích Hef ˈGisanká.
43005010	Aalé gál gugud̶o-, Yuuˈdiká máá giri midhandheká geey, kieye, Hééllá Kúlích Hef ˈGisan. Nyátálkúnnoka, kúlíchallá hé kúlích kuun hí kulidh hol gaa sisitoká muuniny, yie.
43005011	Aalé máá giri midhandheká kieye, Yú máá ye bisieká ye geey, kieye, kulidhkú éew, ˈgaskú ki sí, ye yie, muí gáál yie.
43005012	Aalé gaal mú yiete, kieye, Máá ko geey-, kieye, kulidhkú éew, ˈgaskú ki sí, ko yíéllá, mááya? yie.
43005013	Máá giri midhandheká hé úba máá hí bisieká moonnoy, ˈdaa giri Yíésu ál mú gaa midhansie kinaal nyésébích hí gaa ijeká hurt hileká.
43005014	Aalé waaséél máá midhandheká ˈBíl Waaˈgietká álle mé nieká Yíésu mú ˈdú sedhe, mú geey, kieye, Bá dháash, kó midhante, ha ged̶i ad̶ááb hol ˈdú náan, hé súm ˈdeewká ko mé gáá ˈjíiny, mú yie.
43005015	Máá midhandheká d̶o ali gaa sedhe, gál Yuuˈdiká geey, kieye, Máá ye bisieká he Yíésu, yie.
43005016	Aalé ˈdaa giri Yíésu hé hatallóól Kúlích Hef ˈGisanká gaa eekemeyká, in gál gugud̶o-, Yuuˈdiká Yíésu ˈdéé ki saasale.
43005017	Aalé Yíésu gáál geey, kieye, ˈJaachú hé hujich nannuo, ˈjíig káána d̶ig, tá yú úba yáá hujich nannuo, gáál yie.
43005018	Aalé ˈdéé hótéél ˈdugaka, gál gugud̶o-, Yuuˈdiká súm ged̶i hát lulle laad̶ame, giri mú yegeská. He hé kieye, mu Kúlích Hef ˈGisanká tákáma hé hatallóóllá gaa ekey muuniny, he ˈdaa giri mu úba Waag ˈJaalle yie-, Waag hol tikiˈd hoyká.
43005019	Aalé Yíésu gáál ˈdéé hótal geey, kieye, Yú hí hé ˈdúwaká geeye, Iny hé níínní tákámle ekemeyoká mán, hé ˈJaalle hí ekemeyo-, argoká in ekemeye. Iny he lullé ˈJaalle hí ekemeyoká in úba ekemeye,
43005020	ˈdaa giri Íny ˈJaalle hí giel-, ˈJaalle héllé ekemeyoká lulle hí aargisuoká. Tá mu úba hé hééllá súm ˈdú gud̶o-, ekemeyoká Inyle hai aargisia, giri itín súm hí he af ˈdaˈdabiyyaká.
43005021	Hát Íny ˈJaalle gál kufeká uushim yiem gáá ˈded̶uo-, gáál logolnoyóóllá, hát tikiˈde kinaallá in Iny gál he fedoká logolnoyo.
43005022	Tá Íny ˈJaalle hé máá níínní ˈdéé ki id̶imuoká mán, hé gálaat ˈdéé ki id̶inyle lulle Íny gíl fie,
43005023	giri gálaat lulle hát tikiˈde Íny ˈJaalle kikiatallá, úba Íny kikiatká. Máá Íny ma kikianká hé Íny ˈJaallé hí ali gáá kaayká úba ma kikian.
43005024	Yú hí hé ˈdúwaká geeye, máá ˈdeenychú maalo-, Máá ye ali gáá kaayká iiy yeetká, hé luolmit biiyoká ˈguo, mú álle hé ˈdéé ki id̶iny mán. Máá kinaallá kisso kúfach yé gaa ˈdie, luolmít hile.
43005025	Yú ged̶i hí ˈdúúw geeye, bar ali hai kí ˈdeenne, tá káána hé úba ali kí ˈdiiyye, giri gál kúfach gaa ijoká Waag Inyle af maalo-, tá gaal Íny af maaleka loogolnotká.
43005026	Íny ˈJaalle dhúrle hát fargogint gálaat luolmít ki shiguoká ˈgúóllá, in Inyle fargogint he gálaat luolmít ki shiguoká shie.
43005027	Hé úba Íny hemurit máálle gálaat ˈdéé ki id̶imuoká shie, ˈdaa giri Iny he Iny Máádhatká.
43005028	Haí hééllá af ˈdábiny, bar ali hai kí ˈdeenne, giri gál kufeká lulle mú af maalo-,
43005029	yiem ká ˈdeˈdeen-, gál hé ˈdabaanká eekemeyká rubach aargiro-, gál hé ˈded̶ewká eekemeyká íín ˈdéé ki id̶iny il hí aargiˈdoká, Yíésu hí gáál yie.
43005030	Yíésu kieye, Yú tákámchú yáá hé ekemeyoká mán, yú hé maaloká in ˈgásle gaa igira, gálaat ˈdéé ki id̶imia. Yú ˈdéé ki id̶iny ˈdúwaká gálaat ki id̶imia. Yú yáá hát fedoká ma ekemeny, yú Máá ye ali gáá kaayká hát he fedoká ekemeye.
43005031	Har yú dhúrchú ˈduuwchú gálaat ged̶uoka, hé kinaallá hé tagle muuniny.
43005032	Máá ˈduuwchú hogodhoká hé biiy gaa ijo. Máá kinaallá ˈduuw chia hogodhoká hát ˈdúwaká yáá óg.
43005033	It gálaat Yuána ali ˈdú fiiyye, tá mu hé gálaat ˈduuw chiallá geey.
43005034	Tá yú íín yáá ˈduuw chia máádhat hí hogodhoká ma ki id̶iny. Hééllá yú hí ged̶úóllá, he giri hí rubach aargiˈdoká.
43005035	Yuána he nyátáá boloonne-, biiy gaa eedhesicheká. Itín ramanóótíá it mú édhúmlé kinaallá ki geyeenne.
43005036	Yú yáá hé ˈduuwchú hogodho-, fayam Yuána hí ˈdu gáá sidheká af mé ˈdú gíriká ˈguo. Hújích ˈJaachú hí ye ká shie-, bééso muí yie-, káána hátle yú nannúóllá hát ˈJaachú ye ali gáá kaayká ˈduuwlé he hogodho.
43005037	Tá ˈJaa chia ye ali gáá kaayallá ííni ˈduuwchú hogodho. Itín it kálta mú afle ma mááliny, ubaa mu yaalmitlé yaalká ma árginy.
43005038	Mú ˈdeenyle úba hé hí ger gaa mán, ˈdaa giri Máá muí ali gáá kaayká hí iiy ma chéenká.
43005039	Itín it tág Warˈgat Waaˈgiet totoycho. Tawunykíchoka, he veerít luolmit biiyoká ha nyí gaa aargiˈda, hí chegedhe, kor he veerít íín ˈduuw chia he hogoto.
43005040	He veerít har úba ˈduuwchú hogotoka, it hí ye ˈdu gáá chiimeto-, hí luolmit biiyoká aargiˈdoká ma fediny.
43005041	Yú yáá meeny gálaat hí ye memeyoká ma ki id̶iny.
43005042	Yú yáá hí tág óg, gielmit Waaˈgiet hát hí ger ka mánká yáá óg.
43005043	Yú meeny ˈJaa chia kí yimie, kor itín it ye d̶iite. Tá máá éíy taaka meenyle kí yimieka, d̶o iiyyo hí chie.
43005044	Itín hí hol eiy memeychoká hí feˈde, tá Waag ali ka takachká hí itín memeychoká in hí mé ká man háluke, tá háteeye hí ye iiy chegedhe?
43005045	Tá haí taawûny, hí kieye, mu ˈJaalle metle hai nyí gaa kaatasia, hí chéen. Móshe giri hí taawuyya-, hai nyí riima, hí chegetoká ííni hí kaatasia.
43005046	Móshe ˈdeenyle hí iiy chéenka, af kinaalka iiy haí ye chegie, ˈdaa giri ˈdeeny muí veereká héchú hogodhoká.
43005047	Aaléka, ˈdeeny muí veereká in hí iiy má chegeto háluke, tá hé yú hogodhoká háteeye hí iiy chegedhe? Yíésu hí gáál yie.
43006001	Hé kinaal el ˈdaal Yíésu Bás Galilaaya-, Tiberiados léká ílung ˈdaatí yé ki ˈdie.
43006002	ˈDaa giri gálaat hé gaalí af ˈdaˈdabo-, muí gál fursam ˈgieká ki ekeyká argeká, nyésébích gud̶oká mú el gaa veere.
43006003	Aalé Yíésu ubaa lalille gurmit feˈjie, gurmit ˈdú yíéd̶ie.
43006004	Af kinaallá ˈjila gál Yuuˈdi-, máá ˈgasso-, urru-, Waaˈgietká hí gáál ˈdug gaa nadheká hé ká ˈjobonte.
43006005	Aalé Yíésu nyésébích gud̶oká hí ˈdú gáá yiimie-, argeká, d̶o Fílib yiete, kieye, Balasha gáláátallá hí kokuoká in ále ke gáá higidhdha? yie.
43006006	Yíésu mú hatallá yietééllá taalle mú ˈdéé afo he kí dhaay, íín dhúrle hé hát he ˈdeˈdeenká ˈguo.
43006007	Aalé Fílib mú ˈdéé hol ˈdú nie, kieye, Bíre hújíchle ram hí kúˈd naamaká ki ˈguom ka higían-, ˈguomle úba ki gál ˈdááballóóllá ke ki ˈjiing'írinyka, hé gáál ma gaa ˈdony, yie.
43006008	Aalé mú lalille máá gaalí Ánˈduru yeget-, giri nyárle Símon Bétiro léká Yíésu geey, kieye,
43006009	Máá nyigeeny balashá chen ubaa béé naam ˈguoká hállá, tá héél hé gál burnay-, ˈdááballóóllá gaa ˈdúo? yie.
43006010	Aalé Yíésu kieye, Gálaat geeyyíe, gálaat hí les yíéd̶uo, yie. Ál kinaallá meka hé tág iish hí ˈdie. Gaal lullé les yíéd̶ieká gál yaab tákámle hé shíí chen nyuoro.
43006011	Aaléka, Yíésu balashá eedhdhe, Waag ˈgielmít hol ˈdú nieká, balashá gaalí gál ál kinaal ijeká eiy gise. Hát tikiˈdéél gaal béé úba gálaat eiy gise. Gálaat lulle balashá ubaa béé ˈdaˈdab fedeká arge.
43006012	Aalé gálaat gololte-, heyieká Yíésu lalille geey, kieye, ˈGuom ka ˈgisateká hol ˈdú shuunáa, haí okoˈdîny, yie.
43006013	Aaléka balasha giri gaalí ˈdú heyie-, ka ˈgisateká gaal hí hol ˈdu gáá shuune, illam tomon a naama kochkoch.
43006014	Aalé nyesebich hé Yíésu hí ekey kinaal arge-, he af ˈdabeká kieye, Hééllá gon Máá Waag hí ˈdéé ká shigicho-, Warˈgat Waaˈgiet hí hote-, lésallá ka yiimetká.
43006015	Aalé Yíésu hát gaalí ˈdú kekeen-, gaalí kansím mé ki tatuo-, gaalí kánsíchle hod̶isatká kimiteká, d̶o gáál af ˈgite, tákámle ged̶i gúm bííyle mé nie.
43006016	Aalé aadh gaanateká Yíésu lalille bás mé nie,
43006017	ál kinaal kadich gaa hile, giri ílung ˈdaatí yé ki ˈdeˈdeen-, Kafarnáum seseenká. Aalé gaal kadich kudhdheká Yíésu hátlé gáál ma hílinyká biiy d̶o chuurayye.
43006018	Af kinaallá wááních fargogoká hé ˈdarame, baran d̶o les gaa kiiyye.
43006019	Aalé gaal bás hurtéétí ˈdoyká, gaal máádhat bás ˈdug see, kadich kí ˈjobóndhe argeká, d̶o seerey.
43006020	Yíésu d̶o gáál geey, kieye, He yú, haí seerêny! gáál yie.
43006021	Aalé gaal d̶o mú kadich gaa kaadhdhe, kadich tíkíˈdé kinaallá ál gaalí sesemeká malgle af ki ˈdie.
43006022	Bííy ka biˈdeká nyésébích ílung ˈdaatí ki ˈgiteká hát kadich tikiˈd tákámle gefere ílung yiel-, gál láliká tákámle hí ˈdeete-, Yíésu hí ma hílinyká, kimite.
43006023	Aalé kadis ény Tiberiados gáá chimie-, ál Yíésu hí Waag gielmít hol ˈdú nie-, gálaat hí balashá gaa koeyká malgle ˈjobínt ki ˈdiiyye.
43006024	Nyésébích giri ílung kinaal ki ˈgiteká gíl les kí ˈdoyká Yíésu hát láʼ-, lalille íín hol ma ka náanká kimite. Gaal d̶o kadís hile, Kafarnáum mé nie, bííy kinaal Yíésu ˈdú ˈgeˈgedhe.
43006025	Aalé gaal Yíésu bás ílung ˈdaatí gaa argeká mú yiete, kieye, Máá gáál he oonisúóllo, amáre ál kí ˈjiiyye? mú yie.
43006026	Yíésu gáál ˈdéé hol ˈdú nie, kieye, Yú hí hé ˈdúwaká geeye, itín hí ye hol gaa ˈgeˈgetééllá, hé kieye, hé gáál af ˈdaˈdabsuo-, yú ekeyká hí argiyye, muuniny, he ˈdaa giri hí balashá konye-, hí heyiyyeká in hí héy hol gaa ˈgeˈgete, muí gáál yie.
43006027	ˈGuom geere-, ˈded̶enetoká haí ˈdú aayáˈginy, ˈguom ma ˈded̶enen-, Iny Máádhat hí ka shiguo-, hí luolmit biiyoká yé ˈdú ˈded̶ichoká ˈdú aayaˈgáa. Iny Máádhat íín he Máá ˈJaallé Waag hí ˈduuwle gálaat ki edhesieká, Yíésu hí gáál yie.
43006028	Aalé gaal kieye, Háte nyí ˈdeenne, hújích Waag hí nyí gaa feˈdoká nyí nanniyya? gaalí mú yie.
43006029	Yíésu gáál ˈdéé hol ˈdú nie, kieye, Hújích Waag hí gaa feˈdoká hééllá: Máá Waag hí ali gáá kaayyééllá iiy yiedhíe, muí gáál yie.
43006030	Aalé gaal kieye, Hé gáál af ˈdaˈdabsuo-, kuun hí ekemeycho-, nyí aargiˈda-, nyí ko iiy chegetoká meete? Kuun hé yé ká ˈded̶ichoká hát káána meete?
43006031	Héle eshim eshimkúnno ˈbakat állé he mánna gaa kokoey, hát Warˈgat Waaˈgiet hí hote-, kieye, Gáál muí ˈguom úr gáá shie, gaal ˈguom koey, chieká, gaalí Yíésu yie.
43006032	Aalé Yíésu kieye, Yú hí hé ˈdúwaká geeye, ˈguom úr gáá chimíéllá máá hí ka shieká hé Móshe muuniny. ˈGuom ˈdúwaká ˈJaa chia hí úr gáá shigia.
43006033	ˈGuom Waag hí ká shigichóóllá he Máá úr gáá yimie-, gálaat luolmit ˈdúwaká shigúóllá, Yíésu hí gáál yie.
43006034	Aalé gaal kieye, Máá Gud̶o, taalle nyí ˈguomééllá ka shíígish, gaalí mú yie.
43006035	Yíésu kieye, ˈGuom luolmitiká he yú. Máá ye ˈdú gáá yimetká hé gon geer hí ma gaa bolominy. Máá ye iiy yeetká hé ged̶i báre hí ma chegesiny.
43006036	Hát hí ye argiyye-, kor hí ye iiy ma chéenká, yáá hí geey.
43006037	Gál ˈJaachú hí ye ká shiguoká lulle ha ye ˈdú gáá yiimedhe, tá máá ye ˈdú gáá yimetká yáá ma aruminy.
43006038	Yú úr gáá yimíéllá yáá hé meenychú ma ekemeny, Máá ye ali gáá kaayká hát he fedoká el gaa igira, ekemeye.
43006039	Máá ye ali gáá kaayká hát he fedoká he gál muí ye gíl geer ká fieká mú tikiˈd úba hí ma gaa baad̶any-, kúlích biiy el ˈdaˈdká gáál lulle yú uushim yiem gáá ˈded̶uoká.
43006040	Hé ˈJaachú hí fedoká hééllá: Máá yáá Ínyííllá ye bala ˈdu gáá nuo-, ye iiy yeetká, luolmit biiyoká hai gaa yíéd̶ima, tá kúlích biiy el ˈdaˈdká úba uushich yé ha yú gáá ˈded̶ia, Yíésu hí gáál yie.
43006041	Aalé ˈdaa giri Yíésu kieye, Yú he balasha úr gáá chimieká, yieká, gál gugud̶o-, Yuuˈdiká d̶o yiirsam fadhdhe.
43006042	Gaal kieye, Hééllá hé Yíésu giri iny Yuosef ˈjaalle ubaa ˈjielle ki ógká muunîny? Tá háteeye, káána kieye, Yú úrro gáá yimie, yegedhe? gaalí yie.
43006043	Yíésu gáál ˈdéé hol ˈdú nie, kieye, Haí yiirsam fafáan.
43006044	Máádhat ˈdaab ˈJaa chia ye ali gáá kaayká hí ye ma ˈdu gáá éenyká, hé ye ma ˈdu gáá yiimen. Máá ˈJaachú hí ye ˈdu gáá eewká in yú kúlích biiy el ˈdaˈdká uushich yé gáá ˈded̶ia.
43006045	Warˈgasam gál Waag hí ˈdeem ká shigicheká ali tikiˈd kieye, Gálaat lulle Waag he haí oonisicha, he chie. Máá ˈJaachú af maale-, mú he gaa onnodheká hai ye ˈdú gáá yiimedhe.
43006046	ˈJaa kúnnaa Waag hé máá níínní hí argeká mán, Máá mú af gáá kieká tákáma hí arge.
43006047	Yú hí hé ˈdúwaká geeye, máá ye iiy yieká hé luolmit biiyoká ˈguo.
43006048	Yú he ˈguom luolmitiká.
43006049	Eshim eshimkícho har káána úba mánna ˈbakat álle gaa kokoeyka, hé guraam hí guure.
43006050	Tá ˈguom úr gáá chimíéllá, máá hí kuoká hé ma kufuminy.
43006051	Yú he ˈguom luolmiti-, úr gáá chimieká. Máá ˈguomééllá kuoká taalle bííyyo ali he ija. ˈGuomééllá he gón chia yú suor hod̶uo-, les gálle hí luolmít ki aargiroká, Yíésu hí gáál yie.
43006052	Aalé gál gugud̶o-, Yuuˈdiká hol ki falme, lole, kieye, Máállá háteeye gáál gónle ká shigia, gon ki kokoo? yie.
43006053	Yíésu gáál geey, kieye, Yú hí hé ˈdúwaká geeye, ˈdaab itín hí gón Iny Máádhat ma kôny-, ubaa hí mú fásle ma înyká, it luolmit hí gaa id̶oká mán.
43006054	Máá gónchú kuo-, fáschú ˈjioká hé luolmit biiyoká ˈguo, tá kúlích biiy el ˈdaˈdká úba uushich yé ha yú gáá ˈded̶ia.
43006055	Gónchú he ˈguom ˈdúwaká, fáschú he hé imi-, ˈdúwaká.
43006056	Máá gónchú kuo-, fáschú ˈjioká taalle hai ye gaa ija, yú úba taalle mú ha gaa ija.
43006057	Hát káána ˈJaa chia luolallá ye ali gáá kaay-, tá yú ˈJaachú ˈdaalle ki luolallá, in máá gónchú kuoká úba ˈdaachú ki luol.
43006058	Yú he ˈguom úr gáá chimieká. Eshim eshimkícho hé mánna koey, kor úba hé guraam hí guure, tá máá ˈguomééllá kuoká taalle bííyyo ali he ija, Yíésu hí gáál yie.
43006059	Hééllá af giri mu ˈbíl ˈdiiyiminy-, Kafarnaumká gáál he gaa oonisieká muí huogodhe.
43006060	Aalé lali ilish Yíésu el gaa veereká mú he onisinyléél maaleká gál gúúd̶o kieye, He onisiny fargogiyyóól, mááya hí iiy yeedhe? gaalí yie.
43006061	Aalé Yíésu hát lalille hí he onisinyléél yiirsam gaa fafaatóól ógká, d̶o gáál geey, kieye, Hééllo hí birgisie?
43006062	Tá itín Iny Máádhat hátlé úr mé nannuo-, állé er he gáá yimieká hol ˈdú nannaatká hí aargírinyka, háte hí chíe?
43006063	Hím Naasan Waaˈgieto gálaat luolmít shigicha. Gon hé uˈdoká mán. ˈDeeny yú hí geeyallá he Hím Naasan Waaˈgiet sidhamkícho luolmít shigichoká.
43006064	Tá itín ˈbaal it hátle iiy ma chéen, Yíésu hí gáál yie. Yíésu hatallá yíéllá, he ˈdaa giri mu íín kis gál hí iiy ma yéenká ubaa máá gál mú oosle ˈguoká mú ˈdu gáá egewká onnoyká.
43006065	Aalé mu ged̶i gáál geey, kieye, ˈDaa kinaallá ˈdugaka in yú hí geey, yú kieye, Máádhat ˈdaab ˈJaachú hí ye ma ˈdu gáá éenyká, hé ye ma ˈdu gáá yiimen, yú hí yie.
43006066	Ameeny kinaallá in lali ilishká Yíésu el hol gaa nadhe, mú hol ˈgar seseenká d̶iidhe.
43006067	Aalé Yíésu lalillé tomon a naamaká yiete, kieye, Itín úba hí ye el hol gaa nannaataká hí má feˈde? gáál yie.
43006068	Aalé Símon Bétiro mú ˈdéé hol ˈdú nie, kieye, Máá Gud̶o, mááya nyí ˈdú seenne? Kúún in luolmit biiyoká ˈdeenyle ˈgayya háluke!
43006069	Kuun hát Waag Máállé saas mánká nyáá nyí kimisate, nyáá nyí ko iiy chie, Bétiro hí Yíésu yie.
43006070	Aalé Yíésu gáál ˈdéé hol ˈdú nie, kieye, It tomon a naamáállá, máá hí waaˈdeká hé yú muunîny? Tá itín mú tikiˈd har hí máá Satanaa! Yíésu hí gáál yie.
43006071	Yíésu máá ˈdeenyle hogodhóóllá he Yúúˈdas giri Iskáryot-, iny Simon-, gál láli tomon a naamaká máállé giri Yíésu gál hí oosle ˈgieká Yíésu ˈdu gáá egewká.
43007001	Hééllá el ˈdaal Yíésu d̶o Galilááyalle gaa yíéd̶ie, ˈjien totom gaa seeseme. Mu ˈdaa giri gál gugud̶o-, Yuuˈdiká hí oosle ˈgieká mu hé lés Yuuˈdia ma síen.
43007002	Aalé gál Yuuˈdi ˈjilallé lokoolomká ka ˈjobonteká,
43007003	Yíésu nyaaramle hí geey, gaal kieye, Állá gaa keʼ, Yuuˈdía mé naʼ, lali kua al kinaalloká hí hé kuuní ekemeychóóllá úba argo.
43007004	Máá mee hí ˈdeernet-, fedoká héllé ekemeyoká hé ma kakany. Héél in ekemeyche háluke, hol les gálle argísish, mú nyaaramle hí mú yie.
43007005	Mú nyaaramle hatallá yíéllá, ˈdaa giri dhúrle mú iiy ma yéenká.
43007006	Aalé Yíésu kieye, Aled̶ud̶ugul chia yú gaa seseenká hé ali ma kí ˈdíiny, tá itín aadh ˈgás hí gaa seseennoká it uˈda.
43007007	Lésallá gálle íín hé hát hí neebenetká mán, máá he nébká he yú, ˈdaa giri gaal héllé ekemeyoká hát he gaa nyakarichká ˈduuwle yú hogodhoká.
43007008	Itín ˈjila bííyle mé náa. Yú yáá káánallá ma seeminy, ˈdaa giri hééllá aled̶ud̶ugulchú muuninyká, Yíésu hí gáál yie.
43007009	Mu hatal yieká d̶o Galilááya ki ˈgite.
43007010	Aalé mú nyaaramle kie-, ˈjila bííyle mé nieká, mu íín d̶o kie, hé gálaat hol ma argisîny, ˈjila bííyle úba mé nie.
43007011	ˈJila kinaal álle gál gugud̶o-, Yuuˈdiká mú hol gaa ˈgeˈgedhe, gálaat heegete, kieye, Máá giriká in aake? yie.
43007012	Nyésébích ál kinaal ijeká gál gúúd̶o Yíésu ˈdaalle ˈdugaka hol a les ki geey. Gáál ˈbáál kieye, Mu he máá ˈdúwaká. Gáál ˈbáál kieye, Hé muuniny! Mu gálaato nyiimita, gaalí yie.
43007013	Tá ˈdaa giri gaal gál gugud̶o-, Yuuˈdiká kikiadheká, gaal hé máá níínní Yíésu ˈdeenyle af gúch ki huogodheká mán.
43007014	Aalé ˈjila gaalí ká naate-, toom ka ˈdoyyeká Yíésu ˈBíl Waaˈgietká nyáláárle geer hile, gálaat he onisie.
43007015	Gál gugud̶o-, Yuuˈdiká mú he onisinylééllá af ˈdabe, hol yiete, kieye, Máállá in máá gáál he oonisuo-, hí he onisieká man háluke, tá háteeye ˈdaalimééllá arge? gaalí yie.
43007016	Yíésu gáál ˈdéé hol ˈdú nie, kieye, He onisiny yú gálaat oonisúóllá hé ye yé ma gáá ˈdeˈdeminy, máá yé gáá ˈdeˈdeenká he Máá ye ali gáá kaayká.
43007017	Máádhat har hé Waag hí feˈdoká ˈgíéríchle nannaatká fedoka, af kinaalka he onisinyééllá har Waag yé gáá ˈdeˈdeenka, har yú tuuˈdchú ye yé gáá ˈdeˈdeenka, eiy hai naata.
43007018	Máá hélle dhúrle hogodhoká ˈdúuw he hol ki ˈgeˈgedhe, tá máá máá hí ali gáá kaayká ˈduuwle laatle lad̶aanká he máá ˈdúúw hogodho-, af ka hódho mánká.
43007019	Itín Móshe hí hemuumurit Waaˈgiet ma shíiny? Har úba hát kinaal kátaka it máá níínní hemuumurít ki yielká mán. Tá háteka hí ye oos ˈgayyáal? Yíésu hí gáál yie.
43007020	Nyésébích ál kinaal gaa ijeká kieye, Kuun aryáán má ˈgayyo! Mááya ko oos ˈgaa? gaalí mú yie.
43007021	Aalé Yíésu gáál geey, kieye, Yú he tikiˈde Kúlích Hef ˈGisanká gaa ekey, in itín hí hé kinaallá af ˈdabiyye.
43007022	Móshe hé hí hemurit hermisanká shie. In káána um kíchia yaabká kúlíchlé hermisanká har úba Kúlích Hef ˈGisanká kátaka, in hí kúlích kinaallá gaa heermisicha. Tá hermisanééllá hé Móshe yé ma gáá ˈdíiny, hermisan eshim eshim kúnnaa giri Móshe metoká he yé gáá ˈdiiyye.
43007023	Aalé har káána hemurit Móshe hí shíéllá hí ˈded̶eneychoká hí ma fediny-, hí Kúlích Hef ˈGisanká um gaa hermisicha háluke, tá háteka, máádhat gónle lulle yú Kúlích Hef ˈGisanká gaa bisieká hí ye ˈdú idhannéel?
43007024	Haí hállééllá gálaat ˈdug gáá dhaˈgáminy, hí gálaat ˈded̶énsen, gálaat hát ˈduwantiká eiy naannatíe, Yíésu hí gáál yie.
43007025	Aalé gál Yerusalem ˈbaal hol heegete, kieye, Máá oosle gaalí ˈguoká hé máállá muunîny?
43007026	Bá dhaayyíe, mu har gálaat met gaa ˈdiyime, kor gaal hé níínní mú ˈdú hogodhoká mánnaa! Gál ˈdeem mumuroká mu hát Messíyaká má ôg?
43007027	Messíya íín ká yiimetká, állé gáá yiimetká amáre múún ke onnoy? Tá máállá égetle hé ki ógká, muunîny? gaalí hol yie.
43007028	Aalé Yíésu hátlé giri gálaat ˈBíl Waaˈgietká nyáláárle geer he gaa oonisieká af gaa gud̶oká ˈdéé ki hodhe, kieye, Itín it ye óg, ál yú gáá yimieká úba it óg. Tá yú yáá meenychú ma kí yímen. Máá ye ali gáá kaay-, itín hí muogká, hé tág ˈdúwa.
43007029	Yú íín ˈdaa giri mú álle gáá yimie-, mu ye ali gáá kaayká yáá mú óg, Yíésu hí gáál yie.
43007030	Mu ˈdeenyééllá tákáma hodhe, gál gugud̶o-, Yuuˈdiká d̶o mú ˈgiliˈgany gaa ˈgeˈgedhe, kor ˈdaa giri mú aled̶ud̶ugulle ali ma kí ˈdíinyká gaal hé máá níínní mú d̶ig yieká mán.
43007031	Tá nyésébích kinaal gál burnayká mú iiy yie, kieye, Hé gáál af ˈdaˈdabsuo-, máállá hí eekemeyóóllá ebá fargogóon! Máállá taalle Messíya máámaʼ? gaalí yie.
43007032	Gál Farisaay nyesebich ˈdeeny Yiesúúl hol ged̶ia maaleká, íín ubaa gál gugud̶o-, suoryoká d̶o gál ˈBíl Waaˈgietká ˈdeˈdeenká ali fie, giri gaal Yíésu ka ˈgiiliˈgawká.
43007033	Aalé Yíésu kieye, Yú rám iraam mánká ke hol af ija, tá Máá ye ali gáá kaayká hol ˈdú naadha.
43007034	Itín gil kíchia hí ye hol gaa ˈgeˈgete, kor it ye ma aargiriny. It ál yú gaa ijoká ál níínní hí kí ˈdiiyyaká mán, muí gáál yie.
43007035	Aalé gál giri gugud̶o-, Yuuˈdiká hol yiete, kieye, Ál máállá hí seseen-, ke mú ma gaa aargirinyallá ále? Mu kidh gálkúnno hí bash ki yíétí he bííyle mé nannaa, he oonisía?
43007036	Hé mu kieye, Itín gil kíchia hí ye hol gaa ˈgeˈgete, kor it ye ma aargiriny, it ál yú gaa ijoká ál níínní hí kí ˈdiiyyaká mán, muí yíéllá, hélle meete? gaalí hol yie.
43007037	Aalé ˈjila kúlíchlé biiy el ˈdaˈd-, fargogiyyoká ali kí ˈdiiyyeká Yíésu les gaa kie, af gaa gud̶oká ˈdéé ki huogodhe, kieye, Máádhat har báre ˈguoka, hí ye ˈdu gáá yimet, hí bíé luolmitiká ˈjio.
43007038	Máá ye iiy yieká hát Warˈgat Waaˈgiet hí hotekáka, Wár bíé luolmitiká hí gáá fafaanká haí gáá fafama, Yíésu hí gáál yie.
43007039	ˈDeeny Yíésu hí huogodhééllá he ˈdeeny Hím Naasan Waaˈgietle gál mú iiy yieká hí aargiroká. Yíésu ˈdeenyééllá hogodheká Waag hé hátle Hím Naasanle gál Yíésu iiy yieká ma shíiny, ˈdaa giri Yíésu hátle ˈgór ma ˈdú kúfiny-, uushich yé ma gáá ˈdíiny-, bííy ˈJaalle mé ma níinyká.
43007040	Gaal mú ˈdeenyle maaleká, gáál ˈdáá tikiˈd kieye, Máállá Máá Waag hí ˈdeem ká shigicho-, ke met egesseká, yie.
43007041	Gáál ˈbáál hí kieye, Máállá he Messíya, yie. Tá gáál ˈbáál kieye, Hééllá hé Messíya muuniny. Messíya háteeye lés Galilaaya yé gáá ˈdeˈdeme?
43007042	Warˈgat Waaˈgiet hé kieye, Messíya ˈbíl íl ˈDawuˈdo yé gáá ˈdeeme, ény ˈDáwuˈd hí gaa ije-, Bételeem léká yé gáá ˈdeeme, ma chéen? gaalí hol yie.
43007043	Yaalmitééllá ˈdugaka in nyesebich ˈdee hí hol el ˈgiiˈgite.
43007044	Gáál ˈbaal mú ˈgiliˈganyo he fede, kor mú hé máá níínní hí d̶ig yieká mán.
43007045	Aalé el ˈdaal gál giri ˈBíl Waaˈgietká ˈdeˈdeenká gál Farisaay ubaa gál gugud̶o-, suoryoká hol ˈdú nadheká, gál gugud̶o kinaal gáál yiete, kieye, Háteka hí mú ma ka ˈgiliˈgânyal? gaalí yie.
43007046	Aalé gaal gáál ˈdéé hol ˈdú nie, kieye, Hé máá kálta hát máállá ˈdéé ka hogodheká mán, gaalí yie.
43007047	Gál Farisaay kinaal d̶o kieye, Mu itín úba haí nyimite?
43007048	Gál kaansúóllá ubaa nyííni nyí Farisaayallá it gál mú iiy yieká nyí gaa argiyye?
43007049	Tá nyésébích hemuumurit Waaˈgiet og mánnallá íín hé ˈdor hí hile, gaalí yie.
43007050	Aalé Nikoˈdémos giri gál Farisaay kinaal túóyle gaa ije-, meeny gíri Yíésu ˈdú sedheká, gállé gugud̶o kinaal yiete, kieye,
43007051	Máádhat har héllé he ekemeyoká er ki ˈgas ma heesen-, ki nee ma konyka, nyátálkúnnoka, hé ki hálléél ˈded̶enset? hí gáál yie.
43007052	Aalé gál giriká Nikoˈdémos ˈdéé hol ˈdú nie, kieye, Kúún úba máá Galilaaya? Ebá warˈgasam gaa ebísso, Máá giri Waag hí ˈdeem ka shigicho-, ki met egessoká gon hé Galilááya yé ma gáá ˈdeeminy, gaalí mú yie.
43007053	[Aalé d̶o gaal lulle eiy kie, ˈjienle eiy ˈdú gale.
43008001	Yíésu íín Gúm Saano Salabká álle sedhe.
43008002	Bur biiy ká biˈdeká, Yíésu ˈjien hol ˈdú nadhe, ged̶i ˈBíl Waaˈgietká nyáláárle geer hile. Mú gálaat lulle hí ki made, mu d̶o les yíéd̶ie, gáál he onisie.
43008003	Gál gálaat nyatalaam oonisuoká ubaa gál Farisaay min mááyab hol burume mare ál kinaal ká eey, min nyesebich hurt ká koy.
43008004	Aalé gaal Yíésu geey, kieye, Máá gáál he oonisúóllo, minnééllá mááyábo hol burume, in nyí ká ˈgiliˈgayye.
43008005	Móshe hemuumurit Waaˈgiet ˈdéé gáá hodheká kieye, ˈDeg hatallo-, buruannallá waar ki tunáa, he yie. Tá kúún háte cheedhe? gaalí mú yie.
43008006	Gaal mú hatallá yíéllá, hé mú af kí dhaˈgasan-, mú ˈdú ˈded̶ensetká he mú gaa ˈgeˈgedhe. Yíésu íín taalle mé les ki ˈdoy, gúmúrínylé he les ki verene.
43008007	Aalé gaal hátlé taalle mú hegeteká, mu mé les gaa eey, gáál geey, kieye, Ebá itín máá ad̶ááb mánká hí erkob min wáár ki ˈduo, yie.
43008008	Mu ged̶i mé les ki ˈdoy, he les gaa veere.
43008009	Aalé gál min ka ˈgiliˈgayká héél maaleká hát taataká eiy yíé ˈdeeˈdeme, karu erkob yíé ˈdie, ˈjíig gaal lulle el gaa ˈgidhe. Yíésu ubaa min tákámle nyesebich hurt kí ˈgite.
43008010	Aalé Yíésu mé les gaa eeyká, min yiete, kieye, Minnééllo, gál ko ka ˈgiliˈgayká aake? Gaal hé máá ko ˈded̶enteká mán? yie.
43008011	Min kieye, Máá Gud̶o, hé mán, chie. Aalé Yíésu kieye, Yáá úba ko ma ˈded̶ensen, sí, ha ged̶i ad̶ááb híliny, yie.]
43008012	Yíésu ged̶i gálaat ki ˈdiiyime, kieye, Yú he édhúm lésallá ka yimieká. Máá ye el gáá veeroká hé ged̶i bííy gaa ong'oˈdeká ma gaa seseminy, édhúm gálaat luolmít shiguoká he ˈgaa, yie.
43008013	Aalé gál Farisaay Yíésu ˈdéé ˈdú tie, kieye, Kúún állá taalallá tákám kua hol ˈduuwkú ˈdú hogoto. Hol ˈdúúw ˈdú huogon kuallá hé tagle muuniny, gaalí mú yie.
43008014	Aalé Yíésu gáál ˈdéé hol ˈdú nie, kieye, Har káána yú hol ˈduuwchú ˈdú hogodhoka, ˈdaa giri yú ál gáá yimieká ubaa ál seseenká ógká, hol ˈdúúw ˈdú huogon chiallá hé ˈdúwa. Tá itín íín it ál yú gáá yimieká ubaa ál yú seseenká muog.
43008015	Itín yaalmit gálaatká hí gálaat ˈdéé ki id̶imicha. Yú íín yáá máá ˈdéé ki id̶imuoká mán.
43008016	Tá har yú máádhat ˈdéé ki id̶ieka, ˈdéé ki id̶inychú hé ˈdúwa, ˈdaa giri yú tákámchú muuniny-, ˈJaa chia ye ali gáá kaayká nyí hol ˈgayyaká.
43008017	Warˈgasam kíchia hemuumurit Waaˈgietká ˈdéé umut gaalí gaa veereká kieye, Hé gál naamaká hí ˈdúúw ˈdú ˈdie-, hí ˈduuwle huogodhoká hé ˈdúwa, he chie.
43008018	Yú he máá ˈduuwle gálaat met gaa hogodhoká. Héétí ˈJaa chia ye ali gáá kaayká ˈduuwchú hogodho, muí yie.
43008019	Aalé gaal mú heete, kieye, ˈJaakú aake? gaalí mú yie. Yíésu gáál ˈdéé hol ˈdú nie, kieye, Ití ye muog, ˈJaachú úba it muog. Itín hí ye onnônyka, it ˈJaachú úba óg, muí gáál yie.
43008020	ˈDeenyééllá af giri mu ˈBíl Waaˈgietká álle gálaat he gaa oonisieká muí hodhe. Mu af kinaallá ál gálaat hí héllé shiichoká hol ˈdu sisidhoká he láá ije. Tá ˈdaa giri mú aled̶ud̶ugulle ali ma kí ˈdíinyká, mú hé máá níínní hí ˈgiliˈgayká mán.
43008021	Aalé Yíésu ged̶i gáál geey, kieye, Yú ali ha gaa seeme, tá itín hollo hí ye hol gaa ˈgeˈgete, kor ad̶aabanokícho haí ki kufunanna. Ál yú mé nannuoká it hát níínní hí ka chimetká mán, gáál yie.
43008022	ˈDéé umut kinaallá gál gugud̶o-, Yuuˈdiká tawuny gaa koyye, gaal hol yiete, kieye, Hé mu kieye, Ál yú mé nannuoká it hát níínní hí ka chimetká mán, muí yíéllá, mu kor hollo hol yegese? gaalí hol yie.
43008023	Aalé Yíésu kín ˈdéé huogodhe, kieye, Itín lésallá hí le, yú íín úrro le. Itín hí gál lesallá, yú íín yáá máá lesallá muuniny.
43008024	Yú yáá hí geey, ad̶aabanokícho haí ki kufunanna, yáá hí yie. Itín yú hát he yúká hí iiy ma cheenka, ad̶aabanokícho gon haí ki kufunanna, Yíésu hí gáál yie.
43008025	Aalé gaal mú yiete, kieye, Kúún mááya? gaalí mú yie. Yíésu gáál ˈdéé hol ˈdú nie, kieye, Hé kinaallá hé yú hí kis geeyká.
43008026	Yú yáá hé gud̶o-, hí ˈdú ˈded̶ensetká ˈguo. Tá Máá ye ali gáá kaayká hé yú gaa maaleká in yú gálaat lésallá gaa ged̶ia. Máá kinaallá hé ˈdúwa, muí gáál yie.
43008027	Gáál hát muí ˈdeeny ˈJaallé Waag ged̶úóllá hé eiy ma náásan.
43008028	Aalé Yíésu kieye, Af giri hí Iny Máádhat ˈgór d̶arám yaalká ˈdú ˈdoyyo-, hí mú úr ki eeyyoká in yú hát he yúká hí kiimisata. Héétí hát yú tákámchú hé níínní ekemeyoká mán-, hé ˈJaachú hí ye onisieká tákámle hogodhoká úba haí kiimisata.
43008029	Máá ye ali gáá kaayká yáá nyí hol ˈgayya, tá ˈdaa giri he lullé yú ekemeyoká mú geer gaa memesuoká, mu hé ye ma hâny, Yíésu hí gáál yie.
43008030	Yíésu hátlé ˈdéé af ká ˈgieká d̶o gál burnayká hí iiy yie.
43008031	Yíésu gál Yuuˈdi hí iiy yieká geey, kieye, Har hí he onisinychú tág chirateka, itín af kinaalka gon hí lalichú,
43008032	tá hé ˈdúwaká eiy haí naasata, hé ˈdúwa kinaal mé haí fuura, Yíésu hí gáál yie.
43008033	Aalé gál Farisaay Yíésu oosle ˈgieká Yíésu geey, kieye, Nyiin nyí hídh Abiraayam, nyáá nyí kálta gálaat nyí mé les ma ki tíiny, nyí géde ma hóson. Tá háteeye, kúún kieye, hé kinaallá mé haí fuura, nyí chegedhe? gaalí Yíésu yie.
43008034	Yíésu gáál ˈdéé hol ˈdú nie, kieye, Yú hí hé ˈdúwaká geeye, máá ad̶aabano hileká ííni ad̶aabano gédéchlé he yie.
43008035	Gedech hé el meeny led̶ud̶ugulleká mán, tá iny laag ki ˈdalidheká íín hé el meeny led̶ud̶ugulle-, biiyoká ˈguo.
43008036	Yáá Ínyííllá hí mé fureka, mé furit kinaallá he mé furit ˈdúwaká.
43008037	Itín hát hí hídh Abiraayamká yáá hí óg, kor ˈdaa giri hí ˈdeenychú ma ˈdú fafinyká, in hí tagkícho ˈdiiyye, hí ye chegese.
43008038	Yú hé ˈJaachú gaa aargiroká in hogodho. Itín íín hé hí ˈjaakícho gaa mamalloká hí ekemeyche, Yíésu hí gáál yie.
43008039	Gaal d̶o kieye, ˈJaakínyo he Abirááyam, gaalí yie. Aalé Yíésu gáál geey, kieye, Itín har hí um Abiraayam kátaka, onnônyka hé midhab Abirááyam hí eekemeyká hí ekemeyche.
43008040	Yú he máá hé ˈdúwa-, Waag gaa maaleká hí ged̶uoká, kor káána it ye oos muˈde. Abirááyam íín hé hatallo-, itín hí ekemeychóóllá ma ekêny.
43008041	Itín hé ˈjaakícho hí ekemeyoká hí ekemeyche, Yíésu hí gáál yie. Gaal falme, kieye, Nyiin nyáá nyí um afoká muuniny, nyiin ˈJaakínyo tikiˈde, Waag tákáma, gaalí yie.
43008042	Aalé Yíésu gáál geey, kieye, Waag har ˈJaakícho kátaka, it onnônyka ye giel, ˈdaa giri yú Waag gáá yimie-, tá káána yú állá ijoká. Yú yáá meenychú ma kí yímen, mu ííni ye ali gáá kaay.
43008043	Itín hé yú hí ged̶uoká háteka hí eiy ma nannasanal? Hééllá hí eiy ma nannasanallá he ˈdaa giri ˈdeeny chia yú hí ged̶uoká hí mé ma ki seseminyká.
43008044	Itín ˈjaa kíchia hí léká he Sátan. Itín hát ˈjaakícho hí fedoká hí el gaa igiˈdoká hí feˈde. Máá kinaallá he máá aale-, gálaat yeges-, hé ˈdúwaká ma ki yaaliny-, hé ˈdúwaká hí gaa mánká. Mu af giri hódho higiloká in hélle tuuˈdle hogodho. Hééllá he ˈdaa giri mu hódho lé-, hódho ˈjaa léká.
43008045	Tá yáá giri hí hé ˈdúwaká ged̶uoká it ˈdeenychú iiy ma chegen!
43008046	Itín mááya yú hát ad̶ááb hileká ká hogodho? Tá har yú ˈdúúw hogodhoka, háteka hí ye iiy ma chegenal?
43008047	Máá Waag hí léká Waag ˈdeenyle hai maala. Itín ˈdaa giri hí Waag gálle muuninyká in Waag ˈdeenyle hí mé ma ki seseminy, Yíésu hí gáál yie.
43008048	Gál giri gugud̶o-, Yuuˈdiká mú ˈdéé hol ˈdú nie, kieye, ˈDeeny nyí hote-, nyí kieye, Kuun máá Samaria, aryáánno ˈgayya, nyí ko chieká, hé ˈdúwaká muunîny? yie.
43008049	Yíésu kieye, Yú yáá aryáán mán. Yú ˈJaa chia kikiadha, met gaa kekeme, tá itín íín erenyo hí ye kikicha.
43008050	Yú yáá hol ˈdúúw ma ki ˈgeˈgen, Máá ye ˈdúúw ki ˈgeˈgedhoká yáá ˈguo. Máá kinaallá ííni he hol eiy gaa ním og.
43008051	Yú hí hé ˈdúwaká geeye, máá ˈdeenychú ki yaalká taalle bííyyo hé kúfach il hí ma aargiriny, Yíésu hí gáál yie.
43008052	ˈDéé umutéél tákáma muí hodhe, gál Yuuˈdi d̶o kieye, Hát aryáán ˈgayyoká káána gon nyáá nyí kimisate. Abirááyam hé guraam hí guure, gál Waag hí ˈdeem ká shigicheká úba hé guraam hí guure. Tá háteeye kúún ged̶i kieye, Máá ˈdeenychú ki yaalká taalle bííyyo hé kúfach il hí ma aargiriny, chegedhe?
43008053	Kúún in ˈjaa kínyaa Abirááyam ˈdúuw ˈdú ˈgayya? Mu íín ubaa gál Waag hí ˈdeem ka shigicheká in guraam hí guure háluke, tá kúún mááya hol hod̶icha? gaalí Yíésu yie.
43008054	Yíésu gáál ˈdéé hol ˈdú nie, kieye, Yú har hol ˈduuwasuoka, af kinaalka ˈduuwchú hé kátaká mán. Máá ye ˈduuwasuoká he ˈJaa chia hí hol bal ki ˈdaraanna-, hí Waagkínyo chegetallá.
43008055	Har káána itín hí mú móíytaka, yú yáá mú óg. Tá yáá mú muog, yú yieka, af kinaalka hát itín hí hódho lééllá yú úba yáá hódho lé. Yú íín yáá mú óg, mú ˈdeenyle ki yaal.
43008056	ˈJaa kíchia Abirááyam hé ˈjímchú gófle ˈgie. Mu ˈjímchú argeká, hé súm geer hí gaa meedhe, Yíésu hí yie.
43008057	Aalé gál Yuuˈdi mú yiete, kieye, Kó warram ko tomon chen ma chéenallo, Abirááyam argíyye? gaalí mú yie.
43008058	Yíésu gáál ˈdéé hol ˈdú nie, kieye, Yú hí hé ˈdúwaká geeye, Abirááyam hátlé ma ka ˈdaláanká, yáá ali ije, muí gáál yie.
43008059	Gaal héél tákáma maale, d̶o waar giri mú ki tutunoká shuunne, Yíésu d̶o gáál mé af ˈgite, ˈBíl Waaˈgietká náble yé gaa ˈdie.
43009001	Aaléka, Yíésu sienylé he gaa igireká, máá in mánt kí ˈdalidheká arge.
43009002	Yíésu lalille hí heete, gaal kieye, Máá gáál he oonisúóllo, máállá in mánt kí ˈdalidhééllá ííni ad̶aabano híléê, ebá gál hí ˈdaleká ad̶aabano hile, mú in mánt kí ˈdale? gaalí yie.
43009003	Yíésu gáál geey, kieye, Máállá hatallá ka ˈdalidhééllá, hé kieye, mu íín ubaa gál hí ˈdaleká ad̶aabano hile muuniny. Hééllá he ˈdaa giri Waag fargogintle mú hujich gaa nanniyyo-, gálaat hí aargiroká.
43009004	Biiy hátlé kulichká taalle Máá ye ali gáá kaayká kí hújíchle naannuo. Chúúré gálaat hí hujich ma gaa nanninyká ali hai kí ˈdeenne.
43009005	ˈDaab yú lésallá gaa ijóóllá yú he les édhúmlé, Yíésu hí gáál yie.
43009006	Aalé mu hatal yieká, d̶o abarany les ki lay, abarany eeˈd hol ki ˈdaaˈdie, sháˈd hoy, máá giri in mánká in gaa liilie,
43009007	mú geey, kieye, Sí, naˈbual Siloom in gaa ˈjío, yie. (Síloom hélle kieye, Ali gaa kaany.) Aalé máá giriká sedhe, ˈjidhdhe, gagalóóllá hé biiy gaa argoká.
43009008	Mú olle ubaa gál urgúaka mu rogonmeká mú aargireká hol yiete, kieye, Hééllá hé máá tikiˈde-, les ije-, rogonmeká muunîny? hol yie.
43009009	Gáál ˈdáá tikiˈd kieye, He mu ííni, yie. Gáál ˈbaal kieye, Hé mu íín muuniny, mu taalle mú hollo hol ki egínta, yie. Máá giriká dhúrle kieye, Yú he máá kinaallá, yie.
43009010	Gaal mú yiete, kieye, Tá háteeye in kaate? gaalí mú yie.
43009011	Mu gáál geey, kieye, Máá gaalí Yíésu yegetká sháˈd tág koy, ye sháˈd in gaa liilie, kieye, Sí, naˈbual Siloom in gaa ˈjío, ye yie, in yú d̶o sedhe, ˈjidhdheká d̶o biiy gaa arge, muí gáál yie.
43009012	Gaal mú yiete, kieye, Mu káána ále gaa ija? yie. Aalé mu kieye, Mu ál gaa ijoká yáá muog, yie.
43009013	Aalé gaal máá biiy gaa arge kinaal gál Farisaay ˈdú eedhdhe.
43009014	Kúlích giri Yíésu hí sháˈd tág gaa koy-, mú in yé ka ˈdeeyká he Kúlích Hef ˈGisanká.
43009015	Aalé gál Farisaay mu hátlé biiy gaa argeká úba mú yiete. Máá giriká kieye, Mu sháˈdo ye in gaa liilie, aalé yú ˈjidhdheká d̶o káána biiy gaa arga hállá, yie.
43009016	Gál Farisaay ˈbáál kieye, Máállá ˈdaa giri Kúlích Hef ˈGisanká nyátálle ma ki yaalinyká, hé gon Waag ma gáá yímen, yie. Gáál ˈbaal hí kieye, Mu har máá ad̶ááb ˈguoká kátaka, mu háteeye hé gálaat af ˈdaˈdabsúóllá ekemeye? yie. Gaal d̶o hol af ká d̶iidhe, eiy ˈgite.
43009017	Gaal ged̶i máá biiy gaa argeká yiete, kieye, Mu in ko in yé ká ˈdeey háluke, kó mú héllé nyí ká ged̶ichoká mán? gaalí mú yie. Mu gáál ˈdéé hol ˈdú nie, kieye, Mu he máá Waag hí ˈdeem ká shigichoká, yie.
43009018	Gál Yuuˈdi kinaal hát mu kis in mannay-, tá káána in kaadhdheká hé hátle hí mé ma ki síen, gaal d̶o gál mú ˈdaloká gálaat ali ˈdú fie.
43009019	Aalé gaal gál mú ˈdaleká yiete, kieye, Hééllá iny kíchia-, hí hogote-, in mánt kí ˈdalidheká? Tá mu háteeye biiy gaa arge? gaalí gáál yie.
43009020	Gál mú ˈdaloká gáál ˈdéé hol ˈdú nie, kieye, Máállá hát he inykínyo-, tá in mánt kí ˈdalidheká nyáá nyí óg.
43009021	Tá mú biiy gaa arginyle ubaa máá mú in eiy ˈdeeyká nyáá nyí muog. Mu íín hé gud̶o, yietíe, hí ká geeyo, gál mú ˈdaloká hí gáál yie.
43009022	Gál mú ˈdaloká hatallá yíéllá, gaal gál gugud̶o-, Yuuˈdiká he kiadhe. Hééllá he ˈdaa giri gál Yuuˈdi kis ˈdéé muˈde-, kieye, Máá kieye, Yíésu he Messíya, yeetká, ˈbíl ˈdiiyiminyká ha gaalí gaa aruma, yieká.
43009023	ˈDaa kinaallá ˈdugaka in gál mú ˈdaloká kieye, Mu hé gud̶o, mú itle hí yietíe, gáál yie.
43009024	Aalé gaal ged̶i máá biiy gaa argeká ká vie, geey, kieye, Ebá Waag ˈdúo, hé ˈdúwaká húógot. Nyiin íín máá kinaallá hát ad̶aabano ˈguoká nyáá nyí óg, gaalí mú yie.
43009025	Aalé máá giriká kieye, Mu ad̶aabano ˈgaakaʼ, mánkaʼ, yáá muog. Tá hé yú ógká íín tikiˈde, yú érléká yáá in mannay, kor káána yáá biiy gaa arge, gáál yie.
43009026	Gaal d̶o kieye, Mu meete ko ki ekey? Mu háteeye ko in yé ká ˈdeey? gaalí mú yie.
43009027	Aalé mu kieye, Yáá hí kis geey, kor it ye af nee ma kôny. Tá háteka ged̶i hí mamalloká hí feˈdéel? Itín úba hí mú lalille chegetoká hí féˈde? yie.
43009028	Aalé gaal d̶o mú chaarim ˈdú mure, kor kieye, Kúúni mú máá lalillé. Nyiin íín, nyí lali Moshe.
43009029	Móshe hát Waag hol ged̶ieká nyáá nyí óg, tá máállá ál he gáá yimieká nyáá nyí muog, gaalí mú yie.
43009030	Máá giriká kieye, Hééllá he hé ki af ˈdaˈdaboká! It ál muí gáá yimieká muog, kor mu hé ye in yé ká ˈdeey.
43009031	Waag hát gál ad̶aabano ˈguoká af nee ma kokonyká hé ki óg. Waag máá hí kikiat-, Waag hát feˈdoká el gaa igiroká he af nee kokoyyo.
43009032	Máá in mánt kí ˈdalidhe-, kor gaalí in kaayká hé kálta máá hí maaleká mán.
43009033	Máállá Waag ma gáá yimenka, hé onnônyka hééllá ma ekemêny, muí gáál yie.
43009034	Gál gugud̶o Yuuˈdiká hatal muí yieká kieye, Kúún in ad̶aabano gud̶oká kí ˈdalaate háluke, tá har nyí ki ˈdiyeenne! gaalí mú yie. Gaal d̶o mú ˈbíl ˈdiiyiminyká gaa arie.
43009035	Aalé Yíésu máá in kaayká hát gaalí ˈbíl ˈdiiyiminyká gaa arieká maale. Yíésu mú bííyle mé nie, mú yiete, kieye, Kó Iny Máádhat iiy chie? yie.
43009036	Aalé mu kieye, Máá Gud̶o, máá kinaallá mááya? Mú ye ka géesh, mú iiy yeedhe, yie.
43009037	Yíésu mú geey, kieye, Kó mú argiyyo, mu he Máá hí hol ged̶icháállá, yie.
43009038	Aalé máá giriká kieye, Máá Gud̶o, yáá ko iiy yie, yie, d̶o mú ˈgas met les kurram gaa ˈdoy.
43009039	Aaléka, Yíésu kieye, Yú gálaat ˈdéé eiy ki ními ˈdaalle ˈdugaka in lésallá ká yimie, giri gál in mánká in hí yiem ká ˈdeˈdeen-, gál in ˈguoká in ˈdaˈdaboká, yie.
43009040	Gál Farisaay Yíésu hol ˈgieká ˈbaal ˈdeenyéél Yíésu hí hodhe-, maaleká kieye, Héél kor háteeye? Nyiin úba inno nyí maníta? mú yie.
43009041	Yíésu kieye, Itín hí in mannânyka it onnônyka ad̶ááb mán, kor káána hí kieye, Nyáá nyí biiy gaa argiyya, hí chegedhe háluke, ad̶aabanokícho hé itle hí gaa id̶o, Yíésu hí gáál yie.
43010001	Aalé Yíésu kieye, Yú hí hé ˈdúwaká geeye, máá wála ˈdeeyle kárle ma kí higiliny-, ˈdeey hod̶oˈd kí tunoká he máá buraallé-, he fargogínt ki egeetká.
43010002	Tá máá wála ˈdeeyle kárle kí higiloká he máá wála lé-, wála ˈdeˈdeenká.
43010003	Máállá hé máá wála ˈdeeyle kárle ˈdeˈdeenká hí kar af ki fufura. Máá wála léká hé walalle hí af kiimisat, mu hé walalle meet veveen, wala hí ˈdú seseen, wála yíé ˈded̶isat.
43010004	Aalé mu walalle lulle yíé ˈdeeteka, hé wála met nannaat, tá ˈdaa giri wala mú afle ógká hé mú el gaa vereno.
43010005	Wala hé máá afle ma kiimisanká el ma gaa vereniny, mú kar hai gaa ˈdarama, Yíésu hí gáál yie.
43010006	Yíésu gáál hibéél geeyká, gaal hé híb hélle eiy ma náásan.
43010007	Aalé Yíésu ged̶i kieye, Yú hí hé ˈdúwaká geeye, yú he wála kárlé.
43010008	Gál ye met ká nadheká lulle he gál buraa lé-, he fargogínt ki egeetká, tá wala hé gáál af nee ma kôny.
43010009	Yú he kar, máá ye ka naatká rubach hai aargira. Mu ˈdeey hai ká higila, kor yíé hai ˈdeeme, hai ˈdeedhme.
43010010	Máá buraa léká ká yimieka, hé buruanká, hé yegeská, ubaa hé ˈded̶eneyoká tákáma hí ká egee. Tá yú ka yimíéllá he giri gál ye af maaleká luolmít aargiro-, luolmít ˈduuwle gaa yíéd̶ianká.
43010011	Yú he Máá ˈdúwa-, wála ˈdeˈdeenká. Máá ˈdúwa-, wála ˈdeˈdeenká sídhlé he wála ˈdú silmia.
43010012	Máá gaalí he ki gugusso-, wála ˈdeeˈdémo, gaalí yieká, hé wála hát máá hí léká hí ˈdeˈdeenká ma ká ˈdeˈdeminy. ˈDaa kinaallá ˈdugaka in mu bíních kach ˈguoká wála ˈdu gáá yiimet-, argeka, wála okoˈdmia, kar ˈdarama, binich wála walach gaa ˈgiiliˈgaa, waláátí eiy baad̶aa.
43010013	Máá kinaallá wála in kar ka ˈdaraanallá, he ˈdaa giri mú gaalí he ki gugusso-, wala hí geer ma gaa ˈdeenenyká.
43010014	Yú he Máá ˈdúwa-, wála ˈdeˈdeenká. Yú yáá walachú óg, tá walachú íín hé ye óg,
43010015	hát káána ˈJaachú ye óg-, yú úba ˈJaachú ógallá. Sídhchú wála ha yú ˈdú silmia.
43010016	Yú yáá wala éíy taaka ˈdeeyééllá gaa láká ˈguo. Wala kinaallá úba ha yú ká ˈdaanna. Wala kinaallá úba af ha ye maala. Waláállá lulle me tikiˈd haí yeedhe, máállé hí ˈdeˈdeenká tikiˈde.
43010017	ˈJaachú ye gielallá he ˈdaa giri yú sídhchú silmuo-, kufunan-, sídhchú ged̶i yáálle hí hol ka nannasatká.
43010018	Sídhchú hé máá níínní hí ye gaa silmuoká mán, yáállé tákáma hí silmia. Yáá fargogint sídhchú ki silmuo-, tá ged̶i yáálle hí hol ka nannasatká ˈguo. Hemuritééllá ˈJaa chia yú gaa arge, muí gáál yie.
43010019	Yíésu hatallá tákáma yie, gál gugud̶o-, Yuuˈdiká ged̶i eiy ˈgite.
43010020	Gál burnayká kieye, Mu in aryáán ubaa sigír ˈgaa háluke, tá mú meete ke af nee ˈdú kokoo? yie.
43010021	Tá gáál ˈbáál íín kieye, Hééllá hé ˈdeeny máá aryáán ˈguoká hí hogodhoká muuniny. Máá aryáán ˈguoká háteeye máá in mánká in yé ká ˈded̶ia? yie.
43010022	Aalé Yerúsalem álle ˈjila ˈBíl Waaˈgietká ali kí ˈdiiyye. Hé kinaallá he af giri ˈdeenyietká.
43010023	Yíésu af kinaallá ˈBíl Waaˈgietká gáchlé gaalí Gách Solomon yegetká gaa seseme.
43010024	Aalé gál gugud̶o-, Yuuˈdiká mú ki made, mú yiete, kieye, Kúún taalle ger totom gaa ˈgiˈgisan nyí mé ki kokoyyo! Ebá kúún har Messíya kátaka, nyí hát ˈdabaanká ka géesh, gaalí mú yie.
43010025	Yíésu gáál ˈdéé hol ˈdú nie, kieye, Yáá kis hí ma géeny, tá itín it ma d̶íin! Hé gálaat af ˈdaˈdabsuo-, yú ˈJaachú hemuumuritle ki ekemeyóóllá, ˈduuwchú eiy haí kí nannaa,
43010026	tá ˈdaa giri itín hí walachú muuninyká it ye iiy ma chegen.
43010027	Walachú hé afchú maalo, hé yáálle hí óg, ye igiro.
43010028	Hé yáálle hí luolmit biiyoká shiguo, hé ma kufuminy. Hé máá níínní hí ye af ki ririat-, hí ye gíl geer yé gaa ˈded̶isatká mán.
43010029	ˈJaa chia ye waláállá ka shieká ííni guchle he met lulle a mé ˈdú gíri. Waláállá hé máá níínní hí ˈJaachú af ki ririat-, hí mú gíl geer yé gaa ˈded̶isatká mán.
43010030	Yú ubaa ˈJaachú nyí tikiˈde, Yíésu hí gáál yie.
43010031	Gál gugud̶o-, Yuuˈdiká d̶o ged̶i waar mú ki tutunoká shuunne.
43010032	Aalé Yíésu gáál geey, kieye, Yáá hé hí af ˈdaˈdabiyye-, burnay-, midhab-, ˈJaachú yé gáá ˈdeˈdemeká hí ká aargisie. Tá hé kinaallá lulle hé máre hí ye waar ˈdú tuunna? muí gáál yie.
43010033	Gaal mú ˈdéé hol ˈdú nie, kieye, Nyiin hé kua mákárta-, midhab-, ekeycheká ˈdaalle nyáá nyí ko waar ma ki tutuniny. Nyiin ˈdaa giri kó máádhátallá Waag chachaˈdo-, hol Waag hoycheká in nyí ko waar ki tuunna, gaalí mú yie.
43010034	Yíésu kieye, Warˈgasamkícho hé ˈdeeny Waag hí hote-, kieye, Itín hí waagam, chieká, hé hí gaa mán?
43010035	ˈDeeny Waaˈgiet hé hol ma gaa sorominy. Waag gál ˈdeenyéél shiicheká in waagam chie háluke,
43010036	tá háteka, yáá giri ˈJaa chia Waag ye taak kodhdhe-, ye lésal ali ˈdú gáá kaayká, hí ye hatal ka ged̶ichóol? Yú he Iny Waago, yú hí yieká, hí kieye, Kó Waag chaachaˈde! hí ye chegedhóol?
43010037	Har yú hé midhab-, ˈJaachú yé gáá ˈdeˈdeenká ma ekemenyka, haí ye iiy chéen.
43010038	Tá yáá hé midhab kinaallá ekemeyo. Har úba káána hí ye iiy ma chegenka, hé midhab yú ekemeyoká iiy yiedhíe. Hát kinaallá in hát ˈJaachú ye gaa ijo-, ˈJaachú íín yú gaa ijoká hí kiimisata, hí eiy naasata, Yíésu hí gáál yie.
43010039	Aalé gaal ged̶i mú ˈgiliˈgany gaa ˈgeˈgedhe, mu d̶o gáál mé af ˈgite.
43010040	Aalé Yíésu hol nadhe, wár Yorˈdan ílung ˈdaatí yé ki ˈdie, ál Yuána hí gálaat bie gim gaa nannieká gaa yíéd̶ie.
43010041	Gál burnayká mú ˈdu gáá yimie. Gaal hol geey, kieye, Yuána hé gálaat af ˈdaˈdabsuo-, ekeyká mán, kor he lullé ˈdaa maallo-, he huogodheká hé ˈdúwa, gaalí yie.
43010042	Aalé gál burnayká ál kinaallá Yíésu iiy gaa yie.
43011001	Aalé máá eny Bedhene-, gaalí Lasááro yegetká kulnadhe. Mú ényle he ény mú nyaaramlé María ubaa Márta hí léká.
43011002	María halúg nyárlé Lasááro kúlláállá, he María giri Máá Gud̶oká sáláb usiyyoká ˈgas ˈdú fafiyye-, meenyle dhúrle mú ˈgas ki shugudicheká.
43011003	Aalé hada hol nyaaram kinaallá Yíésu ˈdéé ˈdú lay, kieye, Máá Gud̶o, máá kuun hí gielká hé kulnadhe, yie.
43011004	Aalé Yíésu héél maaleká kieye, Kúlláʼ kinaallá el ˈdáˈdle hé kúfach muuniny. Hééllá hatallá ˈdíéllá he giri fargogint Waaˈgiet gálaat hí aargiro-, Iny Waaˈgiet ˈdúúw egeetká.
43011005	Yíésu íín hé tág Márta ubaa María tá Lasááro giel.
43011006	Tá mu Lasááro kúlalle maaleká mu ál kí ˈjie kinaal aadh naam gaa ˈguole.
43011007	He d̶ueká mu lalille geey, kieye, Ka yimedhíe, kí Yuuˈdía hol ˈdú naat, yie.
43011008	Gál láliká mú geey, kieye, Máá gáál he oonisúóllo, kuun kó káána gál Yuuˈdi ko waar ki tutuneká muunîny, ged̶i ál kinaallo seseenne? gaalí mú yie.
43011009	Yíésu kieye, Bííy kulich-, ke hujich gaa nannuoká hé aadh ˈgas hí tomon tikiˈde a naama muunîny? Máá bííy kulichká gaa seseenká hé ma riigiriny, ˈdaa giri mu les édhúmle ki seseenká.
43011010	Máá bííy gaa ong'oˈdeká gaa seseenká in riigiria. Hééllá he ˈdaa giri edhum mú gaa mánká.
43011011	Mu ˈdeenyéél beeteká ged̶i gáál geey, kieye, Shééléch kúnnaa Lasááro hé rafe. Yú ha seeme, mú ramo gaa kiisia, yie.
43011012	Mú lalille kieye, Máá Gud̶o, mu har rafeka, hai miidhandha, gaalí yie.
43011013	Yíésu íín kúfách Lasaaro ˈdeenylé he gáál ged̶ie, tá mú lalille íín rám aad̶aká he taawue.
43011014	Aalé Yíésu gáál ˈdéé hát ˈdabaanká eiy ki nie, kieye, Lasááro hé mán yie,
43011015	tá ˈdaa giri yú ál kinaal gaa lalayká, ˈdaakíchoka yáá geer ye gaa meedhe-, giri hí ye iiy chegetoká. Ka kée, kí mú bííyle mé nuo, yie.
43011016	Aalé Tómas giri gaalí ˈDíd̶umos yegetká lalíítí geey, kieye, Múún úba kí mú hol eet, kí mú hol ˈgar kuffo, yie.
43011017	Yíésu ali ki ˈdieká Lasááro hát gaalí galie-, uushich afur gaa rafeká maale.
43011018	Bédhene hé Yerúsalem ma gaa faganany.
43011019	Aalé gál burnay-, Yuuˈdia-, Márta ubaa María ˈdu gáá yimie-, gáál nyárlé mán yieká ˈdugaka gáál imiro gaa shugudmieká hé ál kinaallá gaa ije.
43011020	Márta Yíésu ká yiimie maalleká d̶o mú agim naate, María íín ˈbíl ki ˈgisate.
43011021	Aalé Márta Yíésu hol argeká mú geeyche, kieye, Máá Gud̶o, kúún állá gaa id̶înyka, nyárchú hé ma kufúminy.
43011022	Tá káána úba hé Waag heesetoká hát Waag hí ko ká shigichoká yáá óg, chie.
43011023	Yíésu d̶o Márta geey, kieye, Nyárkú ged̶i hai loolnodho, uushich yé hai gáá ˈdeeme, yie.
43011024	Aalé Márta kieye, Mu hát kúlích biiy el ˈdaˈd-, Waag gálaat uushim yiem gáá ˈded̶ichoká íín úba uushich yé gáá ˈdeenká yáá óg, chie.
43011025	Aalé Yíésu kieye, Uushim yiem gáá ˈdeeny ubaa luolmít he yú. Máá ye iiy yeetká har úba kufúminyka hai loolnodho.
43011026	Tá gál ye lésallá iiy gaa yeetká lulle taalle bííyyo hé ma kufuminy. Kó héél iiy chíe? muí Márta yie.
43011027	Aalé Márta kieye, Iiy-hí Máá Gud̶o, kúún hát Messíya-, Iny Waagoká yáá iiy yie. Kúún he Máá Warˈgat Waaˈgiet hí hote-, lésallá ka yiimetká, chie.
43011028	Márta hatal chieká d̶o hol naate, nyaarlé María viiyye, mú nee ki shaakaˈde, kieye, Máá gáál he oonisuoká hé ká ˈjie, ko hegete, chie.
43011029	María héél maaleká d̶o les gaa kiisate, Yíésu ˈdú siete.
43011030	Yíésu af kinaallá hé hátle é ma híliny, hé ál Márta hol gaa argeká ijo.
43011031	Aalé gál Yuuˈdia ˈbíl gaa ije-, María imiro gaa shugudmieká María kiisanléél argeká mú el gaa veere. Gaal tawunyleka, mu uushicho álle he seseme, gaa bebeme, he yie.
43011032	María ál Yíésu hí gaa ijeká nyuoˈde-, mú argiyyeká, mú ˈgas met les gaa ˈdoyye, kieye, Máá Gud̶o, kúún állá gaa íd̶inyka, nyárchú hé ma kufúminy, chie.
43011033	Aalé Yíésu María ubaa gállé hol ˈgieká bebime-, argeká d̶o geer hí súm gaa ˈdeenedhe, geer hí gudhdhe,
43011034	kieye, Mú ále hí ki galiche? yie. Aalé gaal kieye, Máá Gud̶o, káde, dháash, gaalí yie.
43011035	Yíésu d̶o imiro hí gáá okoˈde.
43011036	Aalé gál Yuuˈdia kieye, Bá dhaayyíe, mu hát mú giel! yie.
43011037	Gáál ˈbáál kieye, Mu hé máá in mannayká in eiy ma ˈdéeny! Tá háte, Lasááro kúfach ma ka rían? yie.
43011038	Yíésu uushich álle kí ˈjobondheká d̶o ged̶i geer hí gudhdhe. Úúshích kinaallá he liish gaalí wáár af gaa koy mare.
43011039	Yíésu gáál geey, kieye, Wáár ali af gaa ée, yie. Márta giri nyárle mán yieká kieye, Máá Gud̶o, mu uushich afurro gaa rafe, afééllá hé moˈdoy, chie.
43011040	Aalé Yíésu kieye, Yú ko ma géeny, iiy chieka, Waag hát fargogiyyoká ha aargiˈda, yú ko ma yéen? yie.
43011041	Aalé gaal wáár ali af gaa eey. Yíésu úr gaa dhaay, kieye, Baabá, ˈdaa giri ye af maalleká yáá ko gielmít hol ˈdu gáá nie.
43011042	Hát kúún aadh lulle ye af mamalloká yáá óg. Tá gál állá ˈgíéllá ˈdaalle ˈdugaka in yú hééllá ki hodhe, giri hát kuun ye ali gáá kaayyeká gaalí iiy yegetká, yie.
43011043	Yíésu héél huogodheká, af gaa gud̶oká Lasááro ki vie, kieye, Lasááro, yé ka ˈdé! yie.
43011044	Lasááro giri mán yieká hátlé giri gille ubaa ˈgasle gaalí shaasham ki ˈdane-, gaalí mé úba d̶afar ki ˈdaneká d̶o uushich yé gáá ˈdie. Yíésu gáál geey, kieye, Mú uushich d̶afaraamlééllá gaa furáa, mú hayyíe, mu hí siet, Yíésu hí gáál yie.
43011045	Aalé, gál Yuuˈdia burnay-, María ˈdú gáá yimieká, hé Yíésu hí ekeyká il ki argeká, Yíésu iiy yie.
43011046	Gáál ˈbaal íín gál Farisaay ˈdú sedhe, hé Yíésu hí ekeyká gáál geey.
43011047	Aalé gál gugud̶o-, suoryoká ubaa gál Farisaay hol vie, ˈdéé id̶ie. Gaal hol yiete, kieye, Háte ki ˈdeeme? Máá állá gaa seseenallá ebá hé burnay-, ke af ˈdaˈdaboká eekemêy!
43011048	Múún ki máállá hélle hol ma hegesenka, gálaat lulle mú iiy hai yeedhe. Gál Rooma hai ká ruuma, ál kúnnaa ki Waag gaa vivisatká ubaa gábárích kúnnaallá hai gáál gaa ugunma, gaalí hol yie.
43011049	Aalé gaal íínííllá máá gaalí Kayáfas yegie-, wár kinaal geerle máá méte suoryo-, onnoyká ˈdéé hodhe, kieye, Itín gon hé níínní hí ógká mán.
43011050	Itín gon it ma tawûny. Itín hé hí ki midhabká mú tikiˈd gáál ˈdú kufunanká kalat, hát gál Yuuˈdi lulle bebewká muuniny, muí gáál yie.
43011051	ˈDeenyééllá hé mú kasle yé ma gáá ˈdíiny. Mu ˈdaa giri wár kinaal geerle máá méte suoryo-, onnoyká in mu hé biiy met gaa ijoká huogodhe. Yaalmit giri Yíésu gál Yuuˈdi ˈdú kufunan-,
43011052	tá gál Yuuˈdi tákámle ma ˈdú kufuminy-, um Waaˈgiet les lulle eiy bash ki yieká úba ˈdú kufunan-, gáál hol ˈdu gáá shuguno-, gáál tikiˈd hod̶uoká, ta muí hélle huogodhe.
43011053	Ameeny kinaallá in gaal Yíésu ooslé yegeská sulle nie.
43011054	Aalé Yíésu ameeny kinaallá hé úba gál Yuuˈdia hurt d̶arám ma gaa síen. In d̶o mu ál kinaal gaa kie, ubaa lalille lés ˈbakat kí ˈjób-, ényle gaalí Eferááyim yeget mare mé nie, ál kinaal gaa yíéd̶ie.
43011055	Af giri gál Yuuˈdi ˈjilallé máá ˈgasso-, urru-, Waaˈgietká hí gálaat ˈdug gaa nadheká ka ˈjobonteká gál burnayká ˈjienle gaa kie, Yerúsalem mé nie, giri ˈjila hátlé ali ma kí ˈdíinyká hol dhidhiroká.
43011056	Aalé gálaat Yíésu il ki ˈgeˈgedhe, gaal hátlé ˈBíl Waaˈgietká geer gaa ˈgieká hol heegete, kieye, Háte ki yeedhe, mu kín hé ˈjiláállá álle ká yiimet? hol yie.
43011057	Tá gál gugud̶o-, suoryoká ubaa gál Farisaayká íín hé kis ˈdéé muˈde, giri máádhat Yíésu ál he gaa ijoká óíytaka, mu gáál ˈdéé ˈdú siidho-, mú gaalí ˈgiiliˈgawká.
43012001	ˈJila máá ˈgasso-, urru-, Waaˈgietká hí gáál ˈdug gaa nadheká mé gáá koonle ram le hí ka ˈgisateká Yíésu Bédhene álle Lasááro hí gaa ijoká ki ˈjie. Lasááro he máá Yíésu hí uushich yé gáá ˈdeeyká.
43012002	Yíésu gaalí ál kinaallá gólol tág ki nie. Máá gáál golmieká he Márta, Lasááro íín gál Yíésu hol kara ˈguomietká álle hol af ijeká he gaa ije.
43012003	Aalé María d̶udmit sáláb dhát-, usiyyo-, him hí ilish-, gaalí ˈgór nariˈd-, hídhle gaa ˈdieká eete, Yíésu salab ˈgas met ˈdú fafiyye, meenyle dhúrle mú salab ˈgas ki shugudiche, ˈbíl geer lulle salab úsle hí ki maalay.
43012004	Aalé Yúúˈdas Iskáryot giri máá lali Yiesu-, gál Yíésu oos ˈguoká Yíésu ˈdú egewká, kieye,
43012005	Háteka sálábal gaalí mamadîny-, gaalí bíre ma ka yían-, bírelle gaalí gál he maamanká eiy ma gísinyal? Sáláballá bírellé hí yé ká ˈded̶ichoká hé bíre hújíchle ram hí kúˈd sed̶eká muunîny? yie.
43012006	Mu hatallá yíéllá, hé kieye, mu gál he maamanká hí geer gaa ˈdeew, muuniny, mu buraa he liley. Mu íínííllá he máá bíre laliká shomodhelle hí gíl geer gaa id̶e-, kor bíre a nigini mare gaa burumeká.
43012007	Aaléka, Yíésu kieye, Min salab ki hayyíe, min kúlích gaalí ye gaa gagaluoká héllé he ekeyche.
43012008	Gál he maamanká aadh lulle it hí hol af id̶a, tá yú yáá ˈjíig ke hol af ma id̶iny, Yíésu hí gáál yie.
43012009	Aalé nyésébích gud̶o-, Yuuˈdiká Yíésu hát Bédhene gaa ijoká maale. Aalé gaal sedhe, gaal hé ˈdeeny Yiesu tákámle hí ma éeny, gaal Lasááro giri muí uushich yé gáá ˈdeeyká úba aargireká he fede.
43012010	Gál gugud̶o-, suoryoká Lasááro ooslé yegeská úba sulle nie.
43012011	Hééllá he ˈdaa giri gál burnay-, Yuuˈdiká fayam Lasaaro maaleká gál gugud̶o kinaal el af gaa tame-, Yiesu iiy yieká.
43012012	Bííy éíy taaka ka biˈdeká nyésébích gud̶o-, ˈjila álle hol ˈdu gáá yimieká hát Yíésu ˈgierich gaa igiro-, Yerúsalem ká yiimetká maale.
43012013	Aalé gaal kulidh muˈde, fuadhe, mú agim nadhe, af úr ki eey, kieye, Waag hé gáál ˈdú ˈjiiyye! Máá meeny Máá Gud̶o Waag kí yimie-, Kánsích Yisirayelallá ebá Waag hí ˈdú ˈguunúánne! gaalí yie.
43012014	Yíésu kírífíny gaalí ˈdu gáá ˈdeeyká ˈdú yíéd̶ie. Hééllá hát Warˈgat Waaˈgiet hí hote-, giri kieye,
43012015	Ini Siyon, sierm hash. Bá dháash! Kánsíchkú kírífíny ˈdú ija, ká yiimie! chieká.
43012016	Lali Yiesu af giri héél hatal ˈdieká hé ˈdeeny Warˈgat Waaˈgiet hí kis ˈdaa Yiesu ki hotééllá hé eiy ma náásan. Héétí gaal úba hé gálaat hí Yíésu ki ekemeyóóllá hát ˈdéé hót hí hogotoká hé eiy ma náásan. Yíésu Waag hí uushich yé gáá ˈdeeyche-, hí gúch koyyeká el ˈdaallá in gaal hééllá lulle eiy naate.
43012017	Aaléka, Yíésu af giri Lasááro vie-, mú uushich yé gáá ˈdeeyká, nyésébích mú hol ˈgie-, héél lulle il ki argeká fayám les bash ki hoy.
43012018	Aalé gál burnayká fayam hélle gálaat af ˈdaˈdabsuo-, Yíésu hí Lasááro ki ekeyká maaleká kie, Yíésu agim nadhe.
43012019	Aalé gál Farisaay nyésébích mú agim nadhéél argeká hol geey, kieye, Bá dhaayyíe, múún gon hé ki hát mán. Ebá gálaat lulle hát he mú ˈdú ˈdoˈdodhdheká dhaayyíe! hol yie.
43012020	Aaléka, gál ˈjila álle mé nie-, Waag viviteká hé gál gál Yuuˈdi muuninyká ˈbaal hí gaa ije.
43012021	Gaal Fílib giri máá ény Bed̶esaida-, lés Galilaayaká ˈdu gáá yimie, mú yiete, kieye, Máá gud̶o, nyiin Yíésu nyí aargiˈdoká nyí feˈde, yie.
43012022	Aaléka, Fílib sedhe, Ánˈduru geey, gaal hullaalle hol eedhdhe, Yíésu geey.
43012023	Yíésu gáál ˈdéé hol ˈdú nie, kieye, Aled̶ud̶ugul Iny Máádhat hí gaa ˈduuwawká hé ali kí ˈdiiyye.
43012024	Yú hí hé ˈdúwaká geeye, sííndí aaritle les ki ˈjiiyye-, eeˈd geer naate-, hátle ma kufinyka, hátlé aad̶a-, aariteká he id̶a. Tá har he kuyyeka, af kinaalka d̶o hai ˈdiiyye, um gud̶oká hai ˈdalle.
43012025	Máá sídhle gielká sídhle hai baad̶isia, tá máá sídhle lésallá gaa d̶iidhoká, sídhle luolmit biiyoká he af ki ija.
43012026	Máá hújíchchú nannuoká, hí ye el gáá veero. Ál yú ijoká in gédéchchú úba hí ija. Máá hújíchchú nannuoká, ˈJaachú haí ˈduuwaya.
43012027	Aalé káána, geer hé tág ye gaa ˈdeenedhe, tá háte yú yeedhe? Baabá, hé ye met gaa ijóóllá ye gáá bísisho yú yeedhe? Híʼi, hééllá ˈdugaka in yú aled̶ud̶ugullééllá kí yimie, Yíésu hí yie.
43012028	Aalé mu hatal yieká kieye, Baabá, meenykú ˈduwásish! yie. Aalé ˈdéé hót úr yé gáá ˈdiiyye, kieye, Yáá ˈduwasie, tá ged̶i ha yú ˈduuwaya, chie.
43012029	Nyésébích ál kinaal ˈgieká ˈdéé hót úr gaa maaleká kieye, He ˈgeˈgetíâ! Gáál ˈbaal kieye, Máá ˈgasso-, urru-, Waaˈgietká mú geey, yie.
43012030	Yíésu kieye, ˈDéé hótééllá ˈdaa he yé kí ˈdiiyyééllá, hé ˈdaachú ma ki taaliny, ˈdaa kíchia ki taalla.
43012031	Waag aled̶ud̶ugul lésallá ˈdéé ki id̶imichoká kálle hé ká maˈde. Kánsích lesallo-, Sátan léká Waag les haí gaa aruanna.
43012032	Tá yú af giri gaal ye les gaa egewká gálaat lulle ha yú laadhdha, muí gáál yie.
43012033	Mu hatallá yíéllá kúfáchlé he kufunanká gáál ged̶ia.
43012034	Nyesebich kieye, Warˈgat Waaˈgiet hé nyí gaa maaleká kieye, Messíya bííyyo ali he ija, he chie. Tá háte ged̶i kúún kieye, Iny Máádhat lesso gaalí gaa egee? chegedhe. Iny Máádhátallá he mááya? gaalí mú yie.
43012035	Aalé Yíésu gáál geey, kieye, Edhum rámlé ka ˈgite-, hí hol af id̶aká hé iraam ká ˈdabiyye. Édhum hátlé hí hol ˈgayya, bííy gaa dhátká hí el ma ˈdug gáá hílinyallá hol gaa seesemíe. Máá bííy gaa ong'oˈdeká gaa seseenká hé ál he nannaatká muog.
43012036	Édhum hátlé hí hol ˈgayyáállá, édhum iiy yiedhíe, giri hí um edhum chegetoká, Yíésu hí gáál yie. Yíésu ˈdéé beeteká d̶o gáál mé af ˈgite, ali gaa sedhe.
43012037	Yíésu har úba he lullé burnay-, gáál af ˈdaˈdabsúól gálaat met gaa ekeyka, gál burnayká hé mú iiy ma yéen.
43012038	Yaalmitééllá ˈdéé hót Waag hí Yisááya ká shiiche-, giri kieye, Máá Gud̶o, mááya fayamkínyo iiy yie? Mááya gílkú fargogintle eiy naate? chieká, hé ˈduwasiche.
43012039	Gaal hát Waag iiy ma yegenallá yaalmitle hé Yisááya ged̶i hí gáál geey, giri kieye,
43012040	Waag hé gáál in ˈdabsiche, gáál met googonoyche, giri gaal inle he ma ki aargiriny-, kasle he eiy ma ki nannasanká. Waag úba kieye, Gaal hai ye ˈdu gáá ríébiny, yú bisîny, Waag hí chie, Yisááya hí yieká.
43012041	Yisááya hééllá hodhééllá, Yíésu guchlé arge, in mú ˈdeenyle huogodhe.
43012042	Har héél úba hatal kátaka, gál gugud̶oká gál burnayká mú iiy yie, kor gaal ˈdaa giri gál Farisaay hí ˈbíl ˈdiiyiminyká gaa aruanká kikiatká, hé iiy yeenle ma húógon.
43012043	Hééllá ˈdaa giri gaal gálaat hí memeyoká fedo-, meeny Waag hí memeychoká ma ˈdú fafinyká.
43012044	Aalé Yíésu af gaa gud̶oká ˈdéé ki hodhe, kieye, Máádhat ye iiy yieka, hé yú tákámchú ye iiy ma yéen, Máá ye ali gáá kaayká he iiy yie.
43012045	Máá ye dhaˈgasanká, Máá ye ali gáá kaayká he dhaˈgama.
43012046	Yú lésallá ka yimíéllá he édhum, giri máá ye iiy yegetká bííy gaa ong'oˈdeká ma gaa yíéd̶iminyká.
43012047	Máá ˈdeenychú maalo-, kor ˈdéé ma ki yaalinyká yáá ˈdéé ma ki id̶iminy. Yú yáá les ˈdéé ki id̶iny ma ˈdu gáá yímen, yú lés ririanká ˈdu gáá yimie.
43012048	Máá ye d̶iidho-, ˈdeenychú iiy ma yeenká, hé héllé giri hí kúlích biiy el ˈdaˈdká gaa ˈded̶enset-, hí ˈdéé ki id̶imuoká ˈguo. Hé kinaallá he ˈdeenychú.
43012049	Tá yú yáá hé meenychú ma húógon, ˈJaa chia ye ali gáá kaayká in hé yú hogodhoká ubaa hé yú hí ged̶uoká ye kí mure.
43012050	Mú hemuritle hát luolmit biiyoká yé ˈdú ˈdeˈdeennoká yáá óg. In hé ˈJaachú hí ye geeyká tákámle yú hogodho, Yíésu hí gáál yie.
43013001	Aalé ˈjila máá ˈgasso-, urru-, Waaˈgietká hí gáál ˈdug gaa nadheká ka tirtirayyeká, Yíésu aled̶ud̶ugulle hát ali kí ˈdiiyye-, lésallá haad̶uo-, bííy ˈJaalle mé nannuoká hé onnoy. Mu hát gállé lesallo-, hí iiy yieká gielká in gielmit kinaallá taalle muí gáál ká ˈgie, muí gáál aargisie.
43013002	Aalé Yíésu ubaa lalille hátlé gólól gelgaká gaa ijeká, Yúúˈdas Iskáryot giri iny Simonká af kinaallá meeny gíri Sátan hí he mé gaa kaayye, giri gál Yíésu oosle ˈguoká Yíésu ˈdu gáá egewká.
43013003	Yíésu hát ˈJaalle hí he met lulle gíl geer fie-, íín Waag gáá yimie-, kor Waag hol ˈdú nannaatká hé onnoy.
43013004	Aalé gaal hátlé gólol gíl ka ˈgieká Yíésu les gaa kie, d̶afarlé biiy ˈdugoká fure, d̶afar bie shugudsanká seet hite.
43013005	Aalé mu ˈdaat ˈjianká bie fadhdhe, lalille ˈgas ˈjiiˈjie, d̶afar bie shugudsan-, he seet hiteká gáál ˈgas ki shugudie.
43013006	Aalé mu Símon Bétiro mé d̶ig ka yieká, Símon Bétiro kieye, Máá Gud̶o, kúún ˈgasso ye ˈjiˈjiyya? yie.
43013007	Yíésu mú ˈdéé hol ˈdú nie, kieye, Kuun hé yú ekemeyóóllá kó káána eiy ma náásan, kor aadh eiy, eiy ha naasata, mú yie.
43013008	Aalé Bétiro mú geey, kieye, Hash! Kúún gon kó ye ˈgas ma ˈjiˈjiny, yie. Yíésu mú ˈdéé hol ˈdú nie, kieye, Har yú ko ˈgas ma ˈjiˈjinyka, af kinaalka hé níínní ke hol ka ˈguoká mán, Yíésu hí mú yie.
43013009	Aalé Símon Bétiro kieye, Máá Gud̶o, af kinaalka hai ˈgas tákámle onnôny, ye gil ubaa mé úba ˈjig, yie.
43013010	Yíésu mú ˈdéé hol ˈdú nie, kieye, Máádhat ˈjidhdheka, waaséél ˈgas tákáma hol ˈdú naadha, ˈjiˈjia, ˈdaa giri gónnatí lulle saaloká. Kuun kó saalnate, kor it lulkícho ma saalnany, Yíésu hí Bétiro yie.
43013011	Kor it lulkícho ma saalnany, muí yíéllá, he ˈdaa giri mu máá ad̶ááb ˈguo-, gál mú oosle ˈguoká mú ˈdu gáá egewká onnoyká.
43013012	Aalé mu gáál ˈgas ˈjím hí gaa d̶uyyeká mu d̶afarlé biiy ˈdugoká eedhdhe, kaadhdhe, állé ijeká hol ˈdú nadhe, gáál yiete, kieye, It hé yú hí ki ekeyallá eiy naasate?
43013013	Itín Máá gáál he oonisuoká ubaa Máá Gud̶o, hí ye chegedhééllá, hé kinaallá taglé. Yú he máá kinaallá.
43013014	Aalé ˈdaa giri yáá Máá kíchia Gud̶óól ubaa Máá kíchia hí he oonisúól hí ˈgas ˈjieká, itín úba hol ˈgas ˈjiiˈjía.
43013015	Yáá hí yaalmít ká argisie, giri hé yú hí ki ekeyallá úba hí hol ki ekemeychoká.
43013016	Yú hí hé ˈdúwaká geeye, gedech hé máállé hí hoteká ma ˈdú ˈduwanany, héétí máá ˈgassoká hé máállé hí ali gaa kakawká ma ˈdú ˈduwanany.
43013017	Aalé hééllá hí óíyta-, hí ekemeychoka, Waag haí ˈdú ˈgunnuanna.
43013018	Yáá lulkícho ˈdeenykícho ma hogon. Gál yú waaˈdeká yáá tág eiy óg. Tá hééllá hé Warˈgat Waaˈgiet hí hote-, giri kieye, Máá nyí ˈdaat tikiˈd hol ˈgar kokonyóóllá he mé ilchú, chieká, d̶usinylé.
43013019	Hééllá hátlé ali ma kí ˈdíinyká yú hí ged̶ia, giri he ali kí ˈdieka, Yú hát he Yúká, iiy haí cheedhe.
43013020	Yú hí hé ˈdúwaká geeye, máá yú ali gáá kaawká máá hí ˈdeenyle iiy yeetká yaa ye iiy yie, tá máá ye iiy yeetká Máá ye ali gáá kaayká he iiy yie, Yíésu hí gáál yie.
43013021	Yíésu hatal yieká geer hí súm gaa ˈdeenedhe, gáál geey, kieye, Yú hí hé ˈdúwaká geeye, itín mú tikiˈd gál ye oos ˈguoká gíl geer hai ye gaa kakaa, yie.
43013022	Aalé mú lalille hol ki fuˈjiyye, hol il gaa niiyye, máá muí ˈdeenyle hogodhóól hát kor mááyaká tawuyye.
43013023	Gál lálííllá máá Yíésu hí giel mare íín Yíésu he túmus ki koy.
43013024	Aalé Símon Bétiro máá kinaal af ki helie, kieye, Ebá mú ka yíéso, he kor mááya? yie.
43013025	Aalé máá kinaal Yíésu af ˈbóíy ˈdú nie, kieye, Máá Gud̶o, hé kinaal mááya? yie.
43013026	Yíésu mú ˈdéé hol ˈdú nie, kieye, He máá balasháállá yú shúón ˈgidhieka yú shiguoká, muí yie. Aalé mu balashá shúón ˈgidhieká, balashá Yúúˈdas Iskáryot giri iny Simonká shie.
43013027	Yúúˈdas tikiˈde balashá af gaa kakaatallá d̶o Sátan hí hille. Yíésu Yúúˈdas geey, kieye, Hé kua ekemeychoká d̶o káánallá ékesh, yie.
43013028	Kor gál gólól kinaal álle gaa ijeká hé Yíésu hí Yúúˈdas hatallá ˈdú yieká hé muog.
43013029	ˈDaa giri Yúúˈdas shomodhe bireká hí gíl geer gaa id̶eká, gáál ˈbaal tawunyleka, Yíésu mú hé mákárta-, ˈjilaká ka yío, muuninyka, bíre ˈbaal gál he maamanká shíísho, he mú yie, he yegie.
43013030	Yúúˈdas tikiˈde balashá hí gaa bebeyyóóllá d̶o yíé ˈdie. Af kinaallá biiy hé chuurayyeká.
43013031	Aalé Yúúˈdas sedheká Yíésu kieye, Iny Máádhat káána hai ˈduuwaa, Waag íín mú hai ki ˈduuwaya.
43013032	Waag mú ki ˈduwayyeka, af kinaalka Waag íín d̶o ál ˈjob mú hollo hol ki ˈduuwaycha.
43013033	Ummo, yú aadh ˈgas ninniká tákáma ke hol af ija. Hát giri yú gál Yuuˈdi geeyká in yú hí ged̶ia, itín úba hollo hí ye hol gaa ˈgeˈgete. Tá ál yú mé nannuoká it ál níínní hí kí ˈdiiyyaká mán.
43013034	Yáá hí hemurit kaanaká kí mure, hol geelnedhíe. Hát káána yú hí gielallá, itín úba hol geelnedhíe.
43013035	Itín hí hol geelneteka, hát kinaallá in gálaat lulle hát itín hí lalichúká kiimita, Yíésu hí lalille yie.
43013036	Aalé Símon Bétiro Yíésu yiete, kieye, Máá Gud̶o, ále seseenne? yie. Yíésu kieye, Ál yú seseenká kó káánallá ál ye el kí veeˈdoká mán, aadh éíyyo ye el gáá verenne, yie.
43013037	Bétiro mú yiete, kieye, Máá Gud̶o, háteka káánallá yú ko el ma gáá vereninyal? Yú gon ha ko ˈdú kufuma, muí Yíésu yie.
43013038	Aalé Yíésu ˈdéé hol nie, kieye, Kó kín ye ˈdú kufunân? Yú ko hé ˈdúwaká geeye, kúún lúg hátlé ma ˈdânyká a sed̶e ye gaa faalanna! Yíésu hí Bétiro yie.
43014001	Aalé Yíésu lalille geey, Ha ger hí gaa ˈdéénen. Waag iiy yiedhíe, yú úba ye iiy yiedhíe.
43014002	ˈBíl ˈJaachú hé ger hí burnayká. Onnônyka ger hí ma burnanyka, yáá hí geey. Yú ˈbíl kinaallá seeme, hí ali tág kí kokoo.
43014003	Yú sedhe-, hí ali tág kí koyka, hollo hol ká naadha, haí egedhdhe, giri itín úba ál yú ijoká hí yíéd̶iannoká.
43014004	Itín ál yú seseen kinaallá ˈgíéríchle it óg.
43014005	Aalé Tómas Yíésu yiete, kieye, Máá Gud̶o, ál seseennoká nyáá nyí muog, tá háteeye, nyí ˈgierich og? yie.
43014006	Yíésu mú geey, kieye, Yú ˈgierich, ˈduuw he yú, yú luolmíti. Hé máá níínní ye ma gáá naanka, Waag ˈdú seenká mán.
43014007	Itín har hí ye óíytaka, it ˈJaachú úba óg. Aalé káána ke gaa ijóóllá, tá biiy met ki suoyééllá, it mú óg, ubaa mú argiyye, muí gáál yie.
43014008	Aalé Fílib kieye, Máá Gud̶o, nyí ˈJaakú ka argísish, hé nyí faaˈgsuoká hé kinaallá, yie.
43014009	Aalé Yíésu mú geey, kieye, Fílib, bííy muun ke hol af gáá yíéd̶ieká, kó hátle ye muog? Máá ye argeká, ˈJaa chia arge. Tá háteeye, kúún kieye, Nyí ˈJaakú ka argísish, chie?
43014010	Hát yú ˈJaachú gaa ijo-, ˈJaachú íín ye gaa ijoká, kó iiy ma chéen? ˈDeem yú hí ged̶úóllá hé hé meenychú muuniny. ˈJaa chia ye gaa ijoká in hújíchle nannaa.
43014011	Hát yú ˈJaachú gaa ijo-, ˈJaachú íín ye gaa ijoká iiy yiedhíe. Har ˈdee hí iiy ma honyka, hé yú eekemey-, hí il ki argiyyeká, hí iiy hoyo.
43014012	Yú hí hé ˈdúwaká geeye, Máá ye iiy yeetká hé yú eekemeyká hai ekemeye. Máá hat kinaalloká ˈdaa giri ˈJaachú yú bííyle mé nannuoká hé éíy taaka gálaat hí af ˈdaˈdabo-, hé yú eekemeyká a mé gíriká hai ekemeye.
43014013	Aalé hé hí meenychú ˈdaalle ki hegesetoká roogle met ha yú hí gaa egedhdhe, giri yáá Ínyííllá ˈJaachú ˈdúúw egeetká.
43014014	He lullé hí ˈdaa meenychú ki hegesetoká, roogle met ha yú hí gaa egedhdhe.
43014015	Har hí ye gielnítaka, hé yú hí kí mureká el haí gaa verenne.
43014016	Tá ˈJaachú ha yú hegete, mu Máá éíy hí rang'it yeget-, bííyyo hí hol af yíéd̶iannoká haí ká shigia.
43014017	Máá kinaallá he Hím Naasan hí ˈduuw Waaˈgiet af ki tatuoká. Gál lesalloká ˈdaa giri mú aargiroká d̶iidhe-, ubaa mú muogká in mu gáál ma ˈdú ˈjeˈjeminy. Tá itín ˈdaa giri mu íín hí hol af id̶a-, muí gaa ijoká it mú óg.
43014018	Yú yáá hí hiyesím ma ki haad̶iny. Yú ged̶i af haí kí ˈdeeme.
43014019	Aled̶ud̶ugul gálaat hí ye ma gaa aargirinyká hé ma faganany, tá itín ged̶i haí ye aargiˈda. ˈDaa giri yú ali ijoká itín úba taalle ali haí id̶a.
43014020	Kúlích kinaallá hát yú ˈJaachú gaa ijo-, itín hí ye gaa id̶a-, tá yú hí gaa ijoká eiy haí naasata.
43014021	Máá hemuumuritchú ki yaal-, hemuumurít el gaa veeroká he máá ye gielká. Máá ye geelnetká ˈJaachú úba haí geelnedhe, yú úba máá kinaallá ha geelnedhe, mú hollo hol kí eedhesia, Yíésu hí gáál yie.
43014022	Aalé Yúúˈdas éíy taaka-, Iskáryot muuninyká, Yíésu heete, kieye, Máá Gud̶o, háteeye kúún nyí hol kí eedhesicha, les gálle hol ma kí eedhesiny? yie.
43014023	Yíésu mú ˈdéé hol ˈdú nie, kieye, Máádhát ye geelnedheka, he onisinychú el hai gaa verene. ˈJaachú mú hai geelnedhe, mú ha nyí ˈdu gáá chiimedhe, afo nyí hol yíéd̶ianna.
43014024	Máá ye ma geelnenyká hé ˈdeenychú el ma gaa vereniny. ˈDeeny hí maallóóllá hé ˈdeenychú muuniny, he ˈJaa chia ye ali gáá kaayká ˈdeenylé.
43014025	Hééllá lulle hátlé ke hol af ijo-, yú hí in ma ka kíinyallá, yáá hí ká geey.
43014026	Tá Máá hí rang'ite-, Hím Naasan Waaˈgietlé-, ˈdaa meenychúka, ˈJaachú hí ali ˈdu gáá kakawká, he lulle haí oonisia, he met lullé yú hí geeyká táb haí kí gagadha.
43014027	Yáá hí naanná af kí hay, naanná chia yú hí shie. Naanna yú hí shíéllá, hé hát naanna gál lesalloká hí hol shiguoká muuniny. Ha ger hí gaa ˈdéénen, hí seerêny.
43014028	ˈDeeny giri yú hí geey-, yú kieye, Yú ha seeme, kor ged̶i hollo hí hol ˈdu gáá naadha, yú hí yieká, it maalle. Itín hí ye geelnênyka, hát yú ˈJaachú bííyle mé nannúóllá gerle onnônyka hé hí gaa meedhe, ˈdaa giri mu ye ˈdú gud̶oká.
43014029	Aalé hééllá hátlé ali ma kí ˈdíinyká yáá hí geey, giri he ali kí ˈdieka, hí iiy chegetoká.
43014030	Yáá ál ˈjíig hí ki geeyoká mán, ˈdaa giri kánsích lesallo-, Sátan léká ká yiimetká. Máá kinaallá hé níínni ye gil kí mumuroká mán,
43014031	tá hééllá yú hurt higilóóllá he giri les gálle yú hát ˈJaachú giel-, hé ˈJaachú hí ye kí mureká lulle el gaa igiroká kiimisatká. Ka kée, kí siet, Yíésu hí lalille yie.
43015001	Aalé Yíésu kieye, Yú he ˈgór ˈdúwaká. ˈJaachú he máá ˈguor ootoloká.
43015002	Mu kolm ye ki ˈgie-, saano hí ma gaa higisinyká ali hai gaa muura, kolm saano hí gaa higissoká íín in hollo hol ki nannaa, giri saano hí hát ˈdabaanká gaa higissoká.
43015003	Itín ˈdeeny chia yú hí geeyká ˈdaalleka, it káána kolm ye ki ˈgie-, ˈJaachú hí in hol ki nannuoká chie.
43015004	Ye gaa yíéd̶ía, yú hí gaa yíéd̶ia. Kolmit hé tákámle ma higisiny, ˈgórle ki taalka, in higita. Itín hí ye ma ki ˈgiinyka, it ma higisiny.
43015005	Yú he ˈgór, itín hí kolmo. Máá ye gaa yíéd̶uo-, yú gaa yíéd̶uoká, súmmo higissa. Itín hí ye gaa líítaka, it hé níínní hí uˈdaká mán.
43015006	Máá ye ma gaa id̶inyká, he hát kolmit gaalí lay-, gogoyyeká. Kolm hatallóóllá hollo gaalí hol ˈdú shuguna, ˈjiet ha gaalí ki lalama, hai ˈdunnuma.
43015007	Har hí ye gaa id̶a-, ˈdeenychú hí gaa ijoka, hé hí feˈdeká heetíe, haí aargiˈda.
43015008	Itin saano burnayká hí gáá higisso-, hí lalichú ká id̶aka, hé kinaallá in ˈJaachú ˈdúúw shigia.
43015009	Gielmit ˈJaachú hí ye ká ˈguoká in yú hí ká ˈgaa. Gielmit chiallá gaa yíéd̶ía.
43015010	Hát yú hemuumurit ˈJaachú ki yaal-, mú gielmitle gaa ijóóllá, itín har hí hemuumuritchú ki taalka, gielmitchú haí gaa yíéd̶ianna.
43015011	Yáá hí hééllá geey, giri geer gaa meenchú hí gaa yíéd̶ianno-, geer gaa meenkícho ˈduuwayoká.
43015012	Hemuritchú hééllá: Hát yú hí gielallá itín úba hol geelnedhíe.
43015013	Gielmit máálle sídhle sheelle ˈdú sillieká, hé gielmit níínní gud̶o-, hí a mé id̶oká mán.
43015014	Hé yú hí ki mureká ˈgíéríchle hí naateka, itín hí sheelchú.
43015015	Yáá ged̶i hí géde ma yegen, ˈdaa giri gedech máállé hí hoteká héllé ekemeyoká muogká. Yáá káána hí sheelchú yie, ˈdaa giri he lullé yú ˈJaachú gaa maaleká, yú hí geeyká.
43015016	Itín it ye ma ka éeny, yaa hí ká shuune, hí hujichaam met ki kuokoy, giri hí seseenne-, saano hí gáá higisso-, saano kinaal bííyyo ali ijo-, hé hí ˈdaa meenychú ˈJaachú ki hegesetoká muí ká shiguoká.
43015017	Hé yú hí kí mureká hééllá: Hol geelnedhíe, Yíésu hí gáál yie.
43015018	Aalé Yíésu ged̶i kieye, Har les gálle hí nebítaka, hát erkob ye nebedheká onnóo.
43015019	Itín hí lésallá gálle kátaka, les hát hí léká gálle onnônyka hé hí giel. Itín ˈdaa giri hí gál lesalloká muuniny-, yú hí waaˈde-, hí lésallá gíl sug ki haycheká in les gálle hí neb.
43015020	ˈDeeny yú hí geeyká táb ˈdodhdhíe, giri yú kieye, Gedech hé máállé hí hoteká ma ˈdú ˈduwanany, yú yieká. Gáál ˈbáál hé ye manyjasie, gaal itín úba haí maanyjasia. Gáál ˈbáál hé he onisinychú chiˈde, gaal he onisinykícho úba hai chiiˈda.
43015021	ˈDaa giri itín hí gálchú-, ubaa Máá ye ali gáá kaayká gaalí muogká, in gaalí hatallá maanyjasia.
43015022	Yú onnônyka ma ká yimen-, gáál ma geenyka, gaal hé onnônyka ad̶aabano mán. Tá káánaka, gaal hé hát níínní ad̶aabano gaa faalanká mán.
43015023	Máá ye nébká hé ˈJaachú úba néb.
43015024	Yú onnônyka hé gálaat af ˈdaˈdabsuo-, máádhat hí ma ekemenyká gáál hurt ma gaa eekemenyka, gaal hé onnônyka ad̶aabano mán. Tá káána gaal hé hé kinaallá arge, kor hé yú ubaa ˈJaachú nyí hol ˈgar nebedhe.
43015025	Tá hééllá hé gaalí Warˈgat Waaˈgiet gaa veere-, giri kieye, Gaal hállééllá ye nebedhe, chieká, he ˈduwasie.
43015026	Máá hí rang'ite-, ˈJaachú gáá yiimetká ali ha yú hí ˈdu gáá kakaa. Máá kinaallá he Hím Naasan ˈJaachú yé gáá ˈdeˈdeen-, hí ˈduuw Waaˈgiet af ki tatuoká. Hím Naasan kinaallá in hí ˈduuwchú ged̶ia.
43015027	Aalé ˈdaa giri kíssóótí ke hol ˈgie-, káána d̶igallá itín úba ˈduuwchú gálaat haí ged̶icha.
43016001	Hééllá lullé yú hí geeyallá, he giri iiy yeen kíchia hí ye ka ˈgayyaká hí ma haad̶inyká.
43016002	Itín gaal ény ˈdiiyiminyká haí ká riidha. Tá bár gál hí yegeská kieye, Nyíín Waago nyí hujich ki nanniyya, yegetká, hé ged̶ igiˈdo.
43016003	Gaal hí hééllá ki ekemeyóóllá he ˈdaa giri gaal ˈJaachú ubaa yú nyí muogká.
43016004	Aaléka, yáá hí geey, giri hééllá bárle ali kí ˈdiiyyeka, hát yú hí geeyká hí táb ka ˈjeenká. ˈDaa giri kis ke hol ˈgieká in yú hí hééllá biiy ératíá ma gáá géeny.
43016005	Tá káána yú Máá ye ali gáá kaayká bííylé mé nannaa, tá itín it máá níínní ye hegeset-, kieye, Ále seseenne? ye yegetká mán.
43016006	ˈDaa giri yú hí hééllá geeyká, in ger hí gaa ˈdeenedhe.
43016007	Tá yú hí hé ˈdúwaká geeye, kímchú hé hí ki midhab. Har yú ma kiinyka, Máá hí rang'it yegetká hé hí ma ˈdu gáá yiimen. Tá yú sedheka, mú ali ha yú hí ˈdu gáá kakaa.
43016008	Mu ká yimieka, gálaat tawunylé ˈdaa ad̶aabano-, ubaa he fedit Waaˈgiet-, tá ˈdéé ki id̶iny Waaˈgietká hát gaalí taawuo-, tagle muuninyallá gáál eiy hai ki nannaa.
43016009	Ad̶aabano muí gáál eiy ki nannúóllá hélle hééllá: Gaal ad̶aabano ˈgúóllá, he ˈdaa giri gaal ye iiy ma yéenká.
43016010	Mu he fedit Waaˈgiet hélle gálaat eiy ki nannúóllá, he ˈdaa giri yú bííy ˈJaachú mé nannuo-, hí ye ál ˈjob ma gaa aargirinyká.
43016011	Tá ˈdéé ki id̶iny muí gálaat eiy ki nannúóllá, he ˈdaa giri Waag kis kánsích lesallo-, Sátan léká ˈdéé ki id̶icheká.
43016012	Yú yáá hé gud̶o-, hí ka ged̶uoká ˈguo, kor it káánallá hé kinaallá ma uriny.
43016013	Tá Hím Naasan hí ˈduuw Waaˈgiet af ki tatiyyo kinaallá ká chimieka, he lullé ˈdúwaká af haí gáá kokoyyo. Mu hé hélle ma hogon, mu hé maaleká hai hogodho, hé ged̶ igiroká haí ká ged̶ia.
43016014	Mu héchú met hai ye gáá egedhdhe, haí ˈdu gáá siidha, eiy haí kí nannaa. Yaalmitééllá in mu ye ˈduuwasia.
43016015	He lullé ˈJaachú hí léká, héchú. ˈDaa kinaallá in yú kieye, Hím Naasan héchú met hai ye gáá egeete, haí ˈdu gáá siita, eiy haí kí nanniyya, yú hí yie.
43016016	It guch gud̶o hí yíéd̶iannoká mán it ye ma aargiriny, it guch gud̶o úba hí yíéd̶iannoká mán d̶o haí ye argiyye, Yíésu hí lalille yie.
43016017	Mú lalille ˈbaal hí hol heegesete, kieye, ˈDeeny muí hodhe-, mu kieye, It guch gud̶o hí yíéd̶iannoká mán it ye ma aargiriny, it guch gud̶o úba hí yíéd̶iannoká mán d̶o haí ye argiyye, muí yíéllá, kor hélle meete? Héétí ˈdeeny muí hodhe-, kieye, Yú ˈJaa chia bííyle mé nannaa, muí yíéllá, hélle úba meete? gaalí hol yie.
43016018	Aalé gaal taalle hol heegete, kieye, Guch gud̶o mán, hélle meete? Hé muí hogodhóóllá, har ki múógaa! gaal hí hol yie.
43016019	Yíésu hát gaalí ˈdéé hótal hegesetká kimite, gáál geey, kieye, He in hé yú hodhe-, yú kieye, It guch gud̶o hí yíéd̶iannoká mán, it ye ma aargiriny, it guch gud̶o úba hí yíéd̶iannoká mán d̶o haí ye argiyye, yú hí yíéllo, hélle hí hol hegesete?
43016020	Yú hí hé ˈdúwaká geeye, itín haí beenne, imiro haí ˈjiibicha, les gálle íín ger haí gaa meedhe. Itín ger haí gaa ˈded̶endhe, tá ger gaa ˈdeenenkícho geyyiny yé hai ˈdú ˈdeenne.
43016021	Min ˈdal hí ká chirate-, geer hí veerenneka, d̶o gon haí boloyye. Hol eiy niiyyeka, gon bolo he argiyyeká gíl sugó ki hayche, geer haí gaa meedhe, ˈdaa giri véel ˈdalleká.
43016022	Aalé káánaka, itín it ger hí gaa ˈdeenedhe. Tá yú ged̶i hollo ke hol aargira, af kinaallá ger haí gaa meedhe, geyyiny kíchia kinaallá hé máá níínní hí gaa egeetká mán.
43016023	Kúlích kinaallá it hé hí ye hegesetoká mán. Tá yú hí hé ˈdúwaká geeye, ˈJaachú hé hí ˈdaa meenychú ki hegesetoká haí ká shigia.
43016024	It hátle hé hí ˈdaa meenychú ki ruogonneká mán. Roogonóo, he haí aargiˈda, ger súm haí gaa meedhe.
43016025	Hééllá lulle hát he hol ki ekeny-, hibanoká yú hí ká geey. Tá aadh ˈgas yú hí hát he hol ki ekeny-, hibanoká ma ká ged̶iny-, yú hí yaalmit ˈJaachú hát ˈdabaanká ka ged̶uoká ali hai kí ˈdeenne.
43016026	Kúlích kinaallá ˈdaa meenychú he haí ki rogononno. Tá yáá kieye, Itín ˈJaachú he yú hí kí rogonmo, hí ma yegen.
43016027	ˈJaachú íín hé hí giel, ˈdaa giri itín hí ye giel-, ubaa yú hát Waag gáá yimieká hí iiy chieká.
43016028	Yú ˈJaa chia gáá yimie, in lésallá mé ká nie. Aalé káána lésallá ha haad̶ia, ˈJaa chia hol ˈdú naadha, Yíésu hí gáál yie.
43016029	Aalé Yíésu lalille kieye, Đug, kó káána ˈdeeny édhká huogote, kó hibano hélle nyí eiy ma nannasanká ma húógon.
43016030	Aaléka, hát kuun he lulle óg-, máá ko ˈdéé hol ˈdu gáá nannuo-, mánká nyáá nyí argiyye. Hééllá in hát kuun Waag gáá chimieká nyí iiy hoy, gaalí mú yie.
43016031	Yíésu gáál ˈdéé hol ˈdú nie, kieye, Afééllo hí iiy chegedhe?
43016032	Bá dhaayyíe, aadh ˈgas hé tág ká ˈjobonte, giri itín hí eiy baad̶ayya-, hí eiy gaallaʼ-, hí ye tákámchú ká gaataká. Tá yáá tákámchú ma ká ˈgiisan, ˈJaachú nyáá nyí hol ˈgayya.
43016033	Yú hí hééllá geeyallá, he giri ˈdaachúka, hí naanná aargiˈdaká. Lésallá he il haí gaa aargiˈda, tá haí ger mare ˈgíiny, yáá les ká adhdhe, muí gáál yie.
43017001	Aalé Yíésu ˈdeeny kinaal beeteká d̶o úr gaa dhaay, kieye, Baabá, aadh ˈgas hé ali kí ˈdiiyye. Inykú ˈduwásish, Iny íín hí ko ˈduwayo.
43017002	Kuun kó kansim yáá Iny kuallá hí gálaat lulle he ki mumuroká ye shiiche, giri gál ye ka shiicheká lulle yú luolmit biiyoká shiguoká.
43017003	Luolmit biiyoká hatallá gaalí aargira, giri kúúni Waag tikiˈde-, ˈdúwáállá gaal ko óg-, yáá Yiesu Kirísto-, kuun ye ali gáá kaayyééllá úba gaal ye ógká.
43017004	ˈDaa giri hújích ye ka shiicheká yú beeteká, yáá ko lésallá gaa ˈduway.
43017005	Aalé, Baabá, ye ˈduuw héle les hátle biiy gaa mannayyeká yú ubaa kuun ke hol ka ˈgieká, ye káánallá ki ˈdúwash.
43017006	Yáá gál ye lésallá gáá shiicheká húgúmkú argisie. Gaal he gálkú, kúúni hí ye ká shiiche, gaal hé ˈdeenykú el gaa veere.
43017007	Aalé káána, gaal he lullé ye ka shiicheká hát ko yé gáá ˈdieká hé kimite.
43017008	Fayam ye ka shiicheká yáá gáál shie, hé gaalí iiy yie. Gaal hát yú ko yé gáá ˈdieká hé eiy naate, tá kuun hát ye ali gáá kaayyeká úba hé iiy yie.
43017009	Yú ˈdaa galallá ko kí rogonmo, yáá ko les gálle ˈdaalle ma kí rogonminy. Tá gál ye ka shiichééllá he gál yú ko kí rogononká, ˈdaa giri gaal he gálkúká.
43017010	He lullé yú ˈguoká hékú, tá he lullé kuun hí ˈgayyoká héchú. Tá gáál ˈdaalleka, ˈduuwchú hé gálaat hí arge.
43017011	Yú yáá lésallá ma gaa id̶iny, yú bííy kua mé ká nannaa, gaal íín lésallá he kí ˈgiita. ˈJaa chia saas mánnallo, meeny kua ye ká shiichééllá ˈdaalleka, gáál in ki ˈdé. Hát muun ke tikiˈdééllá, gaal íín úba hí tikiˈd yeet.
43017012	Af giri gáál nyí hol ˈgayyeká meeny ye ká shiichééllá yú gáál in ki yiel, in gaal naanná ije. Gaal hé máá níínní muun gáál gaa ˈgiteká mán. Gálallá máállé tikiˈde-, muun gáál gaa ˈgiteká he iny baad̶awká tákáma, giri ˈdeeny kua warˈgát hí hoteká ˈduuwawká.
43017013	Yú káána bííy kua mé ká nannaa. Hééllá lésallá yú gaa hogodho, giri geyyinychú gálallá koch chegetká.
43017014	Yáá gáál fayamkú shie. Tá ˈdaa giri gaal íín hát yúka, gál lesallo-, muuninyká, gáál hé les gálle hí nebedhe.
43017015	Yáá ko ma rogonminy, kieye, Gáál lésallá gaa éeb, ma yegen, he gáál ˈdaa Sátanáka in ki ˈdé, yú yegedhe.
43017016	Hát tikiˈde yú máá lesallo-, muuninyallá, gaal íín úba hé gál lesallá muuniny.
43017017	Gáál hol taak ki kúo, gáál ˈduuwkú ki dhíir. ˈDuuw kinaallá he ˈdeenykú.
43017018	Hát ye les ali ˈdu gáá kaayyééllá, yú úba yáá gáál alb fie.
43017019	Gaal íín ˈdaalle ˈdugaka in yú dhúrchú ko hol taak kí koy, giri gaal íín úba ˈdeeny kua ˈdúwaká hí ko taak kí kokuoká.
43017020	Yáá gálallá tákámle ko ma kí rogonminy, yú gál fayam chia gálallá hí hogodhoká maalo-, ye iiy yegetká úba ko kí rogonmo,
43017021	giri gaal lulle tikiˈd yegetká. Baabá, hát kuun ye gaa id̶o-, yú ko gaa ijóóllá, gaal íín úba hí muun gáál gaa yíéd̶uo, giri les gálle hát kuun ye ali gáá kaayyeká iiy yegetká.
43017022	Yáá gáál ˈduuw kuun hí ye ka shiicheká shie, giri gaal íín hát muun ke tikiˈdééllá íín úba tikiˈd yegetká.
43017023	Hát yú gáál gaa ijo-, kuun ye gaa id̶óóllá, gaal hí hát ˈdabaanká tikiˈd yeet, giri les gálle hát kúún ye ali gáá kaayye-, gielmit kuun hí ye gielká, úba kuun hí gáál gielká kiimisatká.
43017024	Baabá, gál ye ka shiichééllá, ál yú gaa ijoká úba yíéd̶ian-, guch chia ye ka shiichééllá úba aargiroká yú fede. Kuun les hátle biiy gaa mán, in ye giel, ye guchééllá ká shiiche.
43017025	ˈJaa chia saas mánnallo, har úba les gálle ko móíytaka, yú yáá ko óg, tá hát ye ali gáá kaayyeká hé gál chiallá úba hí óg.
43017026	Yáá gáál ˈduuwkú onisie, gaal ko onnodhe, tá gáál taalle ha yú ko oonisia, giri gielmit ye gielká úba gáál gaa id̶o-, yú úba gáál gaa ijoká, Yíésu hí ˈJaalle yie.
43018001	Aalé Yíésu ˈdeeny kinaal beeteká ubaa lalille hol eedhdhe, Il Kediron hod̶oˈd ˈdoy. Gaal ˈguor saano salab-, íl in ˈdaatí ˈgieká hile.
43018002	Yúúˈdas giri gál Yíésu oosle ˈguoká Yíésu ˈdu gáá egewká hé ál gaalí sedhe kinaal onnoy, ˈdaa giri Yíésu ubaa lalille ál kinaal af burnayká hol ˈdú sesemeká.
43018003	Aalé Yúúˈdas, yuoy ubaa gál ˈBíl Waaˈgietká ˈdedeen-, giri gál gugud̶o-, suoryoká, ubaa gál Farisaay hí ali ka fieká eedhdhe. Gaal nyátáá ubaa kat ˈjiet hí gaa boloonnoká, tá ˈgulo shuunne, ál kinaal mé nie.
43018004	Yíésu hát he lulle il hí aargiˈdoká ógká, gáál af ki sedhe, gáál yiete, kieye, Mááya hí hol gaa ˈgeˈgete? yie.
43018005	Gaal mú geey, kieye, Nyiin Yíésu Nasaretká nyí hol gaa ˈgeˈgete, gaalí yie. Yíésu kieye, Yíésu Nasaret he yú, yie. Yúúˈdas giri mú gáál ˈdu gáá eeyká hé gál kinaallá hurt gaa yiel.
43018006	Aalé tikiˈde Yíésu kieye, He yú, yegetallá, gaal d̶o el ki gaagabe, les ˈdane.
43018007	Mu ged̶i gáál yiete, kieye, He in mááya hí hol gaa ˈgeˈgete? yie. Gál giriká kieye, Yíésu Nasaretká, yie.
43018008	Aalé Yíésu kieye, Yáá kis hí geey, he yú, yáá hí yie. Aalé káána hí ye hol gaa ˈgeˈgete háluke, gálallá hayyíe, hí siet, yie.
43018009	Hééllá hatallá ˈdíéllá, he ˈdeeny muí hodhe-, giri mu kieye, Gál ye ka shiichééllá hé máá níínní hí gaa baad̶awká mán, muí yieká, ˈduuwawká.
43018010	Aalé Símon Bétiro faaˈdlé órof ˈgieká ká sillite, máá méte suoryoká máállé gedech-, hí hujich ki nannieká sabite, mú nét ˈdaa naaniet gaa sare. Máá gedech kinaallá meenyle Málkas.
43018011	Aalé Yíésu Bétiro ki ˈday, kieye, Faaˈd tobotle hol ˈdú naʼ! Kulu ˈJaachú hí ye ka shíéllá, yáá ma igimîny? yie.
43018012	Aalé yuoy ubaa máállé hí mé ki yielká, tá gál Yuuˈdi-, gállé ˈBíl Waaˈgietká ˈdeˈdeenká Yíésu ˈgiliˈgay, mú gil sug ki hiigidhe,
43018013	mú erkob Ánnas giri Kayáfas sodh léká met eey. Kayáfas he máá wár kinaalláka, máá méte suoryoká onnoyká.
43018014	Kayáfasallá he máá giri gál Yuuˈdi geey-, kieye, Mú tikiˈd gálaat ˈdú kufunanká kalat, yieká.
43018015	Símon Bétiro ubaa máá éíy láliká Yíésu el gaa veere. Máá láli kinaal íín hé máá méte suoryoká hí onnoy. Aalé mu náb máá méte suoryo-, gaalí Yíésu sidheká álle úba sedhe.
43018016	Bétiro íín náb kinaal káráfle ki ˈdie. Máá giri láli-, máá méte suoryoká hí onnoyká hol ká nadhe, ini karaf ˈdeˈdeenneká geey, Bétiro nááb gáá kaadhdhe.
43018017	Aalé ini kinaal Bétiro heesete, kieye, Máá gaalí állá ka eeyallá lalille mú tikiˈd hé kuun muunîny? chie. Aalé Bétiro kieye, Hé yú muuniny! yie.
43018018	Aalé ˈdaa giri biiy ˈdéeny ˈgayyeká gál gédeká ubaa gál biiy ˈdeˈdemeká ˈduno he ˈjiet gaa id̶iteká ˈbuˈbute. Bétiro úba hé ál kinaal yiel, gáál hol ˈjiet kinaal ˈgar ˈbuˈbute.
43018019	Aaléka máá méte suoryoká Yíésu yaalmit lalille ubaa he onisinyle yiete.
43018020	Aalé Yíésu kieye, Yú les ˈdeeny édhká geey. Yú bar lullé ény ˈdiiyiminyká ubaa ˈBíl Waaˈgiet-, gál Yuuˈdi-, hí hol ˈdu gáá yiimetká gálaat he gaa oonisie. Yáá ˈdeeny níínní hát shuolitiká huogodheká mán.
43018021	Tá háte ye hegesetóol? Gál hé yú huogodheká maaleká yíéso. Hé yú huogodhe kinaallá hé gaalí óg, yie.
43018022	Yíésu héél hodheká, gál ˈBíl Waaˈgiet ˈdeˈdeme-, ál kinaal ˈgieká mú tikiˈd hí innum gíl gaa ˈdoy, kieye, Máá méte suoryoká hatallo ˈdéé af ki nanniyya? yie.
43018023	Yíésu mu ˈdéé hol ˈdú nie, kieye, Har hé ˈdeewká yú hodheka, héllé ˈdeew kinaal ebá ká hot. Tá har hé ˈdúwaká yú hodheka, háteka ye ˈdoyyéel? mú yie.
43018024	Ánnas d̶o Yíésu hátlé gaalí gil hiigidheká yuoy geey, giri Yíésu gaalí máá méte suoryo-, Kayáfas léká ˈdú egewká.
43018025	Aalé Bétiro állé yiel-, ˈjiet gaa ˈbuˈbuteká, gaalí yiete, Mú máá lalille tikiˈd hé kuun muunîny? gaalí mú yie. Mu falme, kieye, Hé yú muuniny, yie.
43018026	Máá méte suoryoká gállé gédeká máá máálle Bétiro hí net gaa sareká Bétiro yiete, kieye, Máá yú arge-, ˈguor saano salabká álle mú hol gaa ˈgieká hé kuun muunîny? yie.
43018027	Aalé Bétiro ged̶i Yíésu gaa falme, tíkíˈdé kinaallá lúg d̶o ˈdayche.
43018028	Aalé bar fuadheká gaal Yíésu Kayáfas álle gaa eedhdhe, mú máá Rooma kansichká ˈbíllé kansimoká eey. Gál gugud̶o-, Yuuˈdi-, gáál hol ˈgieká hé ˈbíl kansimo kinaallá náble geer ma híliny. Gaal ál kinaal hílinyka, saasso he kaadhdhe, hé ˈjila gólólle ma kokôny.
43018029	Aalé Bilááto gáál yé ˈdu gáá ˈdie, gáál yiete, kieye, Máállá meete ˈdeeney, hí ˈdú katate? yie.
43018030	Gaal kieye, Mu onnônyka he ma ˈdeenenyka nyáá nyí ko ma ˈdu gáá egêny, yie.
43018031	Aalé Bilááto gáál geey, kieye, Mú itle hí eedhdhíe, mú nyátálkícho ˈdaalle ˈdéé ki id̶ía, yie. Gál Yuuˈdiká kieye, Hemurit kíchia Roomakáka, oos nyí gálaat chegeseká it nyí ká riate, gaalí yie.
43018032	Hééllá hatallá ˈdíéllá, he ˈdaa giri Yíésu kúfáchlé yaalmitle kis huogodheká ˈduuwawká.
43018033	Aalé Bilááto ˈbíllé kansimoká geer hol ˈdú nadhe, Yíésu vie, mú heete, kieye, Kúún in he kánsích gál Yuuˈdi? yie.
43018034	Yíésu mú ˈdéé hol ˈdú nie, kieye, He in ˈdéé hótkúû, ebá gál éíyyo ko ye geey? yie.
43018035	Aalé Bilááto kieye, Yú he máá Yuuˈdi? Kuun gál kua Yuuˈdiká ubaa gál gugud̶o-, suoryoká ko ye ˈdu gáá eey. Meete ˈdeeneyche? muí Yíésu yie.
43018036	Aalé Yíésu kieye, Guch chú hé guch lesallá muuniny. Guch chú guch lesallo-, onnônyka, gál chia yú mé ki yaalká hé onnônyka oos id̶ie, gál Yuuˈdi hé ye ma ˈgiiliˈgâny. Tá guch chú íín álle taaka, yie.
43018037	Bilááto kieye, Kuun a kinaalka, máá kansichaa! yie. Yíésu mú ˈdéé hol ˈdú nie, kieye, Yú hát kansichká kó hote. Yú ˈdaa kinaallá ˈdugaka in ˈdalidhe, lésallá ká yimie, giri ˈdúúw hogodhoká. Tá gál ˈdeeny ˈdúwaká ˈdaalle ki yaalká lulle af nee hai ye kokoo, yie.
43018038	Bilááto kieye, ˈDeeny ˈdúwaká meete? yie. Bilááto ˈdéé hótal hodheká d̶o yíé ˈdie, gál Yuuˈdiká ged̶i ˈdú sedhe, kieye, Yáá máállá hé ˈdeeney gaa argeká mán.
43018039	Tá itín it nyátál ˈgayya, af giri ˈjila Waag máállé ˈgasso-, urruká gálaat ˈdug gaa nadheká aflékáka, gál gaalí hiigidheká yú hí mú tikiˈd kí fufuroká. Aaléka, itín yú hí kánsích Yuuˈdi kí fuuroká it feˈdée? yie.
43018040	Gaal d̶o kúóˈd ˈdoy, kieye, Ha nyí máá kinaallá kí fúriny, nyí Baráábas kí fur! gaalí yie. Baráábas íín he máá gál les mé ki ˈgieká mé il gaa yielká.
43019001	Aalé Bilááto yuoy ˈdéé ki mure, giri gaal Yíésu egeet-, mú anakoto ki tuunoká.
43019002	Yuoy d̶o shóte híí tág gaa niiyye, mú mé kaayye. Gaal mú d̶afar gielle-, búr korbiso mare kaay.
43019003	Gaal mú bala ˈdiid̶ime, kieye, Kó ˈdúwa-, Kánsích Yuuˈdííllo! yiegie. Gaal úba mú tune.
43019004	Bilááto ged̶i gál gugud̶o-, Yuuˈdiká yé ˈdú ˈdie, kieye, Bá dhaayyíe, yú hí mú yé ˈdu gáá ˈded̶úóllá, he giri itín hé muí ˈdeeneyká hát yú mú ma gaa árginyká hí kiimisatoká, gáál yie.
43019005	Aalé Yíésu d̶afar gielle-, korbidheká ubaa hiiny gaalí sháásha tág gaa nie-, gaalí fieká yé kí ˈdie. Bilááto d̶o gáál geey, Bá dhaayyíe, mu hállá! yie.
43019006	Gál gugud̶o-, suoryoká ubaa gállé kaansúoká tikiˈde mú aargiróóllá, kúóˈd ˈdoy, kieye, Mú ˈgór d̶arám yaalká ˈdug ˈdú yiesíe! Mú ˈgór d̶arám yaalká ˈdug ˈdú yiesíe! yie. Aalé Bilááto gáál ˈdéé hol ˈdú nie, kieye, Itín dhúrkícho mú eedhdhíe, mú ˈgór d̶arám yaalká ˈdug ˈdú yiesíe! Yú yáá hé muí ˈdeeney-, mú gaa argeká mán, yie.
43019007	Aalé gál Yuuˈdiká d̶iidhe, kieye, Nyíín nyáá nyí hemurít ˈgayya, ˈdaa giri mu hol Iny Waaˈgiet yegetká, mu gon hai kufe, gaalí yie.
43019008	Bilááto héél maaleká d̶o ged̶i súm seerey,
43019009	ˈbíl kansimoká ged̶i hol ˈdú nadhe. Mu Yíésu yiete, kieye, Kúún máá aleeye? yie. Tá Yíésu hé ˈdeeny níínní mú hol ˈdú nieká mán.
43019010	Aalé Bilááto kieye, Kúún kó ye ma ká ged̶îny? Yú hát fargogint kuun ko ki fufuroká ubaa ko ˈgór d̶arám yaalká ˈdug ˈdú yegeská ˈguoká kó múog? mú yie.
43019011	Yíésu mú ˈdéé hol ˈdú nie, kieye, Kúún Waag ko fargogínt úr ma gáá shiinyka, kó fargogint ˈgayyo-, ye he ki mumuˈdoká mán. Tá máá kúún ko ye ali ˈdu gáá kaay-, kuun ye chegesoká nyúógíchle hé nyúógíchkú ˈdú gud̶o, yie.
43019012	Bilááto af kinaallá d̶o ˈgíérích he Yíésu ki fufuroká hol gaa ˈgeˈgedhe, kor gál Yuuˈdi warchane, kieye, Har máállá hayche-, mu sedheka, kuun af kinaalka, kó máá Kaisar muuniny. Ameeny máá hol kansich yegetká Káísarro kansimle egesheye! gaalí Bilááto yie.
43019013	Bilááto héél maaleká Yíésu baaˈd yé ki ˈdeey, karallé hemuriti-, kansimo-, álle gaalí Shíígiant Waariet yeget mare yielká ˈdú yíéd̶ie. Ál kinaallá af Heberewka, Gabádha, gaalí yegedhe.
43019014	Hé kinaallá he aadh ˈgas tomon a naama burroká ˈjobínti. Kúlích kinaallá he kúlích gaalí Kúlích Hef ˈGisanká met les ˈdid̶ianká. Kúlích kinaallá úba he kúlích ˈjila Waag máállé ˈgasso-, urruká hí gáál ˈdug gaa nadheká. Aalé Bilááto gál gugud̶o-, Yuuˈdiká geey, kieye, Bá dhaayyíe! Kánsíchkícho hállá! gáál yie.
43019015	Gaal d̶o kúóˈd ˈdoy, kieye, Mú állá gaa ée! Mú állá gaa ée! Mú ˈgór d̶arám yaalká ˈdug ˈdú yiesíe! gaalí yie. Aalé Bilááto gáál heete, kieye, Kánsích kíchia yú ˈgór d̶arám yaalká ˈdug ˈdú yegese? gáál yie. Gál gugud̶o-, suoryoká kieye, Kánsíchkínyo he Káísar, nyáá nyí kánsích éíy taaka mán, gaalí mú yie.
43019016	Aalé el ˈdaal, Bilááto mú gáál shie, giri mú gaalí ˈgór d̶arám yaalká ˈdug ˈdú yegeská. Aalé yuoy Yíésu eete.
43019017	Yíésu ˈgórlé d̶arám yaalká eedhdhe, gaal sedhe, ál gaalí Ál Me ˈGonte yegetká mé nie. Ál kinaallá af Heberewka, Golgóta, gaalí yegedhe.
43019018	Yíésu ál kinaallá gaalí ˈgórlé d̶arám yaal kinaal ˈdug ˈdú ˈdoy, ˈgór gaalí les gaa eey, gaalí ˈdisse. Gál eiy naam úba gaalí ˈguor d̶arám ˈgieká eiy ˈdug ˈdú ˈdane, gaalí Yíésu ˈdinnam eiy koy.
43019019	Bilááto ˈgór ˈbassoká d̶ad̶áb gaa veere, ˈgór d̶arám yaal-, gaalí Yíésu ˈdug ˈdú ˈdoyká mé shurt ki ˈdoy. ˈGór ˈbasso kinaal héllé muí gaa veereká kieye, yíésu nasaretká, kánsích yuuˈdi, he chie.
43019020	ˈDaa giri ál gaalí Yíésu ˈgór d̶arám yaalká ˈdug ˈdú ˈdoyká ˈjien Yerusalem kí ˈjobonoyyeká gál Yuuˈdi gúch he veerit kinaallá tuoy. He veerit kinaallá af Heberew, ubaa af Rooma, tá af Hellenno gaalí ki veere.
43019021	Aalé gál gugud̶o-, Yuuˈdi-, suoryoká Bilááto geey, kieye, Ha Kánsích Yuuˈdi véériny. Máá hol Kánsích Yuuˈdi yegetká, véer, gaalí yie.
43019022	Bilááto ˈdéé hol nie, kieye, Hé yú veereká ha yú veere, gáál yie.
43019023	Aalé yuoy Yíésu ˈgór d̶arám yaalká ˈdug ˈdú ˈdoyyeká mú d̶afaraamle shuunnate, d̶afaraam kinaal met afur eiy ká fiiyye, tá eiy taat shuunnate. Aalé giel biiy geereká ká ˈgisate. Giel kinaallá is hí tikiˈde, hé dhaay hí toom iiyyeká mán.
43019024	Gaal kieye, Giel ha ki eiy ˈdániny, kí hol koiy ki ˈduo, máá kot hí ˈdú ˈdoyyoká hí lilew, gaalí hol yie. Hééllá hatallá ˈdíéllá he ˈdeeny Waaˈgiet giri kieye, Gaal d̶afaraamchú hol gise, gielchú koiy ki ˈdodhdhe, yieká ˈduway. Yuoy hé kinaallá ekeyche.
43019025	Yíésu ˈgórlé d̶arám yaalká ˈjobintle hé ˈjielle ubaa ˈjielle nyaarle, héétí María giri min Kilobaká, tá María Magaˈdalaká hé hí ˈgie.
43019026	Yíésu ˈjielle ubaa máá láli-, muí gielká ál kinaal ˈgie-, muí argeká, Yíésu ˈjielle vie, kieye, ˈJie, máá hí hol af ˈgiiyyáállá aalé he inykú, yie.
43019027	Aalé mu máá giri láliká geey, kieye, Bá dháash, máállá aalé he ˈjiekú, yie. Ameeny kinaallá in máá lálííllá Yíésu ˈjielle máá ˈbíl geerle hote.
43019028	Aalé el ˈdaal, Yíésu hát he lulle d̶usieká ógká in kieye, Yú báre ˈgaa, yie. Mu hééllá hodhééllá he ˈdeeny Warˈgat Waaˈgiet hí hoteká ˈduway.
43019029	Ál kinaallá hé óng'ólích ˈduuny bírigká hí gaa ijeká hí ije. Aalé gaal d̶afar gaa nyuro mare ˈgór mé ki hidhe, ˈduuny vinnaʼ kinaal ki tie, Yíésu af ki chiˈde.
43019030	Yíésu ˈduuny kinaal ˈbuuteká kieye, He hé d̶ue! yie, d̶o mé les ki ˈdoy, sidh hí yé gaa ˈdiiyye.
43019031	Kúlích kinaallá he kúlích gaalí Kúlích Hef ˈGisanká met les ˈdid̶ianká. Aalé ˈdaa giri Kúlích Hef ˈGisan kinaal súm ˈdúwaká, gál gugud̶o-, Yuuˈdiká hé gál gaalí ˈguor ˈdug ˈdú ˈdaneká alb ˈgieká ma fediny. Aalé gaal Bilááto heete, giri yuoy gáál ˈgas gaa ˈgieˈgicho-, gáál gaalí ˈguor gaa babuoká.
43019032	Aalé gál giri yuoyóká ká yimie, gál gaalí Yíésu hol ˈguor d̶arám ˈgieká eiy ˈdug ki ˈdaneká mú tikiˈd er ˈdú siete, ˈgas gaa ˈgieˈgiche, máátí úba ˈdú siete, ˈgas gaa ˈgieˈgiche.
43019033	Gaal Yíésu ˈdu gáá yimie-, mu kuf argeká, hé mú ˈgas ma gaa ˈgieˈgîny.
43019034	Aaléka, gál yuoyóká mú tikiˈd Yíésu naan beet gaa veere, Yíésu d̶o fas ubaa bie hí gáá hele.
43019035	Máá hééllá argeká he ˈduuwlé hogodho. Hé muí argééllá hé ˈdúwa. Máá kinaallá hé hogodhóóllá hát ˈdúwaká hé óg. Hééllá muí hogodhóóllá he giri itín úba hí iiy chegetoká.
43019036	Hééllá hatallá ˈdíéllá he giri hé Warˈgat Waaˈgiet hí hote-, kieye, Mú lafle hé lafit tikiˈde gaalí gaa ˈgieˈguoká mán, chieká, ˈduuwawká.
43019037	Warˈgat Waaˈgiet ali tikiˈd úba kieye, Gaal máá beet gaa veereká hai dhaˈgama, he chie.
43019038	Aalé héél el ˈdaal, Yúósef giri máá ˈjien Arimatayaká Bilááto heete, giri gón Yiesu egeetká. Yúósef he máá lali Yiesu, tá ˈdaa giri he gál Yuuˈdi kikiadheká íín ˈgerellé he yiel. Mú Bilááto hí ˈdéé met gaa eedhdheká, mu ká yimie, gón Yiesu eedhdhe.
43019039	Máá Yúósef hol ˈgieká he Nikoˈdémos giri chuure tikiˈd Yíésu ˈdú sedheká. Nikoˈdémos henyit ubaa helb gaalí hol fie-, ilshám hí tomon sed̶ af ˈgayyoká nyuoˈdoká hé ˈgie.
43019040	Aalé gaal gón Yiesu eedhdhe, gon d̶afaraam édh-, henyit ubaa helb ˈdú fafieká ki ˈdane. Hééllá he yaalmit gál Yuuˈdi hí hol gagaluoká.
43019041	Ál gaalí Yíésu ˈgór d̶arám yaalká ˈdug ˈdú yies kinaallá ˈjobintle, hé les hí gaa id̶e. Lés kinaallá hurtle hé liish waariet-, gaalí geer gaa ˈgodhe-, káána-, kálta gaalí máádhat ma ki galînyká hé hí gaa id̶e.
43019042	ˈDaa giri kúlích kinaallá he kúlích gál Yuuˈdi hí Kúlích Hef ˈGisanká met les gaa ˈdid̶ianká onnoyye-, tá ˈguoˈd liishó kinaal íín ka ˈjobonoyyeká gaal d̶o gón Yiesu ˈguoˈd liishó kinaal ki galie.
43020001	Rám tiiyaká kúlíchlé erká bur af midhab biiy hátlé gaa dhátká María Magaˈdalaká kiiyye, uushich álle mé niiyye. Uushich af kí ˈdiiyyeká, uushich gaalí nyátáábá af gaa eeb!
43020002	Aaléka d̶o suoyye, Símon Bétiro ubaa máá láli-, Yíésu hí gielká bííyle ˈdú ˈdoote, gáál geeyche, kieye, Máá Gud̶oká hé gaalí uushich gaa eedhdhe, mú ál gaalí sidheká nyáá nyí muog! chie.
43020003	Aalé Bétiro ubaa máá láli-, Yíésu hí gielká kikite, uushich bííyle mé nie.
43020004	Gaal hullaalle ˈdoˈdodhdhe, máátí Bétiro in ká ˈdie, er uushich af kí ˈdie,
43020005	uushich ki ˈdoliteká d̶afaraam ali ija, kor hé uushich ma híliny.
43020006	Símon Bétiro giri mú el gaa igireká d̶o mú láá nadhe, uushich hile, d̶afaraam ali ija arge.
43020007	Mu úba d̶afar gaalí Yíésu mé ki ˈdaneká d̶afaraam gaalí mú gónle ki ˈdaneká taak gaa iiyye-, hol agum ˈdú ˈgeyyeká arge.
43020008	Waaséél máá er uushich af kí ˈdieká úba uushich hile, mu hát uushich gaa láká ˈdúúw ˈdú ˈdie, iiy yie.
43020009	Gaal hééllá met Yíésu hát ged̶i loolgonot-, uushich yé gáá ˈdeˈdeenká hé Warˈgat Waaˈgiet eiy ma gaa náásan.
43020010	Aalé gál lálííl d̶o eiy gale.
43020011	María íín hé uushich láá taal, bebeen. Aalé hátlé bebeenneká d̶o uushich geer ki ˈdolisate,
43020012	gál ˈgasso-, naama-, Waaˈgiet-, d̶afaraam eegedhká fadhdhe-, ál gaalí gón Yiesu iifieká ijeká argiyye. Mú tikiˈd ˈdaa meká he ki ije, máátí ˈdaa ˈgas metoká he ki ije.
43020013	Aalé gál kinaal min yiete, kieye, Minnééllo! Háteka bebeennóol? yie. Min kieye, Gaal hé Máá chia Gud̶oká ali gaa eedhdhe, ál gaalí mú sidheká yáá muog, chie.
43020014	Min héél hote-, hol gaa maˈdeká, máádhat ali yaal, mu hát he Yíésuká hé ma kimísan.
43020015	Aalé Yíésu min yiete, kieye, Minnééllo! Háteka bebeennóol? Mááya hol gaa ˈgeˈgete? yie. María íín tawunyleka, máá mú heetééllá he máá ál kinaallá ˈdeˈdeenká, he chie, d̶o kieye, Máá gud̶o, har kúún mú eeteka, mú ál siteká ye ka géesh, mú eedhdhe, chie.
43020016	Yíésu d̶o min vie, kieye, María! yie. María d̶o mú ˈdú suoyye, af Heberew ki ˈdayche, kieye, Rabóóni! chie. Rabóóni hélle kieye, Máá gáál he oonisuoká.
43020017	Aalé Yíésu María geey, kieye, Ha ye chíran, yáá hátle ˈJaachú hol ma ˈdú náan. Sí, nyaaramchú géesh, yú ˈJaa chia-, ˈJaakícho-, Waag chia-, Waag kíchiaká hol ˈdú naadha, muí María yie.
43020018	Aalé María Magaˈdalaká d̶uul gil faate, gál láliká fayám ˈdú site, kieye, Yáá Máá Gud̶oká nyí hol argiyye! chie. Min ˈdeeny Máá Gud̶oká hí geey-, Gáál ˈdú sit, muí yieká úba gáál geeyche.
43020019	Kúlích kinaal gélgálle gál láliká ˈbíllo he gaa ije, tá ˈdaa giri gaal gál gugud̶o-, Yuuˈdiká kikiadheká gaal ˈbíl af ger ki kuokodhdhe. Yíésu gáál hurt yé gáá ˈdie, kieye, Naanná gaa yíéd̶ía, yie.
43020020	Mu héél hodheká d̶o gille ubaa beetle gáál argisie. Gál láliká Máállé Gud̶oká argeká súm ger hí gaa meedhe.
43020021	Yíésu ged̶i kieye, Naanná gaa yíéd̶ía! Hát yú ˈJaachú ye ali gáá kaayallá, yú úba alb haí fafaa, muí gáál yie.
43020022	Mu hatal yieká d̶o Hím Naasanle gáál ki nie, kieye, Hím Naasan Waaˈgiet hí hillo.
43020023	Itín máádhat ad̶aabanollé ˈguoká hí hayche-, hí mú ˈdú ˈjiiyyeka, máá kinaallá úba Waag haí ˈdú ˈjeenne. Tá har máádhat ad̶aabanollé ˈguoká hí ma hany-, hí mú ma ˈdú ˈjiinyka, máá kinaallá ad̶aabanolle hai ˈgaa, Yíésu hí gáál yie.
43020024	Gál láli-, tomon a naamaká tá máá giri Tómas ˈDíd̶umos léká, af giri Yíésu láli yé ˈdu gáá ˈdieká hé gáál gaa lalay.
43020025	Aalé gál lálíítí mú geey, kieye, Nyáá nyí Máá kúnnaa Gud̶oká argiyye! yie. Tómas kieye, ˈDaab yú lilo misimaaramká mú gille ma gaa árginy-, gúmúrínychú ma ki gáágan-, ubaa gílchú mú beet ma ki gânká, yáá iiy ma yegen, yie.
43020026	Ram síet ˈgiteká gál láliká ged̶i ˈbíllo hol ˈdú ije. Tómas úba hé gáál hol af ije. Gaal har úba ˈbíl af ger ki kuokodhdheka, Yíésu d̶o gáál hurt yé gáá ˈdie, kieye, Naanná gaa yíéd̶ía! gáál yie.
43020027	Aalé mu Tómas geey, kieye, Gúmúrínykú ka hélish, gilchú ki gáágat, dháash. Gílkú ka hélish, beetchú ki gat. Ha ye ki nannáan, ye iiy áat, Yíésu hí mú yie.
43020028	Aalé Tómas kieye, Máá chia Gud̶o! Waagchú! muí Yíésu yie.
43020029	Aalé Yíésu mú geey, kieye, ˈDaa giri ye ki argiyyeká in ye iiy chie? Gál ye ma árginy-, kor ye iiy yieká, ebá Waag hí ˈdú ˈguunúánne! mú yie.
43020030	Yíésu hé éíy taaka-, gaalí af ˈdaˈdabo-, lalille met gaa eekemey-, máá hí warˈgatééllá úba gaa veere mánká hé tág burnay.
43020031	Máá warˈgatééllá ka veerééllá hé he veerééllá, he giri itín Yíésu hát he Messíya-, Iny Waaˈgietká hí iiy chegeto-, tá hí mú iiy chieka, hí luolmit biiyoká mú meenyle ki aargiˈdoká.
43021001	Aalé hé kinaal el ˈdaal, Yíésu lalille Bás Tiberiados álle yé ˈdu gáá ˈdie. Mu hát gáál yé ˈdu gáá ˈdieká hatallá:
43021002	Mú lalillé hol ˈgayyeká he Símon Bétiro, Tómas giri gaalí ˈDíd̶umos yegetká, Nadhániel giri ény Kanna-, lés Galilaaya gáá yimieká, ubaa hele Dhebeˈdaya, tá gál éíy taaka naama-, láliká.
43021003	Aalé Símon Bétiro gáál geey, kieye, Yú áwuo seeme, yie. Gaal kieye, Muun áwúlkúnno áwuo ke hol ˈgar seeme, yie. Aalé gaal kie, kadich hile, kor chúúré kinaallá gaal hé béch he yieská mán.
43021004	Bur a midhab-, biiy he biˈdeká, gál láliká máádhát ílung yaalká arge, kor gaal mu hát he Yíésuká hé ma kimísan.
43021005	Aalé Yíésu gáál vie, kieye, Ummo, it béch níínní hí ka argiyyeká mân? yie. Gaal kieye, Mán, gaalí yie.
43021006	Aalé Yíésu kieye, Buit kadich ˈdaa naaniet ki láa, béé haí cheese, gáál yie. Gaal hát muí geeyká ˈdieká, buit hergisan hí ká adhate, ˈdaa giri buit beeny burnayká ka ˈgiiliˈgayyeká.
43021007	Aalé máá giri láli-, Yíésu hí gielká kieye, Bétiro, he har Máá kúnnaa Gud̶úa! yie. Bétiro ˈdeenyéél tákáma mú af gaa maale, d̶o d̶afarlé biiy ˈdugo-, fure-, ali id̶ieká seet ki ˈdanne, bie ki suoy.
43021008	Aalé ˈdaa giri kadich ílung ma gaa faganâny-, fagintle hát gil tooson kúˈd naamaká, gál lálíítí kadich ílung ˈdu gáá ˈdeete, buit kí laad̶ame.
43021009	Kadich ílung ka ˈdoy-, gaal kadich gaa leedhe-, baaˈd yé ki ˈdieká, ˈduno boodoy-, beech hí gaa iifeká ubaa balashá arge.
43021010	Aalé Yíésu gáál geey, kieye, Beeny hí chieská ˈbaal állá ka sidháa, yie.
43021011	Símon Bétiro d̶o buit ílung ˈdú hergite. Buit kinaallá beeny gugud̶oká hí koch, béé túóyle kúˈd tikiˈde, tómón eiy chen, tá a sed̶e. Buit har úba beeny burnayallá ká ˈgiiliˈgayyeka, hé ma ˈgîn.
43021012	Aalé Yíésu gáál geey, kieye, Ka yimedhíe, he chira mé ki ˈdóo, gáál yie. Gál láliká ˈdaa giri mu hát gáál Máállé Gud̶oká onnoyká ógká, hé máá hol yíé ˈdeey-, mú yiete-, kieye, Kúún mááya? mú yieká mán.
43021013	Yíésu d̶o balashá eedhdhe, gáál balashá shie, gáál beech úba shie.
43021014	Yíésu ameeny he uushich yé gáá ˈdieká, hééllá he gíl ki sed̶e-, mu lalille yé ˈdu gáá ˈdieká.
43021015	Aalé gáál golol hí gaa d̶ueká, Yíésu Bétiro tól eedhdhe, mú yiete, kieye, Símon, iny Yuana, kó ye gálallá ˈdú giel? yie. Bétiro kieye, Iiy-hí, Máá Gud̶o, kuun hát yú ko gielká, kó óg, yie. Yíésu kieye, Walachú ˈdeeˈdémo, yie.
43021016	Yíésu ged̶i mú yiete, kieye, Símon, iny Yuana, kó ye giel? yie. Aalé Símon kieye, Máá Gud̶o, kuun hát yú ko gielká kó óg, yie. Yíésu kieye, Walachú ˈdíésish, yie.
43021017	Yíésu gíl ki sed̶eká ged̶i mú yiete, kieye, Símon, iny Yuana, kuun kín kó ye giel? yie. Bétiro ˈdaa giri Yíésu hí a sed̶ ki yiete-, Kó ye giel? muí yieká, d̶o geer hí gaa ˈdeenedhe, kieye, Máá Gud̶o, kuun kó he lulle óg, hát yú ko gielká kó óg, yie. Yíésu kieye, Walachú ˈdeeˈdémo, mú yie.
43021018	Aalé Yíésu mú geey, kieye, Yú ko ˈdúúw geeye, kúún ruorich onnoyyeká kó d̶afarkú higisate, alb feˈdeká seseenne. Tá af giri vinnamoká gil ha faata, máá eiy d̶afar hai ko higidha, ál ma fedinyká hai ko siidha, Yíésu hí mú yie.
43021019	Yíésu hééllá hodhééllá kúfách Bétiro hí kufunan-, mu Waag ˈduuwayoká yaalmitlé he mú geey. Aalé Yíésu ˈdeenyéél hodheká mú geey, kieye, Ye el gáá véer, yie.
43021020	Aalé Bétiro hol gaa madeká, máá giri láli-, Yíésu hí gielká gáál el gaa igira arge. Máá kinaallá he máá af giri gaal gólól biiy el ˈdaˈdká golmoteká Yíésu túmus ki koy-, kieye, Máá Gud̶o, máá ko gál ko oos ˈguoká ˈdu gáá egewallá he mááya? yieká.
43021021	Aalé Bétiro máá kinaal argeká, Yíésu yiete, kieye, Máá Gud̶o, tá máál, hát hí háteeye? yie.
43021022	Yíésu mú ˈdéé hol ˈdú nie, kieye, Har yú fedo-, mu les ˈdug ˈdú yíéd̶ian-, ˈjíig af giri yú hol ká nannaatká d̶ig kátaka, hé kinaallá meete kua hí gaa ija? Kúún ye el gáá véer! mú yie.
43021023	ˈDeenyéél ˈdugaka, máádhat ˈdéé hótéél gál nyaaramká af ki veere, máá lálííllá hé ma kufuminy, gáál yie. Tá Yíésu íín hé kieye, Mu hé ma kufuminy, ma yéen. Mu hé hodheká kieye, Har yú fedo-, mu les ˈdug ˈdú yíéd̶ian-, ˈjíig af giri yú hol ká nannaatká d̶ig kátaka, hé kinaallá meete kua hí gaa ija? he yie.
43021024	Máá lálííllá he máá hééllá ˈduuwle hogodho-, tá he veereká. Hééllá hát ˈdúwaká nyáá nyí óg.
43021025	Yíésu hé éíy taaka burnayká úba eekemey. Hé kinaallá lulle gaalí véérinyka, yú tawueka, warˈgasam kinaallá hé les alb he hol ki yíéd̶uoká mán.
44001001	-
44001002	Tíáfeles, warˈgat chia erkob yú veereká he lullé giri Yíésu hí mé gáá kodhdhe-, hí eekemey-, tá hí gálaat oonisie-, tá ˈjíig kúlích muí úr mé gaa nieká yú gaa veere. Kúlích kinaallá mu hátlé úr mé ma níinyká, mu gállé giri waaˈde-, muí alb fafieká muí Hím Naasan Waaˈgiet af ki tie.
44001003	Aalé mú manyjasinyle ubaa kúfáchle el ˈdaal, mu gállé waaˈde kinaal af burnayká hol yé ˈdu gáá ˈdeey, tá hé burnay-, máálle hát ged̶i luolká ˈduuwle gaalí kiimisatká muí gáál argisie. Rám tomonaam afur kinaal mu gáál hol yé ˈdú gáá ˈdeed̶ieká mu Guch Waaˈgiet ˈdeenyle huogodhe.
44001004	Af tikiˈd mu hátlé gáál hol ˈgar golmoteká mu gáál hatal geey, kieye, Ha hí Yerúsalem gaa kíiny, hé hí ye af gaa maalle-, yú hogodhe-, ˈJaachú hí ye af id̶ie-, yú hí ka shiguoká esée.
44001005	Yuána bie he gálaat gim nannie, tá itín rám iraam mán ka chiimetallá Hím Naasan Waaˈgieto Waag hí gim nanniyya, muí yie.
44001006	Aalé gál alb fimiká ubaa Yíésu hol ˈdu gáá yimieká, gaal mú heete, Máá Gud̶o, kúún aalé káána gál Yisirayello kansím hol ˈdu gáá nanniyya? gaalí yie.
44001007	Mu gáál geey, kieye, Hééllá bárle ubaa aflé giri ali kí ˈdeˈdeen-, ˈJaachú hí hemuritle taak ki koyká hé hé kíchia hí gaa ijoká mán.
44001008	Aalé Hím Naasan Waaˈgiet hí ˈdu gáá leeteka, fargogínt haí aargiˈda. Itín ˈjien Yerusalem, lés Yuuˈdia lullé, tá lés Samaria, tá ˈjíig les ameenylé ki taalká ˈdeenychú gálaat ha hí gaa maalsicha, muí yie.
44001009	Mu ˈdeenyéél beeteká hátlé gaalí dhaˈgameká úr mé nie, nyáˈdow hí buanne, gáál in ki bad̶ay.
44001010	Gaal hátlé mu bííylé mé nieká gaa dhaˈgameká gál naama d̶afaraam eegedhká fadhdhe mare ál tikiˈde kinaal d̶o gáál láá kí ˈdie,
44001011	kieye, Gál Galilaaya, háteka hí ál ˈgiiyya-, hí úr gaa dhaˈgasannóol? Yíésu Waag hí gaa eetééllá hát tikiˈde hí argiyya-, he ur Waaˈgiet mé níéllá in ged̶i hol kí naadha, gaalí yie.
44001012	Aalé gaal Gúm Saano Salabká hol gáá nadhe, Yerúsalemle mé nie. (Sieny kinaallá he sieny mé gaaw-, gáál nyátálleka gaalí Kúlích Hef ˈGisanká gaa seseenká.)
44001013	Aalé gaal é kí ˈdieká ˈbíllé biiy ˈdug yiel he gaa ijeká feˈjie. Gaal ííni kinaallá he mú Bétiro, Yuána, Yákob, Ánˈduru, Fílib, Tómas, Bartolomáyo, Matááyo, Yákob giri iny Alfaayaká, ubaa Símon giri gálaat ˈjegeduoká, tá aalé Yúúˈdas giri iny Yakobká.
44001014	Gaal bar lulle ubaa gál ˈdiet, tá Yíésu ˈjiellé ubaa Yíésu nyaaramlé hol Waag ˈgar vivite.
44001015	Af kinaal Bétiro les gaa kie, gál giri nyaaram-, Yíésu iiy yieká hurt ki ˈdie. Gál kinaallá amú kúˈd tikiˈde tómón eiy naama giri hol ˈdú gáá yimieká.
44001016	Aalé mu kieye, Nyaaramchú, he veerit Waaˈgiet gon hé ˈduwayye, giri kíssóótí Hím Naasan Waaˈgiet hí ˈDáwuˈd a geer gaa kaayye-, giri ˈdeeny Yuuˈdas-, máálle gál Yíésu ˈgiliˈgayká Yíésu ˈdú eeyká.
44001017	Yúúˈdas kinaallá úba hé túóykúnno gaa yiel, hé fayam Waaˈgiet úba ki hol ˈgar sisidhe.
44001018	-
44001020	ˈDeeny Hím Naasan Waaˈgiet hí ˈDáwuˈd a geer gaa kaayye-, gaalí warˈgat Arramká gaa veereká hatallá he chie: Mú egemle gaalí hayo, ha máádhat hí el meenyle hóson, warˈgát hí chie, Bétiro hí yie. (Hé kinaallá hé ˈduway, af giri Yúúˈdas birellé ˈgíérích ad̶aabiet ki argeká les hidhdhe-, ál kinaal mu úr gáá ˈjie-, le ˈdoy-, geer hí eiy fuadhe-, nyimereem lulle hí gáá leedheká. Héétí gál Yerusalem lulle úba hí maaleká, gaal ál kinaal meeny he shieká Hakelˈdáma. Hakelˈdáma gáál afleka hélle kieye, Ál fasiet.) Aalé Bétiro ged̶i kieye, ˈDeeny ˈDáwuˈd warˈgat Arramká hí hoteká úba kieye, Máá eiy hé mú álle eet, he chie.
44001021	-
44001022	Aalé mú tikiˈd kí ká eew, kí ál Yuuˈdas kinaal gaa kuo. Máá kinaallá hé máá ameeny Yíésu Yuána hí bie gim gaa nie-, Yíésulle ke hol ˈgieká tá ˈjíig kúlích muí úr mé gaa nieká ke hol af ijeká onnow. Máá kinaallá Yíésu uushich yé gaa ˈdímle kí misikirle hol ˈgar yeet, Bétiro hí gáál yie.
44001023	Aalé gaal gáál naam hol ki koy, Yúósef giri gaalí Barsábas yegie-, Yóstos léká ubaa Matías.
44001024	Aalé gaal Waag vite, kieye, Máá Gud̶o, kúúni gálaat lulle gerle og. Gál naamáállá máá feˈdoká nyí ka argísish.
44001025	Mú ál gálle Yíésu hí alb fafuo-, Yúúˈdas hí ká hay-, muí állé fedeká mé gaa níéllá nyí gaa koyyo, gaalí yie.
44001026	Aalé gaal gál naama kinaal koiy ki ˈdoy, Matías kot hí ˈdú ˈdoyye. Mú gaalí gál tomon a takach alb fimi-, Yiesuká ˈdú kaay.
44002001	Kúlích ˈjila Bentekos ali kí ˈdiiyyeká gál alb fimi kinaal lulle ˈbíllo he gaa ije.
44002002	Toomareka gaal kóˈd hát wááních fargogo-, úr gáá ˈdoyká maale. Kóˈd kinaallá ˈbíl gaalí gaa ijeká koch yie.
44002003	Gaal hé hát ˈjiet bólo ki ég-, hol eiy gaa ˈgiiˈgite-, gáál lulle met eiy ˈdú yíéd̶ieká arge.
44002004	Gaal lulléká Hím Naasan Waaˈgiet hí koch chie, gaal lulle af hol ká eiyye-, Hím Naasan Waaˈgiet hí shiicheká ˈdeem ki huogodhe.
44002005	Aalé Yerúsalem hé gál Yuuˈdi-, giri gál Yisirayel lé-, Waag kikiadhe-, les lúl gáá yimieká hé hí gaa ije.
44002006	Kódal gálaat hí maaleká, nyesebich hol ˈdú gáá yimie, af gil hí fame, ˈdaa giri gaal íín lulle hátlé les eiy gáá yimieká aflé gaalí hogodheká eiy mamaleká.
44002007	Aalé gaal he af ˈdabe, hol heegete, kieye, Gálallá lulle hé gál Galilaayaká muunîny?
44002008	Héél kor háteeye, hé afkúnno hátlé hol ká eiy eiyyéél gaalí ˈdeem ki hogodhoká ki eiy maalóol?
44002009	Múúni ki állá ˈgíéllá ki gál lés Bartia, gál lés Meˈdia, gál lés Ellim, gál lés Mesobotamia, gál lés Yuuˈdia, gál lés Kabaˈdosha, gál lés Bontos, gál lés Asia,
44002010	gál lés Firgia, gál lés Bamfilia, gál lés Misirayim, tá gál lés Libia e hí ˈjien Kurene kí ˈjóbká. Múún gáál ˈdáá tikiˈd Róóma gáá yimie.
44002011	Múúni kinaallá ˈdáá tikiˈd ke gál Yuuˈdi, tá gálatí he gál Waag Yuuˈdi iiy yieká. Tá múún ˈdáá tikiˈd ke gál lés Kerete ubaa gál lés Arabia. Tá gaal íín har hé gáál af ˈdaˈdabsuo-, Waag hí ekemeycheká afkúnno eiy ki memeye! Ki maala! gaalí yie.
44002012	Gaal lulle he af ˈdabe, he hí mé eiy ki sedhe, hol heegete, kieye, Hééllá kor hélle meete? gaalí yie.
44002013	Gáál ˈbáál gáál hélléél eeshey, kieye, Gáál bershó hí faanne, yie.
44002014	Aalé Bétiro ubaa gál alb fimi-, tomon a takachká les gaa kie, nyesebich met ki ˈdie. Bétiro af gaa gud̶oká nyesebich ki ˈdiiyime, kieye, Gál Yuuˈdi ubaa it halúg lul kíchia hí Yerúsalem gaa id̶áállo, ebá yú hí hééllá ká geeye. Hé yú ka hogodhóóllá hát ˈdabaanká nee kóo.
44002015	Hé hát hí taawuyyáállá muuniny, biiy hátle burro, gálallá hé bersh níínní hí faanneká mán.
44002016	Máá Waag hí ˈdéé ka shigiche-, Yówel léká ˈdeenylé hodheká hééllá:
44002017	Waag kieye, Bár giri biiy el ˈdaˈd hí ká ˈjoobonotká Hím Naasanchú gálaat lulle ha yú ˈdú leesia. Nyígéénykícho ubaa hadakícho ˈdeeny yú shiguoká hai ˈdiyime, gál kíchia rúóre yaabká ˈdeeny ˈdaachú yé gáá ˈdeˈdeenká hai aargira. Gál kíchia káru yaabká amádh ha yú shigia, hai aamadhma.
44002018	Gede chia yaabká ubaa gede chia ˈdietká Hím Naasanchú ha yú ˈdú leesia, gaal ˈdeeny yú shiguoká hai ˈdiyime.
44002019	Yú hé gáál af ˈdaˈdabsuoká úr yé ha gáá ˈded̶ia. Les úba hé gálaat il hí aargiˈdoká yé ha yú gáá ˈded̶ia, fás, ˈjiete, tá ér gud̶oká yé ha yú ká ˈded̶ia.
44002020	Kúlích giri ˈdúwa-, fargogiyyo-, yáá Gud̶óóllá hí gáá ˈjeen-, hí ˈdéé gálaat ki id̶imuoká hátlé ali ma kí ˈdíinyká, aadh ha yú oong'orosia, ˈgúíy hollo yú hol gaa laama, bur ˈdíngi hát fáská ha yú hod̶ia.
44002021	Tá máá meenychú vivisatká ha yú riima, Waag hí chie, Bétiro hí yie.
44002022	Aalé Bétiro ged̶i gáál geey, kieye, Gál Yisirayel, hééllá nee kóo. Yíésu giri Nasaretká héllé farguogo-, Waag hí shiiche-, hí hurt gaa eekemey-, hí af ˈdaˈdabiyyeká ití óg. Hé kinaallá ˈdugaka in mu hát he máá ˈdúwaká Waag hí itín argisiche.
44002023	Máállá Waag hí gíl geer gáá kaayyééllá, he hát giri kis Waag hí tawuyye-, hí gaa feˈdeká in gál nyatalaam maamanká hí mú yiir kí chiˈde, mú hí ˈgór d̶arám yaalká ˈdú chies.
44002024	Aalé ˈdaa giri kufach fargogint níínní he ˈguo-, mú uushich ki chichirat-, mánká, in Waag mú kúfach gaa eeyye, mú uushich yé gáá ˈdeeyche.
44002025	ˈDáwuˈd mú ˈdeenyle huogodheká kieye, Máá chia Gud̶oká bar lullé yú met gaa kokodhdho. Yú yáá hé ye riitisuoká mán, ˈdaa giri mu ye gíl ˈdaa naaniet yaalká.
44002026	Aaléka, geer hé ye gaa meedhe, af hé ye hé midhabká huogodhe, gónchú aalé úba naanná hai gaa yíéd̶ianna,
44002027	ˈdaa giri kuun sídhchú ál gaaramká ma ki haad̶iny-, máá kua lé-, kuun hí taak koyyeká mooˈdowká kuun hí iiy ma chegenká.
44002028	Kó ye ˈgíérích luolmitiká argisiche, innumkú geer ha ye gaa memesicha. ˈDáwuˈd ˈdeenyééllá ˈdaa Kiristo he ki hodhe, Bétiro hí gáál yie.
44002029	Aalé Bétiro ged̶i kieye, Nyaaramchú, ebá yú hí hát ˈdabaanká ká geeye, eshi eshimkúnno ˈDáwuˈd lééllá héle mán yieká, állá gaalí ki ˈgodhe, úúshíchle káána úba hé állá gaa ijo.
44002030	Mu íín he máá Waag hí ˈdéé ka shigicheká, hát Waag úba hí he af id̶icheká hé onnoy, giri mú hídhle mú tikiˈd Waag hí mú karalle ˈdú id̶imichoká.
44002031	Mu hé biiy metoká onnoyká, in Messíya uushich yé gáá ˈdímle huogodhe, giri mú Waag hí ál gaaramká ma ki haad̶iny-, ubaa mu ma mooˈdonyká.
44002032	Waag hé Yíésu kinaallá loolnoyche, uushich yé gáá ˈdeeyche, tá nyíín lulkínyo nyáá nyí hé kinaallá ˈdúúw ˈdú ˈdiiyye.
44002033	Mú hé Waag hí les gaa eeyye, Waag hí gíl ˈdaallé naanietká id̶isate, mú ˈJaalle Hím Naasanlé he mú af id̶ieká hé mú shie. Hé káána aalé hí argiyya-, hí mamallóóllá he Hím Naasan Waaˈgiet kinaallá muí nyí ˈdú gáá leesie.
44002034	Tá ˈDáwuˈd bár giri ˈdeenyééllá hodheká hé úr ma síen, kor kieye, Máá Gud̶o Waag Máá chia Gud̶oká geey, kieye, Gíl ˈdaa chia naanietká yíéd̶ig,
44002035	ˈdaab gál ko ka kídhká kara kuun hí ˈgas ˈdú kokoyyoká yú ma hônyká, Waag hí Máá chia Gud̶oká chie. ˈDáwuˈd Waag hí ˈdeenyééllá shiiche, Bétiro hí gáál yie.
44002036	Aalé Bétiro ged̶i kieye, Aalé it Yisirayelallá, lulkícho hééllá hát ˈdabaanká onnóo, Yíésu giri hí ˈgór d̶arám yaalká ˈdú chies kinaallá hé Waag hí Máá Gud̶oká ubaa Messíya hoyche, muí yie.
44002037	Gálaat héél maaleká gáál ˈdee hí geer hile, gaal Bétiro ubaa gál Yiesu alb fimiká heete, kieye, Nyaaramkínyo, háte nyí ˈdeenne? gaalí yie.
44002038	Bétiro gáál ˈdéé hol ˈdú nie, kieye, Hé kíchia ˈded̶ew-, hí gaa seseenká hayyíe, Waag makan famíe, lulkícho gaalí meeny Yiesu Kiristo bie gim ki nuo, ad̶aabano ubaa nyuogim kícho Waag hí gaa eeyyo. Hát kinaallá in Hím Naasan Waaˈgiet hí aargiˈda.
44002039	He af id̶inyééllá meka he af id̶inykícho ubaa he af id̶iny umkícho, tá he af id̶iny gál fág-, Máá kúnnaa Gud̶o Waag hí ká veveenká, Bétiro hí gáál yie.
44002040	ˈDeem burnay hatalloká Bétiro hí gáál geey, muí gáál net gaa kaay, mu kieye, Gál barallo-, ˈgierim hí kuong'odóóllá hol ka ridhdhíe, muí gáál yie.
44002041	Gál mú ˈdeenylé kinaal iiy yieká gaalí bie gim nie. Kúlích kinaal gáál shíí sed̶ gáál túóyle ˈdú fame.
44002042	Gál Yíésu iiy yie kinaallá aalé d̶o gál alb fimiká hol af yíéd̶ie, gáál he onisinyle nee kuokoy, gáál balashá hol ˈgar goolmote, tá hol Waag ˈgar viivite.
44002043	Yíésu gállé alb fimiká hé burnay-, gáál af ˈdaˈdabsuo-, gaalí il ki argeká eekemey, gálaat lulle he af ˈdabe.
44002044	Gál Yíésu iiy yieká hol af yíéd̶ie, tá héllé ˈgieká hol gil gáá gise.
44002045	Gaal aanyle ubaa shokodaamle madie, birm hidhdhe, gál he hí ki ˈgeeˈgerneyká gil gáá gise.
44002046	Gaal aadh lulle ˈBíl Waaˈgiet nyáláárle geerle hol ˈdú gáá yiimie. Gaal lúl hol af yíéd̶ie, ˈjienle hát gielmitiká hol ˈgar gaa golmote, ger hí gaa memeedhe.
44002047	Gaal bar lullé Waag memey, gáál gálaat lulle úba hí geelnedhe. Ram hátlé hol el gaa igiˈdeká Máá Gud̶oká gál hí iiy yieká gáál af ˈdú faafie.
44003001	Kulich tikiˈd aadh ˈgas saal-, urgúaka gaalí Waag gaa vivisatká, Bétiro ubaa Yuána ˈBíl Waaˈgieto seseme.
44003002	Máá ameeny ka ˈdalidheká héljo mare gálaat hí úr ki eedhdhe, ˈBíl Waaˈgiet kárlé gaalí Kár Bis hí Midhabká yegie mare gaalí álle id̶ie. Ál kinaal bar lullé gaalí mú id̶imie, giri mu gál ˈBíl Waaˈgiet higiloká rogononká.
44003003	Mu Bétiro ubaa Yuána hátlé kar ká nanadheká gáál bíre ruogone.
44003004	Aalé Bétiro ubaa Yuána mú gaa dhaay. Bétiro kieye, Nyí kí fúˈjig! muí mú yie.
44003005	Aalé máá giriká gáál gaa dhaay, amú kieye, Gáál he yú gaa aargira, he yie.
44003006	Aalé Bétiro kieye, Yáá bíre ˈguo-, ko ka shiguoká mán. Tá hé yú ˈguo-, yú ko ká shiguoká hééllá: ˈDaa meeny Yiesu Kiristo Nasaretkáka, le gaa keʼ, hol gaa sí, Bétiro hí mú yie.
44003007	Aalé Bétiro mú gíl ˈdaa naaniet chiˈde, mú les gaa eey, máá giriká d̶o ˈgas ubaa kudf hí fadhme, midhandhe.
44003008	Mu les gaa kiite, hol gaa seeseme, gáál hol eedhdhe. Aalé gaal ˈBíl Waaˈgiet higileká mu urgano ki kiikite, Waag meey.
44003009	Aalé gálaat lulle mú arge-, mu hol gaa seseme-, Waag memeyká,
44003010	gaal mú kimite, he ta máá giri aad̶a-, bar lulle ˈBíl Waaˈgiet kárlé Bis hí Midhabká gaalí af gaa id̶imie-, rogonmeká! Gaal mú yaalmitléél ki argeká gil hí af fame, he af ˈdabe.
44003011	Máá giri rogonmeká hátlé giri Bétiro ubaa Yuána ki yiel-, gaal gách gaalí gách Solomon yegieká gaa ˈgieká, gálaat hí arge. Gálaat d̶o hol ˈdú gáá kirite, mú bímle af ˈdabe.
44003012	Bétiro gáál he af ˈdabinyléél argeká gáál geey, kieye, It Yisirayelallo, háteka hí héél af ˈdabiyye-, hí nyí hatal gáá dhaˈgasanáal? Tawunykíchoka, hol gaa sieny maallóól in fargogintkínyo ubaa ˈduuw kínyia he yé gáá ˈdiiyye, hí cheedhe? Hé hát kinaallá muuniny.
44003013	Waag giri Abiraayam-, Yisak-, tá Yakob-, giri eshim eshim kúnnaa kinaallá hé gédéchlé Yíésu ˈduwasiche. It mú gál kaansúoká gíl geer gaa kaayye. Af giri Bilááto mú ká had̶ieká fedeká ití mú Bilááto met gaa d̶iite.
44003014	It Máá saas mán-, ˈdúwa kinaallá d̶iite. Itín máá gálaat yegieská gaalí yé kí ˈded̶ieká hí feˈde.
44003015	It Máá sidh léká chies, tá Waag íín hé mú uushich yé gáá ˈdeeyche. Nyíín nyáá nyí hééllá ˈduuwle argiyye.
44003016	ˈDaa iiy yeen meeny Yiesuka in máá hí argiyya-, hí ógallá les gaa eeyye. Hé ˈduwa, iiy yeen nyí Yíésu iiy chieká, máá hí metééllá gaa yaalallá bisiche.
44003017	Nyaaramchú, yáá óg, hé gál kíchia kaansúoká ubaa itín hí ekeycheká hé kinaallá meto hí moonnoyye.
44003018	Hééllá hát Waag hí gállé héle ˈdeem ka shigicheká kíssóótí geeyche-, giri Messíyalle maanyjawká in ˈduway.
44003019	Hé kíchia ˈded̶ew-, hí gaa seseennoká hayyíe, Waag makan famíe, giri ad̶aabano ubaa nyuogim kícho Waag hí ˈdug gaa laanno-, hím kíchia hí nanniyyoká Máá Gud̶o Waag yé gáá ˈdeenká.
44003020	Waag hí makan faanneka, Waag Messíya giri hí gíl ki helicheká ali haí ˈdú gáá kaayya. Máá kinaallá he Yíésu.
44003021	Mu íín ˈdaab Waag he lulle hátlé er ká kuonneká ged̶i tág ma ka níinyká taalle úrro gaa ija, hát giri héle Waag gállé taak koyye-, ˈdéé ka shigicheká hí ˈdiiyimeká.
44003022	ˈDeenyééllá ˈdeeny úba héle Móshe hí huogodhe-, giri mu kieye, Máá Gud̶o Waag máállé ˈdéé ka shiguo-, hát yúká, hurt yé ha muí gáá ˈded̶ia. Máá kinaallá he lullé hí ged̶uoká nee kóo.
44003023	Máá mú ˈdeenyle nee ma kokonyká, mú gálle ha gaalí gaa ˈgiidhia, ha gaalí yeese, muí gáál yieká.
44003024	Hé ˈduwa, gál Waag hí ˈdéé ka shigicheká ameeny Sámuel tá el ˈdaal kí suoyééllá lulle úba hé ˈdeeny kulichallóóllá ˈdiiyime.
44003025	Itín um gál Waag hí ˈdéé ka shigicheká ubaa um eshim eshimle Waag hí he af id̶iche-, giri mu Abirááyam geey-, kieye, É meet lullé les gaa id̶oká ˈdúˈjímlé yú ˈdú ˈjeenká umut kua ˈdaalle ká naata, muí yieká.
44003026	Aalé Waag gédéchle gáál hurt yé gáá ˈdeeycheká in erkob muí itín ali ˈdú gáá kaay, giri muí ˈdú ˈjeˈjeen-, lulkícho muí ˈgierim kíchia ˈded̶ewká af gáá tatuoká, Bétiro hí gáál yie.
44004001	Bétiro ubaa Yuána hátlé giri gáál ged̶ieká gál suoryoká, ubaa ˈBíl Waaˈgiet gál hí ˈdeˈdemeká máállé hí mé ki yielká, tá gál Saˈdukaayká gáál ˈdú gáá yimie.
44004002	Aalé gál kinaal he onisiny Bétiro ubaa Yuána hí gálaat ki ˈdiiyime-, giri gálaat uushim yiem gáá ˈdímle uushich yé gáá ˈdím Yiesu hí ˈduwaycheká maaleká chirm sare.
44004003	Gaal d̶o Bétiro ubaa Yuána ˈgiiliˈgay, tá ˈdaa giri aadh hí dhúú ki ˈjiiyyeká gaal gáál ˈbíl hiiginká fie, gáál bííy éíy ka bibiˈdoká ki esse.
44004004	Tá gál burnay-, fayam ˈdeenyle Bétiro ubaa Yuána hí ˈdiiyimeká maaleká fayám iiy yie. Kúlích kinaal ameeny gál Yíésu iiy yieká gál yaab túóy hí shíí chen nyuoˈde.
44004005	Aalé biiy ka biˈdeká gál kaansúo-, Yuuˈdiká, gállé káruká, tá gál nyatalaamká Yerúsalem hol ˈdú gáá yimie.
44004006	Máá méte suoryo-, gaalí Ánnas yegieká ubaa gállé mú Kayáfas, Yuána, Alekesánda, tá mú gállé éíy yaab mare úba hé ál kinaal gaa ije.
44004007	Aalé Bétiro ubaa Yuána gaalí gáál met ká eey, gáál gaalí heegete, He in meeny ubaa fargogint mááya hí máá héljóóllá ki bisiche? gaalí yie.
44004008	Bétiro giri Hím Naasan Waaˈgiet hí koch chieká gáál geey, kieye, It kaansúóllo ubaa it halúg karúúllo,
44004009	har kúlíchal hé midhab nyí máá héljo-, ˈgas mánnal ki ekeycheká ˈdugaka hí nyí ká viiyye-, mu hát he ki bieká hí nyí hegesetka,
44004010	aalé itín lulkícho hééllá maaláa, gál Yisirayel lulle úba hí hééllá maalo: he ˈdaa meeny Yiesu Kiristo giri Nasaret-, máálle itín hí ˈgór d̶arám yaalká ˈdú chies-, tá Waag hí uushich yé gáá ˈdeeycheká in máá hí metééllá gaa yaalallá hí ki bie.
44004011	Yiesu Kirísto íín he máá Warˈgat Waaˈgiet hí hogote-, kieye, He ár it giri é ˈdiˈditaká hí d̶iite-, tá ˈduway-, ˈbíl ali ki chichiratká.
44004012	Rubach hé máá éíy taaka ke gaa aargiroká mán, ˈdaa giri lésallá hé máá níínní éíy taaka hí gaa ijo-, Waag hí gáál ka shiiche-, meenyle gálaat hí ki bebeenká mánká, Bétiro hí gáál yie.
44004013	Aalé gaal Bétiro ubaa Yuána hát he gál aad̶a-, timirít mán-, kor ˈdéé hát yaabintiká huogodhe-, gaalí argeká, gaal he af ˈdabe. Gaal úba gaal hát Yíésu hol ˈgieká kimite.
44004014	Aalé ˈdaa máá giri héljo onnoyká bie-, gáál met gaa seeseme-, gaalí argeká gaal hé níínní hodhoká mán.
44004015	Aalé ar gáál á níínni mare hol tól yé gaa ˈdeeyche, tákámle hol kí ˈgisate, hol geeyche, kieye,
44004016	Gálallá háte ke kokoo? Gálallá hé ke af ˈdaˈdabo-, he ekeyká meka hé gál lulle Yerúsalem gaa ijóóllá hé hí óg. Hé níínní ke in gáá kootká mán.
44004017	ˈDeenyééllá hátlé ke ali kokuo-, les eiy bash ma ki yegen-, gálaat hí ma mamalinyká he gálallá ke il gíl gaa helima, gaal hai gálaat ged̶ meenyééllá ki ˈdiyíminy, gaalí hol yie.
44004018	Aalé gaal ged̶i Bétiro ubaa Yuána ká vie, gáál he ki mure, giri gaal ˈdaa meeny Yiesu gálaat ma ki ˈdiyiminy-, ubaa gálaat he ma ki oonisinyká.
44004019	Aalé Bétiro ubaa Yuána gáál ˈdéé hol ˈdú nie, kieye, Itín dhúrkícho ebá hééllá hol eiy gaa náa, innum Waaˈgietka, he in itín ke hí met gaa kekeenká káláát? Ebá, Waag ke met gaa kekeenká kalat?
44004020	Tá nyiin gon hé nyí argiyyeká ubaa hé nyí maalleká nyáá nyí ma haad̶iny, ha nyí ˈdiyeenne, gaalí gáál yie.
44004021	Aalé máá méte suoryoká ubaa gállé hol ˈgieká ged̶i Bétiro ubaa Yuána ki lole, gáál il gíl gaa helie. Gál gugud̶o kinaallá ˈdaa giri gálaat lulle hé Bétiro ubaa Yuána hí ekeyká af ˈdabe-, Waag memeyká in gálaat kiadhe, hé Bétiro ubaa Yuána he ma ki ekêny, gáál fure.
44004022	Máá ameeny ka ˈdalidheká héljo onnoy-, giri káána yaalmitéél ki bieká hé warram hí tomon afur a ˈgayye.
44004023	Bétiro ubaa Yuána gaalí fureká gálle hol ˈdú nadhe, he lullé gál gugud̶o-, suoryoká ubaa gál káruká hí geeyká gáál geey.
44004024	Aalé gál kinaal héél maaleká gaal lulle af gaa gud̶oká Waag ki vite, gaal kieye, Máá kínyia súm Gud̶oká, kúún kó úr, les, bás, tá héllé hí gaa ijoká lulle tág niiyye.
44004025	Kúún kó ˈdaa fargogint Hím Naasankú eshi eshim kínyia ˈDáwuˈd giri gédéch kuaká afle héle ˈdéé gáá hote, kieye, Háteka kidh ídho hí ˈdú ˈjiiyye-, gaal Waag ˈdéé tág ki nannuo-, kor hé níínní d̶ud̶usuo mánnal?
44004026	Gál kaansúo-, lesalloká hé tagano ˈdie, tá gaal hé hol ˈdú gáá yimie, Máá Gud̶o Waag ubaa máállé Kirísto hé ˈdú gáá rue chieká.
44004027	Hé kinaallá hé ˈduway. Heróˈde ubaa Bonti Bilááto, tá gál kidhdhoká ubaa gál Yisirayelká hé ˈjienééllá hol ˈdú gáá yimie, giri Gédéch kua Saas Mán-, kuun hí salab mé ki liiyye-, kansím koyye-, Yíésu léká met hiigiteká.
44004028	Gaal hééllá ekeyallá, fargogintkú ubaa he fedit kua héle kuuní ali koyyeká gaalí ki ekey.
44004029	Máá Gud̶o, aalé káána hé gaalí nyí met iifíéllá kí fúˈjig, gedekú fargogint giri ˈdeenykú hát nyaalimoká ki hogodhoká shíish.
44004030	Gíl kua gáál bibisuoká nyí ˈdú gáá hélish, hé gaal hí il ki aargiro-, gáál af ˈdaˈdabsuoká ˈdaa meeny gédéch kua Saas Mán-, Yíésu léká nyí ki eekemeyche, gaalí yie.
44004031	Aalé gáál Waag visan hí gaa d̶uyyeká ál gaalí hol ˈdú gáá yimie kinaal motiyye. Gáál lulle Hím Naasan Waaˈgiet hí koch chie, gaal ˈdeeny Waaˈgiet nyaalím ki huogodhe.
44004032	Gál Yíésu iiy yieká lulle ger ubaa kas hí tikiˈd yie. Hé máá níínní shókódíchle hol bal ki ˈdarameká mán, gaal shokodaamlé ˈgieká lulle hol ki liledhe.
44004033	Gál alb fimiká Máá Gud̶o Yíésu uushich yé gáá ˈdímle fargogínt ki ˈdiiyime, tá gáál ˈdúˈjím gud̶oká hí ˈdú gáá leete.
44004034	Af kinaal hé máá níínní gáál hurt gaa ije-, he hí ki ˈgerneyká mán. Gaal ameeny gál lesam ubaa é ˈgieká gaal lesam ubaa énylé kinaal marte, birm ká hidhdhe,
44004035	birm gál alb fimiká met ká sidhe. Aalé gál alb fimi kinaal birm gál he hí ki ˈgeeˈgerneyká eiy ki mumure.
44004036	-
44004037	Yúósef giri máá Levi, tá máá lés Kuburos, giri gál alb fimiká hí meeny Barnábas léká shieká léslé he lilayká úba bíre hidhdhe, bíre kinaal gál alb fimiká met ká sidhe. (Barnábas hélle kieye, Máá gáál gogofsuoká.)
44005001	Aalé máá gaalí Ananías yegie mare ubaa minlé Safíra léslé mare úba bíre hidhdhe.
44005002	Ananías bírellé les ká hidhdheká ˈdáá tikiˈd hát hinyamietká kaadhdhe, bíréétí ká eedhdhe, gál alb fimiká met ká sidhe. Mú minle úba hé hinyamééllá mú hol ki onnoy.
44005003	Aalé Bétiro Ananías vie, kieye, Ananías, háteka Sátan ko hille-, kuun Hím Naasan Waaˈgiet nyimisate-, bíre giri les yiateká ˈdáá tikiˈd hát hinyamietká kaatéel?
44005004	Hé kua ˈgayyeká hátlé giri bíre ma yíanká hé hékú muunîny? Aalé bíre ká yiateká bíre kinaallá hé hát kua kúólle hí feˈdoká hí ki seseennoká muunîny? Meete ko tawunyéél gaa koy, kuun hí héél ki ékéyche? Kúún kó máádhat ma nyimísan, Waago nyimisate, Bétiro hí mú yie.
44005005	Aalé Ananías héél maaleká d̶o le ˈdoy, kufe. Gál héél maaleká lulle sierm gud̶oká hí faanne.
44005006	Aaléka gál rúóreká kie, mú d̶afaraam ki maamare, mú eey, mú ˈgodhe.
44005007	Aadh ˈgas sed̶ amú hí ˈgiteká Ananías minlé Safíra ká chimie, hé hé níínní onnoyyeká mán.
44005008	Aalé Bétiro min yiete, kieye, Ebá ye ka géesh, lés kíchia hí marsateká bírellé hí ka yiateká lulle hééllo? yie. Aalé min giriká kieye, Iiy-hí, bíre lulle hé kinaallá, chie.
44005009	Aalé Bétiro min geey, kieye, Háteka itín hí Hím Naasan Waaˈgiet nyiimisatoká hí hol af gáá maalléel? Fúˈjig, gál bélkú ˈgodheká hé shagum hí ˈbíl af gaa ˈgiˈgidhóóllá. Kúún úba gaal hai ko ˈgoodho, Bétiro hí min geey.
44005010	Ál tikiˈde kinaal min d̶o mú ˈgas met les gaa ˈdoyye, kuyye. Aalé gál giri rúóreká ˈbíl ka hileká min giriká úba kuiy, d̶o min eedhdhe, min bélle láá ki ˈgodhe.
44005011	Gál Yíésu iiy yieká ubaa gál héél maaleká lulle sierm gud̶oká hí faanne.
44005012	Gál alb fimiká hé gaalí il ki aargiro-, gáál af ˈdaˈdabsuoká gálaat met gaa eekemey. Aalé gál Yíésu iiy yieká lulle gách Solomon álle hol ˈdú gáá yiimie.
44005013	Har gaal íín súm úba gaalí gál ˈdúwaká ká dhaˈgameka, hé máá níínní hí hurt hileká mán, ˈdaa giri gáál gaalí kikiadheká.
44005014	Kor gál yááb ubaa gál ˈdíét burnayká Máá Gud̶oká iiy yie, gáál af ˈdú faafame.
44005015	Héél ˈdaalle ˈdugaka gálaat gál basham ˈgieká ˈgierim af ká sidhe, gáál kubano ubaa rokodo ˈdugano ˈdú iifie, giri kerka Bétiro ál kinaal ká nadheka, gáchle gáál ˈdáá tikiˈd gáá nannaat-, giri gaal miidhanatká.
44005016	ˈJien Yerúsalem lag ijeká nyésébích gud̶oká hí gáá yimie, gaal gál basham ˈgieká ubaa gál aryáán hí ayaˈgisicheká ká eey, gál kinaal lulle midhandhe.
44005017	Aalé máá méte suoryoká ubaa gállé hol ˈgie-, Saˈdukaayká hinááf hí faanne.
44005018	Gaal gál alb fimiká ˈgiiliˈgay, gáál ény hiigin-, gaalí gálaat ki higidheká fie.
44005019	Tá chúúré kinaal máá ˈgasso-, urru-, Waaˈgiet mare ény hiigin kinaal af fuufure, gáál yé ká ˈdeete, kieye,
44005020	Sedhíe, ˈBíl Waaˈgiet d̶írle geer ki ˈdée, luolmit kaanallóóllá fayamle lulle gáál shía, muí gáál yie.
44005021	Aalé biiy ká biˈdeká hát giri máá ˈgasso-, urru kinaal hí gáál geeyká gaal d̶o ˈBíl Waaˈgiet d̶írle geer hile, gálaat ˈdéé onisie. Aalé máá méte suoryoká ubaa gálle hol ˈdú sedhe. Aalé gaal gál arrá-, giri karu Yisirayelká lulle úba hol ˈdú vie. Gaal gál yuoyoká ény hiiginká ali ˈdú fie, giri gál alb fimi-, gaalí hiigidheká ká shugunatká.
44005022	Aalé gál giri yuoyoká ény hiiginká sedheká gaal ˈbíl gaa laʼ, d̶o hol ká nadhe, fayám ká sidhe,
44005023	kieye, Nyí sieteká ény hiiginká gaalí hát ˈdabaanká af gaa kuokog, gál é ˈdeˈdemeká kín é af eiy hát ˈdabaanká gaa ˈgee, kor é nyí af fuˈdeká é gerle gál níínní hí gaa ijeká mán, gaalí yie.
44005024	Gál ˈBíl Waaˈgiet ˈdeˈdemeká máállé hí mé ki yielká ubaa gál gugud̶o-, suoryoká ˈdeenyéél maaleká birge, he hátlé mákártaká af ˈdabe.
44005025	Aalé mú tikiˈd ká yimie, kieye, Bá dhaayyíe, gál kíchia giri hí ˈbíl hiiginká fiiyyeká ˈBíl Waaˈgiet d̶írle geer gaa ˈgee, gálaat he oonisia, yie.
44005026	Aalé máá giri ˈBíl Waaˈgiet gállé hí ˈdeˈdemeká mé ki yielká ubaa yuoyle d̶o hol eedhdhe, gál alb fimi kinaal ká eedhdhe. Gaal hé gáál hát fargogintiká ma ka shúúnan, ˈdaa giri gaal gálaat kiadhe-, gálaat waar hai nyí kí tuuna, yegieká.
44005027	Aalé gaal gál alb fimiká ka eeyká, gáál gál arráká met gaa koy, giri máá méte suoryoká hí hegesetká.
44005028	Aalé máá kinaal gáál yiete, kieye, It ke hí he ma ki múriny, ke hí il gíl ma gaa helîny? Meenyééllá haí gálaat he ki oonisîny, ke hí ma yéen? Tá káána háteeye ged̶i he onisinyéél hí ˈjien Yerusalem geer kuˈd hoyche, hí nyí mú fásle méé gaa veveenne? muí gáál yie.
44005029	Aalé Bétiro ubaa gál alb fímíítí mú ˈdéé hol ˈdú nie, kieye, Gálaat hí ˈgisat, nyiin gon Waago nyí met gaa kekeenne.
44005030	Yíésu giri itín hí ˈgór d̶arám yaalká ˈdú chieská hé Waag eshim eshimkúnno hí loolnoyche, hí uushich yé gáá ˈdeeyche.
44005031	Waag hé mú gíl ˈdaallé naanietká id̶isate, mú Máá Kansich-, ubaa Máá Rubachietká hoyche, giri mu gál Yisirayel fargogínt shiguo-, gaal héllé ˈded̶ew-, gaa seseenká haad̶uo-, mú makan fafaan-, gáál muí ad̶aabano ubaa nyuogim gaa egewká.
44005032	Nyíín ubaa Waag Hím Naasanlé giri Waag hí gállé hí met gaa kekeenká shiicheká in nyí hééllá ˈdúúw ˈdú ˈdiiyye, nyí hogoto, gaalí mú yie.
44005033	Aalé gaal ˈdeenyéél maaleká súm idhane, gáál yegieská fede.
44005034	Aalé máá Farisaay-, gáál nyatalaam oonisuo-, gaalí Gamáliel yegie-, ˈdúwa gaal hí óg mare gál giri arraká hurtle les gaa kie, ˈdéé hodhe, giri gáál gaalí á níínni mare baaˈd yé ki ˈded̶uoká.
44005035	Aalé mu gál gugud̶o kinaal geey, kieye, Gál Yisirayel, gálallá hé hí ki ekemeychoká mé dhaaˈgamíe.
44005036	Toomééllá Dheúˈdas yé ká ˈdie, ˈduuwle huogodhe, hol meey, gáál kúˈd afur hí el gaa veere. Mú gaalí yieská mú lalilléká eiy bad̶ay, he d̶o lulle me hí ˈgidhe.
44005037	Máá kinaal elle Yúúˈdas giri máá lés Galilaayaká bár gálaat gaalí totoyká yé ká ˈdie, gál burnayká hí el gaa veere. Máá kinaal úba gaalí yieská mú gállé kinaal eiy bad̶ay.
44005038	Aalé káána yú hí geeye, gálallá hayyíe, gaal hí siet, gaal héllé ekemeyóóllá har hé ˈdaa gálaat yé gáá ˈdieká kátaka, af kinaalka hé el mé mán.
44005039	Tá gaal har hélle hé Waag yé gáá ˈdieká kátaka, af kinaalka ití gálallá he eiy ma ki fufuminy. Itín af kinaalka Waago hí af ˈdú egeyye, muí gáál yie.
44005040	Aalé gaal Gamáliel af maale, gaal gál giri alb fimiká ká vie, gáál túdaam ki tune, kor gáál il gíl gaa helie, gáál geey, kieye, Haí meeny Yiesúúllá ˈdaalle he ki hógon, yie, d̶o gáál fure.
44005041	Aalé gál alb fimi kinaal ar álle gaa kieká, ger hí gaa meedhe, ˈdaa giri gáál gaalí ˈdaa meeny Yiesu ki manyjasieká.
44005042	Ram hátlé hol el gaa igiˈdeká, gaal d̶ír ˈBíl Waaˈgiet geerle tá ubaa ˈjien Yerusalem Fayam Midhab Waaˈgiet-, Yíésulle hát he Messíyaká taalle gáál gaa shiigie.
44006001	Bár kinaal gál láliká ilshandheká, gál lali kinaal gál Yuuˈdi Hellenká gál Yuuˈdi Heberewká ˈdeente, ˈdaa giri bar lulle ˈguom gaalí gálaat eiy gigiseká gáál ˈdeglé híyeská gaalí gíl ˈdeent he ki shigieká.
44006002	Aalé gál giri tomon a naama-, alb fimiká gál Yíésu iiy yie-, láliká lulle hol ˈdu gáá vie, kieye, Nyíín nyí ˈdeeny Waaˈgiet onisinyle gíl sug ki haad̶icha-, nyí ˈguom gísáchle gaa seseenká hé ma midhanany.
44006003	Nyaaramkúnno, gál ˈdúwa-, tiiya Hím Naasan Waaˈgiet hí koch chie-, ˈdaallellé-, hí ógká hol gáá shuunáa, gáál nyí hújíchallá mé ki koyyo.
44006004	Nyíín dhúrkínyo aalé bar lulle Waag visan ubaa ˈdeeny Waaˈgiet ˈdiiyiminyle nyí mé verenne, gaalí yie.
44006005	Aalé gál láli kinaal lulle hé gál alb fimiká hí hodheká hí ger gaa meey. Gaal Estéfan giri Yíésu hát ˈdabaanká iiy yie-, Hím Naasan Waaˈgiet hí koch onnoyyeká ká eey. Gál éíy taaka úba gaalí ká shuuneká he mú Fílib, Borokóro, Níkanor, Tímon, Bármen, tá Níkola giri Ántiok gáá yimie-, Waag gál Yuuˈdiká iiy yieká.
44006006	Aalé gaal gáál gál alb fimiká ˈdú eey, gál alb fimiká gáál Waag ki vite, gáál gil ˈdú fie.
44006007	Aalé ˈdeeny Waaˈgiet ˈjien Yerusalem bash ki yie, gál burnayká ˈdéé iiy yie, gaal lali Yiesu yie. Gál burnay-, suoryoká úba fayam Yiesúúl iiy yie, fayám el gaa veere.
44006008	Aalé Estéfan giri midhant Waaˈgiet ubaa fargogint Waaˈgiet hí koch onnoyyeká hé gáál súm af ˈdaˈdabsie-, gaalí il ki argeká gálaat hurt gaa eekemey.
44006009	Aalé gáál mé tikiˈd Estéfan ˈdu gáá yimie, mú hol ki falme. Gál kinaallá ˈbíl ˈdiiyiminy-, gálle Gál Gaalí Mé Fureká gaalí yegieká he yé gáá ˈdie. Gál kinaallá ˈdáá tikiˈd ˈjienle he ˈjien Kurene ubaa ˈjien Alekesand̶ara, tá gáál ˈdáá tikiˈd íín úba lés Kilikia ubaa lés Asia he gáá yimie.
44006010	ˈDaalim Hím Naasan Waaˈgiet Estéfan hí ˈdéé ki hogodheká in fáláám gaalí hol ki fafalme kinaal Estéfan hí gáál kí adhdhe.
44006011	Aalé gál kinaal hát hinyamoká gáál ˈdáá tikiˈd chure, kieye, Estéfan Móshe ubaa Waag chachareká nyáá nyí maalle, yiedhíe, gáál yie.
44006012	Aalé ˈdeeny Estefanallá gálaat ubaa gál káruká tá gál nyatalaamká idhansie, gaal Estéfan ˈgiliˈgay, mú gál arraká met ká eey.
44006013	Gaal gál mú hódho luut kaay mare úba ká shuunne. Aalé gál kinaal kieye, Máállá bar lullé he ˈBíl Waaˈgietallá ubaa hemuumurit Moshééllá fiichila.
44006014	Mú nyí af maalleká, mu kieye, Yíésu Nasaretallá ˈBíl Waaˈgietallá eiy hai ˈgieˈgia, kor nyátál Móshe hí gáál ka shieká úba hollo hol gaa laama, muí yie, gaalí yie.
44006015	Aalé gál giri ál gál arra kinaal gaa ijeká lulle mú gaa dhaay, máá innum hí hol gaa suoyye-, innum hí innum máá ˈgasso-, urruká chieká arge.
44007001	Aalé máá méte suoryoká Estéfan yiete, kieye, Hé gaalí ko ˈdú hogodhóóllá hé ˈdúwa? yie.
44007002	Aalé Estéfan gáál ˈdéé hol ˈdú nie, kieye, Nyaaramchú ubaa idhaamchú, ye af nee kóo, bár giri héle eshi eshim kúnnaa Abirááyam hátlé giri Háran mé ma níinyká in Waag gúch ˈgayyo-, hol édhum yé gáá ˈded̶ichoká mú lés Mesobotámia álle yé ˈdú gáá ˈdiiyye,
44007003	mú geeyche, kieye, Léskú ubaa gálkú hash, keʼ, sí, lés yú ko aargisuoká mé naʼ, mú chie.
44007004	In aaléka mu lés Kalˈday gáá kie, lés Haran gaa ˈgudhdhe. Mú ˈjaalle ál kinaal mán ki yieká Waag mú ál kinaal gáá eeyye, mú lés káána hí gaa id̶áállá ká eeyye.
44007005	Waag hé aˈjibaat níínní mú állá gaa shiicheká mán, hé mú ˈjádábích lesiet úba ma shíiny. Abirááyam af kinaal úba véel manayka, Waag íín hé mú ˈdéé af id̶iche, giri mu íín ubaa hídhle lésallá liiletká.
44007006	Tá Waag mú hatallá he geeyche, kieye, Hídhkú umle lés ma lilenyká hai gaa yíéd̶ima, tá gál les kinaalloká géde haí hod̶ita, warram kúˈd afur heeny ha gaalí ki seeme, Waag hí mú chie.
44007007	Waag úba mú geeyche, kieye, Kídh hídhkú géde hod̶isat kinaallá he ha yú ki ekemeye. El ˈdaal gaal lés kinaal yé hai gáá ˈdeeme, lésal hai ye gaa viita, Waag hí mú chie.
44007008	Waag úba Abirááyam he ki muˈde, kieye, Kúún ubaa um kua yaabká heermitíe, chie. Hermisan kinaallá he hedh hol af id̶iny Waag ubaa Abirááyam hí hol af id̶ieká. Aalé Abirááyam Yísak hí ki ˈdalidhe, íny ram hí síet chieká mu íny hermisie. Yísak Yákob ˈdale, Yákob nyígéény tomon a naam ˈdale. Nyígéény kinaal gugud̶anteká é meet chie.
44007009	Aalé Yákob nyígéénylé kinaal nyárlé Yúósef hinaafle hí faanne, mú gál nigiˈd hol bíre gaa hidhdhe. Gál nigiˈd kinaal d̶o mú lés Misirayim ˈdú eedhdhe, mú marte, gál les kinaalloká mú gedech hote. Tá Waag íín hé mú ˈdeˈdeenne,
44007010	hé mú ki ˈgeeˈgerneyká mú ˈdú chichirate. Waag hé kánsích Misirayim giri Fárro léká innumle mú ˈdaa gaa lileyche, mú Fárro úba hí geelnedhe. Kor Fárro úba hé ényle ubaa lés Misirayim lulle mú máállé gud̶oká hoy.
44007011	Aalé bár tikiˈde kinaal lés Misirayim ubaa lés Kanaan lulle kuoˈd ˈdeewká hí gáá ˈdiiyye, gálaat mar hí yies. Aalé eshim eshim kúnnaa kinaal ál he ˈguom gaa aargiroká ˈdabe.
44007012	Yákob Mísirayim hát ˈguom hí gaa id̶oká maaleká mu helellé giri eshim eshim kúnnaaká ali fie. Hé kinaallá he gáál sienylé erkob les kinaalloká.
44007013	Aalé gáál sienylé ki naamaká Yúósef hol nyaaramle af ki ˈdaakay. Aalé Fárro Yúósef gáláátle arge.
44007014	Yúósef ˈjaallé Yákob ubaa gálle ˈdéé ˈdú lay, giri gaal hí ˈdú guuranká. Gál ka guureká lulle tomonaam tiiya a chen.
44007015	Aalé Yákob lés Misirayim kinaal gaa yíéd̶ie, ál kinaal mán ki yie. Mú helellé giri eshim eshim kúnnaaká úba lés kinaallá he mán ki yie.
44007016	Aalé gáál lafle gaalí lés kinaal gáá shuunne, gaalí ˈjien Shekem ká sidhe, gaalí ˈguoˈd Shékem gaa tiel-, Abirááyam hí hele Hamor hol bíre gaa hidhdheká ki ˈgodhe, gaal d̶o ged̶i lés Misirayim hol ˈdú nadhe.
44007017	Aalé warram burnay kinaal hátlé hol el gaa igireká gál kúnnaa kinaal lés Misirayim ki heere. He af id̶iny Waag hí Abirááyam af id̶icheká bárle ká ˈjobonteká, gaal lés kinaal súm ki ilshandhe.
44007018	Aalé el ˈdaal lés Misirayim kinaal máá Yúósef moonnoyká hí kansím gaa eedhdhe.
44007019	Aalé mu gál kúnnaa kinaal d̶id̶ám ki ˈdie-, gáál he ki ekey-, kor gáál he ˈdú moy, giri gaal umlé niginiká bado sisidhe-, um kufumeká.
44007020	Af tikiˈde kinaallá in Móshe úba ˈdalidhe. Mu ka ˈdalidheká mu mídhab, in gál hí ˈdaloká hí ˈbíl ki kaay, hí ˈguiyam sed̶ gaa way.
44007021	Aalé el ˈdaal mú gaalí baaˈd sidhe-, hátle gaalí baaˈd ki kakayká Fárro inille hí shuunate, hí eete, hí veelle hosote.
44007022	Aalé Móshe ˈdaalim gál Misirayimká lulle gaalí onisie, mú ˈdéé hót ubaa he eekemenyle hí hé máá ˈdúwaká chie.
44007023	Aalé mú warram hí tomonaam afur chieká mú kas máálle gállé Yisirayelká a kí ˈdeˈdeenká hí ká hille.
44007024	Kulich tikiˈd mu sedheká, mú gálle mú tikiˈd máá Misirayim hí he ki ekemeyeká muí arge. Aalé mu máá kídhlé kinaal in gaa nadhe, máá Misirayimká ˈdoy, mú yies.
44007025	Móshe tawunyleka, gálle hát Waag mú íín ali gáá kaayye-, mu gáál biisuoká hai kiimita, he yegie. Kor gaal hé hé kinaal ma kimísan.
44007026	Aalé bííy eiy ka biˈdeká, Móshe gállé Yisirayel naama-, hol tutune mare a kí ˈdie. Mu gáál gár ki nie, kieye, Gál yaab, itín kidh hí tikiˈde, tá háteka hí hol tutunnáal? yie.
44007027	Aalé máá giri ós ka kuoneká Móshe lay, kieye, Mááya ko máá kínyia arra-, nyí mé ki yaalká hoy?
44007028	He in hát gefere máá Misirayim chieská in úba ye chegeská feˈde? yie.
44007029	Móshe ˈdeenyéél maaleká d̶o lés Miˈdian kar ˈdú ˈdoy, mu lés ma lileny kinaal gaa yíéd̶ie, úba gaa eedhdhe, nyígéény naam ki ˈdale.
44007030	Aalé Móshe lés Miˈdian warram tomon afur gaa yíéd̶ieká mu kulich tikiˈd áíy ál ˈbakate Gúm Sanai kí ˈjobonoyye mare he gaa igire. Aalé máá ˈgasso-, urruká mú yé ˈdu gáá ˈdie, hát ˈjieteká ˈgór hurt gaa boloy.
44007031	Mu héél argeká he af ˈdabe, mu kerka he kí ˈjoobondhe, he tág dhaˈgame. Aalé mu Máá Gud̶o Waag afle maale,
44007032	Waag kieye, Yú he Waag eshim eshim kua-, mú Abiraayam, Yisak, tá Yakobká, he chie. Móshe sierm hí faanne, fad̶ane, hé úba ali ma gaa dháany.
44007033	Aalé Máá Gud̶o Waag mú geey, kieye, Koiykú ˈgas gaa fur, kúún innum chia gaa taalla.
44007034	Gál chia Mísirayim gaa ijóótíá hát gaalí mé les ki ˈdiidheká yáá hát ˈdabaanká arge. Yáá gáál buonyle maale, yáá aalé ká leedhe, giri gáál ririanká. Kúún aalé Mísirayimo yú ko ali ˈdú kakaa, muí mú yie.
44007035	Hééllá Móshe tikiˈde giri gál Yisirayel hí d̶iidhe-, gaal kieye, Mááya ko nyí máá arra-, nyí mé ki yaalká hoy? gaalí yieká. In Waag Móshe kinaal yaalmit máá ˈgasso-, urruká yé ˈdu gáá ˈdiiyye, ˈgór hurt gaa boloyye. In aaléka mú gállé Yisirayelká ali ˈdú kaayye, giri mu gáál ririan-, gáál lés Misirayim yé gáá ˈded̶uo-, gáál mé ki yaalká.
44007036	Aalé Móshe kinaallá gál Yisirayel lés Misirayim yé gáá ˈdeey. Mu hé gaalí il ki arge-, gáál af ˈdaˈdabsieká lés Misirayim ubaa Bás Búrká álle gaa ekey. Hé éíy hat kinaalloká úba muí ál ˈbakateká warram tomon afur gaa ekey.
44007037	Hééllá Móshe tikiˈde giri gál Yisirayel geey-, kieye, Waag máá Waag hí ˈdéé ka shigicho-, hát yúká gálkúnno hurt yé hai gáá ˈded̶icha, muí yieká.
44007038	Hééllá he Móshe giri eshim eshimkúnno ubaa nyésébích Yisirayel lulle hol ˈbakat álle af ije-, máá ˈgasso-, urruká hí Gúm Sanai ˈdéé gáá shigie-, ˈdeeny luolmiti kinaal gáál ˈdú sisidheká.
44007039	Kor eshim eshimkúnno mú af d̶iidhe, gerleka lés Misirayim hol ˈdú nannaatká he fede.
44007040	Gaal Ááron geey, kieye, Nyí waagam nyí met nannaat-, nyíín nyí el gaa igiˈdoká nyí tág kí naʼ. Móshe gáál Mísirayim gáá eeyallá, hé mákárta hí ki ˈdeenedheká hé ke muog, gaalí mú yie.
44007041	Aalé ál kinaal gaal hórkí máádíny tág gaa naate, waagle hote, kor suor ki ˈgale. Gaal hé gílle tág ki naateká hí geer gaa meemesie, aaˈdume.
44007042	Aalé Waag gáál hurt yé gaa ˈdiiyye, gáál hidhino uriet-, gaalí vivite-, gaalí fedeká gáál ˈdú hayche. Hát giri gaalí warˈgat gál Waag hí ˈdéé ka shigicheká gaa veere-, warˈgatle kieye, It Yisirayelallo, warram tomon afur hí ˈbakat álle gaa id̶e-, hí suor ˈgaˈgalleká he in yaa hí ye suor kí ˈgaˈgale? It suoryam kinaallá ye ma kí ˈgaˈgáliny!
44007043	Itín waagam hí gilkícho tagano ki nannasateká in hí vivisate, hát káána waag giri Mólok lé-, lokoolle hí hol gaa sisiteká, héétí ubaa waag giri hidhinte-, Ráífan lé-, hí ˈduwasicheká. Itín aalé kídh ha yú ˈdú haad̶ia, kidh haí ugunma, lés Babilon mé sug ˈdaatí ha gaalí ˈdú egedhdhe, chieká.
44007044	Eshim eshimkúnno hé ˈBíl ˈbaaro Waaˈgietká ˈbakat álle gaa ˈgie. ˈBíl ˈbaaro kinaallá hát giri Waag hí Móshe argisicheká gaalí ká ˈdisse.
44007045	Aalé af giri Yóshua ubaa eshim eshimkúnno ˈBíl ˈbaaro Waaˈgiet kinaal ˈgieká, in lésallá gaalí kidh af kí ridhdhe. Tá bár giri gaal les ka higileká ˈBíl ˈbaaro kinaal úba gaalí lésallá ˈdú gáá eedhdhe. Af giri gaal les kidh af kí riridheká Waag íín eshim eshim kúnnaa he kidh met gaa aruanne. ˈBíl ˈbaaro Waaˈgiet kinaal hé lésallá gaa yiel, ˈjíig bár giri ˈDáwuˈd hí lésallá máá kansich gaa onnoyká.
44007046	Aalé ˈDáwuˈd Waag geer gaa meey, kor Waag Yakob kinaal yiete, har ˈbíl he gaa yíéd̶iannoká muí ki ˈdiisoka.
44007047	Tá Waag hé ˈDáwuˈd hí ˈbíl ki ˈdiˈdiseká iiy ma chéen. ˈDáwuˈd inylé Sólomonno he iiy chie, hí ˈbíl ki ˈdisse.
44007048	Tá Waag Úr Id̶oká íín hé ˈbíl gálaat hí gíl ki ˈdissoká ma gaa yíéd̶iminy. Hát giri máá Waag hí ˈdéé ka shigiche-, Yisááya hí veere-,
44007049	giri Waag kieye, Ur he kara chia kansimoká, les he kara chia yú ˈgas ˈdú kokuoká. ˈBíl yaalmit máre yaallo, hí ye kí ˈdííta? Ál chia yú hím ki nannuoká ále?
44007050	Hééllá lulle hé gílchú hí tág ma níiny? chieká.
44007051	It met guogo-, hí gerkícho Waag iiy ma ki chegen-, hí nee gaa guogiyyáal! Itín hát hí eshim eshimkícho. Itín bar lullé hí Hím Naasan Waaˈgiet af d̶id̶idhanna.
44007052	Ameeny gál giri Waag hí ˈdéé ka shigicheká mááya eshim eshimkícho hí he ma ki ekêny? Eshim eshim kíchia kinaallá in úba gál giri héle Máá ˈdúwa-, saas mánká ˈjímle ˈdiiyimeká yies. Aalé káána itín it Máá ˈdúwa-, saas mán kinaal hí gáál mú mé il gaa koyye, hí mú chies.
44007053	Itín it hemuumurit Waaˈgiet giri gál ˈgasso-, urruká hí ˈdú gáá siteká argiyye, kor ití nyátál kinaal ma ki tíéliny, Estéfan hí hatal gál arraká geey.
44007054	Gaal héél maaleká idhane, mú af ˈdú ˈgiinime.
44007055	Estéfan Hím Naasan Waaˈgiet hí koch chie kinaal úr gaa dhaay, édhúm Waag gáá edhdheyká ubaa Yíésu Waag gíllé ˈdaa naanietká yielká muí arge.
44007056	Aalé Estéfan kieye, Bá dhaayyíe, úr hé af hí furme, Iny Máádhat Waag gíl ˈdaa naanietká yaal, muí yie.
44007057	Gaal héél maaleká hol nee rie, súm kúóˈd ˈdoy, lulle mú ˈdú gudhdhe,
44007058	mú a chiˈde, mú é yé gaa ˈdeete, giri mú yegeská. Gál hé giri Estéfan hí hogodheká nee kokoyká gielolle fure, máá ruorich gaalí Sáwul yegie mare bala fie, gaal Estéfan waar ki tune.
44007059	Gaal hátlé Estéfan waar ki tutuneká Estéfan Waag vite, kieye, Máá Gud̶o Yíésu, sídhchú éew, yie.
44007060	Aalé mu le ˈdoy, kurram le veere, af úr ki eey, kieye, Máá Gud̶o, nyúógíchallá ha gáál luut káany, yie, d̶o mán yie.
44008001	Sáwul Estéfan kúfáchlé gaalí yegieská úba hé fede. Kúlích tikiˈde kinaallá gál Kiristo Yerúsalem gaa ijeká manyjasinyle biiy gáá ˈdiiyye. Aalé gáál gúch hí Yerúsalem gaa d̶ufe, lés Yuuˈdia ubaa lés Samaria eiy ˈdú ˈbasandhe, gál alb fimiká tákámle ká ˈgite.
44008002	Gál Waaˈgiet mare Estéfan súm ˈdú buoy, mú ˈgodhe.
44008003	Aalé Sáwul íín le gaa kie, gál Kiristoká kí ˈdie. Mu ˈjien af gaa veere, gál yaab ubaa gál ˈdiet é gáá shuune, gáál ˈbíl hiiginká fie.
44008004	Gál giri kar ˈdane-, les eiy ˈdú basandheká fayam Waaˈgiet alb he met naannieká gaa ˈdiiyime.
44008005	Fílib ˈjien lés Samaria mare mé nie, ˈjien kinaal mu gálaat Yíésu hát he Kirísto-, máálle Waag hí salab mé ki liiyye-, Waag hí kansím koyyeká gáál geey.
44008006	Nyesebich Fílib ˈdeenylé hogodheká maale-, tá hé gáál af ˈdaˈdabsuo-, muí eekemeyká argeká, gaal lulle mú af tág nee kuokoy.
44008007	Fílib gál ilishká aryáán yiem gaa ˈdeey. Gáál af giri aryáán hí yiem gaa ˈdeˈdeenneká gaal koˈdam ˈdane. Gál héljo mare ubaa gál burnay alb ˈgie mare úba muí bisie.
44008008	Aalé ˈjien kinaal gálle ger hí gaa meedhe.
44008009	Máá gil onyi gaalí Símon yegie mare hé úba ˈjien kinaallá gaa ije. Mu bár kinaal he nímlé nannieká gál Samaria lulle hí af ˈdabe. Mu hollo hol memey, Yaa ˈdúwa, he yegie.
44008010	Aalé gál ˈduuˈdúwaká ubaa gállé aad̶a-, les kinaalloká lulle bár kinaal mú a nee kuokoy, gaal kieye, Máállá he fargogint Waaˈgiet giri gaalí Fargogint Gud̶oká yegetká, gaalí mú yegie.
44008011	Gaal mú ˈdeenyle iiy yie, ˈdaa giri mu hé gáál af ˈdaˈdabsieká warram burnayká gaa eekemeyká.
44008012	Aalé gál Símon el gaa igire kinaal Fílib hí Fayam Midhab Guch Waaˈgiet-, ubaa meeny Yiesu Kiristoká ki ˈdiiyimeká gaal fayám iiy yie. Aalé gál yááb ubaa gál ˈdíét fayam kinaal iiy yieká gaalí bie gim nie.
44008013	Símon dhúrle úba fayam kinaal iiy yie, gaalí bie gim nie. Mu Fílib el gaa veere, alb lullé giri Fílib hí sesemeká úba sedhe, mu úba hé farguogo-, Fílib hí eekemey-, gáál af ˈdaˈdabsieká argeká he af ˈdabe.
44008014	Aalé gál alb fimi-, Yerúsalem gaa ijeká gál Samaria hát ˈdeeny Waaˈgiet iiy yieká maaleká gaal Bétiro ubaa Yuána ali fie, gaal gáál bííyle mé nie.
44008015	Bétiro ubaa Yuána ali ki fameká gáál Waag ki vite, giri gáál Hím Naasan Waaˈgiet hí higilloká.
44008016	Waag visan gaalí gáál ki vite kinaal he ˈdaa giri gáál kis meeny Máá Gud̶o Yiesu Kiristoká gaalí bie gim ki nie-, kor gáál hátle Hím Naasan Waaˈgiet hí ma hílinyká.
44008017	Aalé Bétiro ubaa Yuána gáál gil ˈdú fie, gáál Hím Naasan Waaˈgiet hí hille.
44008018	Aalé Símon gál alb fimiká gál he gil ˈdú igifieká Hím Naasan Waaˈgiet hí hille argeká, mu gál alb fimi kinaal bíre ki helie,
44008019	kieye, Fargogintééllá úba ye shía, máá yú gil ˈdú iifuoká úba Hím Naasan Waaˈgiet hí hillo, muí gáál yie.
44008020	Aalé Bétiro mú geey, kieye, Ubaa bírekú hol ˈgar bad̶áa, ˈdaa giri kúún hé Waag hí gáál ká shigichoká tawunykúka, bíre ha yú higidhdha, chegedhoká.
44008021	Kúún kó ˈdeenyééllá hé níínní gaa léká mán, ˈdaa giri káskú he Waag gaa fágká.
44008022	Hé kua ˈded̶ew-, taawuyyóóllá hash, Máá Gud̶oká gil ki ef, hé kua ˈded̶ew-, geer ka ˈgayyóóllá kálmaréél muí haya, mu hai ko he il ka argisîny!
44008023	Kúún hát hinaaf ˈdeewká ˈgayyo-, saas ko hiigidheká yáá ko arge, Bétiro hí mú yie.
44008024	Aalé Símon Bétiro ubaa Yuána geey, kieye, Ye Máá Gud̶oká makan ki ˈjée, hé hí hogotóóllá tikiˈd ha il hí ye árginy, muí gáál yie.
44008025	Aalé Bétiro ubaa Yuána Máá Gud̶o Yíésu ˈdeenyle ˈdiiyime-, hé muí eekemey-, he il ki argeká fayamle úba gáál shieká kie. Gaal ˈgíéríchlé gaa igire-, Yerúsalem hol ˈdú nanadheká Fayam Midhab Waaˈgietká ˈjien Samaria gálaat gaa shie.
44008026	Aaléka, máá ˈgasso-, urru-, Waaˈgietká Fílib geey, kieye, Keʼ, ˈdaa urru ki sí, ˈgíérích Yerúsalem yé gaa ˈdeˈdeen-, ˈbakat gaa nannaat-, Gása mé nannúóllá nú, mú yie.
44008027	Aalé Fílib d̶o kie, sedhe. Mu máá gud̶o Abacha-, min Abacha kansidhe-, gaalí Kanˈdáke yegieká birmle ubaa shokodaamle mé ki yiel mare ˈgíérích kinaal gaa arge. Máá Abacha kinaal Yerúsalemo he Waag gaa vite,
44008028	mu muul fara hí af chichiˈdeká he gaa ije, hai gagale. Mu ˈgíéríchlé gaa igireká warˈgat ˈdeenyle Waag hí Yisááya shiiche-, Yisááya hí veereká he totoy.
44008029	Aalé Hím Naasan Waaˈgiet Fílib geeyche, kieye, Sí, muuléétíá ˈdú sí, muul a ˈdíne nú, chie.
44008030	Fílib d̶o muul fara hí af chichiˈde kinaal ˈdú ˈdodhdhe. Mu muul a ˈdíne nadheká máá giriká af maale, mu warˈgat Yisááya hí veereká totoyo. Aalé Fílib mú yiete, kieye, Hé totoychóóllá hélle kó kimisatê? yie.
44008031	Aalé máá giri Abachaká kieye, He hélle ˈdaab máádhat hí ye af ma gáá kônyká háte yú kiimita? yie. Aalé mu Fílib muul gaa kaadhdhe, mú hol lag yíéd̶ie.
44008032	Mu warˈgat kinaal ˈdeeny he gaa totoyká kieye, Hát ány walach gaalí ˈgalan ˈdú ˈded̶isatkáka, mú gaalí eedhdhe. Hát ány walach gaalí dhúúr gaa dhudhurio-, ma ˈdiyiminykáka, mu hé ˈdéé ma hôn.
44008033	Gál arraká mú ˈdúúw rie, hé mú ˈdeenyle hát ˈdabaanká eiy ma níiny. Gál mú ˈbíl ílle hol ged̶uoká in gálya? Mú in gaalí les gaa yies háluke! he yie.
44008034	Aalé máá giri Abachaká Fílib yiete, kieye, Ebá ye ka géesh, Máá Waag hí ˈdéé ka shigichééllá mááya ˈdeenyle hogodho? Mu ˈdeenylé he hogodhoo? Ebá, mu máá éíyyo ˈdeenyle hogodho? yie.
44008035	Aalé Fílib ˈdeeny muí totoy kinaal hélle mú af gaa koy, mú Fayam Midhab Yiesuká geey.
44008036	Gaal ˈgíéríchlé gaa igireká gaal ál bie hí gaa ijo mare ká nyuore. Aalé máá giri Abachaká mú geey, kieye, Bie hállá, meete ye bie gim naan ká riridhdha? yie.
44008037	[Fílib mú geey, kieye, ˈDeenyééllá har ko geer hát ˈdabaanká hileka, af kinaalka bie gim ha yú ko nannaa, yie. Aalé máá Abachaká mú ˈdéé hol ˈdú nie, kieye, Yiesu Kirísto hát he Iny Waaˈgietká yáá iiy yie, yie.]
44008038	Aalé máá Abacha kinaal máá muul kukueká geey, giri mu muul ali kokuoká. Aalé muul ali ki ˈdiiyyeká mu ubaa Fílib hullaalle leedhe, d̶o bie ki leedhe, Fílib mú bie gim nie.
44008039	Gaal he bie yé gáá ˈdieká Hím Naasan Máá Gud̶oká d̶o Fílib ali gaa eete. Máá giri Abachaká hé ged̶ mú ma árginy, ˈgíéríchle nadhe, geer hí gaa meedhe.
44008040	Fílib hol ka argeká ény Asotus gaa ija, aalé d̶o kín sedhe, ˈgíéríchlé gaa igireká ˈjien gaa nadhe, ˈjien kinaal gáál Fayam Midhab Waaˈgietká gaa shie, ˈjíig Kaisária ki ˈjie.
44009001	Bár kinaal Sáwul lali Máá Gud̶oká ˈgíérích he ki maanyjasuoká hátlé hol gaa ˈgeˈgedhe-, af tune-, kieye, Gálallá afo yú ki bed̶ita, yegieká. Aaléka máá méte suoryoká ˈdú sedhe,
44009002	mú yiete, giri muí warˈgasam ki vereno-, warˈgasam egeet-, warˈgasam ény ˈdiiyiminy ˈDamaskaská ˈdú egeetká. Warˈgasam kinaallá in mú fargogínt shigie, giri gál yaab yíekaʼ, gál ˈdiet yíekaʼ, giri Yíésu iiy yie-, gaalí Gál ˈGierichká yegieká muí kí ˈgiiliˈgaw-, gáál muí Yerúsalem ká sisidhoká.
44009003	Aalé Sáwul warˈgasam shuunne, sedhe. Mu sienylé gaa igire-, ˈjien ˈDamaskas kí ˈjobondheká, toomareka edhum úr yé gáá ˈdie, hí ˈdinnam lulle gaa veere.
44009004	Mu d̶o le ˈdoy, ˈdéé hót hí ged̶icheká maale, ˈdéé hót kieye, Sáwul, Sáwul, háteka kó ye maanyjasichóol? ˈdéé hót hí chie.
44009005	Aalé Sáwul kieye, Máá Gud̶óóllo, kuun mááya? yie. ˈDéé hót kieye, Yú he Yíésu giri kuun hí maanyjasichóóllá.
44009006	Le gaa keʼ, é mé naʼ, hé ekemeychoká ény kinaallá ha gaalí ko gaa ged̶ia, ˈdéé hót hí mú chie.
44009007	Aalé gál Sáwul hol ˈgieká birge, he af ˈdabe, ˈdéé hót kinaallá tákáma he maale, gaal hé máá níínní argeká mán.
44009008	Aalé Sáwul le gaa kie, in fuoreká biiy má gaa argo. Gaal mú gíl mé chiˈde, mú ˈDamáskas ˈdú eedhdhe.
44009009	Mu kulich sed̶ in gaa ˈdabe, hé hé geere ma kôny, kor úba hé hé imi ma îny.
44009010	Aalé mú tikiˈd máá lali Yiesu-, gaalí Ananías yegie mare ˈDamáskaso úba he gaa ije. Máá kinaallá hát amadhyoká Máá Gud̶oká hí vie, mu kieye, Ananías! muí yie. Aalé Ananías vedhdhe, kieye, Wuoy! Yú hállá, Máá Gud̶o, yie.
44009011	Máá Gud̶oká mú geey, kieye, Keʼ, ény ˈgíéríchle gaalí ˈGíérích Lod̶ud̶ugul Yaalká yegetallá nú, máá ˈjien Tarsos giri Sáwul léká ˈbíl Yuuˈdas álle gaa yíéso. Mu hé ál kinaallá gaa ijo, ye vivisat.
44009012	Mu visanlé kinaallá máá gaalí Ananías yegetká hí ˈdu gáá yiimet-, hí gil ˈdú fuo-, mu ged̶i biiy gaa aargiroká hé gaa arge, Máá Gud̶oká hí yie.
44009013	Aalé Ananías mú ˈdéé hol ˈdú nie, kieye, Máá Gud̶o, gál burnayká máá kinaallá hé ˈded̶ew-, muí gál kua Yerúsalem gaa ijoká ki eekemeyká he ye fayamle shie.
44009014	Aalé káána mu ˈDamáskas ka yimíéllá mú gál gugud̶o-, suoryoká hí ali gáá kaay, giri mu gáláát lullé ko vivisatká ˈgiiliˈgawká, Ananías hí yie.
44009015	Aalé Máá Gud̶oká mú geey, kieye, Mú ˈdú sí, mu íín he faˈd chia yú galay-, meenychú gál kaansúoká, ubaa kidhlé, tá gál Yisirayel lulle mamalsuoká.
44009016	Mú aalé ˈdaa meenychú ˈdugaka hé burnay-, il hí mú aargiˈdoká mú ha yú aargisia, Máá Gud̶oká hí yie.
44009017	Aalé Ananías kie, Sáwul ˈdú sedhe. Mu ˈbíl Sáwul hí gaa ijeká hile, mú gil ˈdú iifie, kieye, Nyárchia Sáwul, Máá Gud̶o Yíésu giri kúún ˈgierich gaa igiˈdeká ko yé ˈdu gáá ˈdieká yú ko ye ali ˈdu gáá kaay, giri kúún ged̶i biiy gaa aargiˈdo-, Hím Naasan Waaˈgiet ko higilloká, Ananías hí mú yie.
44009018	Ál tikiˈde kinaallá hé béé hinych ki ég mare d̶o Sáwul in gáá okoˈde, mu ged̶i biiy gaa arge. Mu d̶o les gaa kie, gaalí bie gim nie.
44009019	Aalé mú gaalí hé geere shie, mú gon hí hol ká naate. Sáwul ˈDamáskas ram gaa rafe, gál Yíésu iiy yie-, láli-, ál kinaal gaa ijeká hol af yíéd̶ie.
44009020	Mu af kinaal d̶o ény ˈdiiyiminyká gerle Yíésu hát he Iny Waaˈgietká gaa ˈdiiyime.
44009021	Gál mú af maaleká lulle he af ˈdabe, hol heegete, kieye, Hééllá hé máá Yerúsalem álléétí gál máá Yíésu léél viviteká yegieská muunîny? Mu káána hé ˈgíérích tikiˈde he gáál ki ˈgiiliˈgaw-, gáál gál gugud̶o-, suoryoká ˈdú egeetká ál ma kí yímen? gaalí yie.
44009022	Aalé Sáwul he onisinyle súm fargogoyye, mu Yíésu hát he Messíyaká gáál Warˈgat Waaˈgiet gaa argisie, gáál eiy ki nie. Gál Yuuˈdi ˈDamáskas gaa ijeká ˈdeeny mú hol ˈdú nannieká ˈdabe.
44009023	Aalé rám ilishká ˈgiteká gál Yuuˈdi kinaal hol af ká yíéd̶ie, ˈgíérích he Sáwul ki yegeská hol geey.
44009024	Aalé Sáwul ooslé gaalí hol ged̶ieká hemle gaalí ki buraay. Gál mú oosle hol ged̶ie kinaal kulich ubaa chúúrélle é karanollée he af higile, giri mú yegeská.
44009025	Chúúre tikiˈd Sáwul gállé ˈdeeny Yiesu onisieká hí eedhdhe. Gaal mú kulidh gud̶o-, ong'olich ká taal mare gaa kaay, mú d̶ír ˈdér gaalí é ki madie mare állé il ˈgayyo mare gaalí ki leesie, gaalí d̶ír sug ˈdaatí koy.
44009026	Sáwul Yerúsalem hol ˈdú nadheká mu gál láliká hurt higileká he fede. Aalé gál láliká mu hát máá laliká hé iiy ma yéen, gaal mú kiadhe.
44009027	Aalé Barnábas Sáwul eedhdhe, mú gál alb fimiká ˈdú eey. Mu Sáwul hát he ˈgierich gaa igire-, Máá Gud̶oká arge-, tá Máá Gud̶oká hí geeyká gáál geey. Mu ˈDamáskas álle Sáwul hát nyaalimiká meeny Yiesu gáál ki ˈdiiyimeká úba gáál geey.
44009028	Aalé Sáwul gál alb fimiká hol af yíéd̶ie, ˈjien Yerusalem lulle gaa sedhe, Máá Gud̶o Yíésu meenyle hát nyaalimiká ˈdiiyime.
44009029	Sáwul gál Yuuˈdi af Hellen onnoy mare hol geey, hol ki falme. Kor gál kinaal íín ˈgíérích mú ki yegieská he hol gaa ˈgeˈgedhe.
44009030	Gál Yíésu iiy yieká yaalmitéél argeká, gaal Sáwul Kaisária eey, mú ˈjien Tarsos ali ˈdú kaay.
44009031	Aalé af kinaal gál Kiristo lés Yuuˈdia ubaa lés Galilaaya tá lés Samaria gaa ijeká lulle hím a níínni mare nie. Gaal Hím Naasan Waaˈgiet hí fargogonoyche, mú ˈdúˈjímle gaa yíéd̶ie, Máá Gud̶oká a maale, met gaa keekeme, úba heere.
44009032	Aalé Bétiro sienylé hol gaa sesemeká, mu kulich tikiˈd gál Yíésu iiy yie-, Lúúˈda gaa ijeká ˈdú sedhe, gáál af kí ˈdie.
44009033	Ál kinaal mu máá gaalí Enías yegie-, héljo-, warram síet lokodo ˈdú iife mare arge.
44009034	Bétiro mú geey, kieye, Enías, Yiesu Kirísto hé ko bisie, le gaa keʼ, lokoˈdkú máro, yie. Ál tikiˈde kinaal Enías d̶o midhandhe, les gaa kie.
44009035	Aalé gál Lúúˈda ubaa Sáron gaa ijeká lulle Enías argeká, Máá Gud̶oká iiy yie.
44009036	Aalé Yóóba álle min lali Yiesu-, gaalí Tabídha yegie mare hí gaa id̶e. Min meenylé kinaallá af gál Hellenka ˈDórkaso gaalí yeedhe. (Tabídha tá ubaa ˈDórkas hélle kieye, Ginte.) Min aadh lulle hé midhabká gálaat ki ekemeyche, gál he maamanká he shigiche.
44009037	Bár kinaal kulich tikiˈd min kulnate, min d̶o mán chie. Min mán chieká gaalí ˈjie, gaalí ˈbíl ˈdug yiel mare gaa iifie.
44009038	Yóóba hé Lúúˈda ma gaa faganany. Aalé gál Yíésu iiy yie-, láli-, Yóóba gaa ijeká Bétiro hát he Lúúˈda gaa ijeká maaleká, gaal mú gáál naam ali ˈdú fie. Aalé gál gaalí ali fieká sedhe, gaal mú af kí ˈdieká mú geey, kieye, Gillo nyí ko ki efiyye, káde, káánallá kí hol eet, gaalí yie.
44009039	Aalé Bétiro d̶o kie, gáál hol eedhdhe. Mu ali nyuoreká mú gaalí ˈbíl biiy ˈdug yielká eey. Aalé mu ˈbíl hileká mú ˈdeg híyes mare lulle hí ki maˈde, ˈdég buoyye, d̶afaraam ˈDórkas hí tág ki niiyyeká mú aargisiche.
44009040	Aalé Bétiro gáál lulle yíé ˈdeey, les kurram veere, Waag vite. Aalé mu min giri mán chieká bala ˈdú nie, kieye, Tabídha, le gaa keʼ, yie. Aalé min in fuoˈde, Bétiro argiyyeká lod̶ud̶ul yíéd̶iyye.
44009041	Bétiro gíl helie, min gíl chiˈde, min les gaa eey. Aalé mu gál Yíésu iiy yieká ubaa ˈdeg híyeská ká vie. Gaal ka yimieká Bétiro min hát luolká gáál argisie, kor gáál min hol ˈdú nie.
44009042	Fayaméél ˈjien Yooba lulle eiy bash ki chie, gál burnayká Máá Gud̶oká iiy yie.
44009043	Aalé Bétiro ubaa máá issam ubaa lokodo gaa dhudhuˈge-, gaalí Símon yegie mare rám ilishká Yóóba hol a yíéd̶ie.
44010001	Kaisária álle máá gaalí Kornélios yegie mare hí gaa ije. Máá kinaallá yuoy Talyan kúˈd tikiˈde mé ki yiel.
44010002	Mu ubaa umle he gál ˈdúwa Waag kikiatká. Mu gál Yuuˈdi-, he maamanká he shigie, bar lulle Waago he vivite.
44010003	Kulich mé tikiˈd aadh ˈgas saal-, a ˈdaa gelgaká máá ˈgasso-, urru-, Waaˈgietká hát amadhyoká mú yé ˈdu gáá ˈdiiyye, muí hát ˈdabaanká arge. Máá kinaal mú vie, kieye, Kornélios, yie.
44010004	Aalé Kornélios hát binenenyká mú gaa dhaay, kieye, Máá Gud̶o, he meete? yie. Mu Kornélios ˈdéé hol ˈdú nie, kieye, Waag visankú ubaa hé kua gál he maamanká shigichoká hé Waag ká nyuore, tá Waag hé ko táb ˈdoˈdoot.
44010005	Aaléka gálaat Yóóba ali ˈdú faʼ, gaalí máá gaalí Símon yeget-, giri Bétiro léká ko kí vie.
44010006	Mu hé Símon giri issam ubaa lokodo gaa dhudhuˈgo-, ˈbil hí bás in yaalká hol af ijo, muí mú yie.
44010007	Aalé máá ˈgasso-, urru-, mú ged̶ieká sedheká, Kornélios máállé yuoyo-, hí he ki nannie-, Waag kikiadhe mare ubaa gál géde naama mú ˈbílle hujich gaa nannie mare ká vie.
44010008	Mu hé argeká lulle gáál fayamle shie, gáál Yóóba ali ˈdú fie.
44010009	Bííy eiy ká biˈdeká gál Kornélios hí ali fieká ˈgíéríchlé gaa igireká aadh ˈgas le chieká Yóóba kí ˈjobondhe. Aadh ˈgas tikiˈde kinaallá Bétiro ˈbíllé gaa ijeká ˈdúglé gaa ˈbasiyyo mare feˈjie, Waago he vivite.
44010010	Aalé mu Waaglé viviteká mú geer hí gaa boloy, mu hé geere kokoeyká fede. ˈGuom óróómle hátlé gaalí gílká ˈgieká mú me hí húˈd yie.
44010011	Aalé mu úr af hí furmeká arge. Hé d̶afar gud̶oká ki ég-, gaalí ˈdinnam afuraalle ki ˈgie-, gaalí les kí lelesieká muí arge.
44010012	Hé d̶afar ki ég kinaallá bine met lullé ˈgas hí afurká, ubaa guur lesietká, tá kimir kuol ˈgayyoká hí gaa ije.
44010013	Aalé mu ˈdéé hót maale, ˈdéé hót mú geeyche, kieye, Bétiro, le gaa keʼ, hééllá áas, he kom, ˈdéé hót hí mú chie.
44010014	Aalé Bétiro kieye, Máá Gud̶o, he hát kinaallá muuniny. Yáá hé gaa nyakarich-, gál chia Yuuˈdi-, hí ma kokonyká kálta af ma gaa naanîny, muí yie.
44010015	Aalé ˈdéé hót ged̶i a ki naamaká mú geeyche, kieye, Hé Waag hí iiy chie-, Waag hí ko ka shiicheká ha hé gaa nyakarichká chéen, ˈdéé hót hí mú chie.
44010016	Aalé héél af hí sed̶ yieká he giri d̶afareká d̶o ged̶i gaalí úr ki eedhdhe.
44010017	Bétiro hátle héllé argeká yaalmitle ubaa hélle taawua, gál Kornélios hí ali ká fieká ˈbíl Simon yiete, gaalí ˈbíl argisie, gaal d̶o sedhe, ˈbíl af ki ˈdie.
44010018	Gaal gáál vie, gáál yiete, har Símon giri gaalí Bétiro yegetká ˈbíl kinaal gaa ijoka.
44010019	Aalé Bétiro hátlé héllé arge kinaal taawueká Hím Naasan Waaˈgiet hí geeyche, kieye, Bá dháash, gálaat sed̶ ko hegete.
44010020	Le gaa keʼ, léet, ha ger totom gaa ˈgiˈgísan, giri gáál hí hol egeetoká. Gáál yaa hí ali ká fie, Hím Naasan Waaˈgiet hí mú chie.
44010021	Aalé Bétiro leedhe, gáál hol ˈbíl af gaa arge, gáál geey, kieye, Máá hí hol gaa ˈgeˈgetééllá he yú. He háte? yie.
44010022	Aalé gaal mú geey, kieye, Nyíín máá yuoy kúˈd tikiˈd mé ki yaal-, gaalí Kornélios yeget mare nyí ali ká fie. Máá kinaallá he máá ˈdúwa-, Waag kikiat-, gál Yuuˈdi lulle hí memeyoká. Máá ˈgasso-, urru-, Waaˈgieto mú geey, giri mu ko ká kekero-, hé hogotoká muí mamaloká, gaalí mú yie.
44010023	Aalé Bétiro gáál ˈbíl fadhdhe, gáál ííf shie. Aalé gaal rafe, biiy ká biˈdeká Bétiro gáál hol eedhdhe, gál nyaaram-, Yíésu iiy yie-, Yóóba gaa ijeká ˈdáá tikiˈd úba gáál hol eedhdhe.
44010024	Bííy éíy ged̶o ka biˈdeká gaal Kaisária ki fame. Kornélios íín af kinaal kisso gálle ubaa sheelle hol ˈdú vie, Bétiro he met egese.
44010025	Aalé Bétiro ˈbíl af ki ˈdieká Kornélios mú a gim nadhe, mú ˈgas met les kurram gaa ˈdoy.
44010026	Aalé Bétiro mú les gaa eey, kieye, Le gaa keʼ, yú he máádhát, hát kúúni, yie.
44010027	Aalé Bétiro hátlé mú hol ged̶ie-, ˈbíl higileká, nyésébích gud̶o mé ki yíéd̶ie-, ˈbíl gaa ijeká arge.
44010028	Mu nyésébích kinaal geey, kieye, Hát káána yú máá kídh éíyyallá ˈbílle ka hilééllá, nyátál gál kínyia Yuuˈdikáka hát tagle muuninyká it óg. Tá Waag hé ye he ká argisiche, giri yú máádhat máá ˈdúúw mán-, gaa nyakarichká ma ká dhaˈgaminyká.
44010029	Aalé hí ye gáál ali ˈdu gáá fiiyyeká, yáá hé níínní in gáá kodhdheká mán, d̶o ká kie. Aalé ha yú hí heete, meete hí ye kí kieˈde? Bétiro hí gáál yie.
44010030	Aalé Kornélios mú geey, kieye, Rám sed̶e ˈgitééllá aadh ˈgas saal, hát aadh ˈgas káána ke gaa ijóóllá yú ˈbíl chia gaa ije, Waag gaa vivite. Toomareka máá d̶afaraam bíl bíl yegetká fadhdhe mare ye met kí ˈdie,
44010031	kieye, Kornélios, Waag hé Waag visankú maalle, tá hé kua gál he maamanká shigichoká hé úba méká ˈgayyo.
44010032	Aalé Símon giri gaalí Bétiro yeget-, Yóóba gaa ijóótíá gáál ali ˈdú faʼ. Mu Símon giri issam ubaa lokodo gaa dhudhuˈgo-, ˈbil hí bás in yaalká máállé dheeˈgo, mu hí ye yie.
44010033	In d̶o yú ko ál ˈjob gáál ali ˈdu gáá fie. Hát ka chimíéllá hé tág midhab. Aalé nyíín lul kínyia nyí innum Waaˈgiet gaa id̶áállá hé mákárta Máá Gud̶oká hí ko kí mure-, nyí ka ged̶ichoká nyí nee kokoyyo, Kornélios hí mú yie.
44010034	Aalé Bétiro gáál ki ˈdiiyime, kieye, Aalé káána yáá hát ˈdabaanká he kimite, Waag hát he gáál mé tikiˈd tákámle ma ˈdú iifinyká.
44010035	É meet lulle gál Waag kikiat-, hé ˈdabaanká gaa seseenká Waag iiy haí chegedhe.
44010036	ˈDeeny Waag hí gállé Yisirayelká ali ˈdu gáá kaayyeká it óg. ˈDeeny kinaal he Fayam Midhab naanna-, ˈdaa Yiesu Kiristo ka naateká. Yiesu Kirísto kinaallá he gálaat lulle Máállé Gud̶oká.
44010037	Hé Yíésu hí lés Yuuˈdia lulle gaa eekemeyká it óg. Hé kinaallá he bár giri Yuána bie gim niiny fayamle ˈdiiyimeká el ˈdaallá. Hé kinaal lulle er lés Galilaaya yé gáá ˈdie.
44010038	It Yíésu Nasaretká hát Waag hí Hím Naasan Waaˈgiet ubaa fargogínt ˈdu gáá leesicheká it óg. Waag hé mú hol ˈgie, giri mu hol gaa seseme-, hé midhabká ekemey-, mu gál kídhích kúnnaa giri Sátan léká hí he ki ekemeycheká úba lulle bibisieká.
44010039	Nyííni he lullé muí lés gál Yuuˈdi ubaa ˈjien Yerusalem gaa ekemeyká nyí il ki argiyye. In gaal mú ˈgór d̶arám yaalká ˈdú ˈdoy, mú yies.
44010040	Kor kúlích ki sed̶eká Waag íín mú uushich yé gáá ˈdeeyche, nyí mú ká argisiche, nyí mú il ki argiyye.
44010041	Mú hé gálaat lulle hí ma árginy. Nyííni giri kis Waag nyí waarate-, hé nyí il ki argiyyeká nyí hogotoká tákáma nyí mú argiyye. Gál kinaallá he nyííni giri mu uushich yé gáá ˈdieká nyí mú hol ˈgar gololsote-, mú nyí hol he ˈgar iiyyeká.
44010042	Mu hé nyí ˈdéé kí mure, giri mú fayamle nyí gálaat ki ˈdiyeenneká. Mu hé Waag hí máá gál luogolká ubaa gál kufeká máállé hí ˈdéé ki id̶imuoká hoyche. Fayamééllá gálaat geeyyíe, muí nyí yie.
44010043	Gál Waag hí ˈdéé ka shigicheká lulle hé mú ˈdeenyle huogodhe, giri mú meenyle ˈdaalle ˈdugaka gál mú iiy yeetká ad̶aabanolle Waag hí gaa egeyyoká, Bétiro hí gáál yie.
44010044	Bétiro hátlé ˈdéé hogodheká Hím Naasan Waaˈgiet gál ˈdéé nee kokoyká lulle ˈdu gáá leete.
44010045	Aalé gál Yuuˈdi-, Yíésu iiy yie-, Bétiro hol Yóóba gáá eedhdheká Hím Naasan Waaˈgiet hát Waag hí gál Yuuˈdi muuninyká úba ˈdu gáá leesicheká argeká he af ˈdabe.
44010046	Gál Hím Naasan Waaˈgiet hí ˈdu gáá leete kinaal af hol ká eiyyeká d̶o ká huogodhe, Waag ki meey, gaalí maale. Aalé Bétiro kieye,
44010047	Mááya gálallá bie gim nímle d̶iidhma? Hát tikiˈde múún ke Hím Naasan Waaˈgiet ke ki arge kinaallá in úba gálallá hí ki arge, muí gáál yie.
44010048	Aalé mu gáál he ki mure, kieye, Gaal hí meeny Yiesu Kiristo bie gim ki nuo, gáál yie. Aalé gaal Bétiro yiete, giri mu gáál rám mákártaká hol af yíéd̶ianká.
44011001	Gál alb fimiká ubaa gál giri nyaaram-, Yiesu Kirísto iiy yie-, lés Yuuˈdia gaa ijeká kidh hát ˈdeeny Waaˈgiet iiy yieká maale.
44011002	Aalé Bétiro Yerúsalem hol ˈdú nadheká gál Yuuˈdi giri Yíésu iiy yieká ˈdáá tikiˈd mú ki lole,
44011003	gaal kieye, Háteka gál ma hermisanká ényle siete-, hí hol af gaa konyéel? gaalí mú yie.
44011004	Aalé Bétiro gáál ˈdéé hát ˈdabaanká ˈgas gaa koy,
44011005	kieye, Yú ˈjien Yooba gaa ije. Kulich tikiˈd Waag chia viviteká, me d̶o ye húˈd yie. Hé Waag yé gáá ˈdie-, hát d̶afar ká yaal-, gud̶o-, gaalí ˈdinnam áfúrle ki ˈgie-, gaalí úr gáá leesie mare yú arge.
44011006	Aalé hé kinaal yú geer gaa dhaayká bine ˈgas hí aafure-, baaˈdietká ubaa guuré, tá kimir kuol ˈgayyoká hí gaa ija.
44011007	Aalé yú ˈdéé hót ye ged̶icheká a maale, ˈdéé hót kieye, Bétiro, le gaa keʼ, héél áas, he kom, ˈdéé hót hí ye chie.
44011008	Aalé yú ˈdéé hol nie, yú kieye, Máá Gud̶o, hé hát kinaallá muuniny. Yáá hé gaa nyakarich-, gál chia Yuuˈdi-, hí ma kokonyká kálta af ma gaa naanîny, yú yie.
44011009	ˈDéé hót ged̶i af ki naamaká úr gáá ˈgite, kieye, Hé Waag hí iiy chie-, hí ko ká shiicheká ha hé gaa nyakarichká chéen, ˈdéé hót hí ye chie.
44011010	Héél af hí sed̶ yieká he lulle ged̶i gaalí úr ki eedhdhe.
44011011	Tíkíˈdé kinaal gál sed̶e gaalí Kaisária ye ali ˈdú gáá fie mare ˈbíl yú gaa ijeká af kí ˈdie.
44011012	Aalé Hím Naasan Waaˈgiet ye geeyche, giri gáál nyí hol egeet-, yú ger totom ma gaa ˈgiˈgisanká. Gál le nyaaramallá úba nyí hol eete, máá gaalí Kornélios yeget mare ˈbílle nyí ki faanne.
44011013	Mu hát máá ˈgasso-, urruká hí ˈbílle geer yé ˈdú gáá ˈdieká nyí geey. Hé máá ˈgasso-, urruká hí mú geeyká kieye, ˈJien Yooba gálaat ali ˈdú faʼ, Símon gaalí Bétiro yegetká gaalí ko kí vie.
44011014	Mu fayam kúún ubaa gálkú lulkícho hí biisichoká haí ˈdu gáá siidha, muí mú yie.
44011015	Aalé yú ˈdéé mé gáá eeyká Hím Naasan Waaˈgiet hát giri héle erkob múún gáál ˈdú gáá leeteká úba gáál ˈdu gáá leete.
44011016	Aalé hé toomeelloʼ Máá Gud̶oká hí gáál ka geeyká ye táb ká ˈjie, giri mu kieye, Yuána íín bie gálaat gim nie, tá itín Hím Naasan Waaˈgieto Waag hí gim nanniyya, muí gáál yieká.
44011017	Har Waag Hím Naasanle af giri múúni ke Máá Gud̶o Yiesu Kirísto iiy yieká gáál ka shiicheká úba gaal íín shiicheka, yú mááya Waag gaa d̶iidhanal? Bétiro hí gáál yie.
44011018	Aalé gaal ˈdeenyéél maaleká hol ki fálaam hay, Waag meey, kieye, Taglé, Waag úba hé kidh kár he héllé ˈded̶ewká ki haad̶uo-, gaalí makan ki fafaanká shiiche, giri gaal luolmít aargiroká.
44011019	Af giri Estéfan gaalí yies-, manyjasiny gál Yíésu iiy yieká biiy gáá ˈdiiyyeká, gál gaalí manyjasie kinaal ˈbáál bííy he kar ˈdú ˈdane-, he mé d̶ig yieká he lés Foinike, lés Kuburos, tá ˈjien Antiok. Gaal gállé Yuuˈdiká tákáma ˈdeeny Yiesuká geey.
44011020	Aalé gál Yerúsalem kar gaa ˈdane-, Ántiok mé nieká ˈdáá tikiˈd hí gál lés Kuburos, ˈbaal hí gál ˈjien Kurene. Gál kinaallá ˈjien Antiok kí fameká gál kídh Hellen Máá Gud̶o Yíésu Fayamlé Midhabká úba shie.
44011021	Aalé Waag gáál kúól gaa chirate, gál burnayká ˈdéé iiy yie, gaal Máá Gud̶o Yíésu gálle yie.
44011022	Aalé fayam galallóól gál Yíésu iiy yie-, Yerúsalem gaa ijeká hí maaleká gaal máállé Barnábas Ántiok ali ˈdú kaay.
44011023	Aalé Barnábas ali ki ˈjie-, Waag gielmitle argeká geer hí gaa meedhe, mu gáál lulle guofsie, giri gaal kasle Máá Gud̶oká gaa id̶imuo-, mú el af ma gaa taaminyká.
44011024	Barnábas íín tuuˈdle he máá ˈdúwa-, Hím Naasan Waaˈgiet hí koch onnoyye-, iiy yeen gud̶oká ˈgieká, in gál burnayká Máá Gud̶oká iiy yie.
44011025	Aalé mu Társos sedhe, Sáwul ál kinaal ˈdú ˈgeˈgedhe.
44011026	Aalé mu Sáwul argeká mú Ántiok ˈdu gáá eedhdhe. Gaal hullaalle ubaa gál Yíésu iiy yie-, al Antiok kinaalloká hol war tikiˈd af yíéd̶ie. Gaal gál burnayká fayam Yiesu Kiristo onisie. Ál Antiok kinaallá in erkob gál láliká gaalí gál Kiristo gaa yie.
44011027	Af kinaal gál Waag hí ˈdéé ka shigiche mare Yerúsalem gáá yimie, Ántiok kí fame.
44011028	Gál kinaal mú tikiˈd máá gaalí Ágabos yegie mare les gaa kie, ˈdaa fargogint Hím Naasan Waaˈgietká les lulle hát kuoˈd ˈdeewká hí gáá ˈdeˈdeennoká ˈdiiyime. (Kuoˈd kinaallá af giri Kaláúˈdias giri Káísar léká he máá kansich onnoyká les gáá ˈdiiyye.)
44011029	Gál Yíésu iiy yieká hátlé giri hol he ˈdú ˈgaˈguoká ˈdeemanolle ger ki muumuˈde. Gaal nyaaramlé giri gál Yíésu iiy yie-, lés Yuuˈdia gaa ijeká he ˈdaˈdablé shigieká hol ˈdú shuune.
44011030	Gaal héllé hol ˈdú shuune-, gállé nyaaram-, lés Yuuˈdia gaa ijeká ali ˈdú fafieká Barnábas ubaa Sáwul gíl fie, he gaalí gáál karulle ˈdú sidhe.
44012001	Bár kinaal máá kansich Heróˈde gál Kiristoká ˈbáá tikiˈd hiigidhe, giri gáál he ki ekemeyoká.
44012002	Aalé mu ˈdéé mure, Yákob giri Yuána nyárléká gaalí faaˈd ki yies.
44012003	Mu héél gál Yuuˈdi ki mídhab argeká mu úba ged̶i Bétiro gáál ali ˈdú fie, giri mú gaalí ká ˈgiiliˈgawká. Hééllá ˈjila balashalle máá hí maat fafuo-, mánká muí gaa ekey.
44012004	Mu Bétiro ˈgiliˈgayká yuoylé met hí afur-, hol ká aafure mare mú gíl gaa kaay, giri gaal mú ˈbíl hiiginká gaa ˈdeˈdeenká. Heróˈde hát he fedeká ˈjila máá ˈgasso-, urru-, Waaˈgietká hí gáál ˈdug gaa nadheká he béenyka, Bétiro gálaat met ká egeyká he fede.
44012005	Aalé gaal Bétiro ˈbíl hiiginká gaa kaay, tá gál giri Yíésu iiy yieká íín tágo he mú Waag ki vivite.
44012006	Chúúré giri onnônyka búrléká Heróˈde mú gálaat met ká egeyká, Bétiro íín yuoy naama he toom gaa iife, gaalí ki hiigidhe. Hé gaalí gáál hol ki hiigidhe kinaallá he nyárugó. ˈBíl afle úba yuoyó hí ˈdeˈdeenne.
44012007	Aalé toomareka máá ˈgasso-, urru-, Waaˈgietká d̶o ˈbíl hiigin kinaal hurt yé gáá ˈdie, ˈbíl geer hí gaa edhdhey. Aalé máá urru kinaal Bétiro kiisie, kieye, Đo le gaa keʼ, mú yie. Nyarugano giriká d̶o mú gil gaa okoˈde.
44012008	Aalé máá ˈgasso-, urru kinaal mú geey, kieye, Đafar híso, koiy ˈgas fúo, yie. Bétiro d̶o hé kinaal tág kodhdhe. Aalé mu ged̶i kieye, Gielkú ˈdu gáá múro, ye el gáá véer, mú yie.
44012009	Aalé Bétiro máá ˈgasso-, urru kinaal el gaa veere. Mu hé máá ˈgasso-, urru kinaal hí ekemeyká hát ˈdúwaká hé moonnoy, he amáto he yegie.
44012010	Gaal gál ˈbíl hiiginká ˈdeˈdemeká gállé erkobká ubaa gál ki naamaká láá nadhe. Gaal kár síbil gaalí é ki seseenká álle ká nyuoreká kar d̶o tákámle af hí eiy ˈdie, gaal kar nadhe. Aalé gaal ˈgierich á níínni mare ˈgar kat kat yieká máá giri ˈgasso-, urruká d̶o mú hay, ali gaa sedhe.
44012011	Bétiro me hí hol ká nadheká kieye, Yáá aalé he hát ˈdúwaká kimite. He ta Máá Gud̶oká máálle ˈgasso-, urruká ali gáá kaay, mu ye gíl geer Heroˈde ubaa hé mákárta gál Yuuˈdi hí ye ki ekemeyoká ye gáá bisie! muí yie.
44012012	Aalé mu héél kimiteká mu d̶o María ˈbílle sedhe. (María he Yuána giri Márko léká ˈjiellé.) Bétiro hátlé lalayká gál burnayká ˈbíl Maria kinaal hol ˈdú sedhe, he gaa ije, Waag gaa vivite.
44012013	Aalé Bétiro ˈbíl nyáláárle kárle af ˈdoy. Aalé ini gedech gaalí Róóˈda yegie mare karaf ˈdú siete.
44012014	Aalé ini Bétiro af kimisateká geer hí súm gaa meedhe, hátlé karaf ma fúrinyká d̶o ged̶i hol gaa suoyye, ˈbíl ˈjiiyye, kieye, Bétiro karaf gaa yaal! chie.
44012015	Gaal ini yiete, kieye, Mée ko ˈjíéˈde? yie. Aalé ini gon d̶iite-, mé gaa ˈdoyye-, gaalí argeká gaal kieye, He taalle mú máálle ˈgasso-, urruká máámaʼ? gaalí yie.
44012016	Bétiro íín hé karaf ˈgul ma hâny. Aalé gaal karaf fure-, mú argeká gaal birge, he af ˈdabe.
44012017	Bétiro gáál gíl ki geey, giri gaal shab yegetká. Mu hát Máá Gud̶oká hí ˈbíl hiiginká yé gáá ˈdeeyká gáál geey. Aalé mu kieye, Yákob ubaa gál nyaaramká ˈdeenyééllá geeyyíe, yie. Mu d̶o ál kinaal gaa kie, ál éíy taaka mé nie.
44012018	Aalé biiy ka biˈdeká yuoy ˈbíl hiigin kinaal ˈdeˈdeenneká biiy hí ˈdú ˈdeˈdernete, kieye, Hobaʼi! Bétiro ále nadhe? gaalí yie.
44012019	Aalé Heróˈde gálaat ali fie, giri gaal Bétiro hol gaa ˈgeˈgedhoká. Gaal mú ˈdabeká Heróˈde yuoy ˈbíl hiiginká ˈdeˈdeenneká ˈdéé ki id̶ie, gáál ˈdéé ˈdú moy. El waas léká mu yuoylé éíy taaka geey, kieye, Gálallá eedhdhíe, gáál yiesíe, yie. Aalé Heróˈde Yuuˈdía gaa kie, Kaisária mé nie, ál kinaal á níínni mare gaa yíéd̶ie.
44012020	Gál ˈjien Turo ubaa gál ˈjien Siˈdon kisso Heróˈde hí súm ˈdú idhane. Gál muí idholle ˈgie kinaal ˈdaa giri lésle mú lésle ˈguom gaa aargiˈdoká hol chiˈde, mú ˈdéé ˈdú eedhdhe, naanná ˈgeˈgedhe. Gaal hátlé mú af ma kí ˈdíinyká erkob Balásta giri ˈbíl máá kansich kinaal mé ki yielká el koy, giri muí ˈdíne ki ˈdeˈdeenká.
44012021	Aalé kúlích Heróˈde hí gáál a méé ki vieká ali kí ˈdiiyyeká Heróˈde d̶afaraamlé kansimoká fadhdhe, kara kansimoká ˈdú yíéd̶ie, gáál ki ˈdiiyime.
44012022	Aalé gaal koˈdam ˈdoy, af gaa gud̶oká ˈdéé ki huogodhe, kieye, Hééllá hé af máádhat muuniny, he af waago! gaalí yiegie.
44012023	ˈDaa giri Heróˈde meenylé gaalí memeyká ma d̶íin-, ˈduuw kinaal Waag hol ma ˈdú níinyká, in ál tikiˈde kinaal máá ˈgasso-, urru-, Waaˈgietká d̶o hí ˈdoy, kulnadhe, kuuˈd hí faanne, kuuˈd hí konye, kufe.
44012024	Aalé ˈdeeny Waaˈgiet heere, les eiy bash ki yie.
44012025	Aalé Barnábas ubaa Sáwul hújíchlé gaalí mé ki koyká beeteká gaal Yerúsalem gaa kie. Gaal Yuána giri Márko léká eedhdhe, Ántiok hol ˈdú nadhe.
44013001	Gál Kiristo Antiokká hé gál Waag hí ˈdéé ka shigicheká ubaa gál gálaat ˈdeeny Yiesu oonisieká hí gaa ije. Gál kinaallá he mú Barnábas, Símion giri Níˈjer léká, Lókias giri máá ˈjien Kureneká, Manáyan giri Heróˈde giri les mé ˈdíne ˈdáá tikiˈd mé ki yielká hol ˈgar ká gugud̶andheká, héétí ubaa Sáwul.
44013002	Gaal hátlé Waag vivite-, af higiteká Hím Naasan Waaˈgiet gáál geeyche, kieye, Barnábas ubaa Sáwul hújích yú kí vieká mé ki kóo, chie.
44013003	Aalé gaal Waag vite-, ubaa af hiteká gaal Barnábas ubaa Sáwul gil ˈdú fie, gáál Waag ki vie, gáál ali fie.
44013004	Aalé Hím Naasan Waaˈgiet Barnábas ubaa Sáwul ali fiiyyeká gaal Selúkia ki fame, d̶o ál kinaal kadich gaa hile, koro Kuburos mé nie.
44013005	Aalé gaal he ˈjien Salamis ki fameká gaal ény gál Yuuˈdi ˈdiiyiminyká ˈdeeny Waaˈgiet gaa ˈdiiyime. Yuána giri Márko léká úba gáál hol eedhdhe, giri gáál rang'itle yegetká.
44013006	Gaal koro Kuburos lulle gaa nadhe, ˈjíig Báfos ki fame. Ál kinaal máá Yuuˈdi-, muoro-, gilka he ním ˈgie-, hol máá Waag hí ˈdéé ka shigicheká tág gaa nie-, hódhollé-, gaalí Baryíésu yegie mare arge.
44013007	Máá kinaallá koro Kuburos máállé kansich hinyasich-, gaalí Sérgies Báulos yegie mare he hol onnoy. Aalé máá kansich kinaal ˈdeeny Waaˈgiet mamaleká he fede, d̶o Barnábas ubaa Sáwul gáál ali ˈdú fie.
44013008	Aalé máá muoro-, gilka he ním ˈgie kinaal giri meenyle af Hellenka gaalí Élimas yegieká hé mú Barnábas nebeney, aalé úba máá giri kansichká chure, giri mu ˈdeeny Yiesu Kiristo mú Barnábas hí ˈdiyeenal iiy ma yegenká.
44013009	Aalé Sáwul giri Báulollé-, Hím Naasan Waaˈgiet hí koch onnoyyeká, Élimas gaa dhaay, mú geey,
44013010	kieye, Kó Sátan inylé-, he lullé ˈdúwaká kídhíchléel! Hé hódhoká ubaa hé d̶id̶amoká lúl ˈgayyóol! Kó ˈgíérích ˈdúwa-, Máá Gud̶o-, lod̶ud̶ugul yaalal riitisinyle ma haad̶îny?
44013011	Aaléka ónnob! Máá Gud̶oká gíl hai ko ˈdu gáá helima, in ha ˈdaabiyya, kó ram ˈdaab mákártaká aadh édhúmle ma aargiriny, mú yie. Ál tikiˈde kinaal mú in hí gaa booroch yie, mu in ˈdabe, mu biiy met ki tune, máá hí gíl mé chichiratká hol gaa ˈgeˈgedhe.
44013012	Aalé máá giri kansichká héél argeká ˈdéé iiy yie, ˈdaa giri mu he onisiny Máá Gud̶oká af ˈdabeká.
44013013	Aalé Báulo ubaa gállé hol ˈgieká kadich hile, Báfos gaa kie, Bérga giri lés Bamfiliaká ki fame. Yuána giri Márko léká gáál ál kinaal ki hay, Yerúsalem hol ˈdú nadhe.
44013014	Aalé mú Báulo Bérga gaa kie, Ántiok lés Bisidiaká ki fame. Kúlích Hef ˈGisanká gaal ˈbíl ˈdiiyiminyká hile, les yíéd̶ie.
44013015	Aalé hemuumurit Waag hí Móshe ka shiicheká ubaa gál Waag hí ˈdeem ka shigicheká ˈdeemle túóy hí d̶uyyeká, ˈbíl ˈdiiyiminyká gállé gugud̶o-, hí mé ki ˈgieká máádhat mú Báulo ali ˈdú kaay, kieye, Nyaaram kínyia Yuuˈdííllo, har ˈdeeny hí gálallá af ki tatiyyoká hí ˈgayyaka, ka kée, gáál af táa, yie.
44013016	Aalé Báulo les gaa kie, gíl les gaa eey, kieye, Gál Yisirayelallo, ubaa it halúg Waag kikiatáállo, nee kóo.
44013017	Waag kúnnaa Yisirayelká bííy heleká eshim eshimkúnno ká eete, af giri gaal he lés Misirayim gaa ijeká gáál heersiche, gíllé fargogoká les gaa eeyye, gáál Mísirayim yé gáá ˈdeeyche.
44013018	Waag warram tomon afur gaalí ˈbakat gaa ijeká gáál mé ˈdug ki site.
44013019	Aalé mu lés Kanaan kidh met tiiya af ki beeteká, lés kinaal hát aˈjibáátká muí gálle shie.
44013020	Hééllá lulle warram kúˈd afur tómón eiy chenno he eedhdhe. Héél he beeyká Waag ar gáál met ki ˈgiiyyoká gáál shigiche, ˈjíig bár giri Sámuel hí máá Waag hí ˈdéé ka shigicheká onnoyká d̶ig.
44013021	Aalé gaal Waag kánsích gaal íín met ki ˈdeˈdeenká ruogone. Waag gáál Sáwul giri iny Kish ˈbíl íl Binyaminká shiiche. Warram Sáwul hí gáál kánsíchle gaa yieká tomonaam afur.
44013022	Aalé Waag Sáwul kansím gaa leesicheká, ˈDáwuˈd gáál kánsíchle hoyche. Mú ˈdeenyle huogote, kieye, Iny Yeshay giri ˈDáwuˈd léká hát he máá ye geer gaa memesuo-, he lullé yú fedoká ye ki ekemeyoká yáá geer ki shuunne, chie.
44013023	Aalé Waag hát he gál Yisirayel af id̶icheká, hé Máá Rubach Yíésu hídh ˈDawuˈd yé gáá ˈdeeyche, gál Yisirayel shiiche.
44013024	Yíésu hátlé ma ka yímenká, Yuána gál Yisirayel ki ˈdiiyime, giri gaal héllé ˈded̶ewká haad̶uo-, Waag makan fafaan-, gáál gaalí bie gim nannuoká.
44013025	Yuána hátlé hújíchle ma béésenká kieye, Itín mááya hí ye cheedhe? Yú yáá máá hí taawuyyáállá muuniny. Mu hé ged̶ giro, yáá ˈduuw ˈguo-, mú koiy ˈgas gaa furoká mánno, he yie.
44013026	It nyaaram chia hídh Abiraayamallo, ubaa it Waag kikiatáállo, fayam rubachietallá múúni Waag hí gáál ali ˈdu gáá kaayye.
44013027	Gál Yerusalem ubaa gállé kaansúoká, Yíésu hát Máá Rubachietká hé ma kimísan. Gaal warˈgasam gál Waag hí ˈdéé ka shigicheká hí veereká ˈdeenyle Kúlích Hef ˈGisanká lullé he nee gaa kokoy, kor hé hélle moonnoy, in d̶o mú kúfach mure, ˈdéé ˈduwasie.
44013028	Gaal hé ˈdúwa-, muí ˈdú kufunanká har úba mú ma gaa arginyka, mú Bilááto mé ki tie, giri Bilááto mú yegeská.
44013029	Aalé gaal he lullé mú ˈdaalle ˈdugaka gaalí veereká d̶usieká, mú gálle mú ˈgór gáá leesie, mú ˈguoˈd gaa kaay.
44013030	Kor Waag íín hé mú sídhle hol ˈdú niiyye, mú uushich yé gaa ˈdeeyche.
44013031	Mú rám burnayyeká gál hol Galilááya gáá eedhdhe-, hol Yerúsalem ˈgar sedheká úba hí arge. Gál kinaallá gál mú ˈdúúw ˈdú ˈdie-, káána gálkúnno ged̶uoká.
44013032	Nyíín Fayam Midhabká ke hí ged̶ia: Waag héle hé eshim eshimkúnno he af id̶iche.
44013033	He af id̶iny kinaallá múúni ke gáál umlééllá káána muí hélle gáál ká shie, giri mu Yíésu uushich yé gáá ˈdeeyká. Hát káána gaalí warˈgat Arramká káráflé naamaká gaa veere-, kieye, Kúún he Inychú, kúlíchallá yáá ko ˈdale, chieká.
44013034	Waag mú uushich yé gáá ˈdeenyle, máálle muí móˈd ma ki haad̶inyká, ˈdeenylé muí gáál ka geeyká hééllá, kieye, Áˈján chia ˈdúwa-, yú ˈDáwuˈd af id̶ieká úba ha yú hí ká shigia, he chie.
44013035	ˈDáwuˈd úba warˈgat Arramká karaf tikiˈd hatallá he Waag gaa geey, kieye, Kuun kó máá kua taak koyyeká mooˈdowká iiy ma chegen, he yie, Báulo hí yie.
44013036	Aalé Báulo ged̶i gáál geey, kieye, Aalé ˈDáwuˈd bár giri haryam léká hújíchlé Waag hí shiicheká beeteká d̶o mán yie, hát giri eshim eshimle gaalí galieká íín úba gaalí galie, moˈdoy.
44013037	Tá Máá Waag hí uushich yé gaa ˈdeeycheká hé ma moˈdôny.
44013038	Nyaaramchú, aaléka, hééllá nee kóo, hé ke hí ki ˈdiiyeenallá máá Yíésu lééllá ad̶aabano ubaa nyuogim kúnno ˈdaalle ˈdugaka in kufe, giri Waag ad̶aabano ubaa nyuogim kúnno gáál gaa egeyyoká.
44013039	Aaléka, itín máá Yíésu iiy yeetká he lullé ˈdeed̶eneyká ad̶aablé ubaa nyúógíchlé kinaal Waag haí gaa egeyye, Waag mú máá ˈdúwaká hai ká dhaˈgasanna. Hééllá he hé hemuumurit Moshe hí ma ekemenyká.
44013040	Aaléka tág ˈdée, hé gál Waag hí ˈdéé ka shigicheká hí huogodheká ha il hí árginy, giri kieye,
44013041	Bá dhaayyíe, it afka fichilít ˈgayyáal! Gil hí af faan, me hí ˈgidho. Yú bárkícho he ha gaa ekemeye, hé úba máádhat hí ged̶înyka, hí iiy ma chegenká, Waag hí chie-, gaalí yieká, Báulo hí gáál yie.
44013042	Aalé Báulo ubaa Barnábas hátlé giri ˈbíl ˈdiiyiminyká yé gaa ˈdeˈdemeká gaalí gil ki efe, giri Kúlích Hef ˈGisanká ged̶i hol gáá nannaat-, gáál ˈdeenyéél súm oonisuoká.
44013043	Gaal ˈdiiyiminy eiy gaa kieká gál Yuuˈdi burnayká ubaa gál kidhdho-, nyátál gál Yuuˈdiká tág el gaa igireká Báulo ubaa Barnábas el gaa veere. Báulo ubaa Barnábas gáál ˈdéé net gaa kaay, giri gaal gielmit Waaˈgiet gaa yíéd̶ianká.
44013044	Kúlích Hef ˈGisan-, ged̶oká ˈjien kinaal gálle gúch hol ˈdu gáá yimie, giri ˈdeeny Waaˈgiet nee kokuoká.
44013045	Aalé gál Yuuˈdi ˈbaal nyesebim argeká, gáál hinááf hí faanne, gaal ˈdeeny Báulo hí hogodheká af ki ˈjierte, ˈdéé fichile.
44013046	Báulo ubaa Barnábas ˈdéé nyaalím ki huogodhe, gaal gáál kieye, ˈDeeny Waaˈgiet erkob it gál Yuuˈdííllá ke hí ged̶ie. Aaléka, it hol ká muˈde, ˈdaa giri hí ˈdéé d̶iita-, gál luolmit biiyoká ma ki ekenenyká hí hol hoycheká. Nyíín aalé kidhdho nyí bala ˈdú nanniyya.
44013047	Waag ˈdeeny ˈdaakínyoka hoteká hééllá, kieye, Yáá ko kidh met gaa koy, giri kuun édhúm kidh in kakawká cheget-, kuun rubach les lúl nyuorsichoká, he chie, mú Baulo hí gáál yie.
44013048	Aalé kidh héél maaleká ger hí gaa meedhe, ˈdeeny Máá Gud̶oká meey. Ameeny gál giri Waag hí luolmit biiyoká gíl ki helicheká ˈdéé iiy yie.
44013049	ˈDeeny Máá Gud̶oká lés kinaal lulle eiy bash ki yie.
44013050	Aalé gál Yuuˈdi giri ˈdeeny Yiesu d̶iidheká ˈdeg he súm óg-, hí nyátálle tág el gaa igiˈdeká ubaa ˈjien kinaal gállé gugud̶oká lulle chure. Gaal Báulo ubaa Barnábas oos mure, gáál lésle gaa arie.
44013051	Aalé Báulo ubaa Barnábas kekemeká gaal ˈgas shére gaa ˈdodhdhe, gáál ˈgas in ká badhdhe, Ikónio mé nie.
44013052	Aalé gál Yíésu iiy yie-, Ántiok giri Bisidiaká ki ˈgiteká Hím Naasan Waaˈgiet hí koch chie, ger hí gaa meedhe.
44014001	ˈJien Ikonio álle Báulo ubaa Barnábas hátlé aad̶aká gál Yuuˈdi ˈbíllé ˈdiiyiminyká hile. Gaal hát ˈdabaanká ˈdéé huogodhe. Gál Yuuˈdi burnayká ubaa gál Hellen burnayká ˈdéé iiy yie.
44014002	Aalé gál giri Yuuˈdi ˈdéé iiy ma yéenká gál giri kidhdhoká ˈbaal chure, gáál gál nyaaram-, Yíésu iiy yieká mé il gaa koy.
44014003	Báulo ubaa Barnábas ál kinaal rám ilishká gaa yíéd̶ie. Gaal Máá Gud̶o Yíésu ˈdeenyle hát nyaalimoká huogodhe. Máá Gud̶o Yíésu ˈdeenylé gielmiti-, gaalí huogodhe kinaal ˈduwasie, mu fargogint hélle gálaat hí il ki aargire-, gaalí af ˈdaˈdabe-, gaalí eekemeyká mú Báulo shie.
44014004	Aalé gál ˈjien kinaalloká eiy ˈgiiˈgite, ˈdáá tikiˈd gál Yuuˈdi Yíésu iiy ma yéenká ˈdú fame, ˈdáá tikiˈd gál alb fimiká ˈdú fame.
44014005	Aalé gál kidhdhoká ubaa gállé Yuuˈdiká tá gállé gugud̶oká ˈdee hí tikiˈd yieká, gaal mú Báulo ˈdéé tág ki nie, giri gáál he ki ekemeyo-, gáál waar ki tuunoká.
44014006	Aalé Báulo ubaa Barnábas gáál d̶id̶amlé kinaal maaleká, gaal lés Lukonia ˈjienlé Lustura-, ubaa ˈDerbe-, tá forimlé hí lag ijeká kar ˈdú ˈdoy.
44014007	Gaal ˈjienno kar ˈdú ˈdoy kinaal Fayam Midhab Yiesuká gaa ˈdiiyime.
44014008	Lústura állé kinaal máá ameeny ká ˈdalidheká kálta hol ma gaa síen-, ˈgas gáá héljo mare hé hí gaa ije.
44014009	Mu ˈdeeny Báulo hí hogodheká nee koy. Aalé Báulo mú tág gaa dhaayká, mu iiy yeen máálle gaalí biisuoká ˈgaa.
44014010	Aalé Báulo af gaa gud̶oká mú ki geey, kieye, Le gaa keʼ, ˈgas les ki ˈdíit, yie. Máá giriká d̶o les gaa kiite, hol gaa seeseme.
44014011	Nyesebich hé ki af ˈdaˈdabo-, Báulo hí ekey kinaallá argeká af gaa gud̶o-, Lukoniaká ˈdéé ki huogodhe, kieye, Waagam hé yaalmit gálaatká hol tág gáá niiyye, gáál ˈdú gáá leete! gaalí yie.
44014012	Gaal waaglé gud̶o Sías léká meenylé Sías lé kinaal Barnábas shie. Gaal úba waaglé afo Hérmes léká meenylé Hérmes lé kinaal Báulo shie, ˈdaa giri Báulo he súm ˈdiyimeká.
44014013	Sías ˈbíllé gaalí gaa vivisat-, é sug yielká máállé suoryoká hiit ubaa huraam gaalí ˈguor kállányle tagano gaa nieká é káráfle ká sidhe, giri mu íín ubaa nyésébích kinaal Báulo ubaa Barnábas suor ki ˈgaaloká.
44014014	Aalé Barnábas ubaa Báulo hé gaalí ekemesetal ˈdeenyle maaleká ger hí gaa ˈdeenedhe, hol d̶afaraam eiy ki fufue, nyesebich ˈdú kirite, gáál ki ˈday,
44014015	kieye, Gál yaab, háteka hí héél ekemeychéel? Nyíín úba nyí gálaat, hát itíni! Nyíín Fayam Midhabká ke hí ˈdú gáá sidhe, giri ke hí ged̶uo-, hí hé ˈdúúw mánnallá haad̶icha-, Waag giri úr, les, bás, tá héllé hí gaa ijoká tág niiyyeká hí bala ˈdu gáá nanniyyaká.
44014016	Kíssóótíá mu kidh mé ki hay, giri gaal hátlé fedeká sesemeká.
44014017	Kor mu hé ˈgíérích hí ki kiimisatká hí ma ka rían. Mu hé hí hé midhabká ki eekemey, giri muí ír úr gáá shigie-, ˈguomkícho muí higisieká. Mu hé hí heeymisie, hí ger gaa meemey, gaalí gáál yie.
44014018	Gaal har úba ˈdeeméél lulle huogodheka, gaal hát nyifieto suor gaalí ki ˈgaˈgaleká ali koy.
44014019	Aaléka, gál Yuuˈdi ˈbaal hí Ántiok ubaa Ikónio gáá kie, ény Báulo hí gaa ijeká gálle chure, gaal Báulo waar ki tune. Aalé mú me hí ˈjieká, mu hai kufe, he yie, mú é ˈgas gaa chiˈde, mú biiy sug ki lay.
44014020	Aalé gál Yíésu iiy yie-, láli-, ál kinaal gaa ijeká sedhe, Báulo ki made. Aalé Báulo ka aareká, le gaa kie, é hol ˈdú nadhe. Bííy éíy taaka ged̶o-, ka biˈdeká mu ubaa Barnábas hol eedhdhe, ˈDérbe mé nie.
44014021	Báulo ubaa Barnábas ˈjien ˈDerbe Fayam Midhab Yiesuká gaa ˈdiiyime, lali gud̶o-, Yíésu iiy yieká arge. Aalé gaal d̶o Lústura, Ikónio tá Ántiok giri lés Bisidiaká hol ˈdú nadhe.
44014022	Gaal ˈjien kinaal gál láliká yiir gaa chiˈde, gáál af tie, giri gaal hát ˈdabaanká iiy yeen tág chiiratká. Gaal gáál geey, kieye, Guch Waaˈgiet ki higiloka, hát hé gud̶oká il hí gáál aargiˈdoká kí onnow, gaalí yie.
44014023	Báulo ubaa Barnábas aflé higite-, Waag viviteká gál Kiristo ˈjien kinaallo-, alb hí hol ka eiy eiyyeká gállé hí met ki ˈdeenká le gaa shuune. Gaal Máá Gud̶o Yíésu he iiy yieká gáál gíl geer fie.
44014024	Aalé gaal ˈjien lés Bisidia mé ki ˈdoyká, Bamfília ki fame.
44014025	Gaal Máá Gud̶o Yíésu ˈdeenyle ˈjien Berga gaa ˈdiiyimeká, gaal ˈjien Atalia mé nie.
44014026	Gaal ˈjien Atalia kinaal kadich gaa hile, Ántiok giri lés Siriaká hol ˈdú nadhe. Ál kinaallá he ál erkob gaalí gáál gielmit Waaˈgiet ˈdú hay-, hújích káána gaalí beetéél gaalí gáál mé ki koyká.
44014027	Aalé gaal he ál Antiok kinaal ki fameká gaal gál Kiristoká hol ˈdú vie. Gaal hát Waag hol ˈgie-, Waag hí hujich ki nannasate-, tá kár giri kidh hí Kirísto iiy ki yegetká Waag hí af ki fuˈdeká, fayamle lulle gáál shie.
44014028	Aalé gaal ubaa gál láli-, al kinaalloká hol súm af yíéd̶ie.
44015001	Gál yááb lés Yuuˈdia gáá yimie mare Ántiok kí fame, gál nyaaramká ˈdeenyéél onisie, kieye, Heermitíe, hát giri hemuumurit Waag hí Móshe ka shiicheká hí gáál oonisicheká. ˈDaab hí ma heermísanká, it rubach Waag ma gaa aargiriny, gaalí yie.
44015002	Aalé Báulo ubaa Barnábas gáál hol ˈdéé súm ˈdú naannie, gáál hol ki falme. Gál nyaaram al kinaalloká Báulo ubaa Barnábas tá gál éíy taaka nyaaramká bie, giri gaal Yerúsalem seseen-, gál alb fimiká ubaa gál Kiristo gállé hí met ki ˈgieká ˈdéé umutéél ka hegesetká.
44015003	Aalé gál Kiristo gáál ali fie. Gaal ˈgíéríchlé gaa igire-, lés Foinike ubaa lés Samaria gaa nanadheká, gaal gál Kiristo les kinaalloká kidh hát Yíésu bala ˈdú nieká gáál geey. Fayaméél gál nyaaram kinaal lulle ger gaa meemesiche.
44015004	Aalé gaal he Yerúsalem kí ˈdieká gaal gál Kiristo al kinaalloká ubaa gállé hí met ki ˈgieká, tá gál alb fimiká hí shuunne, hí gállé dheeˈgo hote. Aalé mú Báulo hát Waag hol ˈgie-, Waag hí hujich ki nannasateká fayamle lulle gáál shie.
44015005	Kor gál Kiristo siraat gál Farisaay ki ˈgieká les gaa kie, kieye, Gál kidhdho Kirísto iiy yíéllá gon gaalí heermisuo, hemuumurit Waag hí Móshe ka shiicheká hí el gaa iigiro, yie.
44015006	Gál alb fimiká ubaa gál Kiristo gállé nyaaram-, hí met ki ˈgieká ˈdeenyéél ˈdugaka me hí hol arge.
44015007	Aalé gaal he hol súm geeyká, Bétiro les gaa kie, kieye, Nyaaramchú, ití óg, hát giri kíssóótí Waag hí ye hurt gáá viiyye-, giri kidh Fayam Midhaballá afchú gaa maalo-, fayám iiy yegetká.
44015008	Waag ííni ger gálaat ógallá, hát he kidh iiy chieká hé gáál ká argisiche. Hát giri mu Hím Naasanle muun muí gáál ka shieká in úba muí kidh shie.
44015009	Waag íín hé muun ubaa kidh gáál hol eiy ma gaa nanniny. Hát giri muun gáál saas gaa eeyyeká in kidh úba saas gaa eeyye, ˈdaa giri kidh Kirísto iiy yieká.
44015010	Aalé káána háteka hí Waag ki ekemesete-, hí gál láli kidhdho-, Yíésu iiy yieká ilsh eshim eshimkúnno ubaa muun gáál ka adhdheká hí ˈdú id̶imicháal?
44015011	Múún hé ki óg, hát gielmit Máá kúnnaa Gud̶o Yiesu Kirísto ke rubach ki argeká in kidh úba hát tikiˈdééllá hí rubach ki arge, Bétiro hí yie.
44015012	Aalé nyesebich lulle shab yie, Báulo ubaa Barnábas af nee koy. Báulo ubaa Barnábas Waag hát hí hujich ki naasate-, hé gáál af ˈdaˈdabsuo-, kidh hí il ki argeká Waag hí kidh hurt gaa eekemeycheká gáál geey.
44015013	Aalé gaal he ˈdeem beeteká Yákob les gaa kie, kieye, Nyaaramchú, ye af nee kóo.
44015014	Símon hé gáál ká geey, hát Waag erkob kidh ˈdú ˈjiiyye-, gál giri mú meenyle léká kidh gaa waarateká.
44015015	ˈDeeny Símon hí hodhééllá ubaa ˈdeeny gál Waag hí ˈdéé ka shigicheká hé hol af vedhdhe, giri he veeritle Waag hí hatal gaa chie-, kieye,
44015016	Hééllá beeyka, yú hollo hol ká naadha, ˈDáwuˈd ˈbíllé le ˈdoyká les ha yú gaa egee. Érétlé kinaallá ha yú ˈdiisa, ali yé yú gáá ˈded̶ia,
44015017	-
44015018	giri gáláát ka ˈgiteká ubaa kidh lullé meenychú ˈguoká yáá Máá Gud̶óóllá hí ye ˈdu gáá kirmisatká. Hééllá hé Máá Gud̶o giri héél hélle kísóótí gáál ka mamalsieká hí yieká, chieká, Yákob hí yie.
44015019	Aalé Yákob ged̶i kieye, Kaschúka, ha ke gál kidhdho-, Waag bala ˈdú gáá nannuoká ke súm ílsh gaa id̶imîny.
44015020	Ínalleka kí gáál warˈgát ˈdú veero, gaal ˈguom suorle gaalí waagam hodhoká ki ˈgaˈgaloká ubaa so aanyle gaalí himano ki yegeská hí gaa faganat, gaal úba hai fasam igíminy, héétí ubaa gaal hí herginy gálle hol ma shúúnanká hol ká riat.
44015021	Hééllá ˈdaaka bííy kisso hemuumurit Waag hí Móshe ka shiicheká gaalí ˈjien lulle gáá ˈdiiyime, ubaa gaalí ény Waaˈgiet ˈdiiyiminyká Kúlích Hef ˈGisanká gáá tuotoy, Yákob hí gáál yie.
44015022	Aalé gál alb fimiká ubaa gál nyaaramká, tá gállé hí met ki ˈgieká lulle hol ˈdéé af gáá maale. Gaal gál Báulo ubaa Barnábas hol egeet-, Ántiok mé nannuoká bie. Gál gaalí bieká he Yúúˈdas giri Barsábas léká tá Sílas. Gál naamáállá úba he gál nyaaramká gállé gugud̶oká.
44015023	Gáál warˈgat gaalí ˈdeenyééllá gaa veereká gaalí shie: Nyííni nyí warˈgatééllá ka veeˈdééllá nyí nyaaram kíchia alb fimiká ubaa gál Kiristo alloká gállé nyaaram hí met ki ˈgieká. It giri kidhdho nyaaram-, hí Ántiok, Síria, tá Kilíkia gaa id̶áállo, náa!
44015024	Warˈgatééllá nyí ka veeˈdééllá fayam gál kínyia ˈdáá tikiˈd hí ál kíchia kinaal kí fame-, gálle nyiin nyí ˈdéé ma ka shíiny-, kor ˈdeenylé hí ged̶ieká hí mé eiy ki sedheká nyí maalle.
44015025	Tá nyáá nyí hol ˈdéé af gáá maalle, nyiin nyí kieye, Kí gálaat buo, gáál kí nyaaram kúnnaa ke giel-, Barnábas ubaa Báulo
44015026	giri ˈdaa Máá kúnnaa Gud̶o Yiesu Kirísto ˈdugaka sidhamle bíéllá kí hol fuo, gáál kí gáál ali ˈdú fuo, nyí chie.
44015027	Aalé gál nyí ka biiyye-, nyí Báulo ubaa Barnábas ka fiiyye-, ke hí ali ˈdu gáá fíéllá he Yúúˈdas ubaa Sílas, giri ˈdeeny tikiˈde ke hí ˈdu gáá veerééllá hí af kí ged̶uoká.
44015028	Héél hát Hím Naasan Waaˈgiet ubaa nyiin nyí ki midhabká nyáá nyí argiyye, giri ke hí ilsh éíy taaka ma gaa id̶iminy-, kor hí héél íín ki taalká:
44015029	Aaléka, ˈguom suorle gaalí waagam hodhoká ki ˈgaˈgaloká ubaa so aanyle gaalí hím ki yegeská gaa fagandhíe, fasam haí igíminy, héétí herginy gálle hol ma shúúnanká hol ka ridhdhíe. Hééllá lullééllá hí hol ká riateka, af kinaalka hé midhabká hí ekeyche.
44015030	Aalé gál afural gaalí ali fie-, Ántiok ki fameká gaal gál Kiristo al kinaalloká hol ˈdú vie, gáál warˈgát shie.
44015031	Gál al kinaalloká warˈgát tuoyká, atim gaalí warˈgát gaa veereká gáál ger gaa meeyche.
44015032	Yúúˈdas ubaa Sílas giri dhúrle Waag hí ˈdéé ka shigicheká gál nyaaramká ˈdeem burnayká af ki tie, gáál guofsie.
44015033	Aalé gaal ál kinaal ram gaa rafeká, gál giri nyaaram Antiokká gáál Waag ki vie, gáál gállé hí ali ka fieká ali ˈdú fie. [
44015034	Sílas íín ál Antiok kinaal ki ˈgite.]
44015035	Báulo ubaa Barnábas úba ál Antiok kinaal gaa yíéd̶ie. Gaal ubaa gál éíy taaka burnayká ˈdeeny Máá Gud̶oká ˈdiiyime, gálaat ˈdéé oonisie.
44015036	Aalé rám burnayyeká hol ki sieteká Báulo Barnábas geey, kieye, Kí hol naat, ˈjien giri ke fayam Máá Gud̶oká gaa ˈdiiyimeká gál giri nyaaramká hátlé mákárta ijoká kí argo, mú yie.
44015037	Barnábas íín Yuána giri Márko léká gáál hol egedhdheká he fede.
44015038	Aalé ˈdaa giri Yuána gáál Bamfília álle ki hay-, gáál hol hujich ˈgar ma síenká, Báulo mú hol egeetká má fedo.
44015039	Aalé gaal hol af ká d̶iidhe, hol eiy gaa ˈgite. Barnábas d̶o Márko eedhdhe, kadich hile, koro Kuburos mé nie.
44015040	Báulo íín Sílas eedhdhe, gál nyaaramká hí Waag ki vie, gaalí gielmit Máá Gud̶oká ˈdú hay, gaal d̶o kie.
44015041	Aalé gaal lés Siria ubaa lés Kilikia gaa nadhe, gál Kiristo-, alb kinaalloká guofsie.
44016001	Báulo ubaa Sílas sienylé gaa igireká ˈDérbe ubaa Lústura ki fame. Aalé gaal ˈjien Lustura állé kinaal máá lali-, gaalí Tímote yegie-, ˈjielle min Yuuˈdi-, Kirísto iiy chie-, ˈjaalle máá Hellen mare ál kinaal gaa arge.
44016002	Máá kinaallá gál nyaaram Lústura ubaa Ikónio gaa ijeká hí memey.
44016003	Báulo Tímote kinaallá úba hol egedhdheká he fede. Aaléka mu mú hermisie, giri gál Yuuˈdi lullé alb kinaal gaa ije-, mú ˈjaalle hát he máá Hellen onnoyká mú ma fiichilinyká.
44016004	Aalé gaal kie-, ˈjienlé gáá nanadheká, gaal ˈdeeny gál giri alb fimiká ubaa gál Kiristo Yerúsalem gaa ijeká gál nyaaram-, hí met ki ˈgieká hí hol af gáá maaleká fayamle gáál ki ˈdiiyime, giri hé hayyíe gaalí gáál yieká gaalí gaa faaganatká.
44016005	Aalé gál Kiristo alb kinaalloká gaalí guofsie, iiy yeen hí fargogoyye, gál Yíésu iiy yieká aadh lulle heegere.
44016006	Aalé mú Báulo lés Firgia ubaa lés Galatia gáá nadheká Hím Naasan Waaˈgiet gáál lés Asia ˈdéé ˈdiiyiminy gaa riiyye.
44016007	Gaal Mísia kí ˈjobondheká gaal lés Bidhinia sesemeká he fede, kor Hím Naasan Yiesu hé gáál síé ma shíiny.
44016008	Gaal lés Misia gáá nadhe, ˈjien Torowas mé nie.
44016009	Chúúré kinaallá Báulo Waag hí amasiche. Mu máá Makeˈdonia hí gil ki egefe-, kieye, Lés Makeˈdoníállá káde, nyí ˈdú ˈjé! yieká, amadh kinaal gaa amadhe.
44016010	Aalé Báulo amadh kinaal amadheká sieny Makeˈdonia d̶o nyí ká hile. Waag hát nyí ká viiyye-, giri Fayam Midhab Kiristoká nyí gál Makeˈdonia ki ˈdiiyeenneká nyí kimisate.
44016011	Aalé Torówas nyí kadich gaa hilleká, nyí lod̶ud̶ugul ˈdiiyye, nyí koro Samotarake ˈdú galle. Bííy éíy taaka ka biˈdeká nyí Níábolis ki faanne.
44016012	Ál kinaal ged̶ nyí gaa kiiyye, nyí lés Makeˈdonia ˈjienlé gugud̶oká ˈjien mé tikiˈd ˈjien gaalí Filíbi yeget-, gál Rooma hí hile-, hí ˈjienle hote mare ki faanne, ál kinaal nyí ram gaa rayye.
44016013	Aalé Kúlích Hef ˈGisanká nyí é yé gaa ˈdiiyye, war in ál gálaat hí Waag gaa vivisat-, nyí maalle mare nyí siete. Aalé ˈdég ál kinaal hol ˈdú gáá chimieká nyí les yíéd̶iyye, gáál nyí fayam Waaˈgiet shiiche.
44016014	ˈDeg kinaallá hé min Waag iiy chie-, gaalí Líˈdia yeget-, ˈjien Dhiatira gáá chimie-, d̶afaraam ˈdabaan-, bis hí kóórbiská hol gaa mamadicho mare hé hí gaa id̶e. Min kinaal úba nyí af nee koyye. Máá Gud̶oká min kás shie, min ˈdeeny Báulo hí huogodheká iiy chie.
44016015	Aalé min ubaa gál ˈbíl geerle gaalí bie gim nieká, min nyí gil ki efiyye, kieye, Har hí ye máá Máá Gud̶oká iiy yieká ká dhaycheka, ka yimedhíe, ˈbílchú gaa yíéd̶ía, chie. Min nyí súm gil ki efiyye, nyí ˈbílle ˈdú eete.
44016016	Kulich tikiˈd ál gaalí Waag gaa vivisat kinaal nyí seseenneká ini gedech aryáán hí hille-, mé ki rafananne mare nyí hol met kí ˈdoyye. Ini mé ki rámlé kinaallá gállé gugud̶oká kaamurasiche.
44016017	Ini Báulo ubaa nyíín nyí el gáá veeˈde, af gaa gud̶oká ˈdéé ki huogote, kieye, Gálallá Waag Úr Id̶oká gedellé-, hí he ki nannuo-, yaalmit hí rubach ki aargiˈdaká hí ki ˈdiyeenká, ini hí chiegie.
44016018	Ini aadh lullé nyí el gaa igiˈde, nyí hawul ˈgieˈgete, héél af gaa gud̶oká ki huogote. Aalé Báulo ini hélléél hí idhansie, mu ini bala ˈdú nie, aryaan ini gaa id̶eká geey, kieye, Fargogint meeny Yiesu Kiristo yú ko ki geeye, inííllá yé gaa ˈdé, yie. Tíkíˈdé kinaal aryáán d̶o ini yé gaa ˈdiiyye.
44016019	Aalé ini gállé gugud̶oká kamurlé he ini gaa aargireká el me hí ˈgidhe-, argeká, gaal d̶o Báulo ubaa Sílas ˈgiiliˈgay, gáál af chiˈde, gáál ál gabaaya-, gál gugud̶o-, ˈjien kinaalloká hí ijeká ˈdú eedhdhe.
44016020	Aalé gaal mú Báulo gál gugud̶o-, ˈjien kinaallo-, gálaat ˈdeem ki id̶imuoká met ka koyká kieye, Gál Yuuˈdííllá hé gálaat bad̶isie, ˈjien kúnnaallá shalal fie.
44016021	Gaal siraat nyátál kúnnaa Rooma-, hí iiy ma chegen-, ke ma ekemenyká he gáál oonisia, gaalí yie.
44016022	Aalé nyesebich ˈgúl gaalí mú Báulo tutunoká gáál ˈdú chiˈde. Aalé gál giri gálaat ˈdeem ki id̶imuoká gáál d̶afaraam gaa fure, Gáál tunáa, yie.
44016023	Aalé gaal he Báulo ubaa Sílas súm tuneká, gaal gáál ˈbíl hiiginká fie, gaal máá ˈbíl hiiginká ˈdeˈdemeká ˈdéé ki mure, kieye, Gálallá hát ˈdabaanká ˈdeeˈdémo, gáál il mé ki súoy, yie.
44016024	Aalé máá ˈbíl hiigin kinaal ˈdeˈdemeká gaalí ˈdeenyéél ki mureká, mu gáál ˈbíl giri ˈbíl geer ˈdaatí gaa yielká fie, gáál ˈguor gugud̶oká ˈgas met ki ˈdane.
44016025	Aalé chúúre hurtákaká Báulo ubaa Sílas Waago vivite, Waago arram ki ˈdarame, memey. Gál giri gaalí hiigidhe-, gáál hol ˈbíl ˈgar ijeká gáál af nee koy.
44016026	Gaal hátlé Waag vivite-, Waag memeyká, les d̶o súm motiyye, ˈbíl hiigin-, gaalí gaa ijeká úba motie. Aalé ˈbíl d̶o af lulle hí furme, ˈguor gáál ˈgas met ki ˈgieká af hí hol eiy gaa bame.
44016027	Aalé máá giri ˈbíl hiiginká ˈdeˈdemeká ram gaa kiiteká, e af mán argeká, d̶o hol faaˈd tobot kí ˈdoy, onnônyka hollo hol yegies. Hát he tawueká, gál giri gaalí hiigidheká karro ˈdane, he yie.
44016028	Aalé Báulo af gaa gud̶oká ˈdéé ki hodhe, mú geey, kieye, Ha hol chíésiny, nyíín lulkínyo nyí hállia, mú yie.
44016029	Aalé máá giri ˈbíl hiiginká ˈdeˈdemeká gálle ki ˈday, Nyátáá kí ˈdoˈdodhíe, yie. Mu d̶o ˈbíl hiiginká ˈjie, Báulo ubaa Sílas ˈgas met les gaa ˈdoy, fad̶ane.
44016030	Aalé mu mú Báulo ˈbíl yé gaa ˈdeey, gáál heete, kieye, Gál yaab! Háte yú ˈdeeme, yú rubach aargira? yie.
44016031	Gaal mú ˈdéé hol ˈdú nie, kieye, Máá Gud̶o Yíésu iiy áat, rubach ha aargiˈda, ˈbíl geerkú úba rubach hai aargira, gaalí mú yie.
44016032	Aalé Báulo ubaa Sílas mu íín ubaa ˈbíl geerle lulle ˈdeeny Máá Gud̶oká geey.
44016033	Aalé ál tikiˈde kinaal mu mú Báulo eedhdhe, ˈjaarsam ˈded̶ew-, gaalí ˈgieká lilolle ˈjie. Aalé mu íín ubaa ˈbíl geerle lulle gaalí bie gim nie.
44016034	Mu mú Báulo ˈbílle ˈdú eedhdhe, gáál gololie. Mu íín ubaa ˈbíl geerle lulle geer hí súm gaa meedhe, ˈdaa giri gaal Waag iiy yieká.
44016035	Biiy ká biˈdeká gál giri gugud̶o-, gáál ˈdeem ki id̶imuoká gállé hí el gaa ˈgieká máá ˈbíl hiiginká ˈdeˈdemeká ali ˈdú fie, kieye, Gál giri naamaká muí yíé ˈdeeyo, hí siet, gaalí yie.
44016036	Aalé máá ˈbíl hiiginká ˈdeˈdemeká mú Báulo fayám ˈdú sidhe, kieye, Gál gáál ˈdeem ki id̶imuoká gálaat ali ká fie, kieye, Gáál yíé ˈdéesho, he yie. Aaléka, yé ka ˈdée, Waag ki sedhíe, gáál yie.
44016037	Aalé Báulo gál gaalí ali ka fieká geey, kieye, Nyiin in nyí gál Rooma, gaal hé gaalí nyí af kaayká in ˈgas má eeny, in nyí gálaat met gaa tune, nyí ˈbíl hiiginká fie, tá háteeye, ged̶i hát hinyamietká nyí yíé ˈded̶ia? Nyáá nyí yé ma ˈdeeminy, gaal íín tuuˈdle hí ká yimet, hí nyí yíé ˈdeeyo, Báulo hí gáál yie.
44016038	Aalé gál gaalí ali ka fieká gállé gugud̶oká hol ˈdú nadhe, gaal ˈdeeny Báulo hí huogodheká fayamle gáál shie. Gál giri gugud̶o-, gálaat ˈdeem ki id̶imuo kinaal gaal hát he gál Rooma maaleká birge, ger hí gaa ˈdeenedhe.
44016039	Gaal d̶o ká yimie, gáál makan fame, gáál ˈbíl hiiginká yé gaa ˈdeey, kor úba gáál gil ki efe, giri gaal ˈjien kinaal yé gaa ˈdeˈdeenká.
44016040	Aalé Báulo ubaa Sílas ˈbíl hiiginká yé gaa ˈdieká gaal ˈbíl Liˈdia mé nie. Gaal ál kinaal gál nyaaramká hol gaa arge, gáál af tie, gáál guofsie, d̶o é yé gaa ˈdie, ali gaa sedhe.
44017001	Aalé gaal he Amfíbolis ubaa Abollónia gáá nadheká gaal Dhesaloníke giri gál Yuuˈdi ˈbíllé ˈdiiyiminyká hí gaa yielká ki fame.
44017002	Báulo hátlé aad̶aká Kúlích Hef ˈGisanká ˈbíl ˈdiiyiminyká sedhe. Mu Kúlích Hef ˈGisanká met sed̶ ˈbíl ˈdiiyiminy kinaal ˈdeeny Warˈgat Waaˈgiet gálaat af gaa koy.
44017003	Aalé mu Warˈgat Waaˈgiet kinaal he veerit gaalí gaa veere-, giri Messíyalle maanyjaw-, tá he uushich yé gáá ˈdeˈdeenká gáál gaa argisie. Kor gáál geey, kieye, Yíésu yú hí ki ˈdiyeenallá he Messíya ííni, muí gáál yie.
44017004	Aalé gál Yuuˈdi-, ˈdáá tikiˈd ubaa gál burnay Hellen-, Waag kikiatká ubaa ˈdeglé luuteká ˈdeeny Báulo ubaa Sílas hí huogodheká iiy yie, gáál ˈdú fame.
44017005	Aalé mú Báulo gál ilishká hí ˈdú fameká gál Yuuˈdi giri íín ˈdéé iiy ma yéenká d̶o hinááf hí faanne. Gaal d̶alaallá chure, gaal ˈjien gálle hol ˈdú vie, ˈjien gaalí shalal ˈdisie. Nyesebich lullé giriká Yáson ˈbílle ˈdú kirite, ˈbíl mure, giri Báulo ubaa Sílas gálaat met ká egewká.
44017006	Aalé gaal he gáál ˈdabeká gaal Yáson ubaa gál nyaaram mare ká ˈgiiliˈgay, gáál ˈjien gállé hí met ki ˈgieká ˈdú eey. Gaal kúóˈd ˈdoy, kieye, Léskúnno hé gál les lúl ˈdeeneyká hí kí fame,
44017007	gáál hé Yáson hí shuunne, hí dheeˈgle hote! Gálallá ubaa gál kinaallá lulle hé hemuumurit Kaisar el af gaa tame, kieye, Kánsích éíy taaka Yíésu lé mare hé les gaa ijo, he yegedhe, gaalí yie.
44017008	Aalé nyesebich ubaa ˈjien gállé gugud̶oká lulle ˈdeenyéél maaleká seerey.
44017009	Aalé gaal Yáson ubaa gál nyaaram kinaal bíre gaa guteká gáál hay, gaal sedhe.
44017010	Aalé biiy he chuurayyeká gál giri nyaaramká d̶o Báulo ubaa Sílas é yé gaa ˈdeey, gáál ˈjien Berya ali ˈdú fie. Gaal he ál kinaal ki fameká gaal ˈbíl ˈdiiyiminy gál Yuuˈdiká sedhe.
44017011	Gál ˈjien Berya hé gál ˈjien Dhesalonike ˈdú ˈdúwa, ˈdaa giri gaal ˈdeeny Báulo hí oonisieká hát he gaa feditiká nee kokoyká. Gaal bar lullé ˈdeeny Báulo hí ˈdiyimeká Warˈgat Waaˈgiet gaa dhaˈgame, ˈdéé eiy nanate, har Báulo ˈdeeny he hogodhe kinaal ˈdúúw kátaka.
44017012	Aalé gál Yuuˈdi burnayká ubaa ˈdeg Hellen luuteká, tá gállé burnay yaab Hellenká fayam Báulo hí hogodheká iiy yie, lali Yiesu yie.
44017013	Aalé gál Yuuˈdi-, giri ˈdeeny Yiesu d̶iidhe-, Dhesaloníke gaa ijeká Báulo gálaat fayam Waaˈgiet ˈjien Berya gaa shigia maaleká, gaal ged̶i ál kinaal sedhe, gálaat chure, shalal les gaa eey.
44017014	Aalé gál nyaaram-, Beryaká tíkíˈdé kinaal Báulo bás in eey. Sílas ubaa Tímote íín ˈjien kinaal ki ˈgite.
44017015	Aalé gál giri Báulo eeyká mú Ádhenay d̶ig hoy. Gaal Bérya hol ˈdu nanadheká Báulo gáál ˈdéé gaa kaay, giri Sílas ubaa Tímote mú ál ˈjob gaa higiloká.
44017016	Aalé Báulo hátlé Sílas ubaa Tímote Ádhenay ki egeseká mu ˈjien Adhenay kinaal waagam hodhoká hí koch arge, mú súm geer hí gaa ˈdeenedhe.
44017017	Aalé Báulo gál Yuuˈdi-, ubaa gál Hellen-, Waag iiy yieká ˈbíl ˈdiiyiminyká álle fayam Yiesu af gaa kuokoy. Mu úba alb gabaayaká bar lulle gál hí gaa ijeká ˈdeeny kinaal af gaa kuokoy.
44017018	Mu ál gabaaya kinaal gál gaalí Ebekúre yeget-, ubaa gál éíy taaka gaalí Sitóyik yeget-, lullé kas hí he ká shugunat mare hol ˈdéé ˈdú naannie. Gál kinaal ˈbáál hí kieye, Máá éésh mánnal in meete ká hogodho? yie. Aalé gáál ˈdáá tikiˈd kieye, Máállá in taalle waagam éíy taaka kidhdhoká gáál má ki ˈdiyéen? yie. Gaal hatal yíéllá he ˈdaa giri mu gáál fayam Yiesu ubaa gálaat uushim yé gáá ˈdímle ˈdeenyle ki ˈdiiyimeká.
44017019	Aalé gaal Báulo gurmit gaalí Areyobágus yeget-, álle karu hí le ˈdaraan-, hí ˈdeem gaa id̶imuo mare ˈdú eedhdhe. Gaal ál kinaal ki ˈdieká mú heete, kieye, Ebá he onisiny kua káána ˈdiyeennóóllá nyí ka géesh, nyí maalla.
44017020	Kuun ˈdeeny kálta nétkínyo hí ma máálinyká nyí ká ged̶icha. Aalé káána ˈdeenyééllá hélle nyí eiy kí nanniyyoká nyí feˈde, gaalí mú yie.
44017021	(Gál ˈjien Adhenay ubaa gál lés éíy taaka ál kinaal gaa ijeká hé éíy taaka he nannieká mán, gaal bar lulle he oonisiny kaanaká ubaa kas kaana galaatká he nee kokoy, he hol ged̶ie.)
44017022	Aalé Báulo Areyobágus álle kinaal karu ˈdeem id̶imuoká met ki ˈdie, gáál geey, kieye, It Adhenayallo, itín hát hí waagam kíchia burnayká hát ˈdabaanká el gaa igiˈdaká yáá arge.
44017023	Yú af giri ˈjienkícho gaa seseme-, hé giri hí waagam ki ˈditeká yú dhaˈgameká, kúb suoryo gaalí gaar gaa ˈgeˈgey-, gaar veeritle kieye, hééllá waag gaalí muogká ke ki ˈdisse, chieká yú arge. Waag hí muog-, kor hí vivisat kinaallá he Waag yú hí kí ˈdiyeenallá.
44017024	Waag giri les ubaa héllé lúl hí gaa ijoká ká kuonneká he Máá Gud̶o-, úr ubaa les mé ki yaalká. Mu hé ény gil gálaat hí mú ki ˈdisseká ma gaa yíéd̶iminy.
44017025	Waag kinaal hé níínní ˈdabiyye-, gálaat hí tág ki nannuoká mán, ˈdaa giri íín tuuˈdle gálaat sidham gaa koyye-, gálaat he lulle shigichoká.
44017026	Waag kinaallá kidh lullé les ˈdú ijóóllá mú tikiˈde he yé gáá ˈdeeyche, giri gaal les lúl gaa yíéd̶ianká. Ííni úba kidh albanollé he yíéd̶ianká ubaa kidh ˈdaab les gaa yíéd̶ianká muˈde.
44017027	Waag hééllá tág ka niiyyééllá he giri gálaat hí hol gaa ˈgeˈgedho-, hí hol gaa eebisat-, hí af kí ˈdeenká. Tá muun hé máá níínní muí gaa fágká mán,
44017028	ˈdaa giri mu gáál sidh gaa koy-, ke mú gim gaa ijo-, ke mú gim gaa seseenká. Hát tikiˈdééllá gál kíchia ˈdeem hí kar ma gaa ˈdaraminy mare úba hé hí hodhe-, giri gaal kieye, Muun ke mú umlé, gaalí yieká.
44017029	Aalé ˈdaa giri múún ke um Waaˈgietká ha ke Waag gil ony hí kate-, hí hórkí ubaa sibilaam tá waar tág gaa niiyyeká ke gaa sísin.
44017030	Bííy heleká Waag hé gálaat d̶eemléél hol ma héésen, kor káána hé gálaat he ki muˈde, giri gaal héllé ˈded̶ew-, gaa seseenká haad̶uo-, mú makan fafaanká.
44017031	Waag hé kúlích ˈdeeká taak koyye. Kúlích kinaallá máá muí gíl ki helieká ˈdeem hát ˈduwantiká gálaat eiy hai ki nannaa. Waag hééllá ˈduuwle hé gálaat lulle argisiche, hé máá kinaal uushich yé gáá ˈdeeyche, Báulo hí gáál yie.
44017032	Aalé gál giri mú af nee kokoyká ˈbaal ˈdeeny uushich yé gaa ˈdímííl maaleká ˈdéé eeshey, ˈbaal hí kieye, Nyíín ˈdeenyééllá aadh éíy taaka ha nyí ko gaa maalla, gaalí mú yie.
44017033	Aalé Báulo káru in ká sedhe.
44017034	Aalé gál ˈbaal ál kinaal ijeká Báulo ˈdú fame, lali Yiesu yie. Gál kinaal mú tikiˈd he ˈDionúsios giri karu gurmit Areyobagus ˈdéé gaa id̶imieká máállé, ubaa min gaalí ˈDámaris yegie mare, tá gál éíy taaka ˈdéé iiy yieká.
44018001	Aalé af kinaal el ˈdaal Báulo Ádhenay gaa kie, Korínto ki ˈjie.
44018002	Mu ál kinaal máá Yuuˈdi gaalí Akúla yegie-, Bóntos ki ˈdalidhe mare hol arge. Máá kinaallá ubaa minlé Biriskílla rám gáá ˈjóbká lés Talyan gáá fame. Gaal lés Talyan gaa kíéllá he ˈdaa giri Kaláúˈdias giri Káísar léká ˈdéé mure-, gál Yuuˈdi lulle ˈjien Rooma gaa kekeenká. Aalé Báulo Akúla ubaa minlé kinaal ˈdú sedhe.
44018003	Gálallá he gál d̶onganaam dhadhaw-, d̶ongaanam mamarsatká. Aalé ˈdaa giri Báulo úba he máá d̶ongaanam dhadhawká onnoyká, gáál hol af yíéd̶ie, gáál hol hujich ˈgar nie.
44018004	Báulo ˈjien Korinto kinaal bar lulle Kúlích Hef ˈGisanká ˈbíl ˈdiiyiminyká seeseme. Mu fayam Yiesu gálaat ki ˈdiiyime, gál Yuuˈdi ubaa gál Hellen ˈdéé af gaa kuokoy.
44018005	Aalé Sílas ubaa Tímote Makeˈdónia gáá fameká, Báulo d̶onganaam dhaany hay, hol sillie, aadh lulle ˈdeeny Yiesu gálaat ki ˈdiiyime, gál Yuuˈdi Yíésu hát he Messíyaká geed̶ie.
44018006	Aalé gál Yuuˈdi mú ˈdeenyle d̶iidhe-, mú chaachareká Báulo d̶o d̶afaraamle hurgufe, kieye, Ad̶aabkícho itle hí ki yíéd̶ía, yú yáá konf hé ka ˈguoká mán. Yú aaléka káána ke gaa ijóóllá kidhdho bala ˈdú nannaa, yie.
44018007	Aalé mu ˈbíl ˈdiiyiminy kinaal gaa kie, mu máá Waag iiy yie-, gaalí Titio Yóstos yegie-, ˈbil hí ˈbíl ˈdiiyiminy kinaal láá yiel mare ˈbílle sedhe.
44018008	Aalé ˈbíl ˈdiiyiminy kinaal máállé hí mé ki yiel-, gaalí Kirísbos yegie mare ubaa ˈbíl geerle lulle Máá Gud̶o Yíésu iiy yie. Gál burnay Korinto-, ˈdiiyiminy Baulo nee kokoyká úba ˈdéé iiy yie, gáál gaalí bie gim nie.
44018009	Aalé chuure tikiˈd Máá Gud̶o Yíésu Báulo hát amadhyoká geey, kieye, Ha biiy gaa kían, ˈdeenychú taalle ˈdiiyímo, ha shab chéen.
44018010	Yú yáá ko hol ˈguo, yáá gál burnay-, ye iiy yieká úba ˈjienééllá ká ˈguo. Hé máá níínní ko d̶ig yeget-, ko he ki ekemeyoká mán, Máá Gud̶o Yíésu hí mú yie.
44018011	Aalé Báulo ál kinaal ˈguiyam tomon a síet gaa yíéd̶ie, gáál ˈdeeny Waaˈgiet onisie.
44018012	Af giri Gallíyo lés Akaya mé ki yielká gál Yuuˈdi giri Báulo nebeneyká hol af vedhdhe, mú ˈbíl gaalí gálaat ˈdeem ki id̶imuoká ˈdú eedhdhe, mú Gallíyo met eey.
44018013	Gaal Gallíyo geey, kieye, Máállá hé gálaat chure. ˈGíérích muí gálaat Waag ki oonisúóllá hé gálaat nyátálkúnno gaa bad̶isie, gaalí mú yie.
44018014	Aalé Báulo hátlé onnônyka af eiy ˈded̶ite-, ˈdéé hogodheká Gallíyo gál Yuuˈdi geey, kieye, It Yuuˈdííllo, ˈdeenyééllá har máálle máá hé ˈdeewká, muuninyka, ad̶ááb ekeyká onnônyka, taglé, yáá hí af nee koy.
44018015	Kor héél káána hol ki fáláám ˈdeem ubaa meet nyatalaam kíchiaká háluke, itle hí hol eiy gaa náa. Yú yáá hé hatalloká hol eiy ma gaa nanniny, muí gáál yie.
44018016	Mu d̶o gáál ˈbíl kinaal gaa arie.
44018017	Aalé gaal lulle Sóstenes giri ˈbíl ˈdiiyiminy mé ki yielká fame, mú ˈbíl gaalí gálaat ˈdéé ki id̶imuo kinaal met gaa tune. Kor Gallíyo íín hé ˈgúl kinaal hol ma héésen.
44018018	Báulo ˈjien Korinto kinaal rám éíy taaka ilishká gaa yíéd̶ieká mu gál nyaaramká in ká kie. Mú kímlé kinaal Biriskílla ubaa Akúla hé mú hol ˈgie. Gaal hátlé kadich ma híliny-, Kenkéra ma gaa kíiny-, Síria mé ma níinyká, Báulo he af id̶iny kis Waag af id̶ieká ˈduwasie-, mé d̶ig yieká, d̶o mé gaa dhuurte.
44018019	Gaal he Eféso kí fameká Báulo Biriskílla ubaa Akúla ál kinaal ki hay. Mu ˈbíl ˈdiiyiminyká sedhe, gál Yuuˈdi hol ki falme.
44018020	Gaal mú heete-, kieye, Kí rám gud̶oká hol af yíéd̶uo, yieká, mu gáál gaa d̶iidhe.
44018021	Kor mu gáál in ká kekemeká mu gáál geey, kieye, Har Waag hí feˈdoka, yú ged̶i hollo hí hol ˈdú gáá naadha, gáál yie. Aalé mu d̶o kadich hile, Eféso gaa kie.
44018022	Aalé mu Kaisária ki ˈjieká mu Yerúsalem sedhe, gál nyaaramká naa yie, d̶o ál kinaal gaa kie, Ántiok mé nie.
44018023	Mu Ántiok állé kinaal ram gaa rafe, d̶o kie, lés Galatia ubaa lés Firgia lulle gaa sedhe, lali Yiesu alb kinaal gaa ijeká yiir gaa chiˈde, gáál guofsie.
44018024	Aalé máá Yuuˈdi gaalí Abóllos yegie-, Alekesánd̶ara gaa ˈdalidhe mare Eféso kí ˈjie. Mu íín he máá ˈdaalím hí gud̶o-, Warˈgat Waaˈgiet hát ˈdabaanká ógká.
44018025	Mu íín kisso gaalí ˈgíérích Máá Gud̶oká af gaa koy. Mu chira ˈdeeny Yiesu ki ˈdiyeenká he ˈgie, mu ˈdéé hát ˈdabaanká ˈdiiyime. Kor mu íín he onisiny Yuana bie gím nímle tákáma onnoy.
44018026	Aalé Abóllos hát nyaalimiká ˈbíl ˈdiiyiminyká gaa ˈdiiyime. Biriskílla ubaa Akúla ˈdiiyiminy muí ˈdiiyime kinaal maaleká mú ˈbílle ˈdú eedhdhe, mú ˈgíérích Waaˈgiet hát ˈdabaanká af gaa koy.
44018027	Aalé Abóllos sieny Akaya hí ka hileká, gál nyaaram al kinaalloká hí guofsie. Gál nyaaram kinaal warˈgát gál nyaaram Akayaká ˈdú veere, giri gaal mú egeet-, mú máállé dheeˈgo hod̶isatká. Aalé Abóllos Akaya ki ˈjieká mu gál ˈdaa gielmit Waaˈgiet ˈdugaka Yíésu iiy yieká hát ˈdabaanká yiir gaa chiˈde.
44018028	Aalé Abóllos gálaat metle gál Yuuˈdi hát ˈdabaanká hol ki ˈdiiyimeká, gáál a mé kí ˈjie. Mu Yíésu hát Messíyaká gáál Warˈgat Waaˈgiet gaa argisie.
44019001	Aalé af giri Abóllos Korínto gaa ijeká, Báulo lés Galatia ubaa lés Firgia gaa kie, mu ˈgíérích ˈdug iifeká nadhe, Eféso ki ˈjie. Mu ál kinaal gál Yíésu iiy yie mare hol gaa arge.
44019002	Mu gáál yiete, kieye, Af giri hí Yíésu iiy chieká it Hím Naasan Waaˈgiet hí ˈdú gáá leete? muí gáál yie. Aalé gaal mú ˈdéé hol ˈdú nie, kieye, Hím Naasan Waaˈgiet hát biiy gaa id̶oká nyáá nyí nétle mán, gaalí mú yie.
44019003	Aalé Báulo gáál yiete, kieye, Bie gím ním máre hí argiyye? yie. Gaal kieye, Bie gím ním Yuána hí gáál onisieká, gaalí yie.
44019004	Báulo kieye, Yuána he onisinylé bie gim nimiká hélle kieye, hé kíchia ˈded̶ewká hayyíe, Waag makan famíe, he chie. Tá mu úba hé gálaat geey, giri máá mú el gáá ˈjeenká gaalí iiy yegetká. Máá kinaallá he Yíésu, Báulo hí gáál yie.
44019005	Gaal héél maaleká, gáál d̶o gaalí Máá Gud̶o Yíésu meenyle bie gim ki nie.
44019006	Aalé Báulo gáál gil ˈdú fieká, Hím Naasan Waaˈgiet gáál ˈdú gáá leete, gaal af hol ká eiy eiyye-, Hím Naasan Waaˈgiet hí shiicheká ˈdeem ki huogodhe, gaal ˈdeeny Waag hí shiicheká ˈdiiyime.
44019007	Gál yááb ál kinaal gaa ijeká amú lúl tomon tikiˈde a naama.
44019008	Aalé ameeny kinaallá Báulo ˈbíl ˈdiiyiminy-, al kinaalloká ˈguiyam sed̶ gaa sedhe, gálaat Guch Waaˈgiet ˈdeenyle hát ˈdabaanká af gaa kuokoy.
44019009	Kor gáál ˈbáál hí ˈdéé d̶iidhe, gaal ˈgíérích Yiesúúllá gálaat met gaa fichile. Aalé Báulo gál giri láli ˈdéé iiy yieká hol eedhdhe, gaal gál giri ˈdéé d̶iidheká taak yé gaa ˈdie. Mu bar lulle máá gaalí Turáno yegie mare ˈbíllé ˈdiiyiminyká álle gáál fayam Yiesu af gaa kuokoy.
44019010	Mu warram naam gáál ˈdeenyéél hatal gaa onisie, ˈjíig gál giri lés Asia gaa ijeká, gál Yuuˈdi yíekaʼ, gál Hellen yíekaʼ, lulle hí ˈdeeny Máá Gud̶oká gaa maale.
44019011	Waag Báulo hujich ki naasate, hé súm gálaat hí af ˈdaˈdabeká eekemeyche.
44019012	Báulo shaashamle ubaa d̶afaraamlé muí d̶afaraam ˈdug ˈdú higiteká úba gaalí gál basham ˈgieká ˈdú eedhdheka, gaal d̶o hai bie, aryáán d̶o gálaat yiem hai gaa ˈdiiyye.
44019013	Aalé gál Yuuˈdi hol gaa seseme-, gálaat aryáán yiem gaa ˈded̶ie mare kerka Máá Gud̶o Yíésu meenylé he gálaat aryáán yiem ki ˈded̶ie. Gaal aryáán ged̶uoká kieye, ˈDaa meeny Yiesu giri Báulo hí ki ˈdiyeenká ha yú ko ki geey, máállá yé gaa ˈdé, he yegie.
44019014	Máá gud̶o suoryo-, Waaˈgiet gaalí Sekéwa yegieká helellé yaab tiiya mare he gál ˈbaal hí hééllá ekemeteká.
44019015	Aalé gaal kulich tikiˈd hátlé giri aryáán ged̶ie, Máállá yé gaa ˈdé, yegieká, aryáán gáál ˈdéé hol ˈdú niiyye, aryáán kieye, Yíésu yáá óg, Báulo úba yáá óg, tá itín hí gálya? gáál chie.
44019016	Aalé máá giri aryáán ˈgieká gáál hurt ˈjie, gáál tune, gáál ká adhdhe, gaal lulle d̶afaraam dhiire, hol fasam ki tune, ˈbíl kar gaa ˈdane.
44019017	Gál Yuuˈdi ubaa gál Hellen ˈjien Efeso kinaal gaa ijeká ˈdeenyéél maaleká sierm hí faanne, gaal Máá Gud̶o Yíésu meenyle ˈduway.
44019018	Aalé gál Yíésu iiy yie-, burnayká ká yimie, héllé ˈded̶ew-, he eekemeyká gálaat met gaa huogodhe, ˈdeentle iiy yie.
44019019	Gál kinaallá gállé burnay-, gil ka he ním ˈgieká, warˈgasamlé he nimiká hol ˈdu gáá sisidhe, gálaat metle ˈjiet gaa veere. Warˈgasam kinaallá hímle gaalí tuoyká bíre hí shíí tomon chen.
44019020	Yaalmitééllá in ˈdeeny Máá Gud̶oká hí far ki gogoy, hí biiy eiy bash ki yie.
44019021	Aalé héél lulle d̶ueká Báulo Hím Naasan Waaˈgiet hí koch chie, giri mu lés Makeˈdonia ubaa lés Akaya af gaa vereno-, tá ˈjien Yerusalem mé nannuoká. Aalé mu kieye, Yú ál kinaal nyuoreka, Róóma úba ha yú seeme, muí yie.
44019022	Aalé mu gállé naama hí hujich yiir ki chichiˈde-, Tímote ubaa Erástos lééllá Makeˈdónia ali ˈdú fie, mu íín dhúrle lés Asia kinaal rám ilishká gaa yíéd̶ie.
44019023	Af kinaal he onisiny ˈgíérích Yiesúúl ˈdugaka gálaat shalal kaadhdhe.
44019024	ˈJien Efeso állé kinaal mú tikiˈd máá gaalí ˈDemétiros yegie mare hí gaa ije. Máá kinaal ény súm nigini gaalí yaalmit ˈbíl gaalí waag Artémes léká gaa viviteká he sibilaam tagano gaa nannie, birm higidhdhe. Gál éíy taaka gil óg-, mú hujich ki chichiˈdeká hát kinaallá úba tírfí aargire.
44019025	Mu gál hí hujich ki chichiˈde kinaal ubaa gál éíy taaka hújích hát gáál hújíchléél tagano nannieká hol ˈdú vie, kieye, Gál yaab, kamurkúnno hát he hújíchallá yé gáá ˈdeˈdeenká ití óg.
44019026	Aalé káána it argiyye, ubaa it maalle, hát máá Báulo léél gál ilishká ˈjien Efesóól ubaa lés Asia hátlé taalal lulle gálaat gaa chure-, gálaat bad̶isíéllá. Mu hé gálaat ged̶uoká kieye, Waagam gálaat hí gil tagano ki níéllá hé waagam muuninyo, he yegedhe.
44019027	Aalé hééllá hát muun gáál ki ˈgereká onnóo! Hújích kúnnaallá meenylé midhaballá hai baad̶aa, ˈbíl waag gud̶o-, Artémeslééllá gaalí gaa vivisatallá úba ˈdúúw hai ˈdaaba. Artémes íín giri gaalí lés Asíállá tá biiy lulle gaa vivisatallá tuuˈdle meenylé ˈdérallá hai gaanadha, muí gáál yie.
44019028	Aalé gálaat ˈdeenyéél maaleká súm idhane, kúóˈd ˈdoy, kieye, Artémes Efesóóllá ííni ˈdúwa! gaalí yie.
44019029	ˈJien lulle ós kaadhdhe, gaal máá gaalí Gáyyos yegie-, ubaa máá gaalí Aristákos yegie-, Báulo hol Makeˈdónia gáá eedhdhe mare kas tikiˈdeká ki ˈgiiliˈgay, gáál ki ˈdoˈdodhe, gáál ˈjien náble ˈdú eedhdhe.
44019030	Báulo nááb álle seseme-, nyesebich met ki ˈdeˈdemeká he fede, kor gál nyaaram láliká mú síé rie.
44019031	Báulo sheellé kaansúo-, Asiaká úba mú gáál ali ˈdu gáá fie, giri mu nááb állé kinaal ma seeminyká.
44019032	Aalé gál nááb álle hol ˈdú sedhe kinaal ˈdee hí hol af ká d̶iidhe, gálal héél hodheka, gálatí íín héétí hai hodhe. Gáál gúch úba hé hí ál kinaal eeyká hé muog.
44019033	Aalé gál giri Yuuˈdiká máá gaalí Alekesánda yegie mare nyesebich met gaa koy. Nyésébích giri ál kinaal ijeká ˈbaal Alekesánda ˈdéé af gaa koy. Alekesánda biiy met ki ˈdieká gíl úr ki eey, gíl waanie, giri gaal lulle hátlé ali ijóóllá hol ˈdéé ˈdú hogodhoká.
44019034	Aalé nyesebich Alekesánda hát máá Yuuˈdiká kimiteká gaal lullé giriká aadh ˈgas naam koˈdam gaa ˈdane, gaal kieye, Artémes Efesóóllá ííni ˈdúwa! yiegie.
44019035	Aalé máá ˈjien kinaal warˈgasamlé nyatalaamká gilka ˈguoká gáál shab hoy, kieye, It Efesóóllo, múúni giri ke gál ˈjien Efesóóllá Artémes gud̶óóllá ˈbíllé ke gaa vivisatká ubaa wárlé úr gáá ˈjieká hát ke ˈdeˈdeenká les lulle gálya hí gaa muog?
44019036	Aaléka, ˈdaa giri hééllá lulle máá níínní hí d̶iidho-, mánká nógúóllá sedhíe, haí ˈdeem hugusam ki mumúriny.
44019037	Itín it gálallá állá ká eeyye, kor gaal íín hé ény gaalí waagam gaa vivisatká ma gaa buráany, hé waag kúnnaa Artémes úba ma chaacháriny.
44019038	Aalé ˈDemétiros ubaa gállé hol hujich ˈgar nannuoká har máádhat hol ˈdéé ká ˈguoka, ˈbíl ˈdeeká hé ali yaal, karu ˈdeem id̶imuoká hé les gaa ijo, gaalí ál kinaallá hol ˈdú eet, gaalí ˈdeem eiy ki nuo.
44019039	Har ˈdeem éíy taaka hí ger ká ˈgayya-, gaalí eiy kí nannuoká hí feˈdeka, ˈdeem kinaallá hé állé hí eiy nanniyyoká ˈgayyo, ál kinaal ˈdú eedhdhíe.
44019040	Aaléka shalal kulichallóóllá ˈdeenyle hát gáál ˈdú ˈdoyká onnóo! Hééllá har he ˈduwayka, muun nyesebim ke ˈdoméél ˈdaalleka hé níínní ke ká ˈgiiliˈgaw-, ke gáál geeyoká mán, muí gáál yie.
44019041	Aalé mu gáál hatal geeyká, mu d̶o nyesebich eiy galie.
44020001	Aalé shalalaam he górof galieká Báulo gál giri nyaaram láli al kinaalloká máádhat ali ˈdú kaay. Gaal ali kí ˈdieká mu gáál guofsie, gáál hol Waag ki vie, kie, lés Makeˈdonia mé nie.
44020002	Mu lés kinaal lúl gaa sedhe, mu gál nyaaram alb kinaalloká ˈdeeny burnay hí gogofsuoká onisie, d̶o lés Hellen mé nie.
44020003	Mu lés Hellen kinaal ˈguiyam sed̶ gaa yíéd̶ie. Aalé mú sienylé lés Siriaká ka ˈjobondheká, mu ˈdeeny gál Yuuˈdi hí mú tág ki nieká hemitle maale. Mu d̶o kas máálle Makeˈdónia hol ˈdú nannaatká hí ká hille.
44020004	Gál mú hol eedhdheká he Sobátiros giri iny Burros-, giri ˈjaallé kinaal máá Beryaká, mú Aristákos tá Sekúónoˈdos giri gál Dhesalonikeká, Gáyyos giri máá ˈDerbeká, ubaa Tímote, héétí mú Túkiko tá Torofímos giri Asiaká.
44020005	Gálallá nyí met nadhe, nyí Torówas kí esse.
44020006	Aalé ˈjila balashalle máá hí maat fafuo-, mánká rámle ˈgiteká nyiin nyí Filíbi kadich gaa hille, ram chen chieká nyí Torówas ki faanne, ál kinaal nyí tiiya gaa rayye.
44020007	Rám tiiyaká kúlíchlé erká nyí hol ˈdu gáá chimie, giri nyí balashá ˈgieˈgicha-, nyí gólól Máá Gud̶oká hol ˈgar golmosotoká. Aalé ˈdaa giri Báulo biiy ká biˈdeka kekeenká mu gálaat ˈdeeny Waaˈgiet onisie, ˈjíig chúúre hurtáka.
44020008	ˈBíl ki sed̶e-, biiy ˈdug ˈdú yiel-, nyí hol ˈdú id̶eká nyátáá burnayyeká hí gaa boloonne.
44020009	Máá ruorich gaalí Yútukos yegie mare ˈbíl ˈdína állé eiy id̶eká he ˈdú ije. Aalé Báulo he ˈdéé súm chuoyká mu állé ijeká in hí súm dhie, waaware, ram hí eeteká d̶o úr gáá ˈjie, le ˈdoy, gaalí les gaa eeyká kuf.
44020010	Aalé Báulo d̶o leedhe, sedhe, mú ˈdú ˈdoy, mú gil ˈdinnam nie, gáál geey, kieye, Haí bírginy, mu hé luol, yie.
44020011	Aalé Báulo ged̶i ˈbíl biiy ˈdug yielká hol ˈdú nadheká, mu balashá ˈgieˈgie, gáál hol balashá ˈgar koey. Mu gáál ˈdeeny Waaˈgiet onisie ˈjíig biiy biˈde, d̶o kie, sedhe.
44020012	Aalé máá ruorich-, giri loolnodheká gaalí é ˈdú eedhdhe, ameeny máá giri ál kinaal gaa ijeká gerlé hí súm gaa ˈdeenedheká hí gaa meedhe.
44020013	Aalé nyí Báulo met naate nyí kadich hille, Ássos giri álle nyí mú ki egeetoká nyí ˈdú kuate. Báulo íín kisso sieny ˈgas kí yiimet-, Ássos mé ká nannieká tág kodhdhe.
44020014	Aalé mu nyí Ássos gáá hileká nyí mú kadich gaa kaate, d̶o nyí Mítulen ki faanne.
44020015	Bííy éíy taaka ka biˈdeká nyí ˈjien Mitulen gaa kiiyye, nyí koro Kiyos nyuoˈde. Kúlích ki sed̶eká nyí ál kinaal gaa kiiyye, nyí Sámos ki faanne. Aalé bííy éíy ged̶o ka biˈdeká nyí ál Samos kinaal gaa kiiyye, nyí ˈjien Miletos ki faanne.
44020016	Báulo Eféso ma gáá náánallá, mu Yerúsalem ál ˈjob gaa higile-, ˈjíig ˈjila Bentekos el ˈdú higileká fede.
44020017	Milétos állé kinaal Báulo Eféso gálaat ali ˈdú fie, giri gál nyaaram al kinaalloká gál hí met ki ˈgieká gaalí ká veveen-, mú hol aargiroká.
44020018	Gaal ali kí fameká mu gáál geey, kieye, Bár giri erkob yú Ásia kí ˈjieká, it yaalmit chia yú ki ije-, bar lulle ke hol af ijeká, it óg.
44020019	Har úba gál Yuuˈdi ye mé il gaa ˈgie-, hé burnayká il hí ye aargiˈdeka, yáá hol máá ˈdúwaká ma ka dháany, yú hújích Máá Gud̶oká imiro ki nannie.
44020020	Yú hí ˈdeeny Waaˈgiet ka oonisieká yáá ˈdeeny níínní hí ki midhab-, hí af ˈgidhieká mán. Yú innum gálaat ubaa ˈjien kíchia hí he gaa oonisie.
44020021	Yú yáá gál Yuuˈdi ubaa gál Hellen ki ˈdiiyime, giri gaal ad̶aabano ubaa nyuogim le haad̶uo-, Waag makan fafaan-, Máá kúnnaa Gud̶o Yíésu iiy yegetká.
44020022	Aalé káána Hím Naasan Waaˈgiet hé ye guofsiche, giri yú Yerúsalem seseenká. Yáá yaalmit chia al kinaalloká muog.
44020023	Kor Hím Naasan Waaˈgiet íín hé ˈjien lullé yú ki ˈjeˈjemeká hiigin ubaa manyjasiny ye egeteká ye ged̶iche.
44020024	Tá yú yáá sídhchú ye geer ma gaa ˈdeeneny. Hé chia ye ki ˈdúwaká he hújích Máá Gud̶o Yíésu hí ye ká shieká, giri Fayam Midhab gielmiti Waaˈgietká d̶ulalle yú kirmisat-, yú ˈdiyeen-, yú bed̶isatká.
44020025	It giri yú hí hurt gaa seseme-, lulkícho yú hí Guch Waaˈgiet ˈdeenyle ki ˈdiiyimeká, hát máá níínní ged̶i ye aargiro-, mánká, yáá óg.
44020026	Aalé lulkícho kúlích ki gaa ijóóllá yú hí geeye, itín máádhat hí gaa bad̶ayka, yáá máá níínní bad̶anyle gaalí ye ˈdú ˈdeensetká mán.
44020027	He fedit Waaˈgiet hé níínní yú hí in ka kaayká mán, lulle yáá hí ki ˈdiiyime, muí gáál yie.
44020028	Mu ged̶i gáál geey, kieye, Hol ˈdeeˈdemíe, gál Kiristo lullé Hím Naasan Waaˈgiet hí mé ki koyyééllá úba ˈdeeˈdemíe. Hát máádhat hí aanyle ˈdeˈdeenká Máá Gud̶o Yíésu gállé he fásle ká hidhdheká lulle hát tikiˈde kinaallá ˈdeeˈdemíe.
44020029	Yáá óg, yú kieka, d̶anyar hurt haí ká higila, hé hí ma biisiny.
44020030	Itín hurtkícho úba gál gálaat baad̶isuo-, gál Yíésu iiy yieká ˈbaal laatká yé haí gáá ˈdeeme.
44020031	Aaléka, biiy ˈdeeˈdemíe, warram sed̶ geerle hát yú hí chúúre ubaa kúlíchle buony af ki tatieká táb ˈduoˈdodhíe.
44020032	Yáá hí Waag gíl geerle fie, hí Waag ˈdeenylé gielmitiká ˈdú hay, giri ˈdee hí iiy yeenkícho higirasuo-, ubaa gál Waag hí gálle hosote-, muí taak koyká lulle hí mú áˈjánle hol ˈgar aargiˈdaká.
44020033	Yú yáá máá níínní bírelle ubaa d̶afaraamle ílle ˈgieká mán.
44020034	Itín dhúrkícho it óg, hát yú gil ger chiallá hujich ki nannie-, hé chia ye ki ˈgeerˈgerneyká, ubaa gál chia nyí hol ˈgayyeká héllé hí ki ˈgeerˈgerneyká, nyí ki aargiˈdeká.
44020035	Yáá hí yaalmit ke hujich hát ˈdabaanká ki nannuo-, ke gál he hí ki ˈgierˈgereká ke ˈdú ˈjeˈjeenká hí ká argisie. ˈDeeny Máá Gud̶o Yíésu hí hodheká mé ka ˈgáa, giri máálle kieye, Hé ke máádhat shieká geer gaa meentlé ke aargiroká geer gaa meent hélle ke máádhat gaa argeká a mé ˈdaatíká, muí yieká, Báulo hí gáál yie.
44020036	Báulo ˈdeenyéél beeteká les kurram ˈdoy, gáál lulle hol Waag ˈgar vite.
44020037	Gaal lulle ger hí gudhdhe, buoy, Báulo hod̶oˈd gaa ˈgiiliˈgay, mú a ˈdinnam ˈduungume.
44020038	Hé súm gáál geer gaa ˈdeeneyká he ˈdeeny giri Báulo hí hodhe-, mu kieye, It ged̶ ye ma aargiriny, muí yieká. Aaléka gaal kie, mú eey, ˈjíig mú kadich álle d̶ig hoy.
44021001	Gáál nyí hol Waag ki viiyyeká, nyí ál kinaal gaa kiiyye, nyí kadich hille, nyí lod̶ugul ˈdiiyye, nyí koro Koos ˈjienle ki faanne. Bííy éíy taaka ka biˈdeká nyí ál kinaal gaa kiiyye, nyí koro Rooˈdos ˈjienle ki faanne. Aalé ál kinaal nyí gaa kiiyyeká nyí ˈjien Batara mé niiyye.
44021002	Batára állé kinaal kádích Foiníke seseme mare nyí argiyye, nyí kádích kinaal hille.
44021003	Aalé nyí koro Kuburos bííy fag ka argiyyeká nyí ˈdaa urru naate, nyí lés Siria ˈdú kuate. ˈJien Turoka nyí kadich mé ˈdite, giri shokodich gaalí kadich gaa lelesuoká.
44021004	Aalé nyí gál nyaaram láli-, al kinaalloká ˈgas ˈgeˈgete, gáál nyí hol argiyyeká gáál nyí hol ram tiiya af rayye. ˈDaa giri gál láli kinaal Hím Naasan Waaˈgiet hí kas giri hé Báulo Yerúsalem álle il hí gaa aargiˈdoká shiicheká, gaal mú af kí mote, kieye, Ha Yerúsalem síen, mú yie.
44021005	Kor rám kínyia al kinaalloká beeyyeká, nyí kiiyye, nyí sienykínyo mé veeˈde. Tá hátlé nyí ˈjien kinaal ma gaa kíinyká, gál láli kinaal ubaa ˈdegle tá umle nyí ˈjien hol gaa eete, bás in álleka lulkínyo nyí le kurram ˈdoyye, nyí hol Waag ˈgar visate.
44021006	Aalé gáál nyí hol Waag ki viiyye, tá nyiin nyí kadich hille, gaal íín ényle hol ˈdú nadhe.
44021007	Nyí ál Turo kinaal gaa kiiyyeká, nyí Botólomay ki faanne. Ál kinaal gál nyaaram Yíésu iiy yieká nyí hol naa gaa chie, gáál nyí hol tikiˈd af rayye.
44021008	Biiy ka biˈdeká nyí ál kinaal gaa kiiyye, nyí Kaisária ki faanne. Ál kinaal gál giri tiiya-, kis gál alb fimiká hí le gaa shuuneká, Fílib giri ˈdeeny Waaˈgiet hol gaa sisidhoká ˈbílle nyí ki faanne, nyí mú hol af yíéd̶iyye.
44021009	Máá kinaal hada Waag hí ˈdéé ka shigicheká afuro he ˈgie.
44021010	Ál kinaal nyí ram ki kaateká máá Waag hí ˈdéé ka shigiche-, gaalí Ágabos yegie mare lés Yuuˈdia gáá yimie.
44021011	Mu nyí ˈdú gáá yimieká mu Báulo sáblé seeteká eedhdhe, mu sááb gille ubaa ˈgasle ki hiigite, kieye, Hím Naasan Waaˈgiet hatallá he chie: Sáballá máálle gál Yuuˈdi Yerusalemká hatallá hí higidha, tá hí kidh gíl gaa kakaa, Hím Naasan hí ye chie, muí yie.
44021012	Nyíín nyí héél maaleká, nyíín ubaa gál nyaaram Kaisaria kinaal nyí Báulo gil ki efiyye, Ha Yerúsalem síen, nyí mú chie.
44021013	Aalé Báulo nyí ˈdéé hol ˈdu gáá nie, kieye, Háteka hí bebeenne-, hí ye gúóf gaa gagalicháal? Yerúsalem yú sedheka, Máá Gud̶o Yíésu meenyle ˈdugaka hiigin úba kí hayo, kúfach yáá ki ég, muí nyí yie.
44021014	Aalé hé nyí mú ged̶ichaká nyí ˈdabiyyeká, nyí shab chie, d̶o nyí mú geeyche, He hí hát Máá Gud̶oká hí gaa fedoká ˈdie, nyí mú chie.
44021015	Rám kínyia nyí ál kinaal gaa id̶eká hol ki sieteká, nyí shókódíchkínyo tág koote, nyí Yerúsalem mé niiyye.
44021016	Aalé ˈjien Kaisaria kinaal gállé láli-, Yíésu iiy yieká ˈbaal nyí hol eete. Gaal máá lés Kuburos kíssóótí Yíésu iiy yie-, gaalí Manáson yegie mare ká eedhdhe, máá Yerúsalem nyí ki faanneka, ˈbílle nyí gaa yíéd̶iannoká.
44021017	Nyí Yerúsalem ki faanneká gál nyaaram-, ál kinaal gaa ijeká nyí argeká ger hí gaa meedhe.
44021018	Bííy éíy taaka ka biˈdeká Báulo nyí hol eete, nyí Yákob ˈdú siete. Gál nyaaramká gállé hí met ki ˈgieká lulle úba hé ál kinaallá gaa ije.
44021019	Báulo gáál naa yieká Waag hát hí hujich ki naasate-, Waag hé burnay-, kidh hursam gaa ekeycheká fayamle lulle gáál hát ˈdabaanká shie.
44021020	Gaal fayaméél maaleká Waag meey. Aalé gaal Báulo geey, kieye, Nyárkínyo, gál Yuuˈdi burnay shíí-, Yíésu iiy yíéllá kó argiyyo? Gálallá hemuumurit kúnnaa Waag hí Móshe ka shiicheká úba he tág ki yaalla.
44021021	Tá gaal hé ˈdéé maale, hát kuun kerka gál Yuuˈdi lulle giri kidh hurt gaa ijoká ged̶icho-, gaal hemuumurit kúnnaa Moshe kinaal el af gaa tataan-, gaal umle ma hermisiny-, ubaa siraatkúnno haad̶uoká.
44021022	Aalé káána háte ke ˈdeeme? Gaal hát ál kí ˈjiiyyeká hai maala.
44021023	Aaléka, hát nyí ko geeychoká ˈdé. Gál yaab afur-, Waag he af id̶ieká nyáá nyí ˈgayya.
44021024	Gál Waag héllé af id̶ieká mé d̶ig yie kinaallá éew, siraat he naasanle gaalí nannasatallá gáál hol ˈgar naatíe, hol dhiiráa. Suor gaalí ˈgaˈgalatká aanyle kuun hí ka yío, suor ˈgallíe, gaal hí met gaa dhuursat. Hát kinaallá in gálaat lulle ˈdeeny er he maaleká hát he hódho-, kuun íín hí hemuumurít ki taalká kiimita.
44021025	Gál kidhdho-, Yíésu iiy yieká ˈdaalleka, warˈgat hélle nyí muˈdeká íín nyáá nyí gáál ˈdú veeˈde, giri gaal ˈguom suorle gaalí waagam hodhoká ki ˈgaˈgaloká ubaa so aanyle gaalí himano ki yegeská gáá faaganat-, fasam ma igiminy-, tá herginy gálle hol ma shúúnanká hol ká ririatká, nyí chie, gaalí Báulo yie.
44021026	Aalé biiy ka biˈdeká Báulo gál afur kinaal hol eedhdhe, gaal hol dhiire. Héél d̶ueká Báulo d̶o kie, ˈBíl Waaˈgiet sedhe. Mu máá suoryoká gáál he naasanle rámlé hí ka ˈgisateká ubaa kúlích gaal hí mú ˈdú seseen-, gaal suor ˈgaˈgaloká fayamle mú shie.
44021027	Rám giri tiiya-, mú Báulo he naasanlé kinaal bár hí ká bebeyyeká gál Yuuˈdi giri gál Asiaká Báulo ˈBíl Waaˈgiet geer gaa argeká nyésébích ál kinaal gaa ijeká chure, tíkíˈdé kinaal d̶o gál Asia kinaal Báulo ˈgiliˈgay,
44021028	kúóˈd ˈdoy, kieye, Gál yááb Yisirayel, nyí mú ˈdú chiˈdíe. Hééllá máá gálkúnno ubaa nyátál kúnnaa Moshe-, tá ˈBíl kúnnaa ke Waag gaa vivisatallá gálaat ká ririatká. Héél úba kí hayo, mu úba hé gál Hellen ˈBíl Waaˈgietallá ká eey, gaal ál saas mánnallá ˈdeeney, gaalí yie.
44021029	Gál Yuuˈdi kinaal hééllá huogodhééllá ˈdaa giri gaal kulich tikiˈd mu Torofímos giri máá ˈjien Efesoká mú hol ki argeká. Aalé gaal gáál hol ki argeká hé tawueká, Báulo mú ˈBíl Waaˈgieto he sidhe, he yie.
44021030	ˈDeenyéél gálaat lullé ˈjien kinaalloká shalal kaay, gálaat ídho hí ˈjiiyye, biiy ˈdinnam lulle gáá kirite, Báulo ˈgiliˈgay, mú náb ˈBíl Waaˈgietká af gaa chiˈde, mú biiy sug yé ki ˈdeey, karafano náb ˈBíl Waaˈgietká d̶o gaalí af gaa koy.
44021031	Gálaat bár onnônyka mú yegieská fayam ˈjienle shalal hí ˈdiiyyeká máá yuoy mé ki yielká hille.
44021032	Aalé máá yuoy mé ki yiel kinaal gállé hí el ˈgie-, yuoy kúˈd taat met ki ˈgieká ubaa yuoy ˈbáál eedhdhe. Gaal nyesebich bííyle ˈdú kirite. Nyesebich he máá yuoy mé ki yiel kinaal ubaa yuoyle argeká Báulo ˈgul hay.
44021033	Aalé máá yuoy mé ki yiel kinaal Báulo ˈgiliˈgay, yuoyle geey, kieye, Mú nyarugano naam ki hiigidháa, yie. Aaléka mu nyesebich yiete, kieye, Hééllá mááya? Tá mu meete he ˈdeeney? yie.
44021034	Aalé nyesebich af hí hol el ˈgiiˈgite, gálal hélle hogodhoká gálatí héllé he hogodho. Aalé máá yuoy mé ki yiel kinaal shalal hí ˈdéé ˈgas eeny ká riateká yuoyle geey, kieye, Mú ény kúnnaa yuoyóótíá álle ée, yie.
44021035	Gaal ál giri gaalí ki feˈjeenká ka ˈdoyká, nyesebich ˈdeenylé osietal yuoy far ˈdú gogoy, yuoy d̶o Báulo úr ki eete.
44021036	Aalé nyésébích gáál el gaa igireká d̶o kúóˈd ˈdoy, kieye, Mú gon kí yees! yie.
44021037	Aalé gál giri yuoyoká hátlé énylé yuoyoká ma hílinyká, Báulo máá yuoy mé ki yielká af ki helie, kieye, ˈDéé hótéél yú ko ká heeteka hai ˈdeeníta? mú yie. Máá giri yuoy mé ki yiel kinaal kieye, Af Hellen ha óíyta?
44021038	Kuun kó máá Misirayim gálaat chure-, gaal mangis hol yeges-, shút shíí afur ˈbakat ˈdú eedhdheká muunîny? muí mú yie.
44021039	Aalé Báulo kieye, Yú máá Yuuˈdi, ˈjien ˈdúwa-, Tarsos-, giri lés Kilikiaká ki ˈdalidhe. Gillo yú ko ki efe, ye hash, nyésébíchallá geeye, yie.
44021040	Aalé Báulo muí af iiy yieká, d̶o ál gaalí ki feˈjeenká ˈdú ˈdie, nyesebich gil shab ki hoy. Aalé gaal lulle shab yieká, mu gáál af Heberew ki geey.
44022001	Mu kieye, Idhaamchú ubaa nyaaramchú, ˈdeeny chia yú hol ˈdú hogodhóóllá, ebá nee kóo, yie.
44022002	Aalé gaal mu af Heberew hodhe-, maaleká, gaal lúl shab yie. Aalé Báulo kieye,
44022003	Yú máá Yuuˈdi, ˈjien Tarsos-, giri lés Kilikiaká ki ˈdalidhe, tá ˈjien Yerusalemallá gáá gud̶andhe. Yú Gamáliello ye nyátál eshim eshimkúnno hát ˈdabaanká onisie. Yú tágo Waag he ki nímle hol ˈdú sillie, hát káána kulichallo itín hí id̶óóllá.
44022004	Yú gál ˈgíérích Yiesúúllá el gaa igireká manyjasie, gál yaab ubaa gál ˈdieto ˈgiiliˈgay, gáál ény hiiginká fafie, gáál ˈbaal úba hí alb nadhe.
44022005	Máá méte suoryoká ubaa karullé ˈdeemoká ˈdeenyééllá úba hát he ˈdúwaká ha ye ˈdú chiiˈda. Gaal ííni yú warˈgasam ˈdú ˈgiedhe, giri warˈgasam yú gáál nyaaramlé ˈDamáskas gaa ijeká ˈdú siidho-, giri gál ˈgíérích Yiesúúllá el gaa igire-, ál kinaal gaa ijeká ˈgiiliˈgaw-, gáál yú Yerúsalem ká siidho-, gáál gaalí he ki ekemeyoká.
44022006	Aadh he é mé ˈdug ˈdoyyeká yú sieny chia gaa igire-, ˈDamáskas kí ˈjobondheká, édhúm édhká úr yé gáá ˈdie, ye gaa veere, ye ˈdinnam lulle gaa veere.
44022007	Aalé yú d̶o le ˈdoy, ˈdéé hót maale, ˈdéé hót kieye, Sáwul, Sáwul, háteka ye hatal manyjasichóol? ˈdéé hót hí ye chie.
44022008	Aalé yú ˈdéé hol nie, kieye, Kúún mááya, Máá Gud̶o? yú yie. Mu ye geey, kieye, Yú he Yíésu Nasaret-, kuun hí maanyjasichóóllá, muí ye yie.
44022009	Gál chia nyí hol ˈgayyeká úba hé édhúm kinaallá arge, kor hé Máá giri ye ged̶ieká af ma mááliny.
44022010	Aalé yú mú heete, kieye, Máá Gud̶o, háte yú ˈdeeme? yú yie. Máá Gud̶oká ye geey, kieye, Les gaa keʼ, ˈDamáskas mé naʼ, ál kinaallá he lullé yú ko mé ki kokuoká ha gaalí ko gaa ged̶ia, ye yie.
44022011	Gál chia nyí hol ˈgayyeká ye gíl mé chiˈde, ye ˈDamáskas eey, ˈdaa giri édhúm édh ye gaa veereká ye in rieká.
44022012	Aalé máá gaalí Ananías yegie-, hemuumurit Waag hí Móshe ka shiicheká hát ˈdabaanká ki yiel-, gál Yuuˈdi al kinaalloká hí súm memey mare ye ˈdu gáá yimie,
44022013	ye láá kí ˈdie, kieye, Nyár chia Sáwul, in hí ko eiy ˈdie, muí ye yie. Aalé tíkíˈdé kinaallá yú d̶o in ye eiy ˈdie, mú arge.
44022014	Aalé mu kieye, Waag eshim eshimkúnno hé ko ká viiyye, giri kuun mu hát he fedoká kiimisat-, mú Máállé ˈdúwa-, saas mánká aargiˈdo-, ubaa ˈdéé af gaa mamaloká.
44022015	Kúún aaléka mú máállé misikirká ha cheedhe, hé argiyye-, ubaa maalééllá fayamle gálaat lulle ha shigicha.
44022016	Aalé káána meete egete? Les gaa keʼ, mú ki búoy, gaalí ko bie gim nuo, ad̶ááb hí ko yé gaa ˈdiiyyo, muí ye yie, Báulo hí gáál yie.
44022017	Aalé mu ged̶i ˈdéé huogodhe, gáál geey, kieye, Yú Yerúsalem hol ˈdu gáá nadhe-, ˈBíl Waaˈgiet Waag gaa viviteká, me d̶o ye húˈd yie,
44022018	Máá Gud̶oká yú arge, mu ye geey, kieye, Đo keʼ, Yerúsalem yé gaa ˈdé. Gál alloká hé ˈdeeny chia kuun hí ged̶ichoká iiy ma yegen, muí ye yie.
44022019	Yú mú ˈdéé hol ˈdú nie, kieye, Máá Gud̶o, gál alloká yú hát he mumure-, gál ko iiy yieká gaalí ény ˈdiiyiminy gáá shugunne-, gaalí tutune-, ubaa gáál gaalí ˈbíl hiiginká fafieká lulle hé óg.
44022020	Yú máá kua ˈdeenykú hol gaa sisidhe-, Estéfan léká af giri gaalí yegieská úba yáá álle gaa ije, mú kúfáchle iiy yie, met yiel. Gál mú yegieská d̶afaraamle úba yaa hí ˈdeˈdeme, yú mú yie.
44022021	Aalé Máá Gud̶oká ye geey, kieye, Keʼ, sí, yú kidh fágatíá ko ali ˈdú kakaa, muí ye yie, Báulo hí gáál yie.
44022022	Gálaat Báulo af nee koy, mu bár ˈdéé hótal d̶ig ka yieká gaal kúóˈd ˈdoy, kieye, Máállá les gaa yiesíe! Hééllá hé máá les ˈdug ˈdú ijoká muuniny! yie.
44022023	Gaal koˈdamlé ˈdarame-, d̶afaraamle urgano ki lalame-, edo urgano ki tutuneká,
44022024	máá giri yuoy mé ki yielká yuoyle geey, giri Báulo gaalí ény yuoyoká álle egewká. Aaléka mu yuoy ˈdéé ki mure, giri mú gaalí tuuno-, tá hé mákárta gálaat hí mú kúóˈd ˈdú ˈdaraanallá gaalí mú ka hegesetká.
44022025	Aalé Báulo gaalí hiigidhe-, bár onnônyka gaalí tuuneká, mu yuoy máállé hí mé ki yielká máállé hí ello-, ál kinaal yielká heete, kieye, Máá Rooma héllé ˈdeeneyká hátlé ke ˈduuwle ma árginyká ke tuunoká taglê? Báulo hí mú yie.
44022026	Aalé máá giri Báulo hí ged̶ieká sedhe, yuoy máállé hí mé ki yielká geey, kieye, Kúún aaléka háte ˈdeenne? Máál in máá Rooma háluke! yie.
44022027	Máá yuoy mé ki yiel kinaal d̶o Báulo ˈdú sedhe, mú yiete, kieye, Ebá ye ka géesh, kuun in máá Rooma? yie. Báulo kieye, Iiy-hí. Yú máá Rooma, muí mú yie.
44022028	Aalé máá gud̶o kinaal Báulo geey, kieye, Yú mangis bíre gud̶oká les ki fie, in káána máá Rooma yie, muí Báulo yie. Báulo mú ˈdéé hol ˈdú nie, kieye, Yú íín ˈdalmáátka máá Rooma, yie.
44022029	Aalé gál giri ká yimie-, kerka mú hegeteká d̶o lulle eiy kie. Aalé máá giri yuoy mé ki yiel kinaal d̶o bineneny hí faanne, ˈdaa giri máá Rooma nyarugano ki hiigidheká.
44022030	Aalé bííy ged̶o ka biˈdeká máá giri yuoy mé ki yielká hé mákárta gál Yuuˈdi hí Báulo ˈdú kataseká ˈgas egeyká he fede. Aalé mu Báulo nyarugano gaa fure, mu gál gugud̶o-, suoryoká ubaa karullé gugud̶o ˈdeemo-, Yuuˈdiká hol ˈdú vie, Báulo gáál met ká eey.
44023001	Báulo gál gugud̶o kinaal gaa dhaay, kieye, Nyaaramchú, yáá innum Waaˈgiet hát ˈdabaanká gaa seseme, ˈjíig kúlích ke gaa ijóóllá d̶ig, muí gáál yie.
44023002	Aalé máá méte suoryo-, giri Ananías léká Báulo gállé hí lag ˈgieká geey, kieye, Mú af gíl gaa ˈdóo, yie.
44023003	Aalé Báulo mú geey, kieye, Kó hol sasallóol! Waag hai ko ˈdaraanna. Kúún in káána ˈdeeny máre hemuriti ál kinaal ki id̶a, ye ki id̶imicha? Hemurít in el af gaa taanne, Mú af gíl gaa ˈdóo, cheedhe háluke!
44023004	Gál Báulo lag ˈgieká kieye, Kúún máá méte suoryo-, Waaˈgietká chácháˈda? mú yie.
44023005	Aalé Báulo gáál ˈdéé hol ˈdú nie, kieye, Nyaaramchú, yáá ˈdeeney. Mu hát máá méte suoryo-, Waaˈgietallá yáá muog. Hé Warˈgat Waaˈgiet úba hí hote, giri kieye, Gálkú máállé kansichká ˈdaalle ha hé ˈdeewká ki hôn, chieká, Báulo hí gáál yie.
44023006	Aalé Báulo gaal hát ˈbaal hí gál Saˈdukaay-, ubaa hí gál Farisaay-, onnoyká mu káru af ˈdérká ki geey, kieye, Nyaaramchú, yú máá Farisaay, tá yú úba iny máá Farisaay. He iiy yeen yú ˈguo-, giri gál kufoká Waag hí uushim yiem gáá ˈded̶ichoká ˈdaalle ˈdugaka in yú hí metééllá gaa yaalla, hí ye ˈdéé ki id̶imicha, muí gáál yie.
44023007	Aalé mu hatal yieká gál Farisaayká ubaa gál Saˈdukaayká ˈdee hí eiy yie, eiy ˈgite.
44023008	Gál Saˈdukaayká he gál kieye, Gál kufoká hé uushim yiem ma gáá ˈdeˈdeminy, yegetká, ubaa kieye, Biiy hé gál ˈgasso-, urruká ubaa gál urietká mán, yegetká. Gál Farisaay íín hé gál Saˈdukaay hí d̶iidhééllá hát he biiy gaa ijoká he iiy yie.
44023009	Aalé gálaat d̶o súm kúóˈd ˈdoy, gál Farisaay nyatalaamká les gaa kie, ˈdéé hát chira saritiká huogodhe, kieye, Máállá hé ˈdeew-, he ˈdeeney-, nyí gaa argiyyeká mán. Mú káána máá mákárta-, urietká, muuninyka, máá ˈgasso-, urruká hí ka géeyka it ôg? gaalí gáál yie.
44023010	Aalé gééycho kinaal kúfach chieká, máá yuoy mé ki yielká Báulo gáál ki kiadhe, mu hát máá gaalí eiy chirat. Aalé mu yuoyle geey, kieye, Sedhíe, mú gáál af kí ridhdhíe, mú ény kúnnaa yuoyóótíá ka sidháa, gáál yie.
44023011	Aalé kúlích kinaal chúúrélle Máá Gud̶oká Báulo láá ki ˈdie, kieye, Ha binenêny, hát tikiˈde giri ye Yerúsalem gaa ˈdiiyeennééllá, ˈjien Rooma úba ha ye gaa ˈdiyeenne, Máá Gud̶oká hí mú yie.
44023012	Bííy ged̶o ka biˈdeká gál Yuuˈdi giri Báulo nebeneyká sul nie, hol ˈdéé mé ki hodhe, kieye, ˈDaab ke Báulo ma yíésinyká hé ke ˈguom ma kokony ubaa ke he ma igiminy, hol yie.
44023013	Gál sullééllá nannieká hé tomon afur, tá af ˈgie.
44023014	Gaal gál gugud̶o-, suoryoká ubaa karu ˈdeemoká ˈdú sedhe, kieye, Nyíín nyáá nyí hol he mé ki hote, ˈdaab nyí Báulo ma chíésinyká nyáá nyí hé níínní af d̶ig cheetoká mán.
44023015	Aaléka itín ubaa gál káruká máá giri yuoy mé ki yaalká ˈdéé ˈdú láa, muí Báulo ˈdú gáá eew, hé hí mú ged̶ichaká, itín kieye, Mú nyí hát ˈdabaanká ˈdéé gaa eete, yiedhíe. Nyíín íín tagano nyí ˈdeenne, mu hátlé ál ma ka hílinyká mú ha nyí cheese, gaalí yie.
44023016	Aalé Báulo iny nyaarle sulléél ˈdeenyle maale. Mu d̶o ény yuoyo-, Báulo hí gaa ijeká sedhe, Báulo sul fayamle shie.
44023017	Aalé Báulo gál yuoy kúˈd taat met ki ˈgieká mú tikiˈd ká vie, kieye, Máá ruorichallá máá kíchia hí mé ki yaalká ˈdú éeb, mu hé mú ged̶uoká ˈgaa, yie.
44023018	Aalé máá kinaal máá ruorich kinaal máá gud̶oká ˈdú eey, kieye, Báulo giri hiigin gaa ijóóllá ye vie, kieye, Máá ruorichallá máá kíchia hí mé ki yaalká ˈdú éeb, mu hé mú ged̶uoká ˈgaa, ye yie, mú yie.
44023019	Máá giri gud̶oká máá giri ruorich kinaal gíl gaa chiˈde, mú taak eedhdhe, mú heete, kieye, He ˈgayya ye ká ged̶icha? mú yie.
44023020	Aalé máá ruorich kinaal kieye, Gál Yuuˈdi hé hol ˈdéé af gáá maale, giri ko hegeset-, kuun beríka Báulo gáál karullé ˈdeemoká met egeyyo-, giri mú ˈdeenyle kerka gaalí tág ˈgas egewká.
44023021	Gaal hai ko af far ˈdú gogónson, mú gáál shíiny. Mu gál tomon afur af ˈguoká met haí higila. Gaal hé hol ˈdéé mé ki hodhe, ˈdaab he mú ma yíésinyká hé bie ma igiminy ubaa hé hé geere ma kokony. Gaal lulle hé ˈdeenyle tág kodhdhe, ˈdeeny kua tákáma egese, máá ruorich kinaal hí mú yie.
44023022	Aalé máá gud̶o kinaal máá giri ruorichká hinyate, kieye, ˈDeeny ye ka geeychééllá, hát ye ˈdu gáá sitééllá ha máádhat hí mááliny, mú yie, d̶o mú hay, mu sedhe.
44023023	Aaléka, máá giri gud̶o-, yuoy mé ki yiel kinaal gál hí el ˈgie-, yuoy kúˈd taat met ki ˈgieká naam vie, kieye, Sedhíe, yuoy ˈdaaballá tág kóo: Yuoy aad̶aká kúˈd naam hoyyíe, yuoy fára ki seseenká tomon tiiya hoyyíe, héétí yuoy nannoká kúˈd naam hoyyíe. Chúúrééllá ebisam he ˈgiˈgidheka haí keenne, Kaisária mé haí nanniyya.
44023024	Báulo úba fára ki golóo, mú naanná ée-, mú máá gud̶o Felíki af ka kóo, muí gáál yie.
44023025	Aalé mu warˈgát Felíki hatal ˈdú veere:
44023026	Máá ˈdúwa gud̶o Felíki, naa! Yú he Kaláúˈdias giri Lúsias léká.
44023027	Máállá gál Yuuˈdi hí ˈgiliˈgay, onnônyka ha gaalí yegies. Mu máá Rooma yú maaleká in yú yuoychú eedhdhe, mú hile.
44023028	Aalé mú héllé mákárta-, he ˈdeeneyká ˈgásle yú mamaleká yú fede, in yú mú gáál karullé ˈdeemo-, Yuuˈdiká met eey.
44023029	Mú héllé gaalí af kaayká gáál nyátálle ˈdaallé he ki yaalla. Tá hé mú kúfach ubaa mú hiigin mé ki kokuo-, yú mú gaa argeká mán.
44023030	Mú sul oosle fayamle gaalí ye ka shieká in mú yú ko ali ˈdu gáá kaay. Yáá úba gál mú ˈdeenyle ˈguoká bííykú gíl kí helie, giri gaal ˈdeenylé mákárta-, ˈguoká ko ka ged̶uoká.
44023031	Aalé yuoy giriká ˈdéé hát gaalí ki mureká el gaa veeˈde, warˈgát ubaa Báulo eedhdhe, chúúré kinaal led̶ud̶ugul ˈdie, ˈjíig Antibátiris ki fame.
44023032	Aalé biiy ka biˈdeká yuoy aad̶aká ubaa yuoy nannoká Báulo yuoy fára ki seseenká ˈdú hay, giri gaal mú ˈdaatí ki egewká. Gaal íín gáál hol gáá nadhe.
44023033	Yuoy fára ki seseen kinaal ˈjien Kaisaria ki faanneká gaal warˈgát máá giri gud̶o Felíki shie, Báulo mú gíl geer gaa kaay.
44023034	Aalé Felíki warˈgát tuoyká Báulo yiete, kieye, Kúún máá lés máre? mú yie. Aalé mu Báulo hát he máá lés Kilikia maaleká,
44023035	mu kieye, Gál kuun ko kataseká he állá kí fameka in yú ˈdeenykú nee kokoo, mú yie. Aalé mu yuoyle geey, giri gaal Báulo ˈbíl Heroˈde egew-, mú ál kinaal gaa ˈdeˈdeenká.
44024001	Ram chen he beeyyeká máá méte suoryo-, Ananías lééllá ubaa karu Yuuˈdi ˈdáá tikiˈd, tá máá hemuumurit Rooma óg-, gaalí Tartúllos yegie mare Kaisária mé nie. Gaal héllé Báulo af kaayká máá giri gud̶o Felíki léká ˈdú eedhdhe.
44024002	Aalé Báulo gaalí ˈbíl geer ki vieká Tartúllos d̶o les gaa kie, giri Báulo héllé gaalí af kaayká Felíki met gaa hogodhoká. Aalé mu Felíki geey, kieye, Nyáá nyí naanna mé ˈdérká kansimkú gaa argiyye. ˈDaalim kua kúólle hé biiy metoká hol aˈgaˈd tág ki nanniyyoká hé lésallá in hol ki niiyye.
44024003	Felíki, hééllá lullé ekeychééllá nyiin hát lullé nyí biiy lulle iiy gaa chie. Kó tág nyí ger gaa meeyche.
44024004	Ebá ha ko súm ˈgorôny, nyí net shíish, ˈdéé hót kínyia um hí naamáállá nee kog.
44024005	Máállá hát biiy ˈdeeneyká nyáá nyí kimisate. Mu hé gál Yuuˈdi les lulle gaa ijoká mángísle hol af maalít ká ridhdhe. Mu máá ény Nasaret gál hí el gaa veereká he mé ki yaalla.
44024006	Mu ˈBíl Waaˈgieto úba he nyakarich hoy, in d̶o nyiin nyí ˈgiliˈgayye. [Mú onnônyka nyátál kínyia ˈgíéríchle nyí ki naate, nyí ˈdéé ki id̶imiche,
44024007	in d̶o Lúsias giri yuoy mé ki yaalká ká yimie, nyí mú af ki ridhdhe,
44024008	gál mú ˈdeenyle ˈgúóllá he ki mure, giri gaal bííykú ká yiimetká.] Kúún dhúrkú mú heeseteka ˈdéé ˈgásle ha aargiˈda, hé nyí mú ˈdú hogotóóllá hát ˈdúwaká ha kiimisata, muí mú yie.
44024009	Aalé gál Yuuˈdi máá ˈdéé hogodheká ˈdú fame, kieye, Hééllá lullé muí huogodhééllá hé ˈdúwa, yie.
44024010	Aalé máá gud̶o Felíki Báulo gíl ki geey, giri mu hol ˈdéé ˈdú hogodhoká. Aalé Báulo mú geey, kieye, Kúún hát warram ilishká mángísallá gálle ˈdeem ki id̶imicheká yáá óg. Yáá tág geer ye gaa meedhe, giri káána yú ko metééllá gaa yaal-, yú hol ˈdéé ˈdú hogodhóóllá.
44024011	Hát yú rám tomon tikiˈde a naama ˈgitéétíá Yerúsalem sedhe-, Waag gaa viviteká, eiy ha naasata.
44024012	Gál ye ˈdeenyééllá luut kaayallá hé máá níínní ye arge-, yú gálaat ˈBíl Waaˈgiet geer ˈdeem nyí hol ˈdú nanniyye-, nyí hol ki fafalanneká mán. Yáá úba gáál énylé ˈdiiyiminyká ubaa gáál ˈjienlé nyesebim ˈdiˈdisie-, nyesebim gaa chuchure-, gaalí ye gaa argeká mán.
44024013	Gaal íín dhúrle káána ye ˈdéé af kaayallá hé ˈdúwa ˈguo-, ko ka geeyoká mán.
44024014	Tá hé ˈduwa! Waag héle eshim eshimchú hí viviteká in káána yú ˈgíérích Kiristo gaalí ˈgíérích hodho yegetallá ki vivita. Yú hemuumurit lullé Waag hí Móshe ka shiicheká ubaa he lullé gál Waag hí ˈdéé ka shigicheká hí veereká iiy yie.
44024015	Yú úba hát tikiˈde gaal íín hí Waag iiy yíéllá Waag iiy yie, giri gál saas mánká ubaa gál saas ˈguoká met hullaalle Waag hí uushim yiem gáá ˈded̶ichoká.
44024016	In bar lúl yú lad̶ama, giri yú innum Waaˈgiet ubaa innum gálaat ad̶ááb hol ká ririatká.
44024017	Aalé warram ilish yú Yerúsalem gaa lalayká hol ki sedheká, yú ged̶ Yerúsalem hol ˈdu gáá nadhe. Hé chia hol ˈdu gáá nadheká gál chia Yuuˈdi-, he maamannayká hé chia shiichoká ˈdú gáá sidhe, héétí suorró Waag ki ˈgaˈgale.
44024018	Gaal ye ˈBíl Waaˈgiet geer gaa aargiro-, yú suor ˈgaˈgale kinaallá yú yáá kis ˈdaa hemurit kínyoka hol dhiire. Hééllá yú ekemetééllá yáá nyésébích níínní nyí hol af id̶eká mán. Héétí úba yáá shalal níínní ali yé gáá ˈdeeyká mán.
44024019	Gál Yuuˈdi Asia-, giri ˈbaal hí ye ˈdeenyééllá luut kaayallá íín dhúrle onnônyka állá he ije, hé mákárta-, yú ˈdeeneyká har ˈdúúw kátaka, metkú gaa hogodhe.
44024020	Aalé káána gaal ál gaa laʼ háluke, ebá gál állá ijóóllá af giri yú gaal ye ar met eeyká hé yú ˈdeeney-, gaalí ye gaa argeká hí ko ká geeyo.
44024021	Tá hé tikiˈde gaalí ye ˈdú ˈded̶ensetká taalle hééllá máámaʼ, giri yú af gaa gúch gáál met gaa hodhe-, yú kieye, Gál kufoká uushim yiem gáá ˈdímle ˈdugaka in yú metééllá gaa yaalla, hí ye ˈdéé ki id̶imicha, yú gáál yieká? Báulo hí gáál yie.
44024022	Aalé Felíki giri ˈgíérích Yiesu kinaal onnoyká d̶o ˈdéé eiy mure, mu Báulo geey, kieye, Lúsias giri yuoy mé ki yaalká ká ˈjieka, af kinaallá in yú ˈdeenykú hol eiy gaa nannaa, mú yie.
44024023	Aalé Felíki máá yuoy mé ki yielká máállé hí el yielká geey, kieye, Báulo ˈbíl hiiginká álle ki chiˈdíe, tá haí híígin. Mú sheelle hí ˈdú gáá chiimet-, gaal hé mákárta úba mú ˈdú gáá sisidhoká haí ka rían, muí gáál yie.
44024024	Aalé ram hol ki sieteká Felíki ubaa minlé ini Yuuˈdi-, gaalí Đúrsila yegie mare hol ká eedhdhe. Mu Báulo gáál ali ˈdú fie. Mu iiy yeen ke Yiesu Kirísto iiy yeget-, Báulo hí ˈdiiyimeká nee koy.
44024025	Aalé Báulo gálaat hát ˈduwantiká ki ijoká ubaa gálaat hé ˈded̶ewká hol gáá momoyoká, tá kúlích ká chiimeto gálaat Waag hí ˈdéé ki id̶imichoká yaalmitle gáál ged̶ieká, Felíki d̶o neey, Báulo geey, kieye, Aalé káánaka sí, af mákártaká ha yú ko ká veeme, mú yie.
44024026	Mu af kinaal Báulo hí gub les ki fafieká úba he fede. ˈDaa kinaal ˈdugaka in aadh lulle mu Báulo gálaat ali ˈdú fafie, mú hol ged̶ie.
44024027	Aalé warram naam hí beeyyeká Bórkios Fésitos kara kansimo-, Felikiká ˈdú yíéd̶ie. Felíki ˈdaa giri gál Yuuˈdi hí memeyo-, fedeká, mu Báulo ˈbíl hiiginká ki hay.
44025001	Aalé Fésitos lés Yuuˈdia kansimle eedhdheká, mu ˈjien Kaisaria ram sed̶ gaa rafe, d̶o kie, Yerúsalem mé nie.
44025002	Ál kinaal gál gugud̶o-, suoryoká ubaa karu Yuuˈdiká mú ˈdú kie, gaal Báulo ˈdeenyle mú ˈdú eedhdhe.
44025003	Gaal Fésitos súm gil ki efe, giri muí af veveet-, Báulo muí Yerúsalem ká egewká. Tá gaal íín ˈdeenylé he tág nanateká Báulo met higilo-, mú le hurt ki yegeská he fede.
44025004	Aalé Fésitos gáál ˈdéé hol ˈdú nie, kieye, Báulo Kaisária gaalí ki hiigidhe. Yú úba rám gáá ˈjóbká ál kinaallá hol ˈdú naadha.
44025005	Gál kíchia káruká ˈbaal ka báa, gáál nyí hol eete, gaal hé mu héllé mákárta-, ˈdeed̶eneyká hí ál kinaallá gáá huogodho, muí yie.
44025006	Mu rám síet ubaa tomon nyuoˈdoká ál kinaal gaa rafeká, d̶o kie, Kaisária hol ˈdú nadhe. Mu bííy éíy taaka ka biˈdeká karullé gálaat ˈdeem ki id̶imuoká hol af ká yíéd̶ie, gáál geey, giri Báulo gaalí met ka egewká.
44025007	Aalé Báulo he ali kí ˈdieká, gál Yuuˈdi giri Yerúsalem gáá yimieká mú lag ki ˈdie, mú héllé mákárta burnay-, ˈded̶ew-, muí ekemeyká huogodhe. Gaal héllé mú ˈdú huogodhe kinaal ged̶i el met mán.
44025008	Aalé Báulo hol ˈdéé ˈdú huogodhe, kieye, Yáá hemuumurit Yuuˈdi hé níínní gaa ˈdeeneyká mán. Yáá úba ˈBíl Waaˈgiet ubaa máá gud̶o Káísar hé níínní ki ˈdeeneyká mán, yie.
44025009	Aalé Fésitos ˈdaa giri gál Yuuˈdi hí memeyo-, fedeká, Báulo yiete, kieye, ˈDeenyéél ˈdugaka Yerúsalem seseen-, ál kinaal ye met ki ˈdeen-, yú ko ˈdéé ki id̶imuoká kó feˈdo? muí yie.
44025010	Aalé Báulo mú ˈdéé hol ˈdú nie, kieye, Yú ˈdaaka ál ye lé-, hemurit Kaisar hí ye ˈdeem ki id̶imichoká yaalla, giri kuun ye ˈdéé ki id̶imichoká. Kuun dhúrkú gál Yuuˈdi hát yú he ma ki ˈdeenênyká kó tág óg.
44025011	Har yú hé mákárta-, máádhat hí gaa kufunanká ˈdeeneyka, af kinaalka yáá kúfach ma d̶iin. Tá hé gál Yuuˈdííllá hí ye luut kaayallá he hódho kátaka, af kinaalka hé máá níínní ye gálallá gíl geer gaa kakawká mán. Ye Káísar dhúrle ˈdú ée, mu hé ˈdeeny chiallá eiy nuo! yie.
44025012	Aalé Fésitos gállé káruká hol ˈdeenyéél geeyká, mu Báulo geey, kieye, Káísar ye ˈdú ée, chíéllá, aaléka Káísar ha ˈdú seenne, Fésitos hí mú yie.
44025013	Aalé ram hol ki sieteká máá kansich Agiríba ubaa nyaarlé Berníke Kaisária ki fame, Fésitos naa ˈdú sidhe.
44025014	Aalé gaal ál kinaal ram ki kaadhdheká, Fésitos Agiríba fayam Baulo geey, kieye, Állá máá Felíki hí ˈbíl hiiginká kí hay mare hí gaa ija.
44025015	Aalé af giri yú Yerúsalem sedheká gál gugud̶o-, suoryoká ubaa gál Yuuˈdi káruká ye mú ˈdeenyle ˈdu gáá eedhdhe, giri yú mú ˈdéé ki id̶imuo-, ubaa mú ˈdéé d̶iidhanká.
44025016	Hé yú gáál geeyká, yú kieye, Hééllá hé hát nyátál Rooma muuniny. Máá Rooma ˈdaab gállé hí ˈdéé af kaayká metle hol ˈdéé ma ˈdú húógonká hé máá hí he ki ekemeyoká mán, yú yie.
44025017	Aalé gáál nyí hol állá ˈdu gáá eeteká yáá ˈdéé ram ma ki ráfiny. Kúlích nyí gáá faanneká nyí rayye, biiy ká biˈdeká karuchú yú hol ˈdú gáá vie. Aalé yú Báulo gáál ali ˈdú fie, giri mú gaalí nyí met ká kokuoká.
44025018	Aalé mú gállé giri hí ˈdéé af kaayká les gaa kieká gaal hé ˈdéé hót ˈdeew-, yú af ki raradheká ma ka hôn.
44025019	Gáál ˈdeemlé kinaallá gáál nyátál Waaglé-, ubaa héétí máá kufe-, gaalí Yíésu yeget-, Báulo íín kieye, Hé luol, muí yeget mare, ˈdaallé he ki yaalla.
44025020	ˈDeenyééllá ˈgíéríchlé ke eiy ki nannuoká yú af ˈdabeká, yú mú heete, har mu Yerúsalem seseen-, yú ál kinaal mú ˈdéé ki id̶imuoká muí fedoka.
44025021	Aalé Báulo kieye, Ye Káísar ˈdú ée, yieká, in yú ˈdéé mure, giri ˈdaab yú mú Káísar ali ma ˈdú káanyká mú yuoy hí ˈbíl hiiginká ki chiiratká, Fésitos hí Agiríba yie.
44025022	Aalé Agiríba Fésitos geey, kieye, Yú dhúrchú máállá af nee kokuoká fede, yie. Aalé Fésitos kieye, Beríka mú af nee ha kooyyo, muí mú yie.
44025023	Aalé bííy éíy taaka ka biˈdeká Agiríba ubaa Berníke tá nyésébích gud̶o-, hol ki fadhdheká hol ká eedhdhe, ˈbíl gud̶o-, ˈdeeká ká hile. Nyésébích kinaallá ˈbaal hí gál gugud̶o-, yuoy met ki ˈgieká. Gáál ˈdáá tikiˈd hí gál gugud̶o-, ˈjiennoká. Aalé Fésitos kieye, Báulo ˈbíl gáá káa, yieká, Báulo d̶o gaalí ˈbíl gaa kaay.
44025024	Aalé Fésitos kieye, Máá gud̶o Agiríba ubaa it lúl hí ál id̶áállo, it máállá argiyyâ? Máállá he máá gál Yuuˈdi lullé giri ˈjien Yerusalem ubaa ˈjien Kaisaríállá gaa ijoká hí ye yiete-, gaalí kóˈdle ˈdoy-, gaal kieye, Máállá hé máá les ˈdug ˈdú ijoká muuniny, gaalí ye yieká.
44025025	Máállá hé ˈdeew-, he ˈdeeney-, yú gaa arge-, hí kúfach mé ki kokuoká mán. Tá ˈdaa giri mu kieye, Ye Káísar ˈdú ée, muí yieká, in aalé yú kieye, Mú Róóma yú ali ˈdú kakaa, yú yie.
44025026	Tá yáá hé ˈdúwa-, mú ˈdaalleka ˈguo-, máá gud̶o Káísar ˈdú verenoká mán. Aaléka, yáá hí mú lulkícho met ká eey, tá súm kó gud̶o Agiríba lééllá, giri ˈdeenyéél ke hát ˈdabaanká ˈgas eeyka, yú máá kúnnaa gud̶oká hé ˈdú verenoká ˈguoká.
44025027	ˈDaachúka, máá hiigin gaa ijoká ke máá kúnnaa gud̶o Káísar ali ˈdú kaay-, kor héllé mákárta ˈdeew he ˈdeed̶eneyká ke mú ma ˈdú veerinyka, hé kinaallá hé tagle muuniny, Fésitos hí Agiríba yie.
44026001	Aalé Agiríba Báulo geey, kieye, Yáá ko mé fure, hol ˈdéé ˈdú húógot, mú yie. Aalé Báulo d̶o gíl les gaa eey, hol ˈdéé ˈdú huogodhe,
44026002	kieye, Máá gud̶o Agiríba, hát kuun kúlíchallá yú ko met gaa yaalallá yáá tág geer ye gaa meedhe, giri he lullé gál Yuuˈdi hí ye af kaayká met kuallá hol ˈdéé ˈdú hogodhoká.
44026003	Hééllá yú hodhééllá ˈdaa giri kuun gáál siraatlé Yuuˈdiká ubaa gáál ˈdeemlé nyatalaamká ógká. Aaléka, gillo yú ko ki efe, ha ˈgorôny, ye af nee kog.
44026004	Gál Yuuˈdi lulle yaalmit chia héle yú nineney-, tá yú kí gud̶andhe-, yú léschú ubaa Yerúsalem ki ijeká hé óg.
44026005	Gaal hé kíssóótí ye gáá óg. Har gaal hí fedoka, gaal yú hát máá Farisaay-, nyátál kínyia Yuuˈdííllá hát ˈdabaanká el gaa igireká hai ko ká ged̶ia.
44026006	He ˈdaa yáálle hé Waag hí eshim eshimkínyo af id̶icheká iiy yie-, he af id̶iny kinaal hélle egesoká ˈdaalle ˈdugaka in yú kúlíchallá hí metééllá gaa yaalla, hí ye ˈdéé ki id̶imicha.
44026007	Hé Waag hí eshim eshimkínyo af id̶iche kinaallá in é met kínyia Yisirayel-, tomon a naamaká hí ali kí ˈdímle egete. Hé kinaal gaalí egesoká in chúúre ubaa kúlíchle gaal Waag hát ˈdabaanká vivita. Máá gud̶o, he he esiny chiallá in gál Yuuˈdi ye ˈdéé af kaay.
44026008	Waag gál kufeká uushim yiem gáá ˈded̶ichoká hí iiy chegetká, in hatal súm farro hí ki gogínta?
44026009	Yú erkobká hát chia tawueká, he lullé mákárta meeny Yiesu-, Nasaretallá baad̶isieká ˈgierimlé gaa seseme.
44026010	Hé kinaallá hé dhúrle yú Yerúsalem gaa ekeyká. Gál gugud̶o-, suoryoká ye fargogint yú gál Yíésu iiy yieká ki ˈgiiliˈgaw-, gáál yú ény hiiginká fafieká ye shie. Gáál ooslé gaalí yegieská úba yáá iiy yegie.
44026011	Af burnayká yú ény ˈdiiyiminyká af gaa verene, giri gál Yíésu iiy yieká gaalí he ki ekemeyoká. Yáá úba gáál he ˈdú momoy, Meeny Yiesúúllá d̶iidháa! gáál yegie. ˈDaa giri yú gáál ˈdeemléél súm geer ki sisidheká, in yú úba bííy eiy ˈjienle met nannie, gáál he ki ekemey, Báulo hí Agiríba yie.
44026012	Aalé Báulo ged̶i Agiríba geey, kieye, Siemééllá síé tikiˈd yú ˈDamáskaso seseme, warˈgasam gál gugud̶o-, suoryoká hí ye kí mure-, gálle ye mé fureká ˈgie.
44026013	Máá gud̶o, yú ˈgíérích chia gaa igire kinaallá aadh he é mé ˈdug ˈdoyyeká, édhúm aadh ˈdú édhká úr yé gáá ˈdie. Édhúm kinaal yú ubaa gál chia nyí hol ˈgayyeká nyí ˈdinnam lulle gaa veere,
44026014	lul kínyiaká nyí les ˈdanne. Aalé yú ˈdéé hót ye af Heberew ki ged̶icheká maale, kieye, Sáwul, Sáwul, háteka ye maanyjasichóol? Máá kuun hí ki lad̶aannóóllá he yú, kó ye ma uriny, ˈdéé hót hí ye chie.
44026015	Máá Gud̶o, kúún mááya? yú yie. Aalé Máá Gud̶oká, kieye, Yú he Yíésu, kuun hí maanyjasichóóllá.
44026016	Aaléka les gaa keʼ, led̶ud̶ul ˈdé. Yú ko yé ˈdú gáá ˈdíéllá, máá chia ye he kí nannuoká yú ko hod̶ia, giri hát ye argiyyééllá ubaa hé yú ko ká aargisuoká misikirle chegetká.
44026017	Kúún é meenykú ubaa kidh ko met il gaa ˈgieká ha yú ko gáá riima. Gáál ali ha yú ko ˈdú kakaa,
44026018	giri gáál in eiy ˈded̶icho-, bííy gaa ong'oˈdeká gaalí hol gáá nannaat-, gaal bííy gaa édhká bala ˈdú gáá nannuoká. Héétí ubaa gaal fargogint Satan gim yé gáá ˈdeˈdeen-, Waag bala ˈdu gáá nannuo-, giri Waag hí ad̶aabano ubaa nyuogimle gaa egeyyo-, tá alb gál ye iiy yie-, yú saas gaa eeyallá hí gaa ijóóllá gaa yíéd̶ianká, muí ye yie, Báulo hí mú yie.
44026019	Aaléka Báulo ged̶i kieye, Máá gud̶o Agiríba, hé yú il ki arge-, úr yé gáá ˈdieká hélle yáá el af ma gaa táminy.
44026020	Yú erkob fayám ˈDamáskaso gaa ˈdiiyime, in Yerúsalem, Yuuˈdía, tá ˈjíig kidh úba d̶ig yie. Fayam yú gáál ki ˈdiiyimeká hééllá, giri gaal lulle héllé ˈded̶ew-, gaa seseenká haad̶uo-, Waag makan fafaan-, gaal héllé ekemeyo-, hát héllé ˈded̶ewká hayká ˈduuwle gálaat aargisuoká.
44026021	He ˈdiiyiminyééllá ˈdugaka in gál Yuuˈdi ye ˈBíl Waaˈgiet náble gaa ˈgiliˈgay, onnônyka ye yegies.
44026022	Tá Waag hé ye ˈdú ˈjiiyye, ˈjíig kúlích káána ke gaa ijo-, yú hí metkícho gaa yaal-, yú it kaansúóllá ubaa gál chiallá fayamééllá hí ged̶úóllá. Móshe ubaa gál Waag hí ˈdeem ka shigicheká hé biiy meto ali kí ˈdeenká ˈdeenylé he huogodhe. ˈDeeny chia yú hogodhóóllá he ˈdeeny tikiˈde gaal íín hí huogodhe kinaallá.
44026023	ˈDeeny kinaallá kieye, Messíya ha gaalí maanyjasia, tá mu íín he máá erkob uushich yé gáá ˈdeˈdeen-, gállé Yuuˈdiká ubaa gál kidhdhoká ˈdaalim Waaˈgiet ki ˈdiyeenká, he yie, Báulo hí mú yie.
44026024	Aalé Fésitos af les gaa eey, kieye, Báulo, kúún me hé ko ˈjieˈde, warˈgasam burnay kua tuoychééllá hé ko sigír gaa veeˈde, muí mú yie.
44026025	Aalé Báulo kieye, Máá gud̶o Fésitos, yáá sigír ye ma fáminy, yú ˈdeeny ˈdúwa-, tag léká hogodho.
44026026	Máá kansich Agiríba lééllá úba hé ˈdeenyééllá óg, ˈdaa kinaallá in yú mú af gaa gúch ki ged̶ia. Mu íín hé níínní hí in ki riteedheká mán, ˈdaa giri hééllá yé ka ˈdeˈdemeká shuolít gaa lalayká, muí Fésitos yie.
44026027	Aalé mu Agiríba geey, kieye, Máá gud̶o Agiríba, kó ˈdeeny gál Waag hí ˈdeem ka shigicheká hí veereká iiy chíe? Hát úba iiy chieká yáá óg, Báulo hí mú yie.
44026028	Aaléka Agiríba Báulo geey, kieye, ˈDeeny gáá gaaw-, huogotééllo, d̶o ye máá Kiristo hod̶icha? yie.
44026029	Aalé Báulo kieye, ˈDee úba mé gaanítaka, ubaa mé ˈdernítaka, Waag kúún ubaa gál állá ijo-, lullé ye af nee kokúóllá yaalmit yáálle máá Kiristóóllá hí itín hod̶ichoká yú fede, tá hé nyarugano ye ki ˈgíéllá muuniny, Báulo hí mú yie.
44026030	Aaléka máá gud̶o kansich Agiríba ubaa máállé gud̶o Fésitos, tá Agiríba nyaarlé Berníke ubaa gál ál kinaal ijeká lullé les gaa kie.
44026031	Aalé gaal he ˈbíl yé gaa ˈdeˈdemeká, gaal hol geey, kieye, Máállá hé níínní ˈdeew-, he ekey-, hí hiigin ubaa kúfach mé ki kokuoká mán, gaalí yie.
44026032	Aalé Agiríba Fésitos geey, kieye, Máállá onnônyka, Ye Káísar ˈdú ée, ma yeenka, hé ke fure, muí mú yie.
44027001	Aalé sieny kínyia gaalí mure-, giri nyí kadich higille-, nyí lés Talyan seseenneká Báulo ubaa gállé gaalí hol ˈgar hiigidheká ˈbáál gaalí máá gaalí Yúlias yegie-, yuoy kúˈd tikiˈd mé ki yiel mare gíl fie. Máá kinaallá he yuoy gaalí Yuoy Kaisar yegieká máállé.
44027002	Aalé kádích Ad̶aramúten gáá yimie-, lés Asia hol ˈdú nannaat-, malgam les kinaalloká ki ˈdeˈdeen mare nyí hille, d̶o nyí kiiyye. Aristákos giri máá lés Makeˈdonia-, éget hí Dhesalonikeká úba nyáá nyí hol ˈgayye.
44027003	Biiy ká biˈdeká nyí Síˈdon d̶ig chie. Aalé Yúlias Báulo ˈdú ˈjie, mú síé shie, giri mu sheelle ˈdú seseen-, mu héllé mákárta mánká gáál gaa aargiroká.
44027004	Aalé nyí ál kinaal gaa kiiyye-, nyí sienykínyo mé veeˈdeká ˈdaa giri waanich ˈdaa nyí ki seseenneká he súm gáá ˈdarameká nyí koro Kuburos ˈdaallé líéshká naate.
44027005	Aalé nyí lés Kilikia ubaa lés Bamfilia láá naateká, nyí malg Mura giri lés Lukiaká ki faanne.
44027006	Aalé ál kinaal máá giri yuoy mé ki yielká kádích Alekesánd̶ara gáá yimie-, lés Talyan seseme mare arge, mu nyí kádích kinaal fie.
44027007	Aalé nyí hát hefiet mare rám ilishká gaa kuate, ˈjíig nyí malg Kaniˈdos kí ˈjobonte. Ál kinaalka waanich hátlé he súm ˈdarame-, nyí sieny biiy metoká ká ridhdheká nyí malg Salmone láá naate, nyí koro Kerete léshle túmus ki koyye.
44027008	Aalé bás in kinaal nyí hát hefiet mare gaa kuate, ˈjíig ál gaalí Malg Midhabká yeget-, ˈjien Lasaya kí ˈjób mare d̶ig chie.
44027009	ˈDaa giri rám ilishká nyí le hurt ki beesete-, kadich kuan hí nyí bineneny fiiyye-, ˈjila af hisanká ram úba hí ˈgiteká Báulo gáál ki ˈday,
44027010	kieye, Gál yaab, sieny kúnnaallá yú dhaayká hé ma ˈduuwany, múún kadich ubaa shokodaamle ha gáál gaa baad̶aa. Hé kinaal úba kí hayo, sie hé muun dhúrkúnno úba gáál ki ˈdeew, yie.
44027011	Aalé máá giri yuoy mé ki yielká íín hé ˈdeeny Báulo hí hogodheká nee ma kôny, mu máá kadich mé ki yielká ubaa máá kadich léká ˈdeenyle tákáma he el gaa igire.
44027012	Aalé ˈdaa giri malg kinaal ˈguiyam ˈdeenyietkáka kadich ma ki midhananyká, gál gúúd̶o kadich taalle seseen-, ˈjíig Fóínika nyooron-, gaal ˈdéeny aflé kinaal ál kinaal gaa yíéd̶ianká he fede. Malg Foinika kinaallá koro Kerete ˈdaa aadho urruká ubaa ˈdaa aadho meleská he bala niiyye.
44027013	Wááních ˈdaa urru af hí ka nieká gaal hé tawueká, wááních gáál siidhoká hé kinaallá, he yie. Aalé gaal d̶o waar giri masam met ki hiigidhe-, bie ki laalameká bie gáá shuunne, kadich ká fadhdhe, gaal koro Kerete in gaa kudhdhe.
44027014	Kadich hátlé ma fagánanká wááních fargogo-, ˈdeew-, gaalí wááních baryo meleská yeget mare baaˈd af gáá kiite.
44027015	Hud̶um kadich ˈjiiyye. Aalé ˈdaa giri kadich hud̶um hí waanich mé ki kôny ka riateká d̶o nyí kadich mé ki hayche, kadich waanich hí sidhe.
44027016	Aalé nyí koro ninni gaalí Kaláwˈda yeget mare álle ka ˈdoyyeká kóro ˈdaallé líéshká nyí naate. Aalé kádích ninni kadich el ki yielká hát hefietká nyí kadich geer kí hergisate.
44027017	Gaal kádích giri ninniká kadich geer gáá kaadhdheká, gaal kádích giri gud̶oká masam gim nie, masam ki ˈdane, giri kadich hol af eiy ma gaa babaminyká. Aalé gaal ˈdaa giri ál tiirte-, gaalí Súrti yegetká kadich ki kiadheká gaal d̶afaraam kadich sisidhoká ká leesie, kadich mé ki hay, kadich waanich hí sidhe.
44027018	Aalé hud̶um he kadich tunne-, kadich ki rayyeká, biiy biˈdeká gaal shókódích kadich gaa ijeká ˈdáá tikiˈd bás ki laalame.
44027019	Kúlích ki sed̶eká gaal úba shokodaam iigilish-, kadich gaa ijeká gúch hol ki chiichiˈde, bás ki laalame.
44027020	Rám ilishká nyáá nyí aadh ubaa hidhino ma gaa árginy. Aalé hud̶um kín taalle kadich tune, bim úba nyí mé yé gaa ˈdie.
44027021	Aalé ˈdaa giri gaal rám ilishká ˈguom ma gaa kônyká Báulo gáál hurt ki ˈdie, kieye, Gál yaab! Itín onnônyka af haí ye maalle, hé ke Keréte ma ˈdu gáá kukúan, hééllá il hí ma aargíriny.
44027022	Aaléka, yú hí geeye, haí geer mare ˈgíiny, it máá níínní hí gaa kufunanká mán, kadich tákáma eiy baama.
44027023	Waag ye lé-, yú hujich ki nannúóllá máállé ˈgasso-, urruká kisare ye láá kí ˈdie,
44027024	ye geey, kieye, Báulo, ha néeny, kuun Káísar met ha ki ˈdeenne, ˈdéé ha gaalí ko ki id̶imia. Waag hé ko af veete, gál hí hol kadich af id̶áállá hé Waag hí midhantle ki riiyye, muí ye yie.
44027025	Gál yaab! Haí geer mare ˈgíiny, hé Waag hí hotééllá hát ˈduuwawká yáá óg.
44027026	Tá kádíchkúnno íín koro mákárta bie hurt gaa yaalká álle hai chiiˈda, Báulo hí gáál yie.
44027027	Ram he tomon a afur chieká chúúre waanich hátlé nyí Bás Ad̶ariya gaa sisidheká, gál giri kadich kukuoká chúúre hurtákaká hol heete, He in taalle ke ílung má kí ˈjobonon? hol yie.
44027028	Aalé gaal más wáár mé ki hidhe-, más bie ki layká, bie gaa múúgantle gil tooson hí tomon síet. Aalé gaal ged̶i á níínni mare sedheká ged̶i más bie ki gadheká, bie gaa múúgant hí gil tooson tomon le ˈdoy.
44027029	Hé nyí súm neesieká kadich waar meto ki ˈdarama nyí chie. Aalé gaal waar afur kadich el ki laalame, biiy bír waagamle ki vite.
44027030	Aalé gál giri kadich kukuoká kádích giri ninniká bie ki leesie, kerka wár gaalí kadich mé ki hiigidheká bie ki lalame, kor íín hinyamlé he koyká karro ˈdarame he fede.
44027031	Aalé d̶o Báulo máá giri yuoy mé ki yielká ubaa yuoy geey, kieye, Gálallá kádích gud̶óóllá geer yé gaa ˈdieka, itín álkícho hé bím mán, yie.
44027032	Aalé gál giri yuoyoká masam gaalí kádích ninniká ki leesieká mumure, kádích ninni kinaal d̶o taare.
44027033	Aalé aadh hátlé yé ma ka ˈdíinyká Báulo gáál lulle hé geere ki chure, kieye, Rám tomon a afur beeyyééllá it neeyye, it hé níínní geere hí konyeká mán.
44027034	Aaléka, ebá hé geere kóo, ˈguom hí gon hol ká niiyyo, it máá níínní he hí ki ˈded̶enetká mán, Báulo hí gáál yie.
44027035	Aalé mu gáál hatal geeyká balashá eedhdhe, gáál lulle metle Waag gielmít hol ˈdú nie, balashá eiy ˈgieˈgie, balashá koey.
44027036	Gaal lulle ger hí gaa meedhe, gaal úba gololte.
44027037	Nyííni giri lúl nyí kádích kinaallá gaa id̶eká nyí kúˈd naama tómón eiy tiiya a le.
44027038	Aalé gaal ˈguom koey-, heyieká orgom sííndí hí gaa id̶eká bie ki laalame, kadich heefendhe.
44027039	Biiy ká biˈdeká gaal hé lés yé ˈdú ˈdieká ma kimísan, gaal ál giilo-, ílung hí midhab mare arge, giri ál kinaal har hát ˈgayyoka álle gaalí kadich ˈdú aruanká.
44027040	Aalé gaal waar masam gaa mumure, waar bie ki hay. Gaal kadich ˈguorlé hí el ˈgie-, gaalí kadich af ki tatuoká masamle gaa nyurnay. He d̶ueká, gaal d̶afar kadich mé ki tielká les gaa eey, waanich ki ˈgaase, baaˈd af ˈdú kudhdhe.
44027041	Gaal ál bie hí tiirt hoy mare ka ˈdoyká kadich tiirt mé ki ˈdoy, les ki kiite, motiny úba ˈdabe. Kadich ˈdaallé elloká bárán giri tiirt tutuneká hí eiy baabiyye.
44027042	Gál giri yuoyoká gál gaalí hiigidheká yegieská he fede, giri gaal kadich ma gaa sorominy-, ma dhadhanan-, kar ma ˈdaraminyká.
44027043	Aalé ˈdaa giri máá yuoy mé ki yielká Báulo ririme-, fedeká, mu yuoy gál gaalí hiigidheká ooslé he yegieská ká ridhdhe. Mu gáál lulle geey, kieye, Gál giri dhám ógká erkob hí kadich gaa sooroon, hí dhanat, hí ílung yé ki ˈdie.
44027044	Gál giri kadich kí ˈgisatká hí ˈguor ubaa kadich ˈbakalaamle ki dhanat, hí ílung yé ki ˈdie, muí gáál yie. Yaalmitééllá in gálaat lulle hí ki bie, hí baaˈd yé ki ˈdie.
44028001	Aalé nyí kar ˈdoyye-, nyí baaˈd yé ki ˈdiiyyeká, kóro meenylé nyí maalleká, Melíte.
44028002	Koro kinaal gálle nyí ˈbule. Gaal ˈdaa giri les ir hí gaa tutune-, ali ˈdéeny ˈgayyeká, gaal ˈjiet id̶ie, nyí ká vie, nyí ˈjiet ˈbuusate.
44028003	Aalé Báulo ˈguor ká shuunne-, ˈguor ˈjiet fieká, ˈjiet kúlkúlle reew ˈguor yé gáá ˈdeeyche, reew mú gíl ˈdáˈdáb chie.
44028004	Gál giri koro kinaalloká mú reew hí gíl gáá rereenne-, argeká hol af ki helie, kieye, Máállá gon máádhato he yies. Har úba bás kúfáchle kar gáá ˈdoyka, nyúógích kinaallá ad̶aable hé hí chiesalâm! gaalí yie.
44028005	Aalé Báulo gíl hurgufe, reew ˈjiet les gaa ˈdoyye, tá mu íín hé ál níínní hí gaa kulnayyeká mán.
44028006	Gál giriká mú ˈdeey, máá igitaw-, ubaa kufach hí saaro-, sidh hí ˈgiitoká egese. Gaal súm yíéd̶ieká mu hé níínní hí ki ˈded̶enet mán argeká, gaal héllé taawue kinaal hay, kieye, Waagam waag tikiˈd hí máál máámaʼ? hol yie.
44028007	Ál nyí ki ˈdiiyyééllá koro kinaal máállé hí mé ki yiel-, gaalí Bobílyo yegie mare léslé gaa ˈbasiyyo mare bala. Máá kinaallá nyí ényle ˈdú eedhdhe, nyí ˈbule, énylé kinaal nyí sed̶ gaa rayye.
44028008	Aalé Bobílyo ˈjaallé báásh ˈgie-, geer hí ˈjie mare úba ény kinaallá he gaa ije. Báulo ˈbíl muí gaa iifeká hile, mú gil ˈdú fie, mú Waag ki vite, mu bie.
44028009	Koro kinaal gálle héél maaleká gál giri basham ˈgieká lulle ká yimie, úba bie.
44028010	Koro kinaal gálléká nyí hát lulle les gaa eedhdhe. Aalé he nyí síé yieká shokodaam nyí mannayyeká nyí ká shie.
44028011	ˈGuiyam sed̶ nyí koro Melite kinaal ˈdú d̶ufeká kádích Alekesánd̶ara gáá yimie-, af niesiet kinaal ál kinaal gaa yiel mare nyí hille, nyí koro kinaal gaa kiiyye. Kádích kinaallá waagam hol mand̶aana-, gaalí Kasitóra ubaa Bulúkisa yegie mare mé bala ká ˈgie.
44028012	Aalé Súrakos nyí ki faanne, ál kinaal nyí sed̶ gaa ˈguolle.
44028013	Ál kinaal nyí gaa kiiyyeká nyí Région ki faanne, nyí gaa rayye. Biiy ka biˈdeká wááních fargogoká ˈdaa urru gáá ˈdoy, d̶o nyí kiiyye. Kúlích ki naamaká nyí Botíólo ki faanne.
44028014	Ál kinaal nyí gál nyaaram-, Yíésu iiy yieká hol gaa argiyye, gaal nyí ényle ˈdú eedhdhe, gáál nyí hol ram tiiya af rayye. Ál kinaal nyí gaa kiiyyeká, nyí Róóma mé niiyye.
44028015	Gál nyaaram Yíésu iiy yie-, Roomaká hát nyí ˈgierich gaa igiˈdoká maaleká, nyí agim ká nadhe. Gaal ál gaalí Gabaaya Abiyu yegetká ubaa ál gaalí Súg Sed̶eká yegetká alble nyí gáá hile. Báulo gáál argeká geer hí gaa meedhe, Waag meey.
44028016	Aalé nyí Róóma ki faanneká Báulo gaalí hay, giri mu ˈbíl eiy tákámle gaa yíéd̶ian-, máá yuoyo tikiˈd hí ˈbíl kinaal álle gaa ˈdeˈdeenká.
44028017	Báulo ram hí Róóma sed̶ ki chieká gál Yuuˈdi gugud̶o-, al kinaalloká hol ˈdu gáá vie. Gaal hol ˈdu gáá yimieká Báulo gáál geey, kieye, Nyaaramchú, har káána yú hé níínní gálkúnno ubaa nyatalaam eshim eshimkúnno ki ˈdeeneyká manítaka, yáá gaal ye Yerúsalem gaa ˈgiliˈgay, gaal ye mángís Rooma gíl gaa kaay,
44028018	gál Rooma ye ˈdéé gaa eedhdhe. Aalé ˈdaa giri hé níínní ˈdeew yú ekey-, ye kúfach mé ki kokoy-, gaalí ye gaa arge-, mánká gaal ye haad̶ieká he fede.
44028019	Aalé gál Yuuˈdi furitchú d̶iidheká, yáá hát éíy taaka ˈgieká mán, in yú kieye, Ye Káísar ˈdú ée, yú yie, har úba yú hé ˈdeew-, gál chia Yuuˈdi yú Káísar met gaa hogodheká mannayka.
44028020	Hé kinaallá ˈdugaka in yú hí ká vie, giri ke hol aargiroká. He ˈdaa máá giri gál Yisirayel hí egeso-, gáál ririanká ˈdaalle ˈdugaka in yú nyárugééllá ye ki ˈgiiyya, Báulo hí gáál yie.
44028021	Aalé gál Yuuˈdi kinaal mú ˈdéé hol ˈdú nie, kieye, Nyiin nyáá nyí warˈgat hé kua ˈded̶ewká huogote-, gál Yuuˈdi hí nyí ˈdu gáá veereká mán. Héétí úba gál nyaaram ál ka yiimieká hé máá tikiˈde nyí fayamkú ˈdu gáá sidhe-, ubaa hé kua ˈded̶ew-, nyí ka geeyká mán.
44028022	Aalé hé geer kua nyí mamalla. Biiy lulle hé tág gál ˈgíéríchallá el gaa igiroká af ki eete, gaalí Báulo yie.
44028023	Aalé gaal rám éíy taaka ged̶o Báulo hol gaa aargiroká hol ki chiˈde. Aalé kúlích kinaal ali kí ˈdiiyyeká gál burnayká ˈbíl Báulo hí gaa ijeká a midhab ká yimie. Báulo gáál Guch Waaˈgiet ˈdeenyle geey. Mu hemuumurit Waag hí Móshe ka shiicheká warˈgasamle ubaa warˈgasam gál Waag hí ˈdéé ka shigicheká alblé giri ˈdeeny Yiesu hogoteká gáál af gaa koy. Mu hatal gáál ˈdeeny Yiesu ki ˈdiiyime, gáál ˈdéé net ˈdú gadhe, ˈjíig biiy gelga chie.
44028024	Gáál ˈdáá tikiˈd ˈdeeny Waaˈgiet Báulo hí huogodheká hí ger hile, gáál ˈdáá tikiˈd íín ˈdéé d̶iidhe.
44028025	Aalé gaal hol af ká d̶iidhe. Kor gaal hátlé giri eiy ma kíinyká Báulo ˈdeenylé biiy el ˈdaˈdká gáál geey, kieye, Hím Naasan Waaˈgiet hé ˈdúwaká eshim eshimkícho geeyche, giri Yisááya geeyche-, kieye,
44028026	Gálallá ˈdú sí, hatallá gáál géesh, kúún kieye, Itín taalle ˈdéé haí mamalla, kor it ˈdee hí mé ma ki seseminy. Itín taalle he haí dhaˈgasanna, kor ití he ma kiimisan, hatallá gáál áat.
44028027	Hééllá he ˈdaa giri gálallá met guogo-, ubaa hol nee rie-, tá hol in rieká. Har onnônyka hát kinaal muuninyka, gaal hé in fuore, he arge, nee hí he maale, ubaa hol ˈdéé mé gaa eedhdhe, ye hol ˈdu gáá nadhe, yú bisie, Hím Naasan Waaˈgiet hí mú chieká, Báulo hí gáál yie.
44028028	Báulo ged̶i gáál geey, kieye, Aaléka, onnóo! Waag hé fayam rubachietallá kidh ali ˈdú kaayye. Kidh kinaallá fayám nee hai kokoo, muí gáál yie.
44028029	[Báulo ˈdéé beete. Aalé gál Yuuˈdi eiy keekeme-, eiy gagaleká tákámle hol súm ki faafalme.]
44028030	Aalé Báulo warram naam ˈbíllé he bíre les gaa fafieká gaa yíéd̶ie. Mu gáláát giri hí ˈdú gáá yimieká lulle hol geed̶ie.
44028031	Mu gálaat hát ˈdabaanká Guch Waaˈgiet ubaa Máá Gud̶o Yiesu Kirísto ˈdeenyle onisie. Mú hé máá níínní úba hí ˈdéé huogon ká ridhdheká mán.
45001001	Yú he Báulo, gédéch Yiesu Kiristo-, Waag hí ká viiyye-, hí máállé ali gaa kaanyká hosote-, Waag hí Fayamlé Midhaballá hol gaa sinle mé ki koyyeká.
45001002	Fayam Midhaballá hé kis Waag hí gállé ˈdeem ka shigicheká ká shiiche, gaalí ˈdiiyime, gaalí Warˈgat Waaˈgiet gaa veere.
45001003	Fayam Midhaballá Waag Inyle ˈdaallé he ki taalla. Inyáállá he máá gón gálaat kaadhdhe-, ˈbíl íl ˈDawuˈd yé gáá ˈdieká.
45001004	Inyáállá Hím Naasanle he Hím Naasan Waaˈgiet. Waag fargogintlé Inyáállá ged̶i ki loolnoyche, Íny uushich yé gáá ˈdeeyche. Yaalmitééllá in Waag Inyáállá hát Inyléká gáál eiy kí niiyye. Iny Waaˈgietallá he Máá kúnnaa Gud̶o Yiesu Kirísto.
45001005	Mu íín ˈdaalleka in Waag nyí ˈdúˈjímle ká shiiche, nyí gállé alb fimiká hosote, giri kidh hátlé met hí hol ká eiyyeká nyí Fayam Midhaballá ki ˈdiyeenne-, gaal fayám iiy yeget-, Waag met gaa kekeen-, meeny Kiristo ˈduuwayoká.
45001006	It Roomáállá úba he gál tikiˈde-, Waag hí ká viiyye-, Yiesu Kirísto hí lééllá.
45001007	Warˈgatééllá it Waag hí giel-, Waag hí ká viiyye-, hí gálle hosote-, hí Róóma gaa id̶oká yú hí ˈdu gáá veere. ˈJaa kúnnaa Waag ubaa Máá kúnnaa Gud̶o Yiesu Kirísto hí ˈdú ˈjeeˈjeen, hí naanná shiiguo.
45001008	Hé erkob yú hogodhoká, lulkícho ˈdaa kíchoka yáá Waagchú gielmít hol ˈdú nannuo. Hééllá he ˈdaa giri hát itín hí Yiesu Kirísto iiy chieká ˈdeenyle biiy lulle bash ki yieká.
45001009	Waag giri yú fargogintchú lulle hujich ki nannuo-, Inyle Fayamlé Midhaballá yú ˈdiyeenallá, hát aadh lulle yú hí kí vivisatká hé óg.
45001010	Yáá úba aadh lulle Waag vivisat, giri har Waag hí feˈdoka, Waag ye kar shigicho-, yú hí ál ˈjob af kí ˈdeˈdeenká.
45001011	Yáá tág hí fiirie, giri yú hí af kí ˈdeˈdeen-, hé shiicho-, Waag Hím Naasanle yé gáá ˈdeˈdeen-, hí fargogínt shiguoká hí aargiˈdaká.
45001012	Hát yú fedoká, af giri ke hol af ijoká iiy yeen ke Kirísto iiy yie-, ke ˈgúóllá ke hol ki gogofsuoká yú fede.
45001013	Nyaaramchú, hééllá mé ka gáa, hát yú af burnayká hí ˈdu gáá yiimetká fedo-, kor hát ˈdabe-, ˈjíig káána d̶igallá. Hé yú fedoká he giri hát tikiˈde yú gáál kidhóótí Fayam Midhab Kiristóóllá ki ˈdiiyime-, gaal Kirísto enníéllá, in úba it Roomáállá yú hí ki ˈdiyeenká yú fede.
45001014	Hújích chiallá gál ushúmbaká ubaa gál ushúm muuninyká, tá gál ˈdaalim warˈgasano ˈguoká ubaa gál ˈdaalim warˈgasano mánká ˈdaallé he ki yaalla.
45001015	ˈDaa kinaallá ˈdugaka in yú súm gúóf ˈgaa, giri it Róóma gaa id̶áállá úba yú hí Fayam Midhab Kiristóóllá ki ˈdiyeenká.
45001016	Fayam Midhab Kiristóóllá ˈdugaka kern hé ye ma ˈgiˈgin, ˈdaa giri fayamééllá Waag hí gál Kirísto iiy yegetká lulle ki ririannoká. Fayamééllá erkob gál Yuuˈdi hí maale, tá gál gál Yuuˈdi muuninyká yé ˈdú ˈdiiyye.
45001017	Fayam Midhaballá héllé gáál ged̶ichoká he ˈgíérích Waag hí gálaat ki ˈduuwaychoká. ˈGíérích kinaallá he iiy yeen kúnnaa er ke Kirísto iiy yie-, tá taalle ke mú iiy yegetallá tákáma, hát giri káána Warˈgat Waaˈgiet hí hote-, kieye, He ˈdaa iiy yeen máádhat hí Waag iiy yie-, hí ˈgúóllá in Waag mú máá ˈdúwaká chie, mú luolmít shiiche, chieká.
45001018	Waag hé gálaat geeyche, giri idholle úr gáá haad̶icho-, gál Waag kian ka mán-, héllé gaa nyakarich-, gaa seseen-, hé ˈdúwaká mé ki yuyuoká lulle ˈdú id̶imichoká.
45001019	Waag hééllá gáál ki ekemeychóóllá he ˈdaa giri Waag biiy gaa id̶inyle ˈduuwle ubaa yaalmitlé kaany mán-, gáál kí edhesicheká gálaat hí gíl sug ki haad̶uoká.
45001020	Ameeny Waag les ka kuonneká fargogintlé biiyoká ubaa íín hát he lúl hí ki ijoká lúl hé édh-, kaany mánká tákáma. He met lullé Waag hí ka kuonnééllá in Waag ke il ma ki argirinyallá ˈduuwle gálaat aargisia. Aaléka gálaat Waag ˈduuwle hé hát níínní gaa faalanká mán.
45001021	Har úba gaal Waag óíytaka, gaal mu hát Waagká hé mú ma memeny, mú gielmít hol ma ˈdú nanniny. Gáál hé tawuny hí ˈdeenete, gáál ˈdaalimlé éésh mánnallá hé d̶éém hí koch chie.
45001022	Gaal gál ˈdaalle léká hol yegedhe, kor gaal hé d̶ées yie.
45001023	Gaal hé Waag bííyyo ali id̶o-, ma kufuminyká ˈduuwle hay, hé kufunan-, gaalí yaalmit hát káána gálaat, kimíre, bíne, tá guur tág gaa nieká bala ˈdú nie, waagamle hote.
45001024	Hééllá ˈdaalle ˈdugaka in gaal héllé fedo-, gaa nyakarichká Waag hí ˈdú hayche, giri gaal babatle el gaa igiro-, hé kern mantiká ekemeyoká.
45001025	Gaal hé Waag ˈduuwle hé hódhoká in gaa nie. Gaal hé Waag he lúl ka kuonnééllá hay, hé Waag hí ka kuonneká waagamle hote, viivite. Waag les lulle ka kuonnééllá taalle bííyyo gaalí meemeyo. Iiy-hí, he hí hát kinaallá yeet.
45001026	Gáál Waag hanylééllá, in Waag gáál babat kern mantiká ˈdú hayche. Gáál gállé ˈdietká hé herginy aad̶aká gíl sug ki hay, íín tákámle hol heergime.
45001027	Hát tikiˈdééllá gáál gállé yaabká úba hé herginy aad̶a-, gál ˈdietká gíl sug ki hay, hé babat íín tákámlé yaab-, hol hergisanká hí ˈgaaˈgaate, hé herginy kern manti kinaallá hol ki eekemey. Aalé gaal héllé ˈded̶ew-, gaa seseme kinaal ˈdugaka, gaal ínnallé hol gon bólo ki ˈgeˈgedhe.
45001028	Aalé ˈdaa giri gaal Waag óny hát hé ˈdúwaká ma ká dhaˈgaminy-, ma chichiranká, in Waag gáál kaslé ˈdeenete kinaal ˈdú hayche, hé onnônyka gálaat hí ma ekemenyká ekemeye.
45001029	Gáál saas ˈgany, ad̶ááb, he hol ki fedíti, hé gaa nyakarichká, gajálti, nyuogich, hol oosó, ubaa hódho, tá d̶id̶ám hí koch. Gaal gálaato heeng'eedhe,
45001030	gálaato meet ˈded̶eneye, hé Waag néb, hollo hol chachara, churshámo ˈdoˈdomo, hollo hol memeye, gaal ˈgierim hé ˈded̶ewká ki ekemeyoká tagano kokoo, hé gál hí ˈdaleká met ma gaa kekeminy,
45001031	hé kás mán, héllé gálaat af id̶imuoká he el ˈgiˈgita, hé gálaat gielmít ka mán, héétí hé gálaat geer guurá ka mán.
45001032	Har úba káána gaal hemuumurit Waaˈgiet giri gál hé hatallóóllá ekemeyoká hát he kufunanká óíytaka, gaal hé hééllá ekenyle tákámle el ma gaa igiriny, gaal gál hééllá ekemeyoká gál ˈdúwa-, hé ˈdeeney mánká he ká dhaˈgama.
45002001	It halúg gálaat ˈded̶ensetéel, itín hát níínní hí hol ˈdéé ˈdú hogotoká mán, ˈdaa giri it tikiˈde hí gáál ˈded̶ensetééllá hí hé tikiˈde gaal íín hí ekemeyóóllá úba hí ekemeychóóllá. Af giri hí gálaat hatal ˈded̶ensetoká itín dhúr kíchia hí hol ˈdéé ki id̶iny Waaˈgiet ˈdú gáá egeyye.
45002002	Waag ˈdéé ki id̶inylé gál hééllá ekemeyoká ki id̶imichoká hát ˈdúwaká hé ke óg.
45002003	Aaléka, it hí gálaat ˈded̶ensete-, kor hé gaalí ekemeyo kinaal úba hí ekemeychóol! Hí tawuyyeká itínka Waag ˈdéé ki id̶inyle met karro hí gaa ˈdaraanna?
45002004	Bá he taalle Waag geer guuralle ubaa nog ki sienle, tá geer gaa guchlé gud̶o-, hí itín aargisichóóllá hí egesheyche? Mú geer guuralle hát hí af tatiyyo-, giri hí hé kíchia ˈded̶ewká haad̶icha-, tá hí mú makan fafaannaká it eiy ma náásan?
45002005	Aaléka, ˈdaa giri hí met ki guogo-, hí hé kíchia ˈded̶ewká ma haad̶inykáka, in hí Waag kúlíchlé gálaat ˈdéé ki id̶imicho-, gálaat he il ká aargisichoká ali kí ˈdeennoká idhollé hí áár kaate.
45002006	Kúlích kinaallá in Waag máádhat héllé he eekemeyká ˈdáble he ki shigicha.
45002007	Gál hé midhabká ekemeyo-, giri aadh ˈdaatika Waag hí meeycho-, muí gál ˈdúwaká yeget-, gón ma kufuminyká muí shiguoká, luolmit biiyoká Waag haí shigicha.
45002008	Tá gál giri tákámle he hol ki fedo-, hé ˈdúwaká d̶id̶idhan-, hé ˈded̶ewká el gaa igiroká, Waag idholle ubaa Waag he il ká argisinyle hai aargira.
45002009	Ameeny máá hé ˈded̶ewká gaa seseenká manyjasiny ubaa gon bólo il haí aargiˈda. Hééllá erkob gál Yuuˈdi il hí aargiˈda, el gaa igíˈdelle gál gál Yuuˈdi muuninyká il hí aargiˈda.
45002010	Tá ameeny máá hé midhabká ekemeyoká Waag haí meeyche, máá ˈdúwaká Waag haí cheedhe, naanná ha muí shigia. Hééllá erkob gál Yuuˈdi hí aargira, el gaa igíˈdelle gál gál Yuuˈdi muuninyká úba hí aargira.
45002011	Waag hé gálaat ˈdug ma gáá dhaˈgaminy, gálaat héllé ger ka ˈguoká dhaˈgasanna, in gálaat hát ˈduwantiká ˈdéé ki id̶imicha.
45002012	Gál hemuumurit Waag hí gál Yuuˈdi shiicheká muog-, hé ˈded̶ewká gaa seseenká, úba káána hemuumurít moonnônyka, sidhamle hai baad̶aa. Tá gál hemuumurit Waag hí gál Yuuˈdi shiicheká óg-, kor hé ˈded̶ewká gaa seseen-, hemuumurit kinaal ˈded̶eneyoká Waag ˈdéé haí ki id̶imicha.
45002013	Aaléka, gál hemuumurit kinaal mamalo-, kor hemuumurít el ma gaa igirinyká, innum Waaˈgietka hé gál ˈdúwaká muuniny. Tá gál hemuumurit kinaal el gaa igiro-, ekemeyoká in Waag innumleka, Waag hí gál ˈdúwaká chegedhe.
45002014	Gál kidhdho-, hemuumurit Waag hí gál Yuuˈdi shiicheká muog-, kor hé midhab-, hemuumurit kinaal hí hogotoká ekemeyoká, gál kinaallá dhúrle hé hemuumurit kinaal hí gaa id̶o.
45002015	Gálallá húgúmle hemuumurit kinaal hát gaal íín ger gaa id̶oká he gálaat ká aargisia. Gáál úba hé kasle hí af tatiyyo. Aalé kúlích gaal Waag met ki ˈdeenká, gaal héllé ˈded̶ew-, eekemeyká, tawunyle haí ˈded̶ensete, héétí héllé midhab-, eekemeyká, tawunylé kinaal úba he hát midhabká haí ged̶icha.
45002016	Tá kúlích gaal Waag met ki ˈdeen kinaal ali kí ˈdiiyyeka, Waag ˈdaa Yiesu Kiristoka gálaat lulle héllé ger ged̶iká hai ká eedhesicha, máádhat hát ˈdúwaká hai hogoto, muuninyka, mu hát ˈdúúw muuninyká hai hogoto. Yaalmitééllá he hé ke Fayam Midhab yú hí ki ˈdiyeenallá gaa argeká.
45002017	It halúg hí gál Yuuˈdi-, hí kerka hí hemuumurit Waag hí shiicheká hát ˈdabaanká ki ˈgiiyya-, hí hol memeyche-, hí Waag gálle hol chegetóol!
45002018	It halúg gaalí hemuumurit Waaˈgiet onisie-, hí hát Waag hí feˈdoká óg-, hí hé ˈdúwaká eiy naasanle úba ógal!
45002019	It gál Waag muogká gál hí af tatuoká hol hoyche-, ubaa gál kas Waag eiy ki nannasatká mánká hí édhúmle hol hoychéel!
45002020	Héétí gál d̶éeská gállé hí af tatuoká hol hoyche-, gál ˈdaa ma lílenká gállé hí he oonisuoká hol hoychéel! It halúg ˈdaalím ubaa ˈdúúw lulle hát hemuumurit Waaˈgiet gaa id̶oká ógal!
45002021	Aaléka, itín in hí gálaat he oonisicha háluke, tá háteeye dhúrkícho hí he hol ma oonisiny? It buraa hát ˈdeewká ˈdeentle hí gálaat ki ˈdiyeennééllá, he in haí buruanna?
45002022	It gálaat ged̶icha-, hí kieye, haí hol burúminy chegetallá, he in hollo hí hol buruanna? It waagam hódho-, gálaat hí gille tagano ki nieká néballá, he in waagam kinaal énylé gálaat hí gaa vivisatká hí gaa buruanna?
45002023	It hemuumurit Waaˈgiet hát hí súm ógká gálaat ged̶icháal! Hemuumurit Waaˈgiet hí ˈded̶eneychóóllá, hé kinaallá Waago hí egesheyche muuniny?
45002024	Warˈgat Waaˈgiet hát hoteká, kieye, Húgúmkícho hé Waag méé ˈdeeney, Waag meenyle hé kidh hí chaachare.
45002025	It gál Yuuˈdííllá, har hí hemuumurit Waaˈgiet ki ˈgiiyyaka, af kinaalka hermisankícho hé ˈdúúw ˈgayyo. Tá har hí hemuumurit Waaˈgiet ma ki ˈgiinyka, af kinaalka hermisankícho hé hermisan kátaká mán.
45002026	Tá gál gál Yuuˈdi muuniny-, ma heermisanallá hemuumurit Waaˈgiet ki ˈgieka, hé Waag hí hát gálle ma ká dhaˈgaminy?
45002027	Kidh ma hermisan-, kor hemuumurit Waaˈgiet el gaa igiroká, it Yuuˈdi-, hí heermisato-, hí hemuumurit Waaˈgiet warˈgasamle ˈgayya-, kor hí hemuumurít ˈded̶eneychóóllá haí ˈded̶ente.
45002028	Har káána gál ko ˈdaléél he gál Yuuˈdi káta-, kúún gaal ko hermisieka, hééllá hé ko máá Waaˈgiet ma hod̶iny.
45002029	He Waag geer ubaa mé ki sinno in máádhat máá Waaˈgiet hod̶ia. Hermisan ˈdúwaká hé kinaallá. Hermisan ˈdúwáállá hé hemuumurít el gaa igiritle yé ma gáá ˈdeˈdeminy, Hím Naasan Waaˈgiet af maalíti he yé gáá ˈdeˈdeenne. Hermisanééllá gál hí hermisatká gálaat hí memeyoká hé ma fediny, Waag hí memeychoká he fede.
45003001	Aaléka, gál Yuuˈdi meete ˈdúwa gál gál Yuuˈdi muuninyká ˈdú ˈgaa? Hermisan gál Yuuˈdííllá meete midhab he ˈgayya?
45003002	Iiy-hí, gál Yuuˈdi hé gál kidhdhoká hé hé ˈdúwa-, burnayká ˈdú ˈguo. Hé súm ˈdúwa-, gaalí gál kidhdhoká ˈdú ˈgúóllá, he ˈdaa giri gaal íín Waag hí ˈdeenyle gíl geer gaa kaayyeká.
45003003	Tá gál Yuuˈdííllá hé ˈbaal ˈdeeny Waaˈgiet ma chíran. Gáál ˈdéé ma ki yaalintlééllá he in kieye, Waag héllé hotééllá hé tagle muuninyo, he yegedhe?
45003004	Híʼi, he hé hát kinaallá muuniny. Har gálaat lulle úba hod̶om líítaka, Waag íín hát lullé he ˈdúwa, hát káána ˈDáwuˈd hí Waag geey-, mu kieye, Hé kuuní hogotoká taglé, ˈdeensenkú hé ˈdúwa, yieká.
45003005	Tá kálmaréel máádhat kieye, Ad̶aabano kúnnaa ke higilóóllá hé gáál midhant Waaˈgiet aargisuo, tá Waag har múún gáál he il ká aargisichoka, af kinaalka Waag hé ˈdeew, yieka, tá múún háte ke yeedhe? Hééllá hé gáál ˈbaal hí taawuoká yú hogodho.
45003006	Tawuny hat kinaallóóllá Waag hí d̶iito! Waag hé hé níínní ˈdeeneycheká mán. Tá Waag har gál he ˈded̶eneyoká he il ma ká aargisinyka, af kinaalka ˈdéé ki id̶inyle hé tagle muuniny.
45003007	Héétí kálmaréel máádhat hatal hai faalma, kieye, ˈDeeny chia hódho-, yú hogodhóóllá hé Waag hát hódho mán-, ˈdúwaká gálaat aargisuo. Tá Waag háteeye ged̶i ye ˈded̶ensete, ye máá ad̶ááb ˈguoká cheedhe? hai yeedhe.
45003008	Tawuny hat kinaallóóllá hé ˈdeew. Gáál ˈbaal úba hé nyí ˈdeem af kaay. Gaal hé hogodhoká kieye, nyiin kerka gálaato nyí ged̶icha, nyí kieye, Kí hé ˈded̶ewká eekemeyo, hé midhabká hí hé ˈded̶ew kinaal yé gáá ˈdie, kerka nyí chegedhe, he yegedhe. Gál hééllá hogodhóóllá Waag ˈdéé haí ki id̶imicha, hé gaalí hol ki ˈgeˈgedhoká hééllá.
45003009	Aaléka, múúni ki gál Yuuˈdííllá, Waag innumleka, hé ke gálaat ˈdú ˈdúwa, ke hol yegedhe? Híʼi, he hé hát kinaallá muuniny. Hé ke hí geeyká kieye, gálaat lulle, gál Yuuˈdi yíekaʼ, gál gál Yuuˈdi muuninyká yíekaʼ, lulle ad̶aabano he gim gaa ija, muunîny?
45003010	Warˈgat Waaˈgiet kieye, Biiy hé máá níínní tikiˈde úba saas mánká mán.
45003011	Hé máá níínní ˈdaallé-, Waag hol gaa ˈgeˈgedhoká mán.
45003012	Gálaat lulle hé Waag ˈboiy gaa ˈdie, gaal lulle hé ˈdúúw ˈdabe. Biiy hé máá níínní tikiˈde-, úba hé midhabká ekemeyoká mán.
45003013	Gáál ˈdéé hótle hát úúshích af hí eiy ijo-, ká kekeenká. Gáál erble hé hod̶omká hí yiem gáá ˈdeˈdeme. Gáál agerle hé hí yiem gáá ˈdeˈdeenká hát lúabal af hed̶lé.
45003014	Gáál afle ki waaˈgasan ubaa ˈdeem hed̶eká hí koch.
45003015	Gáál ˈgasle d̶úla he gaa igira, giri gálaat fasam okoˈdmuoká.
45003016	Gaal alb he sesemeká hé he ki ˈdeed̶eney, gálaat buony ˈdú id̶ie.
45003017	Gaal hé naanná ˈgíéríchle muog.
45003018	Gaal hé Waag kian hé níínni úba ka mánno, he chie.
45003019	Hééllá hé gaa édhká, hemuumurít gál Waag hí shiiche-, Yuuˈdííllá ˈdaallé he ki taalla, giri gálaat fálaam ká ririat-, gálaat lulle innum Waaˈgietka ˈdeensen ˈguoká.
45003020	Aaléka, hé máá níínní innum Waaˈgietka hemuumurít ki yaalitle ˈdaalleka Waag hí máá ˈdúwaká chegetoká mán. Hemuumurít gálaato hát saas ˈguoká he gáál ká aargisicha.
45003021	Aalé káána Waag hé kár gálaat gál ˈdúwaká ki hod̶ichoká gáál kí edhesiche. He veerit Moshe ubaa he veerit gál Waag hí ˈdeem ka shigicheká kárallá ˈdeenylé he hogodho. Kárallá hé hemuumurít el gaa igiritle ˈdaalle ma ki taaliny.
45003022	Kar ˈdaa Yiesu Kiristo he ki taalla. Gálaat lulle Yiesu Kirísto iiy yeget-, har káána úba gál kídh mákártaká kátaka, Waag saas haí gaa egeyye, innum Waaˈgietka gaal gál ˈdúwaká hai yegedhe.
45003023	Gálaat lulle hé ad̶aabano hile, muun hé ˈdúwa-, Waag hí gáál gaa feˈdoká hé ke ma ekêny.
45003024	Tá Waag ˈdúˈjímlé gud̶oká hállééllá he gáál ká argisiche, Yiesu Kirísto ali gáá kaayye, giri gáál ad̶aabano ubaa nyuogim gim gáá egewká. Aalé ke Yiesu Kirísto iiy yieka, in Waag múún gáál gál ˈdúwaká chegedhe.
45003025	Waag Yíésu ali gáá kaayyééllá, he giri mu suor yeget-, fásle okodmuo-, gál hí iiy yegetká ad̶aabano ubaa nyuogim gaa egewká. Waag mú ali gáá kaayyééllá, in he hát ˈdúwaká Waag hí gáál ká argisiche. Hé ˈded̶ew-, héle gaalí eekemeyká hé muí il er nie.
45003026	Hééllá muí il er níéllá, he ˈdaa giri mu gáál nog ki sesemeká. Tá báralka, suor Yiesúúllá Waag hát he ˈdúwaká gáál ká aargisicha. Héétí gál Yíésu iiy yegetká in Waag hí gál ˈdúwaká chegedhe.
45003027	Aaléka, meete ke ˈgaa, ke hol ki memeye? Gon hé mán. Tá Waag múún gáál gál ˈdúwaká chegetóóllá, he hemuumuríti ke el gaa igire? Híʼi. Hééllá he ˈdaa giri ke Kirísto iiy yieká, in mu gáál gál ˈdúwaká yie.
45003028	Aaléka, máádhat hé hemuumurít ki yaalitle hí máá ˈdúwaká ma hod̶iny, iiy yeen muí Yiesu Kirísto iiy yieká in innum Waaˈgietka mú máá ˈdúwaká hod̶icha.
45003029	Waag íín he Waag gál Yuuˈdi tákáma? Hé úba gál gál Yuuˈdi muuninyká Waagle muuniny? Iiy-hí, Waag úba he Waag gál gál Yuuˈdi muuninyká.
45003030	Waag íín tikiˈde biiy gaa id̶oká. Gál Yuuˈdi yíekaʼ, gál gál Yuuˈdi muuninyká yíekaʼ, máálle Kirísto iiy yieka, in Waag hí máálle hod̶isata.
45003031	Aaléka, ˈdaa giri ke Kirísto iiy yíéllá, he hemuumurit Waag hí gál Yuuˈdi ka shiichééllá kí gadho, ke yeedhe? Híʼi, he hé hát kinaallá muuniny. Hemuumurít hélle ha ke d̶uusia.
45004001	Aaléka, eshi eshim kúnnaa gál kúnnaa Yuuˈdííllá hí yé gáá ˈdie-, Abirááyam lééllá ˈdaalleka, kor háteeye?
45004002	Har Abirááyam héllé eekemeyká ˈdaalle ˈdugaka Waag hí máá ˈdúwaká chieka, af kinaalka onnônyka hé hé hol ki memeyká ˈgie. Tá Waag hé hé kinaallá ˈdaalle ˈdugaka mú máá ˈdúwaká ma chéen.
45004003	Warˈgat Waaˈgiet hát he chieká kieye, Abirááyam Waag iiy yie, iiy yeenlé kinaallá ˈdaalle ˈdugaka in Waag hí máá ˈdúwaká chie.
45004004	Aalé máádhat hujich nieka, héllé he hújích kinaallá gaa aargiroká hé hé halleello-, gaalí mú shieká muuniny, he hújích muí nieká símíslé gaalí mú hol ˈdú nannaa.
45004005	Tá máádhat hé hújíchlé nieká ˈdaalle ˈdugaka Waag hí máá ˈdúwaká ma chegen. He ˈdaa mu Waag iiy yieká in Waag mú máá ˈdúwaká chegedhe. Waag íín gál ad̶aabano ˈguo-, tá hí iiy yieká ad̶aabano gaa egeyye, gáál gál ˈdúwaká hod̶icha.
45004006	ˈDáwuˈd hé úba gál ˈdaa héllé eekemeyká muuninyká Waag hí gál ˈdúwaká ki chieká hélle hodhe. Mu gálallá hát Waag hí ˈdú ˈjiiyyeká úba hodhe, kieye,
45004007	Gál Waag hí ad̶aabano gaa eeyye-, ad̶aabanollé kinaal Waag hí gíl sug ki haychéél, ebá Waag hí ˈdú ˈjiiy!
45004008	Máá ad̶aabanolle Waag hí ali gaa huolleká, ebá Waag hí ˈdú ˈjiiy! ˈDáwuˈd hí yie.
45004009	ˈDúˈjím Waaˈgietallá gál hermisat-, Yuuˈdííllá ˈdaalle tákáma ki taallaa? Ebá hé kidh ma hermisanká ˈdaalle úba ki taal? Warˈgat Waaˈgiet kieye, Abirááyam Waag iiy yie, iiy yeenlé kinaallá ˈdaalle ˈdugaka in Waag hí máá ˈdúwaká chie.
45004010	Aaléka, Abirááyam amáre Waag hí máá ˈdúwaká chie? He af giri mu hátle ma hermísankaa? Ebá he af giri mu hermiteká tá el ˈdaal mú Waag hí máá ˈdúwaká chie? He hé af giri mu hátle ma hermísanká muuniny?
45004011	Aalé mu hermite. Hedh kinaallá hélle kieye, mu hátlé ma hermísanká mú iiy yeenle ˈdaalle ˈdugaka mú Waag hí máá ˈdúwaká chie. Aaléka, mu hé gál ma hermísan-, kor Waag iiy yieká lulle ˈjaalle yie, giri gál kinaallá úba Waag hí gál ˈdúwaká chegetoká.
45004012	Eshi eshim kúnnaa Abirááyam íín úba gál hermisat-, Kirísto iiy yíéllá ˈjaallé. Gálallá he gál Yuuˈdi iiy yeen Abirááyam íín hátlé ma hermísanká hí ˈgieká ˈguoká.
45004013	He af id̶iny Abirááyam ubaa ˈbíl ílle Waag hí af id̶iche-, giri gaal lésal liiletkáka hé hemuumurít ˈdaalle yé ma kí ˈdíiny, he ˈdaa giri mu Waag iiy yieká ˈdaallé he yé kí ˈdie. Aalé mú Waag iiy yeenlééllá, in Waag mú máá ˈdúwaká chie.
45004014	Tá gál hemuumurít el gaa igiro-, kor iiy yeen mánká har gál af id̶iny Waaˈgiet aargiroká kátaka, af kinaalka iiy yeen hé ˈdúúw mán, he af id̶iny Waaˈgiet úba hé kátaká mán.
45004015	Hemuumurít ˈdeeneny in máádhat idho Waaˈgiet ubaa he il ká argisinyle gim gaa id̶imicha. Tá hemuumurít mannânyka, af kinaalka biiy hé hemuumurít ˈdeeneny mán.
45004016	Aaléka, he af id̶iny Waag hí Abirááyam af id̶iche kinaallá iiy yeen ˈdaallé he ká nannaata. He af id̶inyééllá ˈdúˈjím Waaˈgieto he yé gáá ˈdeˈdeenne. He af id̶inyééllá hé gál Waag hí hemuumurít ka shiicheká tákámle hí ma lileny, gál iiy yeen Abirááyam hí ˈgieká ˈgúóllá úba haí aargira, ˈdaa giri Abirááyam gál Waag iiy yegetká lulle ˈjaalléká.
45004017	Hééllá he hé Warˈgat Waaˈgiet hí hote-, giri Waag Abirááyam geeyche-, kieye, Yú é meet burnayyeká ˈjaallé ko hod̶ia, mú chieká. Waag Abirááyam hééllá af id̶ichééllá he Waag tikiˈde gál kufeká luolmít shigicho-, hé kálta biiy ma gaa íd̶inyká ˈdéé hótle yé kí ˈded̶ichóóllá. Aalé Abirááyam Waag iiy yie.
45004018	He af id̶iny Waag hí Abirááyam af id̶iche-, máálle Waag hí é meet burnayyeká ˈjaalle hod̶ichoká chíéllá, har káána úba Abirááyam far ˈdú gogonoyyeka, Abirááyam hé Waag ˈdéé hótle ˈdúúw hote. Waag úba kieye, ˈBíl ílkú burnatle hát ˈdaab hidhinóóllá, chie.
45004019	Har úba káána bár kinaal Abirááyam vinadhe-, warram hí kúˈd tikiˈd chie-, tawunyleka gón gályaab fargogínt gáá ˈdabe-, héétí Sáára har úba ˈdal mannayye-, vinateka, Abirááyam hé iiy yeenlé hélle Waag hí af id̶icheká tág ki yiel.
45004020	Mu hé ˈdeeny Waag hí af id̶ichééllá ma ki náan. Mu hé iiy yeenle far ki gogoy, Waag meey, Waag ˈdúúw shie.
45004021	Hé Waag hí mú af id̶ichééllá, hát Waag fargogint giri hé kinaal ˈduuwasichoká ˈgayyo-, muí ógká, in mu Waag ma ki náan.
45004022	Mú iiy yeenlééllá ˈdaalle ˈdugaka in Waag mú máá ˈdúwaká chie.
45004023	ˈDéé hót Waag hí mú máá ˈdúwaká chíéllá, hé mú ˈdaalle tákámle ma ki taaliny.
45004024	He múúni giri Waag Máá kúnnaa Gud̶o Yíésu uushich yé gáá ˈdeeycheká ke iiy yie-, Waag múún gáál gál ˈdúwaká chegetóóllá hé úba ˈdaakúnno ki taal.
45004025	Waag Yíésu ká silliche-, gálaat gíl geer gaa kaayye-, gálaat mú yiesallá, he giri mu ad̶aabanokúnno gáál gáá bibisuoká. Héétí Waag ged̶i mú loonoyche-, mú uushich yé gáá ˈdeeychééllá, he giri mu múún gáál innum Waaˈgiet gaa ˈduuwasuoká.
45005001	Aaléka, ˈdaa giri ke Yíésu iiy yie-, Waag innumleka muun gáál gál ˈdúwaká chíélláka, muun káána hé ke Waag hol naanná ki ijo. Naanna kinaallá Máá kúnnaa Gud̶o Yiesu Kirísto ˈdaallé he ká naate.
45005002	Iiy yeen ki Kirísto iiy yíéllá ˈdaalle ˈdugaka, hé ke ˈgíérích ki ˈdúˈjím Waaˈgiet ki aargiroká arge, in káána ke ˈdúˈjím kinaal gaa ija. Héétí Guch Waaˈgiet hélle lulle hát ke higiloká hé ki óg, hé kinaallá hé tág gáál geer gaa meey.
45005003	Hé ke hé kinaallá tákámle ma gaa geyyiminy, manyjanykúnno úba ha ki gaa geyyime, ˈdaa giri manyjany hat mé ki chirsan yé ˈdú ˈdeˈdeennoká ki ógká.
45005004	Héétí mé ki chirsan húgúm Waag hí feˈdoká he yé ˈdú ˈdeˈdeenne, tá húgúm Waag hí feˈdo kinaal íín hé yé ˈdú ˈdeˈdeenká he he ony giri hé Waag hí gáál af id̶icheká hát he ˈduuwawká ke ógká.
45005005	ˈDaa giri Waag múún gáál Hím Naasanle ká shiiche-, gáál gielmitle koch ki hoychééllá, he af id̶iny Waaˈgietallá met esiny ubaa onyle hé gáál af hódho ma hod̶iny.
45005006	Af giri hátle ke hát mannayká, in Kirísto múúni giri ke ˈgierim Waag hí ma fedinyká gaa sesemeká gáál ˈdú kufe. Kúfách Kirísto hí gáál ˈdú kufe kinaal aled̶ud̶ugullé Waag hí muˈdeká ali kí ˈdie.
45005007	Urgúaka máádhat hé máá ˈdúwaká ma ˈdú kufuminy, tá kálmaréélka, máádhat máá geerka guurá ˈguoká haí ˈdú kufuma.
45005008	Tá Waag gielmitlé gáál gielká hátlé gáál ka argisicheká hééllá: Af giri hátle ki ad̶aabano ubaa nyuogimkúnno gaa ijeká in Kirísto gáál ˈdú kufe.
45005009	Aalé káána, Kirísto fásle ˈdaalle ˈdugaka, Waag múún gáál gál ˈdúwaká hoyche. ˈDaa giri ke hé kinaal ógká, Kirísto hát muun gáál Waag idholle ubaa he il ká argisinyle gáál gaa ririanká hé úba ke óg.
45005010	Har káána úba ke Waag hol ka kídh onnoyka, Waag kúfách Inylééllá hé muun ubaa Waag gáál hol hilsie. Aalé káána ke Waag hol ka kídh muuninyallá, hát gon ke rubach aargiroká hé ke óg. Waag Inylé luolallá in muun gáál luolmit biiyoká shigia.
45005011	Héétí, ˈdaa Máá kúnnaa Gud̶o Yiesu Kirísto giri múún ubaa Waag gáál hol hilsíélláka in muun káána úba ke Waag gaa geyyime.
45005012	Aaléka, ad̶ááb mú tikiˈde ˈdaallé he ká naate, les ká hille, tá kufach íín ad̶aab kinaallá he yé gáá ˈdie. Yaalmitééllá in gálaat lulle kúfach mé ki koyye, ˈdaa giri gálaat lulle ad̶aabano hileká.
45005013	Hemuumurít hátle Waag hí gál Yuuˈdi ma ka shíinyká, ad̶aabano ubaa nyuogim hé les gaa ije. Bár kinaallá ˈdaa hé ˈded̶ew-, gaalí eekemeykáka Waag hé kieye, Gaal hemuumuríti he ˈdeed̶eney, ma chéen, ˈdaa giri les hátle hemuumurit Waaˈgiet mannayyeká.
45005014	Tá bár giri Aˈdam-, ˈjíig bár Moshe d̶igká gál bár kinaal ali ijeká hé lúl kúfách gim gaa ije. Gaal har úba ad̶aab Áˈdam hí hile-, máálle hemurít ˈdeeneyká ma ˈdeenenyka, lulle hé kufe. Áˈdam Máá bár kinaal hátle ma ka yímenká yaalmitlé ke ki ekemeye.
45005015	Áˈdam ad̶aable ubaa hé shiicho Waag hí gáál hállééllá ka shiichééllá hol ká eiyye. Áˈdam ad̶aablééllá in gálaat lulle kúfach mé ki koyye. Tá Waag hé shiicho gáál ka shiichééllá ebá gud̶áan! Hé shiichóóllá he Yiesu Kirísto, giri muí gálaat lulle ká shie-, gáál muí ˈdú ˈjeˈjeenká.
45005016	Ad̶aab mú tikiˈd hí hilééllá héllé hí yé gáá ˈdieká ubaa hé shiicho Waaˈgietallá héllé hí yé gáá ˈdieká hol ká eiyye. Áˈdam hemurít ˈdeenenyle in gálaat lulle Waag hí gál ad̶aabano ubaa nyuogim ˈguoká chie. Tá hé shiicho Waag hí gáál ka shiiche-, ke ˈgúóllá in muun gáál gál ˈdúwaká chegedhe. Hé kinaal har úba káána ke ad̶aabano ubaa nyuogim burnayká hileka.
45005017	Máá tikiˈde Áˈdamlééllá in ad̶aable gálaat lulle kúfach gim gaa id̶iche. Tá Waag ˈdúˈjímle ubaa héllé shiicho-, innumleka gálaat ki ˈduuwaychóóllá ebá ˈdúwa! Ameeny gál hé shiichóóllá iiy yeget-, aargiroká in Waag hí kúfach gim gáá egeyye, gaal kúfach ká aad̶adhdha, luolmit biiyoká gaa yíéd̶ima. Hééllá lúl mú tikiˈde ˈdaallé he ká nadhe, máá kinaallá he Yiesu Kirísto.
45005018	Iiy-hí, he ˈdeeneny tikiˈde Aˈdamallá ˈdaalleka in gálaat lúl Waag hí ˈdeensete. Tá he ekeny tikiˈde Kiristo ˈdúwáállá ˈdaalleka in Waag gálaat lúl kár gáál ki ˈduuwaycho-, gaal hí rubach ki aargiroká shigicha.
45005019	ˈDaa giri máá tikiˈde Áˈdamlééllá Waag af d̶uˈduseká in gálaat lulle ad̶aabano hile. Héétí, ˈdaa giri máá tikiˈde Kirísto lééllá Waag af ˈduuwayká in gál gúúd̶o Waag hí gál ˈdúwaká hod̶icha.
45005020	Waag hemuumuritle af giri les ká hileká, in gálaat ad̶aabanolle ubaa nyuogimle ilshandhe. Tá ad̶aabano ubaa nyuogim ilshandheká, in Waag ˈdúˈjímle úba súm ilshante.
45005021	Gálaat lulle érléká ad̶aabano ubaa nyuogimmo he gim gaa ije. Tá káána, gál Máá kúnnaa Gud̶o Yiesu Kirísto iiy yegetká, in Waag hí gál ˈdúwaká chegedhe, Waag hí ˈdúˈjímle gim gaa id̶imicha, gaal luolmit biiyoká aargira.
45006001	Aaléka, háte ki ˈdeeme? He in taalle ad̶aabano ke higilla, ki gaa ija, giri Waag ˈdúˈjímlé gáál ˈdú ˈjeˈjeennoká súm iilshanatkâ?
45006002	Hé kinaal Waag hí d̶iito! Múúni ki ad̶aabano gim yé gáá ˈdíéllá, háteeye ged̶i ki ad̶aabano hátle gim gaa ija?
45006003	Múúni lul kúnnaa ke bie gim nadhe-, ke Kirísto hol ˈdú famééllá, hát ke Kirísto hol ˈgar kufeká, it muog?
45006004	Aaléka, ˈdaa giri ke bie gim nadhe-, ke Kirísto hol ˈgar kufeká, yíéd̶iny kúnnaa kissoká úba mán chie. Hát káána ˈJaa kúnnaa Waag fargogintlé ˈdúúw ˈgayyo-, Kirísto uushich yé kí ˈdeeychééllá, in Waag muun úba gáál luolmit kaanaká shiiche, giri ke yíéd̶iny kaanaká ke ki ijoká.
45006005	Aalé ˈdaa giri ke Kirísto hol ˈdú fame-, ke mú hol ˈgar kufeká, Waag múún hát tikiˈde Kirísto ged̶i loolnoyche-, mú uushich yé gáá ˈdeeychééllá úba múún hai gáál loolnoycho.
45006006	Aaléka, hééllá onnóo, muun yaalmit kúnnaa kisso-, ke ki ijeká hé ubaa Kirísto ˈgór d̶arám yaalká ˈdú kufe, giri muun balt gonniet fargogintle ke gim yé gáá ˈdeˈdeen-, ke ged̶i ad̶aabano gim ma gaa id̶inyká.
45006007	Máádhat he Kirísto hol ˈgar kufeka, hé ged̶i ad̶aabano gim ma gaa id̶iny.
45006008	Aalé ˈdaa giri ke Kirísto hol ˈgar kufeká, hát ke Kirísto hol af yíéd̶ianká hé ke óg.
45006009	Héétí Kirísto ˈdaa giri Waag hí ged̶i loolnoyche-, uushich yé gáá ˈdíéllá, hát ged̶i ma kufuminyká hé ke óg. Kufach íín hé fargogint níínní ged̶i mú ˈdú ˈguoká mán.
45006010	Kirísto kúfáchlé af hí tikiˈde-, kufééllá ˈdugaka in mu massam ad̶aabanoká ˈgiˈgite. Tá luolmit muí gaa ijóóllá he luolmit muí Waag ˈdúúw gaa shiguoká.
45006011	Aalé hát hí ad̶aabano farguoginsamle gim yé gáá ˈdiiyye-, luolmit kíchia hí ˈdaa Yiesu Kiristo ka ˈgayyáállá, hí Waag ki ˈduuwaychoká mé ka ˈgáa.
45006012	Aaléka, ad̶aabano hai gón kíchia-, aadh ˈdaatika kufunannóóllá he ki mumúriny, hí gon baltle híliny.
45006013	Héétí haí gónkícho hé gaa nyakarichká ˈdú hâny, hí hé ˈded̶ewká ekêny. ˈDaa giri yaalmit kíchia kissoká kuyye-, Waag hí luolmit kaanaká shiichééllá hol Waag ˈdú hayyíe, gónkícho hí hé ˈdúwa-, Waag ˈdúúw shiguoká yeet.
45006014	ˈDaa giri itín hí hemuumurit Waag hí gál Yuuˈdi shiicheká hí gim ma gaa id̶iny-, hí ˈdúˈjím Waaˈgiet gaa id̶oká, hé Waag hí ma fedinyká hai hé hí he gil ki mumuroká yéen.
45006015	Aalé háte ke ˈdeeme? ˈDaa giri muun hemuumurit Waag hí gál Yuuˈdi shiicheká ke gim gaa láʼ-, ki ˈdúˈjím Waaˈgiet gaa ijóóllá, he in taalle ad̶aabano ke higila? Hé kinaal Waag hí d̶iito!
45006016	Itín hí máádhat ˈdú siete-, hí mú hemuumuritle iiy chie-, hí el gaa veeˈdeka, hát hí mú gedelle chieká, it múog? Aalé itín har hí hé ˈded̶ew-, Waag hí ma fedinyká gedelle chieka, kúfacho hí hol mé ki koyye. Tá har hí Waag gedelle chieka, innum Waaˈgietka gál ˈdúwaká hí chie, luolmit biiyoká haí higilla.
45006017	Aalé it giri érléká hí hé ˈded̶ew-, Waag hí ma fedinyká gedelle onnoyyeká, it káána he onisiny Waaˈgiet hí argiyyeká hol ˈdú hayche, hí el gaa veeˈde. Hé kinaal ˈdugaka Waag hí ˈdúúw eet!
45006018	Aalé káánaka, it ad̶aabano gim yé gáá ˈdiiyye, it gede Waaˈgiet-, hé ˈdúwa-, Waag hí feˈdoká ekemeyoká chie.
45006019	Yú hí af gálaat ki ged̶úóllá, he ˈdaa giri tawunykícho tawuny gálaatká. Itín kíssóótíá it metkícho ki seseenne, hé gaa nyakarichká gedelle chie, it ad̶aabano hí ki fiidhe. Aalé káánaka gede Waaˈgiet hé ˈdúwaká ekemeyo-, saas mánká yeedhíe.
45006020	Af giri hí hé ˈded̶ew-, Waag hí ma fedinyká gedelle onnoyyeká, it hé ˈdúwa-, Waag hí gaa feˈdoká tawunyle mannayye.
45006021	Tá hé hí af kinaallá ekeyche-, káána kernle hí ˈgidhééllá, meete ˈdúwa hí gaa argiyye? Yaalmisano kinaallá el ˈdáˈdle hé kúfach muunîny?
45006022	Aalé káána Waag hí ad̶aabano gim gáá eeyye-, hí Waag gedelle chíéllá, hééllá héllé ˈdúwa-, hí yé gáá ˈdeˈdeenká he giri gál hé Waag hí feˈdoká el gaa igiroká chegete-, el ˈdáˈdle hí luolmit biiyoká higiloká.
45006023	Ad̶ááb héllé gálaat hí gaa aargiroká he kúfach, tá hé shiicho halleello-, Waag hí gál Máá kúnnaa Gud̶o Yiesu Kirísto iiy yegetká shigichoká íín he luolmit biiyoká.
45007001	Nyaaramchú, yú it halúg hí gál Yuuˈdi-, hí hemuumurít ógallá hí ged̶ia. Hemuumurít hát máádhat hátlé mé waanich hí ˈdaraanká he ki mumuˈdoká it óg.
45007002	Hemurít tikiˈd kieye, máá ˈdiet gaalí eedhdheka, béllé hí eedhdhe kinaallá ˈdaab hátlé les ˈdug ˈdú ijoká hílle, he chie. Tá min bélle har guraam hí guureka, hé hemurit kinaallá gim yé gáá ˈdiiyye. Har feˈdoká egeetoká hé uˈdo.
45007003	Aaléka, min hátlé bélle mé waanich hí ˈdaraanká eetká, min kinaallá béllé he ˈdú hergiche, gaalí yeedhe. Tá bélle guraam hí guure-, máá eiy hí eedhdheka, af kinaalka hé hemurít hí ˈgas ma egeny, bééllo ˈdú hergiche, hé máá hí yegetká mán.
45007004	Aaléka, nyaaramchú, itín úba af giri hí gón Kiristo hol ˈdú faanne-, hí Kirísto hol ˈgar kuyyeká, it hemuumurit Waag hí gál Yuuˈdi ka shiichééllá gim yé gáá ˈdiiyye. Aalé káánaka, it Kirísto Waag hí loolnoyche-, hí uushich yé gáá ˈdeeycheká gálle chie, giri hé midhab Waag hí feˈdoká saanolle muun gáál yé gáá ˈdeˈdeenká.
45007005	Muun af giri yaalmit kúnnaa hele-, ke ki ijeká gónkúnno balt gaa nyakaridheká hí gaa id̶e. Hemuumuritééllá in súm baltééllá gáál gaa verenne, giri hé ˈded̶ew-, Waag hí ma fedinyká saanolle muun gáál yé gáá ˈdeˈdeme-, gáál kúfach mé ki kokoyká.
45007006	Aalé ˈdaa giri ke hemuumurit gáál hiigitééllá gim yé gáá ˈdie-, hemuumurít ged̶i muun gáál he ma ki mumurinyallá, muun káána ke gede Waaˈgiet-, id̶iny kaanaká ki ijo-, Hím Naasan Waaˈgiet hí gaa id̶o-, hí af tatiyyoká. Id̶iny kúnnaa kaanáállá hé hát id̶iny héle ke ki ije-, múúnalle ke hemuumurit gaalí veerééllá gim gaa ijeká muuniny.
45007007	Aalé háte ke yeedhe? Hemuumurít káána he ad̶áábo ke yeedhe? Híʼi, hemuumurít gon hé ad̶ááb muuniny. Biiy héle hemuumurít mannânyka, yáá onnônyka hé Waag hí ma fedinyká ma kiimísan. Hát káána hemurit kieye, ha hé gálaat gajaltle ˈgíiny, chieká mannânyka, yáá onnônyka gajált hát Waag hí ma fedinyká eiy ma náásan.
45007008	Tá hemurit kinaallá in ad̶ááb kar shiiche, ad̶ááb he met lulle gajaltle ye mé ki koyye. Biiy hemuumurít mannânyka, ad̶aabano hé onnônyka farguoginsam mannay.
45007009	Kíssóótíá yáá hemuumurít moonnoy. Tá af giri yú hemuumurít eiy naateká, in ad̶ááb ye ˈgaaˈgaate,
45007010	ye chies. Hemuumurit yú onnoy-, kerka rubach ˈgayyeká ta kúfacho he ˈgayya.
45007011	Hemuumuritééllá ííni ad̶ááb kar shiiche, ad̶ááb ye nyimisate, ye hemuumurít ki chies.
45007012	Hemuumurit Waag hí gál Yuuˈdi ka shiichééllá íín hé ˈdúwa-, saas mán-, tagléká.
45007013	Aaléka, hemuumurit midhaballá, in hé ye kúfach mé ki kokoyyokâ? Híʼi, hé gon hát kinaallá muuniny. Ad̶áábo in ye kúfach mé ki koyye, ye hemuumurit midhaballá ki chies. Aalé ˈdaa giri ad̶ááb ye hemuumurit midhaballá ki chieská in káána ad̶ááb hát tág ˈdeewká ke eiy naate.
45007014	Hemuumuritééllá hát Waag yé gáá ˈdiiyyeká hé ki óg. Tá kálmaréélka yú yaalmit chia héle kissoká hátle ki íd̶inyka, af kinaalka yaalmitchú hééllá: yú he ad̶ááb gédéchlé.
45007015	Hé yú ekemeyóóllá yáá af ˈdabe. Yú máá máre? Yáá hé midhab-, onnônyka ekemeyoká ma ekemeny-, hé néb-, onnônyka ma ekemenyká ekemeyóol!
45007016	Aaléka hé yú ma fediny-, onnônyka yú ma ekemenyká yú ekemeyoka, af kinaalka hemuumurít hát taglé-, yú íín he ˈdeeneyká yáá iiy yie.
45007017	Aalé hé ˈded̶ew-, yú ekemeyóóllá hé yú dhúrchú hí ma ká mumuran, he ad̶aabano ye gaa id̶óóllá hí ye mé ki kokoyyo.
45007018	Hát hé níínní midhab-, ye gaa ijo-, mánká yáá óg. Yú hé ˈdúwaká ekemeyoká fede, kor fargogint hé kinaal ki ekemeyoká yáá mán.
45007019	Yú hé midhabká ekemeyoká fede, kor he má ekemeyo. Héétí yáá hé ˈded̶ewká ekemeyoká ma fediny, in ged̶i he ekemeye.
45007020	Aalé har hé yú ma fedinyká yú ekemeyoka, yáá hé kinaallá dhúrchú hol ma kí mumuran, he ad̶aabano ye gaa id̶oká hí ye mé ki kokoyyo.
45007021	Yaalmit chia kinaal hé yú gaa kimiteká, he af giri yú hé midhabká ekemeyoká fedoká, in hé kinaal afle yú hé ˈded̶ewká ekemeye.
45007022	Hemuumurit Waaˈgiet kaschúka yáá tág giel,
45007023	tá yáá hemuumurit éíy taaka gón chiallá gaa id̶o-, ubaa kaschú hol oosó-, ye a mé kí ˈjeˈjeennoká hol ki shuunne. Hé kinaallá he ad̶aabano hemuumuritle gón chiallá gaa id̶óóllá.
45007024	E yaalmit chiallá ebá ˈdéen! Mááya ye gón kufachietallá gaa riima?
45007025	Gón kufachietallá máá hí ye gaa ririanká he Máá kúnnaa Gud̶o Yiesu Kirísto! Aaléka, kí Waag gielmít hol ˈdú nuo! Aalé it yaalmit chia kissoká argiyye. Kaschú íín hemuumurit Waaˈgiet ki tielleká he feˈde, tá ˈdaa giri yú ad̶aabano gim gaa ijeká in yú ad̶aabano hemuumuritle af ˈduuwasie.
45008001	Aalé káána ameeny gál Yiesu Kirísto ˈdú fameká, hé Waag hí ma ˈded̶ensen.
45008002	Aalé itín ˈdaa Yiesu Kiristoka, fargogint Hím Naasan Waaˈgiet hí luolmít shigichóóllá hé fargogint ad̶aabano hí kúfach mé ki kokoyyoká hé hí gim yé gáá ˈdeeyche.
45008003	Hemuumurit Waag hí gál Yuuˈdi ka shiicheká hé fargogint níínní ˈgayye-, múún gáál ad̶aabano gim yé gáá ˈded̶icheká mán, ˈdaa giri balt gónkúnno hemuumurít a mé kí ˈjiiyyeká. Tá Waag íín dhúrle hé gáál ad̶aabano gim yé gáá ˈdeeyche! Mu Inyle múúni ke ad̶aabano ˈgúóllá gáál ali ˈdú gáá kaay. Iny gón gálaato kí yimie. Waag hé Inylééllá suor hoyche, ad̶aabano gálaat ˈdeentle ˈdú id̶iche.
45008004	Aalé múúni káána ke Hím Naasan Waaˈgiet atimle el gaa igiro-, ke balt gónkúnno el ma gaa igirinyallá, in hemuumurit Waaˈgiet héllé gáál gaa feˈdoká ki d̶uusinyle ura.
45008005	Gál balt gonnietká ki ijóóllá tawunyle balt gónlé kinaallá he igiˈda. Tá gál Hím Naasan Waaˈgiet ki ijoká tawunyle íín hé Hím Naasan Waaˈgiet hí feˈdoká he kakata.
45008006	Kas máádhat har balt gonniet hí he ki mumuˈdoka, af kinaalka kúfacho he yé ˈdú ˈdeˈdeme. Tá har Hím Naasan Waaˈgiet hí he ki mumuˈdoka, af kinaalka luolmít ubaa naanna Waaˈgieto he yé ˈdú ˈdeˈdeme.
45008007	Hééllá he ˈdaa giri kas balt gonniet hí he gaa mumuˈdoká Waag nébká. Kas hatallóóllá hé hemuumurit Waaˈgiet met ma gaa kekeminy, ˈdaa giri fargogint níínní ˈgayyo-, Waag af ki ˈduuwasichoká mánká.
45008008	Aalé gál balt gonniet hí he gaa mumuˈdoká hé hát níínní Waag geer gaa memeyoká mán.
45008009	Tá itín har Hím Naasan Waaˈgiet hí gaa id̶oka, it balt gonniet hí he ma ki mumuriny, Hím Naasan Waaˈgieto hí he ki mumuˈda. Máádhat Hím Naasan Kiristo manítaka, hé Kirísto hí ma lileny.
45008010	Aalé káána Kirísto hí gaa ijóóllá, gónkícho har káána úba ˈdaa ad̶aabanokáka kufunannoka, Hím Naasan Waaˈgiet hé hí luolmit biiyoká shiiche, itín káána Waag innumleka, hí gál ˈdúwaká.
45008011	Aaléka, Hím Naasan Waaˈgiet Yíésu uushich yé gáá ˈdeeychééllá hé hí gaa id̶o. Hát káána Yiesu Kirísto Waag hí ged̶i loolnoyche-, hí uushich yé gáá ˈdeeychééllá, gón kíchia kufunannóóllá úba mú Hím Naasanlé hí gaa id̶óóllá ha muí ki loolnoyo.
45008012	Aaléka, nyaaramchú, muun káána ke ad̶aabano gim yé gáá ˈdíéllá, ha ged̶i ke hé balt gón kúnno hí gáál ki mumuˈdoká hol ˈdú náan.
45008013	Har hí balt gonnietká el gaa igiˈdoka, hí kuyyeka, it luolmit biiyoká ma higiliny. Tá ˈdaa Hím Naasan Waaˈgietka, hí hé kinaal hol ká riateka, luolmit biiyoká haí higilla.
45008014	Ameeny gál Hím Naasan Waaˈgiet atimle el gaa igiroká, lúl he um Waaˈgiet.
45008015	Itín hím naasan hí argiyyééllá hé hím naasan hí gede sierm ˈgayyoká hod̶ichoká muuniny. Itín Hím Naasan Waaˈgiet hí um Waaˈgiet hod̶ichoká hí argiyye. Hím Naasan Waaˈgietallá ˈdaalleka in muun ke Waag, Ába, Baabá, yegedhe.
45008016	Hím Naasan Waaˈgiet ubaa sidhamkúnno hát múún gon ke um Waaˈgietká hé gáál ged̶icho.
45008017	Aalé káána ke Waag umle yíéllá, Waag hé umle af id̶icheká úba ha ke aargira. Héétí har muun hát Kirísto manyjayallá ke úba Kirísto ˈdaalle ki manyjayka, Waag múún Kirísto ˈgarro gáál hol ˈduuwasicha.
45008018	ˈDuuw bár ˈdaatika Waag hí gáál ka shigichóótíá hé manyjany ke lésallá gaa maanyjawallá ke hol ma ki ekemeny. Manyjanyééllá hát hé káta mánká yú ká dhaˈgama.
45008019	He lullé Waag hí ka kuonnééllá bár ka chiimeto-, Waag umle ˈduuwasichoká ali kí ˈdeˈdeenká hé tág fedo, met egeso.
45008020	He lullé Waag hí ka kuonnééllá, geer ˈdéénti he ki ija, tá hé he feditle muuniny, ˈdaa giri ad̶aabano he les ka hileká in les ubaa héllé lulle hí gaa ijoká Waag ˈdórle gim gaa ija. Tá bár giri hééllá lulle ˈdór kinaal gim yé gáá ˈdeenká ali hai kí ˈdeenne.
45008021	Bár kinaallá he lullé Waag hí ka kuonnééllá Waag kúfach ubaa móˈd gim yé haí gáá ˈded̶icha, id̶iny ˈdúwa Waag hí umle higilsichoká úba Waag haí higilsicha.
45008022	He lullé Waag hí ka kuonnééllá hát kul ˈdalietkáka hé egedhme, tá ˈjíig káána ke gaa ijóóllá hát egedhenká hé ke óg.
45008023	Múúni giri Waag gáál Hím Naasanle hé shiicho erkobká kí hoychééllá úba hé ke egedhen, ˈdaab ke he lullé Waag hí umle af id̶icheká ma árginy-, Waag gónkúnno kúfach ubaa móˈd ma gáá ríinyká. Hééllá feditle hé tág ke súm ˈguo.
45008024	Af giri Kirísto múún gáál rubach shieká in ke he lullé Waag hí umle af id̶ichééllá met esinyle arge. Máádhat hé argeká ged̶i háteeye he met egese?
45008025	Tá hé ke met egesoká hátle ke ma arginyka, ke taalle mé ki chiirsat-, ke Waag iiy yeget-, ˈjíig ke hé ke feditle ˈguo kinaal il ki aargiroká.
45008026	Aalé Hím Naasan Waaˈgieto in muun gáál d̶alim kúnnaallá yiir gaa chichirata. Hé ˈdúwa ki Waag rogononká hé ke muog, tá Hím Naasan Waaˈgieto dhúrle muun gáál ˈdéé met gaa sisita, buony kúnnaa edhminy-, múún dhúrkúnno ke muogká Waag ged̶icha.
45008027	Waag ííni hé gerkúnno ógallá hé Hím Naasanle kasle óg. Waag Hím Naasanlééllá hát Waag hí feˈdoká in gál Waaˈgiet Waag ki vivisata.
45008028	Gál Waag giel-, Waag hí he gaa feditle kí viiyyééllá, he lullé gáál kárle ká nannaatká Waag hujich haí ki nannasata. Hé kinaallá gáál ˈdaalleka hát hé midhabká hí yé gáá ˈdeˈdeenká hé ke óg.
45008029	Waag hé gállé hátlé ma ka ˈdaláanká óg, hé úba gáál taak koyye, giri gaal hát mú Inyle yeget-, Iny gál burnay-, hol nyaaramallá ang'alle yegetká.
45008030	Aalé gál Waag hí taak koyyééllá in úba Waag hí ká viiyye. Gaal ííni muí ka víéllá in úba muí gál ˈdúwaká yie. Gál muí gál ˈdúwaká yíéllá he gál muí ˈduuwasuoká.
45008031	Aalé káána, hé midhab hatallóóllá ˈdeeny máre ke hol gaa nannaa? Waag har ˈdaakúnno ki taalka, meete ke kikiadha?
45008032	Waag Inyle ma kulnásan-, ˈdaa kúnnoka ká sillichééllá hé úba he met lulle hát geer gaa midhantiká gáál ma ká shígîny?
45008033	Aalé Waag gál he waarateká in gál ˈdúwaká chegedhe háluke, tá mááya gálallá ˈded̶ente?
45008034	Máá muun gáál innum Waaˈgiet gaa ˈded̶ensetká he mááya? Hé mán. Muun Yiesu Kirísto tikiˈde-, gáál ˈdú kufe-, Waag hí ged̶i loolnoyche-, hí uushich yé gáá ˈdeeyche-, káána Waag gíl ˈdaa naaniet ijóóllá, in múún gáál ˈdéé ˈdú hogodho.
45008035	Mááya muun gáál gielmit Kirísto hí muun gáál ka ˈgúóllá gaa ˈgiidhia? He in hé il hí gáál aargiˈdokâ, ebá tawuny ˈgany? He in manjasiny muun gaalí gáál manyjasuokâ? He in kuoˈd ˈgany ubaa geleem mánti? Ebá he in oos ubaa kúfach?
45008036	Hát Warˈgat Waaˈgiet hí hote-, kieye, ˈDaakícho ˈdugaka, nyíín aadh lullé gaal nyí yegese, nyiin hát wala gaalí yegeská gaalí nyí ká dhaˈgama, chieká.
45008037	He lullé il hí nyí aargiˈdóóllá nyáá nyí ma gaa giinany, ˈdaa Kirísto muun gáál gielallá ˈdaalleka lúl a mé ha nyí kí faanna.
45008038	Tá yáá gon óg, kúfach ubaa luolmít yíekaʼ, gál ˈgasso-, urruká ubaa kansimano aryaanká yíekaʼ, hé baralloká, muuninyka, hé bar ˈdaatiká yíekaʼ, farguoginsam met lulle
45008039	úr gaa id̶oká yíekaʼ, les geeréétí gaa id̶oká yíekaʼ, héétí he met lullé Waag hí ka kuonnééllá hé hát níínní gielmit Waag hí muun gáál ka ˈgayyo-, ke ˈdaa Kiristo gaa argééllá gáál gaa ˈgiidhuoká mán.
45009001	-
45009002	Yú ˈdaa giri Kirísto máálléká in hé ˈdúwaká hogodho, yáá hé hódhoká ma hogon. Yáá tág kídhchú geerle ye gaa ˈdeenedhe, geer gaa ˈdeenen chiallá hé ali ma ki ˈdeˈdeminy. Kaschú ubaa Hím Naasan Waaˈgiet hé yú hogodhóóllá hát he ˈdúwaká hé óg.
45009003	Har káána Waag ye d̶iite-, ye Kirísto gaa ˈgidhiche-, tá hé kinaal kídh chia-, nyaaram chiallá ririanka, af kinaalka kalat máámaʼ?
45009004	Kídh chia Yisirayelallá he gál Waag hí gálle hosote-, Waag hí ˈduuwle argisiche-, Waag hol ˈdéé af id̶ie-, Waag hí hemuumuritle ká shiiche-, atim he naasan ˈBíl Waaˈgietká Waag hí geeyche-, Waag hí ˈdúˈjímle af id̶icheká.
45009005	Gál Yisirayelallá he gál mú eshim eshim kúnnaa-, Abirááyam yé gáá ˈdieká. Kirísto he lulle mé ki yaalallá ˈdaa gálaatka úba ˈbíl íllallá he yé gáá ˈdie. Waag taalle bííyyo gaalí meemeyo. Iiy-hí, he hí hát kinaallá yeet.
45009006	Aaléka, gál Yisirayel burnayká ˈdúˈjím Waag hí gálle af id̶icheká ma árginyallá, he in kieye, Waag he af id̶inyle hé ma ˈduwânyo ke yeedhe? Híʼi, he kieye, gál kídh Yisirayel yé gáá ˈdíéllá ˈbaal tákáma he gál Waaˈgiet, yegedhe.
45009007	Héétí ameeny gál ˈbíl íl Abiraayam yé gáá ˈdíéllá ˈbaal tákáma hí um Abiraayam. Waag Abirááyam geeyche, kieye, ˈBíl ílkú iny kua Yísako he hol gáá hod̶icha, chie.
45009008	Hééllá kieye, gál ˈbíl íl Abiraayam yé gáá ˈdíéllá ˈbaal tákáma hí um Waaˈgiet. Um Waaˈgiet he gál hé Waag hí gálaat af id̶icheká iiy yieká. Gálallá in Waag hí um Abiraayam ˈdúwaká ká dhaˈgasanna.
45009009	Waag hatallá in Abirááyam ˈdéé af id̶iche, kieye, Yú wár ka chimetallá aflé afeelloká hollo hol ká naadha, Sáára min kuallá veel yab hai ˈdaalla, chie.
45009010	Aalé ebá eshi eshim kúnnaa Yísak umlé mand̶aana-, minlé Rebéka hí ki ˈdalleká kí dhaayo.
45009011	-
45009012	Umééllá hátlé ma ka ˈdaláan-, hé midhabká ubaa hé ˈded̶ewká ma ekênyká, gáál ˈjiellé Rebéka Waag hí geeyche, kieye, Um kuallá máá gud̶oká máá ninniká gédéchle hai yeedhe, chie. Hééllá hé kieye, máádhat héllé ekeyká ˈdaalle in Waag hí kí veveenne muuniny, Waag hátlé he feˈdoká in máádhat kí veveenne.
45009013	Hát Warˈgat Waaˈgiet hí hote-, kieye, Yákob yáá geelney, Ésaw yáá d̶iidhe, chieká.
45009014	Aalé háte ke yeedhe? Waag hé tagle muuninyo ke yeedhe? Híʼi, Waag hé ˈdúwaká tákáma ekemeyche!
45009015	Waag hé Móshe geeyche, kieye, Geer guuráchú máá yú fedo-, yú aargisuoká ha yú aargisia, máá yú fedo-, yú ˈdú ˈjeˈjeenká, ha yú ˈdú ˈjeeme, he chie.
45009016	Aaléka, har Waag geer guuralle máádhat aargisichoka, hé kinaallá hé máádhat hí fedoká ubaa hí ekemeyoká ˈdaalle ma ki yaaliny, hé Waag hí feˈdoká ˈdaallé ki yaalla.
45009017	Hát Warˈgat Waaˈgiet hí hote-, Waag Fárro geeyche-, kieye, Yú ko kansím koyallá he giri mé gogint kuallá ˈdaalleka yú ko fargogintchú aargisuo-, meenychú les geer lulleka ˈdeernetká, Waag hí mú chieká.
45009018	Aaléka, Waag hát he feˈdoká in mááká geer guurá aargisicha, mááká mé googonoycho.
45009019	Aaléka, itín kálmaréél mú tikiˈd hai ye hegete, kieye, Máádhat hát Waag hí ki muˈdoká in hát níínní d̶iidho man háluke, tá Waag háteka gálaat ˈded̶ensetóol? hai ye yeedhe.
45009020	Tá máá kinaal mááya, Waag hatal yegetal? Máá Waag hí ka kuonneká hé Waaglé hí ka kuonneká hatal hegeset, kieye, Háteka ye hatal ka kuonnéel? yeget?
45009021	Máá ibilaam tág nannuoká sháˈd he iyaayká hé héllé fedoká tág ma gaa nanniny? Ibilaam naam tág nieka, har fedoka hé ibil tikiˈd ibil he naasanká ma hod̶isan? Ibilléétí ibil aad̶aká ma hod̶isan?
45009022	Tá Waag ííni fargogintle gálaat aargisicheká feˈde-, gál hí d̶iidheká idholle ˈdú id̶imicheká feˈdééllá, har hol tiiyye-, gál onnônyka he bed̶isate-, idholle ˈdú id̶imiche kinaal har nog ki sieteka, hééllá meete ˈdeew ke gaa hogodho?
45009023	Waag hééllá ekemeychóóllá, he giri guchlé ˈdúúw ˈgayyóóllá gál he waarateká aargisichoká. Tá Waag har gálallá he gál geer guuralle aargisicho-, ubaa hí guchle higiloká hod̶ichoka, hééllá meete ˈdeew ke gaa hogodho?
45009024	Múúni ˈbáál ke gál Yuuˈdi-, ˈbáál ke gál Yuuˈdi muuninyallá, hé ke gál Waag hí waaratééllá hurt gaa ijo.
45009025	Hát Waag hí warˈgat Hoseya gaa hote-, kieye, Gál kis gálchú muunînyká gálchú ha yú yeedhe, gál kis yú ma geelnênyká gál yú gielká ha yú yeedhe, Waag hí chieká.
45009026	Hoséya úba hé veereká kieye, Ál Waag hí gáál gaa geeyche-, Waag kieye, Itín it gálchú muuniny, muí gáál yieká, ál kinaal gál hí gaa ijoká Waag haí ged̶icha, Waag kieye, Itín he um Waag bííyyo ali id̶oká, ha muí yegedhe, Hoséya hí yie.
45009027	ˈDéé hót héle Yisááya hí gál Yisirayel ˈdaalleka af gaa gúch ki hodheká he kieye, Har káána túóy gál Yisirayel hát bás yúóchle kátaka, gál iraam mánká tákáma rubach aargira.
45009028	Waag les gálle ˈdéé ki id̶inyle ál ˈjóbo ˈdéé ki id̶imicha, ˈdéé mé muuˈda, yie.
45009029	Yisááya kíssóótíá hé úba hodheká kieye, Onnônyka Máá Gud̶o Waag fargogínt lulle ˈgúóllá hídhkúnno ˈbáál ma ká hanyka, hé ke onnônyka hát gál ˈjien Soˈdom ubaa ˈjien Gomora me hí ˈgidhéétíá yie, yie.
45009030	Aalé hééllá háte ki gaa yeedhe? Har káána úba gál gál Yuuˈdi muuninyká Waag hí gál ˈdúwaká chegetoká kis mé ma ká ˈgiinyka, ˈdaa giri he Kirísto iiy yieká in Waag hí gál ˈdúwaká chie.
45009031	Tá gál Yisirayel-, gál Yuuˈdi lééllá íín har káána úba Waag hí gál ˈdúwaká chegedheká fedeka, hé Waag hí gál ˈdúwaká ma chéen. Gáál hemuumurit el gaa igiritle hé hí gál ˈdúwaká ma hôny.
45009032	Tá háteka hemuumurit Waag hí gáál ka shiichééllá el gaa igiritle gáál gál ˈdúwaká innum Waaˈgiet ma gaa hónyal? Hééllá he ˈdaa giri gaal hemuumurít hélle ekemeyká fede-, kor gaal Kirísto iiy ma yéenká. Gáál hé wár gálaat ˈgas mé ki ˈdaraanká hí riigirsie,
45009033	hát káána Warˈgat Waaˈgiet hí hote-, kieye, Bá dhaayyíe, yú mááchú Síyon ha gaa id̶imia. Máá kinaallá he hát wár gálaat ˈgas met ki ˈdaraan-, gálaat riigirsuoká, héétí hát nyátáábá gálaat les ki ˈdaraannoká. Máá máállá iiy yeetká, hé innum Waaˈgiet kern hí ma gaa ˈgiˈgin, chieká.
45010001	Nyaaramchú, hé geerchú hí fedo-, tá yú Waag ki vivisatká, he giri gál chia Yisirayelallá rubach aargiroká.
45010002	Gaal hát góf he Waag el ki igiroká ˈguoká, yáá tág óg. Tá gaal hát Waag hí feˈdoká hé eiy ma náásan.
45010003	Gaal hé ˈgíérích Waag hí gálaat gál ˈdúwaká ki chegetoká eiy ma náásan. Gaal ˈgíéríchlé éíy taaka-, kasleka hol innum Waaˈgietka hol gál ˈdúwaká hod̶uoká he nanadha. Tá ˈdaa giri gaal he ˈgíérích Waag hí feˈdoká iiy ma yéen-, ma náanká, gáál hé Waag hí gál ˈdúwaká ma chegen.
45010004	ˈGíérích Waag hí feˈdóóllá he Kirísto. Af giri Kirísto ka yimieká in hemuumurít bárle me hí ˈgidhe. Aalé káána ameeny gál Kirísto iiy yegetká lulle Waag innumleka gál ˈdúwaká hai yegedhe.
45010005	Móshe hemuumurít el gaa igiritle ubaa máádhat máá ˈdúwaká yegetká ˈdaalleka hé veereká kieye, máádhat hemuumurít lulle el gaa veere-, ˈduwasieka, luolmít hai aargira, he yie.
45010006	Tá gál Waag iiy yie-, iiy yeenlé kinaal hí gál ˈdúwaká hoycheká hai kieye, Mááya úr mé nannaa, Kirísto les ˈdu gáá egedhdhe? yíen.
45010007	Gaal úba hai kieye, Mááya bííy gál kufeká mé nannaa, Kirísto les ˈdug ˈdu gáá egedhdhe? yíen.
45010008	Warˈgat Waaˈgiet kieye, Fayám hé tág ˈjób. Fayamééllá hé agerkícho ubaa gerkícho gaa id̶o, he chie. Fayamééllá he iiy yeen ki Kirísto iiy yie-, káána ke gálaat ki ˈdiyeenallá.
45010009	Har kuun afkú ki kieye, Yíésu he Máá chia Gud̶oká, chie-, tá mú hát Waag hí ged̶i loolnoyche-, hí uushich yé gáá ˈdeeycheká geerkú úba iiy ki chieka, af kinaalka Waag hai ko rianna.
45010010	Aalé máá Yiesu Kirísto geerle iiy ki yeget-, afle he ki hogodho-, kieye, Yiesu Kirísto he Máá chia Gud̶oká, yegetká in Waag hí máá ˈdúwaká chegedhe, máá kinaallá rubach hai aargira.
45010011	Hát Warˈgat Waaˈgiet hí hote-, kieye, Ameeny máá mú iiy yeetká, hé innum Waaˈgiet kern hí ma gaa ˈgiˈgin, chieká.
45010012	Hééllá ˈdaa gál Yuuˈdi-, ubaa gál gál Yuuˈdi muuniny-, Yiesu Kirísto iiy yieká ˈdaallé he ki yaalla. Gáál Máállé Gud̶oká íín tikiˈde. Ameeny gál mú veveenká ha muí ˈdú ˈjeeme.
45010013	Aaléka, ameeny gál Máá Gud̶óóllá veveenká ha muí riima.
45010014	Tá gálaat har Máá Gud̶óóllá móíytaka, háteeye mú veveme, muí ririma? Tá gálaat hátlé mú fayamle ma máálinyká, háteeye mú og, mú iiy yegedhe? Héétí ˈdaab gálaat hí fayam Máá Gud̶óóllá ma ki ˈdiiyíminyká, háteeye mú fayamle mamala?
45010015	Tá gál gálaat ki ˈdiyeenká ˈdaab gaalí alb ma fíinyká háteeye gáál fayamééllá ki ˈdiyime? Hát Warˈgat Waaˈgiet hí hote-, kieye, Gál fayam midhabká hol gaa sisidhoká ebá ˈgas met hí mídhab! chieká.
45010016	Tá hé kinaallá hé kieye, gál gaalí Fayam Midhaballá ki ˈdiiyimeká lullé fayám iiy yie muuniny. Hát káána héle Yisááya Waag yiete-, kieye, Máá Gud̶o, mááya fayam kuun hí ye ká shiiche-, yú gáál ki ˈdiiyimeká iiy yie? yieká.
45010017	Aaléka, iiy yeen fayám maalíti he yé gáá ˈdeˈdeenne, fayam kinaallá he Fayam Midhab Kiristóóllá.
45010018	Aalé gál Yisirayel hé fayamééllá ma máálinyo ke yeedhe? Híʼi, gaal hé fayám maale. Hát Warˈgat Waaˈgiet hí hote-, kieye, Fayám hé les lulle eiy bash ki chie, ˈdee hé les lulle mé ki ˈdoy, chieká.
45010019	Aaléka, gál Yisirayelallá hé fayamééllá eiy ma náásanno ke yeedhe? Híʼi, gaal hé fayám eiy naate, in fayám d̶iidhe. Móshe hé ˈdeeny héle Waag hí gál Yisirayel geeycheká veere, Waag kieye, Itín gál é meenykícho muuninyká hinaafle ha yu hí gaa verene, kídh hí gál d̶éeská ka dhaˈgasannoká ha yú ˈdú ˈjeeme, idholle haí cheese, Waag hí chie.
45010020	Héétí Yisááya hé Waag hí hoteká hát sierm mantiká ˈdiiyime, giri Waag kieye, Yú gál ye hol ma gaa ˈgéˈgenká hé ye shuunne, gál ye ma hegésenká yáá hol argisie, chieká.
45010021	Tá ˈdaa gál Yisirayelalláka, Waag úba kieye, Yáá aadh lulle gáál gil ki egefo, giri gaal ye ˈdu gáá yiimetká, kor gaal ˈdaa giri met guogoká hé ye gaa d̶iidhe, he chie.
45011001	Aalé káána, ha yú hí ká yiete, Waag gállé Yisirayelallá hai d̶iite? Híʼi, hé gáál ma d̶íin. Yú úba dhúrchú máá Yisirayel, máá ˈbíl íl Abiraayam, máá é meeny Binyamin.
45011002	Waag hé gállé-, héle waaratééllá ma d̶íin. Itín ˈdaa Eliyaka hé Warˈgat Waaˈgiet hí hoteká it ógká muunîny, giri Elíyalle Waag ki buoy-, gál Yisirayel ˈdeente-,
45011003	kieye, Máá Gud̶o, gaal hé gál kua kuuní ˈdeem ká shigicheká yies, hé kubano kua suoriyyoká eiy ˈgieˈgie. Yaa tákáma ká ˈgite, sulchú gaalí nannaa, giri gaal ye yegeská, muí yie-, warˈgát hí chieká.
45011004	Tá Waag mú háte geeyche? Waag kieye, Hé kuun tákámkú ma ka ˈgísan. Yáá gál éíy taaka shíí tiiya-, giri waag hódho-, Báal lééllá met les kurram ma gaa ˈdôny-, ma vísanká ˈguo, he mú chie.
45011005	Aalé báral úbaka, gál chia túóy Yisirayel-, Waag hí waarate-, hí ˈdú ˈjiiyyeká hé ˈgíérích Waag hí feˈdoká el gaa igiro.
45011006	Gaal hátle gál Waaˈgietallá he hé kieye, he símisso gaalí gaa dhiire muuniny, he Waago gáál ˈdú ˈjiiyye, gáál geer guurá argisiche. Tá ˈdúˈjímallá har hé gaalí símis gaa dhiireká kátaka, hé onnônyka hé shiicho halleelloká muuniny.
45011007	Aalé yaalmitééllá hatallá: Gál Yisirayel Waag hí gál ˈdúwaká chegieká fede-, tá hé kinaal ˈgar aayaˈgeká gál ilishká hé hé kinaal Waag ma gaa árginy. Gál hé kinaal argeká he gál Waag hí gáál gaa waarateká tákáma. Gálatí íín met hí googondhe.
45011008	Hát káána Warˈgat Waaˈgiet hí hote-, kieye, Waag hé gáál rám gud̶oká mé ki koyye, gáál in ubaa nee riiyye, ˈjíig bár ke gaa ijóóllá d̶ig, chieká.
45011009	Tá héétí ˈDáwuˈd úba kieye, Gáál gololaamle hí naram ki yeet, hí ˈgiiliˈgaw, hí ˈgodo ki okodicho, gáál héllé ˈded̶ewká ˈdaalleka, gáál hééllá il hí argiyyo.
45011010	Gáál in hí gaa dhataw, gaal hai biiy gaa árginy, gáál taalle bííyyo kern hí gaa koong'odot, ˈDáwuˈd hí yie.
45011011	Aaléka, ha yú hí yiete, gál Yuuˈdi les ˈdanitléél he in kieye, gaal gon bííyyo Waago gaa ˈgite, ke yegedhe? Híʼi, he hé hát kinaallá muuniny. He gáál d̶iidhallé kinaallá in gál gál Yuuˈdi muuninyká hí rubach ki arge. Hééllá hatallá ˈdíéllá he giri gál Yuuˈdi hinááf gaa vereno-, gaal úba rúbách kinaal aargiroká fedoká.
45011012	Af giri gál Yuuˈdi ˈgíérích Waag hí gálaat rubach ki shigichóóllá d̶iidhe-, ad̶aabéélla hileká, in Waag kidhéétí ˈdú ˈjiiyye-, rubach shiiche. Tá gál Yuuˈdi bár rúbáchallá mé ˈdu gáá law-, iiy yeetká, ˈdúˈjím Waaˈgiet bar kinaalloká ˈdaa kidh lúl les gaa ijokáka ebá gud̶áan!
45011013	Yú it giri hí gál Yuuˈdi muuninyallá hí ged̶ia. ˈDaa giri yú he máá Waag hí gál gál Yuuˈdi muuninyká ali ˈdu gáá kaayyeká, in yú hújích chiallá ˈduuwasia,
45011014	giri kálmaréel gál chia Yuuˈdííllá tuuˈdle yú hinááf gaa vereno-, gáál ˈbaal rubach aargiroká.
45011015	Waag ubaa gál Yuuˈdi hol eiy gaa ˈgisanlééllá, in kidh les gaa ijóóllá kár Waag hol ki higiloká shiiche. Aalé gál Yuuˈdi af giri Waag hol higiloká ebá mídhab! Hé kinaallá he hát gál kufe-, ged̶i loolnodheká muuniny?
45011016	Gaman ninni-, gaalí een il ki ˈdaraanká har he midhíntaka, d̶o een lulle hai midhanayche. ˈGór hidh hí ˈdabíntaka, kolm ˈgor kinaalloká úba hé ˈdabaan.
45011017	ˈGór Waag hí fiiyyééllá hídhle kolmo he golmia. Gál Yuuˈdi Kirísto iiy ma yéenká he kolm Waag hí ˈgórle gaa muˈdeká. It hí Kirísto iiy chíéllá he ˈgór tím gáá ˈdieká kolmlé Waag hí ka muˈde-, muí kolm giri muí mureká albléká gaa kuokoyká.
45011018	It kolm muí mureká albléká muí gaa kuokoyallá haí hol méeny, hí kieye, Nyííni kolm muí muréétíá nyí ˈdú ˈdúwa, hí chéen. Itín taalle hí kolmo, itín hidhdho hí ki luol.
45011019	Itín kálmaréel hatallá haí cheedhe, Kolmééllá muí alb gaa murééllá, he giri alble muí nyí gaa kokuoká, haí cheedhe.
45011020	Iiy-hí, hééllá taglé. Tá onnóo! Waag kolm alb gaa muˈdééllá he ˈdaa giri gaal Kirísto iiy ma yéenká. He ˈdaa giri itín hí Kirísto iiy ki chieká in Waag hí alb kinaallá gaa kuokoyye. Aalé haí hol memêny, Waag kiikiadhíe.
45011021	Har Waag káána ˈgór kolmle alb gaa muˈdeka, tá it Waag hí alb gaa kuokoyyééllá har hí Waag sug ki niiyyeka, Waag hé hí alb ma gaa mumuriny?
45011022	Aaléka, ití argiyye? Waag hé geer ka guurá ˈgayyo, tá gál hí af d̶uˈdusanká he illo ká aargisicha. Tá itín mu hé hí geer guurá argisie. Aalé har taalle hí mú el gaa igiˈdoka, mu geer guurálle taalle haí aargisia. Tá har hí mú sug ki niiyye-, hí mú d̶iiteka, af kinaalka hát kolm biime-, muí murekáka, ha muí muura.
45011023	Tá kolm Waag hí alb gaa muˈde kinaal har Yiesu Kirísto bala ˈdú nie-, mú iiy yieka, Waag ged̶i ˈgór hí gaa muˈde kinaal haí gaa kokoyyo. Waag íín hééllá ekemeychoká hé uˈdo.
45011024	Itín hí hát kolm Waag hí ˈgór timiet gáá muˈde-, tá hát aad̶aká muuninyká ˈgór muí fieká gaa kuokoyká. Aalé Waag ˈgór he fiiyye kinaal kolmlé gáá muˈde kinaal ged̶i hol ˈdú nanniyyoká ebá súm hí hawul ki mán!
45011025	Nyaaramchú, hé geer ged̶i-, Waaˈgietallá hí eiy nannasatoká yú fede. Har hí hééllá hát ˈdabaanká eiy ma naasanka, kálmaréél gál súm ˈduuˈdúwaká hollo hí hol ká dhaˈgasanna. Gál Yisirayelallá ˈbaal hé met guogo, tá gaal met guogintlééllá hai ˈgaa, ˈdaab ameeny gál gál Yuuˈdi muuninyká gállé Waag hí rubach shigichoká lúl rubach ma árginyká.
45011026	Ebá gál Yísirayel hát lulle Waag hí rubach shigichoká yú hí ká geeye, hát káána giri Warˈgat Waaˈgiet hí hote-, kieye, Máá gálaat rianká Síyonno yé gáá ˈdeeme, mu ˈbíl íl Yakob Waag d̶iinle yé hai gáá ˈded̶ia.
45011027	Tá gál Yisirayel ˈdéé afo yú id̶imia, giri gáál ad̶aabanolle yú gaa egewká, chieká.
45011028	Gál Yisirayel ˈbaal ˈdaa giri Fayam Midhab Kiristóóllá d̶iidheká káána hé Waag hol ka kídh yie. Hééllá in hé hí ki midhabká hí yé gáá ˈdie. Tá Waag hé hátle gál Yisirayelallá giel, ˈdaa giri gáál eshim eshimle waarateká.
45011029	Aaléká, Waag hé gál waarate kinaal ma haad̶iny, héétí hé hé shiicho-, gálaat af id̶icheká shiinyle el ma ˈgiisan.
45011030	It gál gál Yuuˈdi muuninyallá, it héle hát Waag hí feˈdeká d̶iite. Aalé káána gál Yisirayel hát Waag hí feˈdoká d̶iidhééllá, in itín hí Waag geer guuralle argiyye.
45011031	Aalé itín Waag hí geer guurá argisichééllá, gaal ííni káána Waag d̶iidhééllá Waag geer guurálle úba iiy hai yeedhe.
45011032	ˈDaa giri gálaat lulle Waag af d̶uˈduseká, in Waag hí gál hiiginká hoyche. Waag gáál hatallá koyyééllá, he giri gáál lulle geer guurá aargisichoká.
45011033	Waag kamurle ubaa ˈdaalimle, tá he onyle, ebá gud̶áan! Mú kasle hé tág kaskúnno ˈdú gud̶o! Mú ˈgierimlé ˈdúwáállá eiy naasanle hé tág gáál far ˈdú gogo!
45011034	Hát Warˈgat Waaˈgiet hí hote-, kieye, Mááya Máá Gud̶o Waag tawunyle og? Mááya mú af tie?
45011035	Mááya kálta hé mákártaká Waag êw ki shie, tá Waag hí êw ki higita? chieká.
45011036	He met lulle Waago yé gáá ˈdie, ki ija, tá ged̶i Máállé íín hí le. Waag taalle bííyyo gaalí meemeyo! Iiy-hí, he hí hát kinaallá yeet.
45012001	Aaléka, nyaaramchú, gillo yú hí ki efe, ˈdaa giri Waag hí geer guurá argisichééllá, gónkícho hol suor luol-, hé Waag hí feˈdoká ekemeycho-, Waag geer gaa memeychoká Waag ki hoyyíe. ˈGíérích ˈdúwa-, hí Waag ki ˈduuwaychoká hééllá.
45012002	Haí húgúm lesalloká enîny, hol Waag ˈdú hayyíe, Waag hí hol gaa layyo, hí tawuny ˈdúwaká shiicho. Hí hatal ˈdiiyyeka, in Waag he gaa feditlé midhab-, taglé-, mú geer gaa memeychoká hí ekemeyche.
45012003	Hújích ˈdaakíchoka Waag hí ye mé ki koyye-, yú nannúóllá ˈdaalleka, lulkícho yú hí geeye, ˈduuw hí ma lilenyká haí hékícho hóson, tá ˈdaa iiy yeenkícho ˈdaˈdab Waag hí eiy eiy shiichéélláka, máádhat hí hol hát ˈdabaanká eiy naasat.
45012004	Hát tikiˈde gón máádhat met hí hol ká burnayye-, hujichaam hí hol ká eiyyééllá,
45012005	Kirísto gónle úba hát kinaallá. Múúni ke gál Kiristóóllá he ki gón Kiristo. Hé kinaallá kieye, múún lulkúnno hollo ke hol ki ˈgee.
45012006	Waag hé múún lulkúnno gáál ˈdúˈjiyye, gáál hujichaam eiy eiy ká shiiche. Hujichaamééllá uritlé ke ki nannuoká he hé shiicho-, Waag hí gálle ka shigichoká. Máádhat héllé shiicho-, Waag hí shiicheká har ˈdeeny Waag hí ká shigichoká ˈdiiyiminy kátaka, hí iiy yeen he Kirísto ká ˈguoká ˈdaalle ki ˈdiiyeen.
45012007	Mu har héllé shiichoká gálaat ˈdúˈjím kátaka, hí gálaat hát ˈdabaanká ˈdú ˈjeeˈjeen, har héllé shiichoká gálaat ˈdeeny Waaˈgiet onisiny kátaka, hí gálaat hát ˈdabaanká he oonisuo.
45012008	Mu har héllé shiichoká gálaat guofsiny kátaka, hí gálaat ˈdaa Waaˈgiet ki guogofsuo, har héllé shiichoká gálaat kuol gaa chiran kátaka, hí geer gaa midhánt gálaat he ki shiiguo. Mu har héllé shiichoká gálaat hujichaamle mé ki yaalít kátaka, hí aadh lulle tág yaal, har héllé shiichoká gálaat geer guurá argisiny kátaka, hí hodhin midhabká gálaat ki aargisuo.
45012009	Gielmitkícho hí gielmit ˈdúwaká onnoyyo. Hé gaa nyakarichká nebedhíe, hé ˈdabaan-, Waag hí feˈdoká ki kuong'oˈdíe.
45012010	Gielmit gálle hol ki ˈdalidheká hol ka ˈgáa, hol súm kiikiadhíe.
45012011	Gon síg hayyíe, gúóf ˈgáa, hodhinaam gálle hújích Máá kúnnaa Gud̶oká hát ˈdabaanká nannuoká ˈgáa.
45012012	Waag hé hí af id̶iche-, hí met egetoká, hát geer gaa meentiká ki esée, manyjany hát lulle il hí aargiˈdoká mé ki chiichirtíe, Waag viivitíe.
45012013	Gál Kiristo he hí ki ˈgierˈgernítaka he shiigía, héétí gáláát hí kí faanká mé gud̶áan yiegedhíe.
45012014	Gál hí maanyjasuoká ˈdú ˈguunumíe, gáál haí ˈdoˈdóriny, Waag hí nyuoˈdo, gáál yiegedhíe.
45012015	Gál ger hí gaa meedheká hol ˈgar kosolmíe, gál geer ˈdéént ki ijoká hol ˈgar buoyyíe.
45012016	Gálaat hol ki midhanáa. Haí gál gálaat ˈdú ˈdúwaká hol ka dhaˈgáminy, tá gál gaalí gál ˈdúwaká ma ka dhaˈgaminyká úba hol ˈdóo. Haí gál súm ˈdaalle léká hol ka dháany.
45012017	Haí hé ˈdeewká héllé ˈdeewká akaˈd madîny. Hol ˈdeeˈdemíe, húgúmkícho hí húgúm innum gálaat gaa midhabká onnow.
45012018	Gálaat lúl hát hí uˈdoká hol naanná ki yíéd̶ía.
45012019	Sheelchú, haí hala kakáany, Waag idholle kar shiigía, hí hala ká naanniyyo, hát Warˈgat Waaˈgiet hí chie-, kieye, Hala kaany yaa hí le, hí ká nannaa, Máá Gud̶o Waag hí yie, warˈgát hí chieká.
45012020	Warˈgat Waaˈgiet úba kieye, Máá ko ka kidhichká geer hí gaa boloyka, golólish, báre hí chieska, bie shíish. Hééllá ekeycheka, he hát kó mú ˈduno booˈdoyká mé ˈdú fiiyye, chieká.
45012021	Aaléka, hé ˈded̶ewká haí ka ádhan, tá hé ˈded̶ew kinaal hé midhabká eekemenyle kí adhdhíe.
45013001	Máádhat hí les kansimanolle hemuumuritle el gaa iigiro, ˈdaa giri kansimano lesietallá máá éíy taaka hí gáál shieká mán-, Waag hí gáál shiicheká. Gál les met ki ˈgíéllá Waago hí hujichaam kinaallá met ki koyye.
45013002	Aaléka, máá kansimano lesietká hemuumuritle d̶iidhoká, hát Waag hí muˈdeká he d̶id̶idhma. Gál hé kinaal ekemeyoká ínnallé hol Waag ˈdéé ki id̶inyle mé ki kokoo.
45013003	Gál hé ˈdúwaká ekemeyoká hé kansimano hí sierm ma fafiny, gál hé ˈded̶ewká ekemeyoká in kansimano siermle ˈgaa. Kúún máá kansimano siermle mánká chegetoká féˈde? Af kinaalka, hé ˈdúwaká eekémesh. Hát kinaallá in gál kansimano ˈgúóllá ko memeye.
45013004	Gál kansimano ˈgúóllá hé Waag hí gedelle hosote, giri gaal hí ˈdeˈdeenká. Tá har hí hé ˈded̶ewká ekemeychoka, af kinaalka sierm ˈgáa, ˈdaa giri gaal fargogint gálaat he il ká aargisuoká ˈguoká. Gálallá he gede Waaˈgiet giri gál he ˈded̶eneyoká ˈdéé ki id̶imuoká.
45013005	Aaléka, gál kaansúóllá met gaa keekemíe, tá he hé ˈdaa he il ká argisiny kianle tákámle muuniny, he ˈdaa giri hééllá hé taglé onnônyka ki ekemeyoká.
45013006	Hééllá ˈdaalle ˈdugaka, gibíre mangis ki guugusáa. Mangis gállé hí hujich ki nannuo-, gibíre gugusatallá úba he gede Waaˈgiet.
45013007	Hé hemuumurit mangis hí muˈde-, gaalí mangis les ki fafuoká, lúl mangis les ki fáa. Máá mangis gibíre kí shugunoká gibíre gugusatka, mú gibíre shía. Máá kansím ˈguoká ˈdúúw shía, met gaa keekemíe.
45013008	Ew hí ˈgayyaká hí tikiˈd tákámle onnoyyo. Hé kinaallá he giri hí hol gielmít aargisichoká. Tá har hí gálaat gielmít aargisichoka, af kinaalka hemuumurit Waaˈgieto hí d̶ud̶usicha.
45013009	Hemuumurit hát káána kieye, Haí hol ˈdú burúminy, Ha máádhat chíésiny, Ha buráany, Ha máádhat hélle gajaltle ˈgíiny, héétí hemuumurit éíy taaka úba Waag hí muˈdeká lulle hemurit giri kieye, Máá olkú hát kúún hol gielallá úba géélneb, chieká he geer gaa id̶a.
45013010	Máá máá olle gielká hé mú ma gáá ˈded̶enen. Hát kinaallá in gielmít hemuumurit Waaˈgiet d̶uusicha.
45013011	Aaléka, ˈdaa giri báral hát ka beeyyeká hí ógká, ram gaa kée, in banáa. Bár ke Kirísto iiy yieká fag, kúlích muí gáá ˈjeˈjeen-, muí muun gáál gaa ririanká ˈjob.
45013012	Chúúre hé ká beeyye, biiy fuan hé ká ˈjobonte. Aaléka, hé ˈded̶ew-, gaalí bííy gaa ong'oˈdeká gaa ekemesetká kí hayo, kí édhum hélle hisat.
45013013	Kí hé midhab-, gaalí bííy kulichká gaa ekemeyoká eekemeyo, ha ke hé ˈded̶ew-, hát káána herginy kern mantiká, bersh famíti, herginy gálle hol ma shúúnanká, hé gaa nyakarichká, hol gáá mony mánti, héétí hol oosó, ubaa hinááf ˈgany ha ke ˈgíiny.
45013014	Héél afleka, kí Máá Gud̶o Yiesu Kirísto húgúmle ˈguo, ha ke balt gaa nyakaridhe-, gonnietká tawunyle ˈgíiny.
45014001	Máá iiy yeenlé Kirísto iiy yieká d̶alidheká ka ˈjobontíe, mú tawunylé d̶alimmo muí ˈguo kinaal haí mú ˈdú ˈdéénsen.
45014002	Mú tikiˈd íín iiy yeenleka, he met lulle kóony hé ma ˈdeeneny. Tá máá iiy yeen hí d̶alidheká so kóony hollo hol ká riidhdha.
45014003	Máá he met lulle kokuoká hai máá he met lulle ma kokonyká egeshêny. Héétí máá he met lulle ma kokonyká hai máá he met lulle kokuoká ˈded̶énsen, ˈdaa giri máá kinaallá Waag hí ká ˈjobonsoteká.
45014004	Kúún mááya, kó gédéch máá eiy ˈded̶ensetóol? Gédéch Waaˈgiet ˈded̶ensetóóllá Máállé Gud̶o Waago hí ˈded̶ente, muuninyka, hí máá ˈdúwaká yegedhe. Tá Waag hé mú ma ˈded̶ensen, mú yiir hai gaa chiirata.
45014005	Gáál ˈbaal kúlích tikiˈdeká hát kulichanóótíá ˈdú ˈdúwaká he ká dhaˈgama. Gáál ˈbaal íín kulich lullé hí ˈdúúw ki ˈgayya. Aaléka, gálaat lúl hí hééllá kasle eiy ki naasat, hí hé mákártaká gaa eet, el gaa veero.
45014006	Gál kasleka kúlích tikiˈdeká hé kúlíchanóótíá ˈdú ˈdúwa yegetká Waag yaalmit kinaallá ˈdúúw gaa shiguoká fede. Héétí, gál so kokuoká Waag yaalmit kinaallá ˈdúúw gaa shiguoká fede, gaal hé so kinaallá ˈdaalleka Waag gielmít hol ˈdú nannuo. Hát tikiˈdééllá gál so ma kokonyallá Waag yaalmit kinaallá ˈdúúw gaa shiguoká fede, gálallá hé úba Waag gielmít hol ˈdú nannuo.
45014007	Múún lulkúnno hé máá níínní luolmitle léká mán. Héétí hé máá níínní kúfáchle léká mán.
45014008	Muun hátlé ke les ˈdug ˈdú ijóóllá, les ˈdug ˈdú id̶inykúnno Waago ke gaa ˈduuwasia. Héétí ke kufeka, kúfáchkúnno Waago ke gaa ˈduuwaya. Aaléka, ke les ˈdug ˈdú ija yíekaʼ, ke kuf yíekaʼ, Waago gáál le.
45014009	Kirísto kufe-, tá ged̶i loolnodhééllá, in gál kufeká ubaa gál luogolká Máállé Gud̶oká yie.
45014010	Aaléka, kúún háteka nyaaram kua Kiristóól ˈded̶enseto-, muuninyka, egesheychóol? Onnóo, múún lulkúnno bar tikiˈd Waag met ha ke ki ˈdeeme, Waag ˈdéé hai gáál ki id̶imicha.
45014011	Hát Warˈgat Waaˈgiet hí hote-, kieye, Máá Gud̶o Waag kieye, Taalle yú biiy gaa ijóóllá, bar ali hai kí ˈdeenne, gálaat lulle met kurram hai ye gaa ˈdarama, tá erb lulle yú hát Waagká hai hogodho, Máá Gud̶o Waag hí yieká, Warˈgát hí chieká.
45014012	Aaléka, múún lulkúnno hé kúnnaa mákártaká Waag met ha ke gaa hogodho.
45014013	Aaléka, kí hol ˈdeensen hayo. Hé kinaal afleka kí hol ˈdéé mé gaa eet, giri nyaaram kúnnaa Kiristóóllá hé mákárta-, hí riigirsuo-, hí ad̶aabano mé ki kokuoká ke gáál ˈgas met ma gaa id̶iminyká.
45014014	Hééllá ˈdaa Yiesu Kiristoka yáá ki naan mán: Biiy hé ˈguom níínní hí gaa id̶o-, Waag hí gáál ka ririatká mán. Tá máádhat har tawunyleka ˈguom mákártaká ke koeyka ad̶áábo gáál mé ki kokoyyo yeget-, tá íín har ˈguom kinaal koeyka, af kinaalka ad̶áábo he hile.
45014015	Har kúún hé kua kokonyoká máá kua Kiristoká met gaa konye-, mú geer ˈdéént shiicheka, af kinaalka kó mú hát gielmitiká ma ki seseminy. Máá Kirísto hí ˈdú kufééllá ha ˈguom kua kinaallá kóonyle hí bad̶isîny.
45014016	Aaléka, mé furit kíchia itle hí he lulle kokonyoká hí ki midhaballá, hé kinaallá hai hé gaalí ˈdú ˈded̶ensetká onnôny.
45014017	Guch Waaˈgiet héllé ˈdúwaká hé he kóony ubaa he ím muuniny, Guch Waaˈgiet he hát Waag hí feˈdoká ekenylé, héétí naanná ubaa geer gaa meen ke hol ki ijoká. Hééllá lulle Hím Naasan Waaˈgieto ˈdaalle yé gáá ˈdeˈdeme.
45014018	Máá hújích Kiristo hatallá nannuoká Waago geer gaa memeye, héétí gálaat ˈdúúw haí shigia.
45014019	Aaléka, hé naanná yé ká ˈded̶uoká ubaa hé ke hol ki gogofsuoká kí ˈdú laad̶aan.
45014020	ˈGuom kóony ˈdaalle ˈdugaka haí hújích Waaˈgiet eiy fufûny. ˈGuom íín lulle kóonyle hé midhab, tá he kóonyle har máádhat rigirsichoka, af kinaalka hé ˈdeew.
45014021	Har so hí kokonyoká ubaa bersh hí igiannoká, tá he lullé hí ekemeychoká nyaaram kíchiallá rigirsuoka, hé kinaallá hanyo hí kalat.
45014022	Yaalmisanóóllá héllé iiy chie-, midhab-, geer ki sisitoká kúún ubaa Waag hol ki onnóo. Máá héllé geer ki sisidhoká hát midhabká óg-, hol ma ˈdú ˈded̶ensenká, ebá Waag hí ˈdú ˈjiiy!
45014023	Tá máá so kóony ki nannaat-, kor so kinaal kuoká, hé ˈdeewká he ekey, ˈdaa giri he geer totom gaa ˈgiˈgiteká. Hé lullé mákárta-, tawunykúka tagle muuninyká ekeycheka, af kinaalka ad̶áábo hille.
45015001	Múúni giri ke Fayam Midhab Kiristóóllá ki hirayallá, kí gál Kiristo hátle ma hirânyallá tawunylé d̶alimmóóllá ˈdaalle ˈdugaka kí yiir gaa chiichirat, ha ke tákámkúnno hol ger gaa memesîny.
45015002	Múún lulkúnno nyaaram kúnnaa iiy yeenle d̶alidhééllá kí guogofsuo, giri gáál iiy yeenle higirayyoká.
45015003	Kirísto íín hé geyyiny ma ˈdú gáá yímen. Mú hé gálaat hí chaachare, hát káána Warˈgat Waaˈgiet hí hote-, kieye, E Waag, chaarim gaalí ko chaachareká hé gaalí ye chaachare, chieká.
45015004	He lullé Warˈgat Waaˈgiet gaa ijóóllá kisso gaalí veere, giri múún gáál af tatuoká. Atimééllá in muun gáál gúóf ubaa mé ki chirsan shigicha. Hát kinaallá in he lullé Waag hí gáál af id̶iche-, ke met egesóóllá hát Waag hí ˈduuwasichoká ke og.
45015005	Aaléka, Waag múún gáál mé ki chirsan fargogintle ubaa gúóf shigichóóllá, hátlé taalle hí Yiesu Kirísto el gaa igiˈdóóllá hí kas tikiˈdeká shiigicho,
45015006	giri lulkícho ageer tikiˈdeká Máá kúnnaa Gud̶o Yiesu Kirísto ˈJaallé Waag hí ki memeycho-, hí ˈdúúw shigichoká.
45015007	Aaléka, hát tikiˈde Kirísto hí gálle hotééllá, itín úba hol liledhíe, giri Waag yaalmit kíchia kinaal ˈdúúw gaa aargiˈdoká.
45015008	-
45015009	Yú hí geeye, Yíésu ka yimíéllá, gál Yuuˈdi-, ubaa gál gál Yuuˈdi muuninyallá met hullaallé he ˈdu gáá riebe. Mu hé Waag hí héle gál Yuuˈdi eshim eshimle af id̶icheká he ˈduuwasia. Tá mu gál gál Yuuˈdi muuninyallá ˈdu gáá riebééllá he giri geer guura Waag hí gáál argisichééllá ˈdaalleka gaal Waag memeyoká. Hát Warˈgat Waaˈgiet hí hote-, kieye, Yú kidh hurt ha ko gaa meeye, gáál hurtle arram yú ko ki memeyoká ha yú gaa ˈdarama, chieká.
45015010	Warˈgát úba kieye, It kidhdhóóllo, Waag gálle ger hí hol ˈgar meet, he chie.
45015011	Warˈgát úba ged̶i kieye, It kidhdhóóllo, lulkícho Máá Gud̶o Waag meemeyyíe. Kidh lullé les gaa ijóóllá hé Waag meemeyo, he chie.
45015012	Máá Waag hí ˈdéé ká shigiche-, Yisááya léká úba kieye, Iny Yeshay ˈbíl ílle máádhat yíé haí gáá ˈdeeme, mu kidh kánsíchle hai yeedhe. Kidh mú máállé rubachietká hai hod̶ita, yie.
45015013	Aalé it hí Kirísto iiy chíéllá, Waag ííni gáál ˈdú ˈjeˈjeennóóllá hí ger gaa meen ubaa naanná shiigicho. Héétí ˈdúˈjím Waaˈgiet hát hí aargiˈdaká onyle úba Waag hí shiigicho. Hím Naasan Waaˈgiet fargogintle hí onyééllá ˈdú ookodmicho.
45015014	Nyaaramchú, itín hát hí súm ger gaa ˈdabaan-, ˈdaalim hí hol af ki tatiyyaká lulle hí ˈgayyaká, yáá tág óg.
45015015	Tá ˈdeem yú hí ˈdu gáá vereno-, yú ma ka kaanallá, he giri yú hí ˈdeem um ˈbaal tabano kí gagadhoká. Hééllá he ˈdaa giri Waag ye ˈdúˈjímle ká shiiche-,
45015016	ye gédéch Yiesu Kiristo hoyche-, ye hújíchle mé ki koyye-, Fayam Midhab Waaˈgietallá yú gál gál Yuuˈdi muuninyká ki ˈdiyeenká. Waag ye hújíchallá mé ki koyyééllá, he giri Hím Naasan Waaˈgiet gál gál Yuuˈdi muuninyká dhiiˈdo-, gáál suor ˈdúwa-, Waag hí iiy chegetoká hod̶ichoká.
45015017	Aaléka, hújích chia Waaˈgietallá ˈdaalleka yáá Yiesu Kirísto memeyo.
45015018	Tá yú yáá hújíchallá nímle fargogintle hol bal ma ki ˈdaraminy. Fargogint Kiristo in yú ˈdeem ki hogodhe, yú hujich ki nannie, in gál gál Yuuˈdi muuninyallá fayam Kiristóóllá iiy yie.
45015019	Hím Naasan Waaˈgiet fargogintle ííni hé fargogo-, gálaat hí il ki aargiro-, hí af ˈdaˈdaboká ekemeyche. Hatallá in yú hát ˈdabaanká Fayam Midhab Kiristóóllá ˈjien Yerusalem tá ˈjíig lés Illuriko lulle gaa ˈdiiyime.
45015020	Yú alb gálle Fayam Midhab Kiristóóllá maaleká yáá sienyle ma ˈdú fafîny, yú alb gálle Kirísto moonnoyká fayamééllá gaa ˈdiyimeká gófle ˈgie.
45015021	Hát Warˈgat Waaˈgiet hí hote-, kieye, Gál kis gaalí mú ˈdeenyle ma géenyká biiy hai gaa aargira, gál kis mú fayamle ma máálinyká mú fayamle eiy hai naata, chieká.
45015022	Aaléka, yú bííykícho ka yiimieká hújích chiallá hí ye ká riridhdhe.
45015023	Tá káánaka hújích yú lésallá gaa nannieká hé ye gíl af yé gaa ˈdie. Yú warram burnayká bííy kíchia hí gaa id̶o kinaallá ká yiimieká fede, giri ke hol aargiroká.
45015024	Hát yú fedoká he af giri yú lés Sebaania seseenká yú hí gáá nannaat-, rám mákártaká ko hol af yíéd̶ian-, tá hí ye ˈgierich nanniyya-, yú sienchú mé verennoká.
45015025	Tá erkob hátlé yú ma ka yímenká yú Yerúsalemo seeme, gál Kiristo ál kinaal gaa ijóóllá hé shiicho ˈdú siidha.
45015026	Hé shiichóóllá, gál Kiristo lés Makeˈdonia ubaa lés Akaya gaa ijoká hí hol ˈdu gáá shuune, hí gál Kiristo-, he maaman-, Yerúsalem gaa ijóóllá ká shie.
45015027	Hé shiichóóllá he hé súm gaalí fede-, gaalí gáál shiguoká. Hééllá gaalí gáál shíéllá he ˈdaa giri gál Kiristo Yerúsalem gaa ijóóllá gál kidhdhóóllá Fayam Midhab Kiristóóllá ka hilsieká. ˈDaa kinaallá in gaal gáál ˈdú ˈjie, gáál héllé hí ki ˈgierˈgereká ˈdú chiˈde.
45015028	Aalé hé shiichóóllá yú gáál hilsie-, hújíchle yú beeteka, af giri yú lés Sebaania seseenká ha yú hí gáá naadha.
45015029	Yú hí kí ˈjeˈjeenká, Kirísto ˈdúˈjímle lulle hát muun gáál ká bubuoká yáá óg.
45015030	Nyaaramchú, gillo yú hí ki efe, Máá kúnnaa Gud̶o Yiesu Kirísto ubaa gielmit Hím Naasan Waaˈgiet hí gáál shigichoká ˈdaalleka, hát yú hol súm Waag ki rogononallá itín úba ye hát ˈdabaanká Waag kí ruogonmíe,
45015031	giri lés Yuuˈdia yú sedheka, gál les kinaallo Kirísto iiy ma yéenká Waag hí gil met chiirato-, ye he ma ki ekemenyká, héétí gál Kiristo Yerúsalem gaa ijoká hé shiicho yú ˈdú sisidhóóllá geerle hí gaa meetká.
45015032	Aalé hééllá hát Waag hí feˈdoká ˈdieka, geer midhabká ha yú kí yiimedhe, ál kinaallá ˈgarro ke hol geyyime.
45015033	Aaléka, Waag kúnnaa naanná ˈgayyóóllá hí lulkícho gaa yíéd̶iyyo. Iiy-hí, hé hí hát kinaallá yeet.
45016001	Aalé nyaar kúnnaa ˈdúwa-, Fóíbe lééllá, ebá yú hí fayamle shia. Minnééllá gál Kiristo Kenkéra gaa ijoká he hújích Waaˈgiet totom gaa nanniyya.
45016002	Aaléka, ˈdaa giri minnééllá úba he Máá kúnnaa Gud̶oká máálléká, hát ˈduwantiká mé gud̶áan yiedhíe, hé hí ki ˈgierˈgereká ˈdú chiichiˈdíe. Minnééllá yú ubaa gál burnayká hé tág nyí yiir gaa chirate.
45016003	Biríska ubaa Akúla giri nyí hújích Yiesu Kiristo hol ˈgar nanniyyeká ye naa kí yiedhíe.
45016004	Gálallá he gál sidhamle ˈdaachúka sillieká. Yáá tákámchú gáál gielmít hol ma ˈdú nanniny, gál Kiristo kidhdhoká lulle úba hé gáál gielmít hol ˈdú nannuo.
45016005	Gál Kiristo-, gáál ˈbílle hol ˈdú seseenallá úba ye naa kí yiedhíe. Shééléch chia ˈdúwa-, Ebánatos lé-, giri lés Asia erkob Kirísto iiy gaa yieká ye naa kí yiedhíe.
45016006	María giri hí súm hujich kí nanniyyeká ye naa kí yiedhíe.
45016007	Andoroníkos ubaa Yóóniya giri nyaaram chia Yuuˈdi-, gaalí nyí hol ˈgar hiigidheká ye naa kí yiedhíe. Gálallá he gál ye met Kirísto iiy yie-, gál alb fimiká hí súm ógká.
45016008	Shééléch chia ˈdúwa-, Ambiláátos giri Máá kúnnaa Gud̶o Kirísto el gaa igiróóllá ye naa kí yiedhíe.
45016009	Urbános giri ke hújích Kiristo hol ˈgar nannúóllá, ubaa shééléch chia ˈdúwa-, Sitákus lééllá ye naa kí yeedhíe.
45016010	Abéles giri gédéch Kiristo ˈdúwáállá ye naa kí yiedhíe. Gál ˈbíl geer Aristobulu lulle úba ye naa kí yiedhíe.
45016011	Nyár chia Yuuˈdi-, Heróˈdion ubaa gál ˈbíl geer Narikiso gaa ijo-, Máá Gud̶o Kirísto ˈdaalle ki ˈgíéllá ye naa kí yiedhíe.
45016012	ˈDeg Tirufáína ubaa Tirufóósa lé-, Máá kúnnaa Gud̶o Kirísto hujich ki nanniyyóóllá ye naa kí yiedhíe. Anso chia Bérsi, úba súm Kirísto hujich ki nanniyyeká ye naa kí yiedhíe.
45016013	Rúfos giri Máá kúnnaa Gud̶o Kirísto hí hújíchle kí vie-, ˈdúwáállá ubaa ˈjielle ye naa kí yiedhíe. Mú ˈjielle hát ˈjiechú.
45016014	Asunkiríte, Félegon, Hérmes, Batiróbas, ubaa Hérmas, tá gál nyaaram-, gál kinaal hol af ijoká úba ye naa kí yiedhíe.
45016015	Filólogo, Yúúlia, Néérus ubaa nyaarlé, tá Olúmbas, héétí gál Kiristo-, gál kinaal hol af ijoká lulle ye naa kí yiedhíe.
45016016	Hol naa gielmitiká hol naa ki yiegedhíe. Ameeny gál Kiristo lesalloká gaa ijoká hé hí naa ká yie.
45016017	Nyaaramchú, gillo yú hí ki efe, gál gálaat hol eiy gaa ˈgiˈgidhuo-, hé ˈdaa Kiristoka gaalí oonisieká el ˈgiˈgisat-, hí ˈdaa eiy ki riitisuoká hol ˈdeeˈdeemíe, gaa fagandhíe.
45016018	Gál hat kinaalloká hé Máá kúnnaa Gud̶o Kirísto hújíchle ma nanniny, gaal hé metlé hújíchle nannaa. Gaal ˈdeemano salsaloká ubaa ˈdéé hót he gálaat ki memeyoká he gálaat ged̶ia. Yaalmitééllá in gaalí gál met af gaa gugud̶oká ki nyiimita.
45016019	Hát hí Kirísto hát ˈdabaanká el gaa igiˈdóóllá hé gálaat lulle hí maale. Yaalmit kíchiallá hé tág ye geer gaa meeyche. Hát yú hí gaa fedoká he giri itín hé ˈdúwa-, hí ekemeychoká ˈdaalimle hí ˈgayya-, hí hé ˈded̶ewká hol gáá faaganaychoká.
45016020	Waag naanná ˈgayyoká Sátan ál ˈjob hai gaa ˈded̶eneyche, mú ˈgas metkícho hai gaa igificha. Aaléka, Máá kúnnaa Gud̶o Yíésu hí ˈdú ˈjeeˈjeen.
45016021	Tímote giri nyí hol hujich ˈgar naniyyóóllá hé hí naa ká yie. Nyaaram chia Yuuˈdiká Lúkios ubaa Yáson, tá Sosibáteros úba hé hí naa ká yie.
45016022	Tá yáá Máá kúnnaa Gud̶oká gédéchlé-, warˈgatééllá Báulo kí veere-, Tértiyos lééllá, yáá úba hí naa ká yie.
45016023	Gáíyos giri ye mé gud̶áan yie-, ˈbílle gál Kiristo allóóllá hí hol ˈdu gáá yiimetallá hé hí naa ká yie. Erástos giri ˈjien máállé birm mé ki yaalká ubaa nyár kúnnaa Kowártos hé hí naa ká yie.
45016024	[Máá kúnnaa Gud̶o Yiesu Kirísto hí ˈdú ˈjeeˈjeen. Iiy-hí, he hí hát kinaallá yeet.]
45016025	Aaléka, Waag kí meemeyo! Waag hé Fayam Midhab Kiristo-, yú gálaat ki ˈdiyeenallá ˈdaalleka hí higiraycho. Fayam Midhab Yiesu Kiristóóllá he Waag héllé geer ged̶i kis ˈgayye-, tá káána ka edhesicheká.
45016026	Aalé hát warˈgasam gál Waag hí ˈdeem ka shigicheká hí huogodheká ubaa hát Waag bííyyo ali id̶óóllá hí muˈdeká, Fayam Midhab Kiristóóllá hé káána gálaat hí kidh lúl mamalsuo, giri gaal Kirísto iiy yeget-, mú el gaa igiroká.
45016027	Waag ˈdaalím lulle ˈgayyóóllá ˈdaa Yiesu Kiristoka, kí bííyyo ˈdúúw lúl shiiguo. Iiy-hí, he hí hát kinaallá yeet.
46001001	Yú he Báulo, máá Waag hát hí ki feˈdeká hí ká viiyye-, hí máá ali gaa kaany-, Yiesu Kiristoká hoycheká. Warˈgatééllá yú ubaa nyár kúnnaa Sóstenes,
46001002	it gál Kiristo-, ˈjien Korinto gaa id̶a-, Waag hí ká viiyye-, Yiesu Kirísto hí saas gaa dhiire-, hí Waag gálle hoyyallá, tá gál biiy lúl gaa ijo-, Máállé tikiˈde úba Máákúnno Gud̶o Yiesu Kirísto lééllá vivisatallá ke hí ˈdu gáá veere.
46001003	ˈJaa kúnnaa Waag ubaa Máá kúnnaa Gud̶o Yiesu Kirísto hí ˈdú ˈjeeˈjeen, hí naanná shiiguo.
46001004	Yáá aadh lulle ˈdaakíchoka Waagchú gielmít hol ˈdu nannuo, ˈdaa giri Waag hí ˈdúˈjímle ˈdaa Yiesu Kiristo kí shiichééllá.
46001005	ˈDaa giri hí Yiesu Kirísto hol ˈdú faannééllá, in Waag hí he met lulle ˈdú ookodmiche, hát káána ˈdéé hót midhabká ubaa ˈdaalím lullé.
46001006	Fayam Kiristóóllá hé gerkícho hát ˈdabaanká hille.
46001007	Aalé káána ˈdaab Máá kúnnaa Gud̶o Yiesu Kirísto hol ká naanle hí súm met egetóóllá, it hé shiicho Waaˈgiet tikiˈd úba ma gaa ˈdaabiny.
46001008	Kirísto úba tág haí chiiˈda, ˈjíig biiy el ˈdaˈd d̶ig, giri kúlích hí Máá kúnnaa Gud̶o Yiesu Kirísto met ki ˈdeenneká hí ˈdeensen ˈdaabiyyoká.
46001009	Waag ííni hí ká viiyye-, giri itín hí Inylé Máá kúnnaa Gud̶o Yiesu Kirísto hol ˈdú faannééllá, dhúrle hé ˈdúwa, hát ˈdabaanká haí chiirata.
46001010	Nyaaramchú, Máá kúnnaa Gud̶o Yiesu Kirísto meenyle ˈdaalleka, gillo yú hí ki efe, hol af iiy yiegedhíe, haí hol eiy gaa ˈgiˈgísan. Tikiˈd yiedhíe, kás hí tikiˈd cheet, hé me hí igiroká úba hí tikiˈd yeet.
46001011	Nyaaramchú, yú hatallá yíéllá, he ˈdaa giri Kilói ˈbíl geerle gáál ˈbáál itín hát hí hol shalal fiiyyééllá fayamle ye shieká.
46001012	Hé yú hogodhóóllá, itín mú tikiˈd kieye, Yú máá Baulo, máátí kieye, Yú máá Abollos, máátí kieye, Yú máá Kefas, máátí kieye, Yú máá Kiristo, hí chegedhe.
46001013	Kirísto in eiyyo hol mumure? Yáá Báulo lééllá yáá ˈdaakíchoka ˈgór d̶arám yaalká ma ˈdú kúfinyká muuniny? Ebá meeny chia Báulo lééllo gaalí itín bie gim ki nie?
46001014	Itín máá níínní yú bie gim nieká mán, hurtkíchoka Kirísbos ubaa Gáíyos tákáma yú bie gim nie. ˈDaa kinaallá ˈdugaka, yáá Waag gielmít hol ˈdú nannuo,
46001015	giri itín máá níínní kieye, yú ˈdaa meeny Baulo bie gim ki nadhe, yegetká mánká.
46001016	Iiy-hí, shóʼo! Yáá úba Estéfanas ubaa ˈbíl geerle bie gim nie, tá yáá máá éíy taaka bie gim nie-, ógká mán.
46001017	Kirísto hé ye gálaat bie gím nímle ali ma ˈdu gáá káany. Mu Fayamlé Midhaballá ˈdiiyiminylé ye ali ˈdú gáá kaay, giri yú fayamééllá hát ˈdee onyiká ma ki ˈdiiyiminy-, kúfách Kirísto hí ˈgór d̶arám yaalká ˈdú kufeká ˈdiiyiminyle fargogínt ma ˈdaabinyká.
46001018	Fayam Kiristo máálle ˈgór d̶arám yaalká ˈdú kufééllá, gál hí iiy ma yegen-, baad̶awallá, hé d̶eeymo hí ká dhaˈgama. Tá múúni ke Waag rúbáchle gaa ijóóllá, fayamééllá muunka he Waag fargogintlé.
46001019	Hát Warˈgat Waaˈgiet hí hote-, kieye, Yú gál ˈdaalleléká ˈdaalimle ha ˈded̶eneye, gál he ooʼogká ˈdaalimle eiy ha fufumia, chieká.
46001020	Aaléka, gál ˈdaalleléká ubaa gál gálaat nyatalaam oonisuoká, tá gál lésalka ˈdéé huogon súm ógká kor meete gáál ká ged̶ia? Waag hé ˈdaalim lesalloká hé d̶eeymo hoycheká muuniny?
46001021	Waag hé ˈdaallé, tá hé ˈdéé murate, giri gál lesalloká ˈdaalimle Waag ma ki kiimisanká. Héél afleka, Waag fayamle ˈdiiyiminylé gál lesalloká hí hé d̶eeymoká ka dhaˈgasanallá ˈdaalle ˈdugaka in gál fayám iiy yegetká rubach shigicha.
46001022	Gál Yuuˈdi íín hé af ˈdaˈdaboká he fede, giri fayam nyí ˈdiyeennééllá hát Waag gáá chimieká il ki aargiroká. Tá gál Hellen íín hé ˈdaalimoká he hol gaa ˈgeˈgedhe.
46001023	Tá nyíín Kirísto gaalí ˈgór d̶arám yaalká ˈdú yieská nyí ˈdiyeenne. Fayamééllá he fayam gál Yuuˈdi iidhansicho-, gál Hellen íín hí hé d̶eeymo ka dhaˈgasanká.
46001024	Tá gál Waag hí ká viiyye-, gál Yuuˈdi yíekaʼ, gál Hellen yíekaʼ, nyiin nyí fayamééllá ki ˈdiyeennallá, gaal íínka fayamééllá he Kirísto, giri Waag fargogintle ubaa Waag ˈdaalimle hí gaa id̶oká.
46001025	Hé gálaat hí d̶eem Waaˈgiet ka dhaˈgasanká hé gáál ˈdaalimle ˈdú ˈdaallé, héétí hé gálaat hí d̶alim Waaˈgiet ka dhaˈgasanká hé gáál fargogintle far ˈdú gogo.
46001026	Nyaaramchú, af giri Waag hí ka veveenneká yaalmisano hí ki id̶eká, ebá táb ˈdodhdhíe. Gálaat tawunyleka, itín af kinaal it iraam mán mare hí ˈdaalileyye, héétí it iraam mán mare hí kansimano ˈgayye, úba hí gál ˈdúwaká onnoyye.
46001027	Gál lésalka gaalí gál d̶éeská ka dhaˈgasanká hé Waag hí waarate, giri gál ˈdaalleléká kern ˈgiˈgidhichoká, héétí gál lésalka gaalí gál farguoginsam mánká ka dhaˈgasanká waarate, giri gál farguoginsam ˈguoká kern ˈgiˈgidhichoká.
46001028	Gál lésalka gaalí gál ˈdúúw mánká ka dhaˈgasanká ubaa hé gaalí il bís ki dhaˈgasan-, gaalí egesheyóóllá hé Waag hí waarate, giri hé gál lesalloká hí hé ˈdúwaká ka dhaˈgasanká Waag hí hé káta mánká hod̶ichoká.
46001029	Waag hééllá ekeychééllá, he giri innumleka máá níínní hol memeyoká mánká.
46001030	Tá Waag hé itín ubaa Yiesu Kirísto hí hol ˈdú fiiyye, Kirísto ˈdaalimkúnno hoyche. Kirísto ˈdaalleka Waag hé muun gáál gál ˈdúwaká hoyche, gáál gálle hosote, gáál ad̶aabano gim yé gaa ˈdeeyche.
46001031	Aaléka, hééllá he hé Warˈgat Waaˈgiet hí hote-, giri kieye, Máádhat har hol hé mákártaká ki memeyoka, hai hé kinaal hol ki memêny, hí Waag meemeyo, chieká.
46002001	Nyaaramchú, af giri yú hí ˈdu gáá yimie-, yú hí hé geer ged̶i-, Waaˈgietká fayamle ki ˈdiiyimeká, yáá hí hát máá ˈdéé huogon súm ógkáka ma ˈdu gáá yímen, yáá ˈdaalimchú ma ki ˈdiiyíminy.
46002002	Yáá hééllá lulle gíl sug ki hay. Yiesu Kirísto gaalí ˈgór d̶arám yaalká ˈdú yieská tákáma yú hí ki ˈdiyime.
46002003	Af giri ke hol af ijeká, yáá d̶alím ubaa sierm ˈgie, súm faad̶anme,
46002004	héétí ˈdéé hótchú ubaa ˈdiiyiminychú yáá hát ˈdéé óny-, ˈdaalimo lesalloká ma ki húógon, Hím Naasan Waaˈgiet fargogintlé yú ki ˈdiyime,
46002005	giri iiy yeenkícho ˈdaalim gálaat gaa láʼ, fargogint Waaˈgiet ki id̶oká.
46002006	Tá nyiin nyáá nyí ˈdeem ˈdaalimoká gál hirayká ki ˈdiyeenne. ˈDaalimééllá hé ˈdaalim lesalloká ubaa ˈdaalim guguch lésallá met ki ˈgiiyyo-, guguchle el met hí ˈgiidhóóllá muuniny.
46002007	ˈDaalim nyí ˈdiyeennallá he ˈdeeny geer ged̶i-, Waag hí hol ki kaayye-, Waag hátlé les ma ka kúóninyká hí murate-, hí muun gáál ki ˈduuwaychoká.
46002008	ˈDaalimééllá hé guguch lesalloká hé máá níínní hí eiy nanateká mán. Gaal ˈdaalimééllá eiy nannasânka, hé onnônyka Máá kúnnaa Gud̶o-, ˈdúúw ˈgúóllá ˈgór d̶arám yaalká ma ˈdú yegésiny.
46002009	Hééllá he hé Warˈgat Waaˈgiet hí hote-, kieye, Hé kálta máádhat hí il ma ki árginy-, hí nétle mán-, hí kasle mánká, hé kinaallá he hé gál Waag gielká Waag hí met tág koyyeká, chieká.
46002010	Tá múún ˈdaalimééllá Waag ˈdaa Hím Naasanlé hí gáál eiy kí niiyye. Hím Naasan Waaˈgietallá in he met lulle ˈgas og, úba hé geer ged̶i Waaˈgietká og.
46002011	Mááya máádhat héllé geer ged̶iká og? Máádhat héllé hí geerle gaa ijoká tákáma he hol ki og muuniny? Hát tikiˈdééllá hé máá níínní Waag hélle ogká mán, Hím Naasan Waaˈgiet tákáma Waag hélle og.
46002012	Aalé káána, Hím Naasan muun gáál gaa id̶óóllá hé hím naasan lesalloká muuniny, Waag Hím Naasanlé muun gáál ká shiiche, giri hé Waag hí gáál ˈdú ookodmichééllá ki eiy nannasatká.
46002013	Muun hé ke hogodhóóllá hé ˈdéé hót ˈdaalim gálaat ke gaa onodheká ki ma ki hogon, muun ˈdéé hót Hím Naasan Waaˈgiet hí gáál onisicheká ki hogodho, giri tawuny Hím Naasan Waaˈgiet yé gáá ˈdeˈdeenká ke ˈdeem Hím Naasan Waaˈgiet hí gáál ka shiichééllá ke gálaat eiy ki nannuoká.
46002014	Tá máá Hím Naasan Waaˈgiet mánká, hé Hím Naasan Waaˈgietallá hélle ma aargiriny. Máá hat kinaalloká mu íínka Hím Naasan Waaˈgietallá hélle hé d̶eeymo, hé muí eiy ma nanasan. Máá Hím Naasan Waaˈgiet ˈguoká tákáma Hím Naasan Waaˈgiet hélle eiy nannata.
46002015	Máá Hím Naasan Waaˈgiet ˈguoká hé Waaˈgiet eiy hai nannata, tá gál Hím Naasan Waaˈgiet mánká hé máá níínní máá Hím Naasan Waaˈgiet ˈguoká hélle eiy nannasatká mán.
46002016	Mááya Máá Gud̶o Waag kasle og? Mááya Waag hiibisia?
46003001	Nyaaramchú, múún ke hol af ijeká yáá hí hát gál Hím Naasan Waaˈgiet atimle el gaa igiroká ma ka ged̶îny. Yú af kinaallá itín hát gál hé metle ki seseen-, nigini-, Kirísto ma ki hirânyká hí ká ged̶ie.
46003002	Yú af kinaallá eeno hí shigie, yáá hí ˈguom guogiyyoká ma shigîny, ˈdaa giri hí he onisiny farguogoká aled̶ud̶ugulle ma ka ˈdônyká. Káána úba ki gaa ijóólláka, it he onisiny farguogoká aled̶ud̶ugulle ma ka ˈdôny,
46003003	ˈdaa giri itín hátle hí húgúm lesalloká ki id̶aká. Hinááf ubaa hol ki fálaam hurtkícho gaa id̶óóllá, hé kinaallá hát hí húgúm lesalloká ki id̶a-, hí kas gálaat el gaa igiˈdaká ma ká yaalîny?
46003004	Af giri itín mú tikiˈd kieye, Yú máá Baulo, máátí kieye, Yú máá Abollos, hí chegetoká, it gál lesalloká muuniny?
46003005	Aaléka, Abóllos he mááya? Héétí Báulo he mááya? Nyíín taalle nyí gede Waaˈgiet, giri hí ˈdaakínyoka fayam Kiristo iiy ki chieká. Nyíín hullaakínyo hújích Máá Gud̶oká hí nyí met eiy ki kuokoyká nyí nanniyya.
46003006	Máá áár fieká he yú, áár máá hí bie fafieká he Abóllos, tá áár máá hí ˈdisieká he Waag.
46003007	Máá áár fafuoká ubaa máá áár bie fafuoká hé áár ma ˈdiˈdisiny. Áár Waago hí ˈdiˈdisicha.
46003008	Máá áár fafúóllá ubaa máá áár bie fafúóllá áwúlle tikiˈde, gaal hullaalle hújíchlé he nannuoká hélle hai aargira.
46003009	Nyiin hullaakínyo hújích Waaˈgieto nyí hol ˈgar nanniyya, itín íín he lés Waaˈgiet ke hí fieká. Héétí itín hí ˈbíl Waag hí ˈdiˈditoká.
46003010	ˈDúˈjím Waag hí ye shiicheká in yú hujich ki nie. Hát máá gil óg-, é ˈdiˈdisokáka, yáá ál ˈdúwa-, gaalí ˈbíl ˈdiˈdisoká gáál argisie, gál kinaal hé ál kinaallá ˈbíl gaa ˈdiˈdiso. Tá gálaat hí hol ˈdeeˈdeen, hí ˈbíl hát ˈdabaanká ˈdiiˈdisso.
46003011	Hé ál éíy taaka-, gaalí ˈbílallá gaa ˈdidissoká mán. Ál yú gáál argisie-, ˈbíl guogoychóóllá, he Yiesu Kirísto.
46003012	Gáál ˈbáál ˈbíl ál yú gáál argisíéllá gaa yaalallá hé hát káána hórkí, ubaa sibilaam ííkarská, tá waar ˈdabaanká ki ˈdiˈdiso. Tá gáál ˈbáál hé ˈbílallá hé biiy ma chochony-, hát káána ˈguoro, iish, tá sirteká ki ˈdiˈdiso.
46003013	Kúlích ˈdéé ki id̶inyká ali kí ˈdiiyyeka, gálaat lulle hujichaamlé nieká ˈduuwle hai ká eedhee. Hééllá hé hí ká eedhesuoká he ˈjiet hujichaam kinaallá ˈjeˈjeen-, gálaat hujichaamle ˈduuwle eiy nanniyyoká.
46003014	Máá ˈbílallá hújíchlé nieká, hújíchlé kinaal har ˈjiet hí ma kony-, ká ˈgiteka, máá kinaallá hé shiicho-, hujich kinaalloká hai aargira.
46003015	Tá máá hújíchle ˈjiet hí af ki shuunatká, hé shiicho-, hujich kinaalloká hai ˈdaaba. Mu íín nyíf onnônyka ˈjiet haí koonye, tá mu ˈjiet met kar hai gaa ˈdarama, rubach hai aargira.
46003016	Itín hí hát ˈbíl Waaˈgiet-, Waag Hím Naasanle hí gaa id̶oká it múog?
46003017	Aaléka, máádhat har ˈbíl Waaˈgiet ˈded̶eneyoka, máá kinaallá Waag haí ˈded̶eneyche. Hé kinaallá he ˈdaa giri ˈbíl Waaˈgiet he ˈbíl saas mantiká. Tá ˈbíl Waaˈgiet he itíni.
46003018	Máádhat hai hol nyiimísan. Itín mú tikiˈd hol máá ˈdaalléká ká dhaayka, máá kinaallá innum gál lesallokáka hí máá d̶eechká yeet, giri mu ˈdaalim Waaˈgiet ˈdaa ki liiletká.
46003019	ˈDaalim lesalloká innum Waaˈgietka hé d̶eeymo. Hé kinaallá he hát Warˈgat Waaˈgiet hí hote-, kieye, Waag hé gál ˈdaalle léká d̶id̶amle ˈdú ˈgiiliˈgayyo, chieká.
46003020	Warˈgat Waaˈgiet ged̶i kieye, Máá Gud̶o Waag hé gál ˈdaallellé-, lesalloká kasle óg, kas kinaallá Waagka hé nyag mán, he chie.
46003021	Aaléka, máádhat hai gálaat hol bal ki ˈdaráminy. He met lulle hékícho.
46003022	Hát káána Báulo yíekaʼ, Abóllos yíekaʼ, Kéfas yíekaʼ, lésallá yíekaʼ, luolmít yíekaʼ, kúfach yíekaʼ, báral yíekaʼ, bár ˈdaatika yíekaʼ, hééllá lulle hékícho.
46003023	Itín íín Kirísto hí le, Kirísto íín Waago hí le.
46004001	Aaléka, gálaat hí nyí gede Kiristo-, Waag hí héllé geer ged̶iká ˈdiiyiminyle mé ki reeychééllá ká dhaaˈgasan.
46004002	Aalé gál máádhat hí hujich mé ki reeyká, máállé gud̶oká hé hí gaa fedoká he giri hújích muí mé ki reeyká hát ˈdabaanká nannuoká.
46004003	ˈDaachúka, hé kálmaréél hí ye ki argiyyeká, ubaa hé kálmareka gál arráká hí ye ki argeká yúka hé kátaká mán. Yú yáá dhúrchú úba hol ˈdéé ma ki id̶iminy.
46004004	Yú yáá hé níínní ˈdeeney-, hol ki ógká mán, tá hé kinaal hé kieye, yáá ˈdeensen mán ma yegen. Máá ye ˈdéé eiy kí nannuoká he Máá kúnnaa Gud̶oká.
46004005	Aaléka, ˈdaab kúlích ˈdéé ki id̶inyká ali ma kí ˈdíiny-, Máá kúnnaa Gud̶oká hol ma ka náanká, haí máádhat ˈdéé ki id̶îny. Máá kúnnaa Gud̶óóllá íín gálaat héllé ger ged̶i-, gaa dhátká ubaa kaslé kaadhdheká hai ká eedhesia. Af kinaallá máádhat héllé ˈdúwaká ˈdugaka meeny Waag hí ki memeychoká Waag hai gaa aargira.
46004006	Nyaaramchú, ˈdaakícho ˈdugaka, hééllá lulle ˈdaachú ubaa ˈdaa Abollosso yú ki hodhe, giri hí hé Warˈgat Waaˈgiet gaa ijoká af yé ma ˈdeeminyká. Haí mú tikiˈd hol bal ki ˈdaráminy, máátí hí egeshêny.
46004007	Mááya hí gálaat ˈdú ˈduwanay? Tá hé hí ˈgayyáállá lulle hé Waag hí ma ka shíiny? Har hé kinaal lulle hí Waag gaa argiyyeka, af kinaalka háteka hí he hol bal ki ˈdaraanno-, hí he hát hé shiichoká ma ká dhaˈgaminyal?
46004008	It kerka faaˈgiyyéel! It kerka kamurayyéel! Nyiini nyí gál kaansúoká muuniny, tá itíni kerka hí gál kaansúoká chie! Itín hí gál kansúoká ma onnônyal hemme, itín ubaa nyíín áwúlkúnno ke gál kansúoká ma yéénal!
46004009	Tawunychúka, nyííni nyí gál alb fimííllá, hát gál Waag hí biiy el ˈdaˈd ki madiche-, gaalí ˈdéé ki mure-, gaalí yegeská. Biiy lulle gállé lesalloká ubaa gál ˈgasso-, urruká inno nyí gaa kuokoy.
46004010	ˈDaa giri nyiin nyí Kirísto hújíchle nanniyyáállá, innum gálaatka nyiin nyí gál d̶éeská. Itín íín kerka hí gál Kiristo ˈdaallelléká! Nyíín kerka nyí gál d̶ááliská, tá itín kerka hí gál farguogoká. Itín kerka gál gaalí memeyoká, tá nyíín he gál gaalí egesheyoká.
46004011	ˈJíig káána ke gaa ijóóllá nyiin nyí gál ger hí gaa boloonká, nyiin nyí gál báre hí chegeská, nyiin nyí gál sharim higisatká, nyiin nyí gál ˈguliet, nyiin nyí gál el met mánká,
46004012	héétí nyiin nyí gál gil gerle hujich ki nannuo-, hef hí chegeská. Nyíín gálaat nyí chaachareka, gál kinaal ha nyí ˈdú ˈguunuanne, gálaat nyí manyjasieka, hé kinaal hollo nyí hol gaa tiiyye.
46004013	Gálaat nyí he af kaayka, nyiin gáál gillo nyí ki efiyye. ˈJíig káána ke gaa ijóóllá nyiin lésalláka gálaat shâwo nyí ká dhaˈgama, gáál innumleka nyiin hát nyí ége.
46004014	Hééllá yú hí ˈdú gáá veerééllá, yáá hí kern ma ˈgiˈgidhiny, itín hát um chia yú gielká yú hí af ká tataa.
46004015	Har úba káána ˈdaa Kiristoka gál hí ˈdeˈdeenká túóy manânyka, it idhaam burnay-, hí ˈgayyaká mán. ˈDaa giri yú hí Fayam Midhaballá ˈdu gáá sidhe-, hí Yiesu Kirísto iiy chíéllá in yú ˈjaakícho yie.
46004016	Aaléka, gillo yú hí ki efe, ˈgíérích chiallá ka ennée.
46004017	Hééllá ˈdaalle ˈdugaka in yú hí iny chia yú giel-, ˈdaa Máá kúnnaa Gud̶okáka ˈduuwle yú kimite-, Tímote lééllá yú hí ali ˈdu gáá kaay. Mu ˈgíérích Kiristo yú ki ijo-, yáállé hí alb lulle gál Kiristo me hí hol gaa aargiroká gaa oonisuoká táb haí kí gaadha.
46004018	Ál kíchia kinaallá gáál ˈdáá tikiˈd hé tág balo buokosuo, amú kieye, mu hé ma ká yiimenno he yegedhe.
46004019	Tá har Máá kúnnaa Gud̶oká hí fedoka, yú ál ˈjóbo hí af kí ˈdeeme, af kinaalka gál balo buokosóóllá har taalle ˈdéé hogodhoka, har farguoginsam ˈdéé ki hogodhoka, ha yú ká aargira.
46004020	Guch Waaˈgiet hé ˈdéé hót ma ki id̶iny, Guch Waaˈgiet fargogínti he ki id̶a.
46004021	Itín háteeye hí feˈde? Tuuˈde yú kí yiimedhee? Ebá húgúm gielmiti-, yú nog gaa seseenká yú kí yiimedhe?
46005001	Aaléka, fayam yú maamaleká kieye, hurtkícho hé gál herginy súm ˈdeew-, gál Waag muogká úba hí ma ekemenyká ekemeyoká hé hí gaa ijo. Yú maaleká, mú tikiˈd min ˈjaalle ˈgaa.
46005002	Tá itín háteeye hí balo buokosicha? Hé kinaal afleka, it ger hí ma gaa ˈded̶enen? Máá hé kinaal ekemeyoká onnônyka hurtkícho haí gaa aruanna.
46005003	Har káána úba múún ki hol eiy gaa fagíntaka, hé ke hol af ijo. Tá yú hát máá ál kinaallá gaa ijokáka, yáá kis máá hééllá ekeyallá ˈdeente, ˈdéé ki id̶ie.
46005004	-
46005005	Aalé Máá kúnnaa Gud̶o Yíésu meenyle ˈdugaka me hí hol argeka, af kinaallá hát it ke hol af ijo. Af kinaallá Máá kúnnaa Gud̶o Yíésu fargogintle ˈdaalleka máá hééllá ekeyallá kí Sátan gíl geer gaa kaaw, giri mú gónle Sátan hí ˈded̶eneycho-, tá kúlích Máá kúnnaa Gud̶oká hí gáá ˈjeenká Waag mú sídhle rianká.
46005006	Hát hí hol memeychóóllá hé tagle muuniny! Ad̶aab maa kinaallóóllá hát maat ninni-, ˈdúlo lulle buufaychoká ká taalká, it múog?
46005007	Maat kisso kinaallá hurtkícho yíé gaa ˈdeeyyíe. Hát kinaallá in hí hol dhiiˈda, hí hát ˈdúlo kaana-, maat mánká chegedhe, ˈdaa giri itín hí gál kaanaká. Hát élíny gaalí ˈjila máá ˈgasso-, urru-, Waaˈgietká hí gáál ˈdug gaa nadheká suorle hod̶úóllá, Kirísto he Élíny kúnnaa muun gáál ˈdú kufe-, gáál ad̶aabanokúnno gaa eeyká.
46005008	Aaléka, kí Élínykúnno gaa geeyeen, tá ha ke maat kisso-, nyuogich ubaa ad̶aabano ˈgayyoká ki íd̶iny, kí balasha maat mán-, saas mán-, ˈdúwaká ki yíéd̶uo.
46005009	Warˈgat yú hí ˈdu gáá veereká yú kieye, Haí gál herginy ad̶ááb ˈgayyoká gaa seseenká hol ˈdôny.
46005010	Tá yáá kieye, gál lesallo-, herginy ad̶ááb ˈgayyoká gaa seseenká ubaa gál he lulle hol ki feefedoká, gál buruanká, héétí gál waagam hódhoká vivisatká hol ged̶îny, ma yegen. Har itín hí gál hatallóóllá hol ma ged̶inyka, hí lésallá geerle lúl yé gaa ˈdiiyyeka kalat.
46005011	Hé yú hatallá ki yieká, he kieye, haí máá hol máá Kiristo yeget-, kor herginy ad̶ááb ˈgayyoká gaa seseme yíekaʼ, he lúl hol ki fede yíekaʼ, waagam hódhoká vivita yíekaʼ, gálaat egesheye yíekaʼ, bersh hí fafaanne yíekaʼ, buruma yíekaʼ, gál hatallóóllá haí hol ˈdônyo, yú yegedhe. Máá hatallóóllá haí úba hol ˈgar golmóson.
46005012	-
46005013	Gál Kirísto iiy ma yéenká ˈdeenyle yaa hí eiy nannaa? Híʼi. Gál kinaallá ˈdeenyle Waago hí eiy nanniyya. Tá nyaaram kíchia Kirísto iiy yíéllá máá he ˈdeeneyoká gál hí ˈdeenyle eiy nannuoká hé itín muuniny? Máá hé gaa nyakarichká gaa seseenká hurtkícho yé gaa ˈdeeyyíe.
46006001	Itín hí hé mákártaká hol ˈdú iidhansichoka, háteka ˈdéé hí gál Kiristo ma ˈdú egeen-, ˈdéé hí gál Kirísto iiy ma yéenká ˈdú egeetóol?
46006002	Gál Kiristo bár ˈdaatika hát les gálle ˈdéé ki id̶imuoká it múog? Itín in hí les gálle ˈdéé ki id̶imicha háluke, tá háteeye hí ˈduuw ˈdeem hatallo-, hawul maamanal eiy ki nanniyyoká man?
46006003	Muun bár ˈdaatika hát ke gál ˈgasso-, urruká ke ˈdeemle ˈgas egewká it múog? Tá muun in hé kinaal ke ekemeyoká ke ura háluke, háteeye hé lesalloká ke ˈdeemle ˈgas egewká ma uriny?
46006004	Har ˈdeeny lesallo-, gálle hol af ma maalinyká hí ˈgayyaka, háteka hí ˈdeem kinaal gál arra-, gál Kiristo hí ma kimísanká ˈdú egeetéel?
46006005	Yú hééllá hodhééllá itín gon it hawul hí eete. Itín úba it máá tikiˈde-, ˈdaallé-, hurtkícho gaa ijo-, gállé nyaaram-, hol ˈdeem af ma ki mamalinyká ˈdéé eiy ki nannuoká mân?
46006006	Bá dhaayyíe! It nyaaramallá it gál Kirísto iiy ma yéenká hol ˈdú eegeete, gál kinaal hí ˈdeem ki iid̶imie.
46006007	Yaalmit hí ar hol ˈdú egeetééllá, it gon hát Kirísto hí ki fedoká ma ká id̶iny. Hé kinaal afle, gál hí he ki ˈded̶eneyoká it ma haad̶îny? Gál hí hát d̶id̶amoká gaa buruanká it ma haad̶îny?
46006008	Kor it hol nyaaramallá dhúr kíchia hí he hol ki ˈded̶eneyche, hí hol hát d̶id̶amoká gaa buruanna.
46006009	Tá gál hé ˈdúwaká ma gaa seseminyká hát Guch Waaˈgiet ma higilinyká it múog? Aaléka, ha máádhat hí nyimísan, gál herginy buraaká gaa seseenká, gál waagam hódhoká vivisatká, gál hol ˈdú hergisanká, héétí herginy gál hol ki yaabká hí hol hergisanká gálle hé Guch Waaˈgiet ma higiliny.
46006010	Héétí gál buraalléká, gál he lulle hol ki feefedoká, gál bersham hí fafaanká, ubaa gál gálaat meet ˈded̶eneyoká, tá gál gálaat he fargogínt af ki ririatká, gál hatallóóllá úba hé Guch Waaˈgiet ma higiliny.
46006011	Itín ˈbaal it hé kinaallá gaa id̶e. Tá káána it Máá kúnnaa Gud̶o Yiesu Kirísto ubaa Hím Naasan Waaˈgiet hí ad̶aabano kinaal gaa dhiire, hí gál saas mán-, Waag innumleka ˈdúwaká hoy.
46006012	Yáá mé furit he lulle ki ekemeyoká ˈguo. Hé ˈduwa, kor he lulle íín hé ye ma ki midhanany. Yáá mé furit he lulle ki ekemeyoká ˈguo, kor yáá hé níínní gédéchle yegetká mán.
46006013	ˈGuom he hé geere, tá geer hélle he ˈguom. Hé ˈdúwa, tá geer ubaa ˈguom hullaalle Waag mé haí ˈgiidhicha. Tá gónkúnno íín, hélle hé herginy ad̶ááb ˈgayyoká muuniny. Gónkúnno Máá kúnnaa Gud̶oká hí le. Máá kúnnaa Gud̶oká ííni gónkúnno ki yaalla.
46006014	Waag Máá kúnnaa Gud̶oká ged̶i loolnoyche-, uushich yé gáá ˈdeeychééllá, in fargogintle úba muun gáál uushim yiem kí ˈded̶icha.
46006015	Itín gónkícho hát gón Kiristo ˈbáálká it múog? Aalé máádhat gónlé gón Kiristo ˈbáálallá ged̶i gón sharmuutallá hol higilsuoka, hé kín taglê? Hóbá! Hé kinaal Waag hí d̶iito!
46006016	Máá gónle gón sharmuut hol higilsuoká hát íín ubaa sharmuut kinaal tikiˈd yeetká it múog? Hát Warˈgat Waaˈgiet hí hote-, kieye, Gaal hullaalle tikiˈd hai yeedhe, chieká.
46006017	Tá máá Máá kúnnaa Gud̶o Kirísto hol ˈdú faanká, ubaa Kirísto tikiˈd hai yeedhe.
46006018	Herginy ad̶ááb ˈgayyoká met kar gaa ˈdaaramíe. Ad̶aabano éíy taaka máádhat hí ekemeyoká hé mú gónle ad̶ááb mé ma ki kokony, tá máá herginy ad̶ááb ˈgayyoká hiloká, máá kinaallá gónlé he ad̶ááb mé ki koy.
46006019	Tá gónkícho hát Hím Naasan Waaˈgiet Waag hí shiiche-, hí gaa id̶óóllá ˈbílléká it múog? Itín it hol ma lileny, Waago hí le,
46006020	ˈdaa giri Waag hí hím gud̶oká les gaa fiiyyeká. Aaléka, gónkícho Waag ki ˈduwayyíe.
46007001	Aalé káána, warˈgat hí ye ˈdu gáá veeˈdeká ˈdéé hótle yú hí hol ˈdu gáá naa. Itín ˈdáá tikiˈd kieye, Mááyab ubaa mááˈdiet hol af ma rafinyka kalato hí chegedhe.
46007002	Tá ˈdaa giri herginy ad̶ááb ˈgayyoká hilitle gálaat hawul ki mánká, mááyab hí minle ˈguo, mááˈdiet hí bélle ˈguo.
46007003	Máá yab hai minle ˈdú síé gaa d̶id̶ídhminy, min úba hai bélle herginy gaa d̶id̶ídhminy.
46007004	Min hé gónle he ma gaa mumuriny, gónle béllé hí he gaa mumura. Hát tikiˈdééllá mááyab hé gónle he ma gaa mumuriny, minlé hí gónle he gaa mumuˈda.
46007005	Beel ubaa minle hai hol ˈdú síé hol ka rirían. Tá gaal har hol ˈdéé af gáá maaleka tákáma in rám mákártaká hol ˈdú síé ali kokoo, Waag visan mé verene. Tá rám iraam mán kinaallá ˈgiteka, gaal hí ged̶i hol ˈdú siet, giri Sátan gáál hé ˈdeewká mé ma ki kokony-, gaal hol mony ma ˈdaabiny-, gaal ad̶ááb ma higilinyká.
46007006	Hééllá yú hogodhóóllá yáá hí he mé ma ki tatiny, afo yú hí ká tataa.
46007007	Itín onnônyka yaalmit yú ijo-, yáálle min mánnallá hí ka yíéd̶ianna. Tá gálaat lulle shííchollé Waag hí ká shiicheká íín hol ká eiy eiyye.
46007008	Aaléka, gál giri hátle ma shúúnanká ubaa ˈdeg híyeská hé yú ged̶uoká hééllá: Gaal onnônyka yaalmit yú ijóóllá ká yíéd̶ieka kalat.
46007009	Tá gaal har hol mé ˈdú yíéd̶iny manítaka, gaal hí shuunat. Máádhat gónle hí ká adhateka, kalat he eedheka.
46007010	Aalé gál hol shuunneká he ki muritle yáá ˈguo. Hemuritééllá hé hemuritchú muuniny, he hemurit Máá kúnnaa Gud̶oká. Hemurít kieye, min hai bélle gaa gáliny.
46007011	Tá har bélle gaa galleka, hai ged̶i éen, muuninyka, hí bélle hol gár ki galio, hí hol hilo. Tá máá yab úba hai minle d̶íin.
46007012	Aalé itíníítí, hé yú hí ka ged̶úóllá kas chia yé gáá ˈdie, hé Máá kúnnaa Gud̶oká hí ma ka hôn. Gál kúnnaa nyaaramallá mú tikiˈd minlé eedhdheká min Kirísto iiy ma chéenká kátaka, kor min mú hol ki viinatoká feˈdoka, mu hai min d̶íin.
46007013	Hát tikiˈdééllá min bélle har máá Kirísto iiy ma yéenká kátaka, kor min hol ki viinatká fedoka, min hai bélle d̶íin.
46007014	Hééllá he ˈdaa giri máá yáb Kirísto iiy ma yéenká minlé Kirísto iiy chieká ˈdaalle ˈdugaka in Waag hí máá ˈbíl geerle ká dhaˈgasanna. Hát tikiˈdééllá min Kirísto iiy ma chéenká béllé Kirísto iiy yieká ˈdaalle ˈdugaka in Waag hí máá ˈbíl geerle ká dhaˈgasanna. Har hát kinaal muuninyka, it yaalmitééllá hol ki id̶áállá umkícho hát um tolloká, kor káána umkícho he um ˈbíl geer Waaˈgiet.
46007015	Tá máá Kirísto iiy ma yéenká har máá Kirísto iiy yieká d̶id̶idhanká fedoka, máá Kirísto iiy yieká hí mú mé furo, muí siet. Yaalmitéélláka, máá Kirísto iiy yieká, máá yab yíekaʼ, min yíekaʼ, hé mé furít ˈguo, giri máá Kirísto iiy ma yéenká hí haad̶uoká. Hééllá he ˈdaa giri Waag muun gáál naanná kí viiyyeká.
46007016	Minnééllo, bélkú kálmaréél ˈdaakú rubach ki aargiraka, kó ôg? Kó yáballo, minkú kálmaréél ˈdaakú rubach ki aargiˈdeka, kó ôg?
46007017	Aaléka, máádhat af giri Waag hí ka veveenneká, yaalmitlé he ki ije-, Waag hí ki muˈdeká hí ki yíéd̶uo. Hééllá he atim yú gál Kiristo lulle hursam gaa ˈdiyeenká.
46007018	Máádhat af giri Waag hí ka veveenneká har máá kis hermiteká kátaka, hí hátlé kinaallá yíéd̶uo. Héétí máádhat af giri Waag hí ká veveenneká har máá ma hermísanká kátaka, hai hermísan.
46007019	Máádhat hermíte yíekaʼ, má hermisan yíekaʼ, hééllá lulle hé kátaká mán. Hé muun gáál ki ˈdúwa-, ke ekemeyoká, he giri muun ke hemuumurit Waaˈgiet el gaa igiroká.
46007020	Aalé máádhat hí yaalmitlé Waag hí ka veveenneká Waag hí ki muˈde-, ki ijeká ki yíéd̶uo.
46007021	Af giri Waag ko ká veveenneká har gedech onnoyyeka, ha geer mare ˈgíiny. Tá kálmareka, ˈgíérích gaalí ko mé ki fufuroká ˈgayyoka, af kinaalka ˈgíérích kinaallá nú.
46007022	Gédéch Máá kúnnaa Gud̶o hí ká vieká, Máá kúnnaa Gud̶oká ˈdaalleka, he máá Waag hí mé fuˈdeká. Hát tikiˈdééllá máá af giri Máá Gud̶oká hí ká vevemeká gedech ma onnônyká, íín káánaka, he gédéch Kiristo.
46007023	Itín Waago hí hím gud̶oká les gaa fiiyye, káána hí mú gedellé. Haí gede gál hé Waag hí ma fedinyká hí met ki kokuoká chéen.
46007024	Aaléka, nyaaramchú, af giri Waag hí ka veveenneká yaalmit Waag hí ki muˈde-, hí ki id̶eká, Waag hol ki yíéd̶ía.
46007025	Aaléka, gál ma shúúnanká ˈdéé hótlé yú hí hol ˈdú gáá nannuoká hééllá: Yáá hemurit Máá kúnnaa Gud̶oká hí ye ká shie-, tá hí kí ged̶uoká mán. Yáá Máá kúnnaa Gud̶oká ye geer guurálle argisie-, it ˈduuwchú ógallá yú kas chia hí kí ged̶ia.
46007026	Manyjasiny barallo ˈded̶ewallá ˈdaalle ˈdugaka, tawunychúka, máádhat yaalmitlé ki ijoká ki yíéd̶ieka kalat.
46007027	Har ini d̶arm siteka, ha ini een hâny. Har ini d̶arm ma sinka, d̶o ha d̶arm sîn.
46007028	Tá har eeteka, kó hé ˈdeeneycheká mán. Héétí ini har eeteka, hé hé ˈdeeneycheká mán. Gál hol shuunneká lésallá hé burnayká il haí aargiˈda. Hé kinaallá yú hí ká ririatká yú fede.
46007029	Nyaaramchú, hé yú hogodhoká hééllá: Rám ka ˈgisateká hé tág hol kí chál. Aalé káána ke gaa ijo-, tá biiy met ki suoyééllá, gaal hí kasle Máá kúnnaa Gud̶oká gaa id̶uo, gál ˈdég ˈguoká hai ˈdég tákámle mé ka ˈgíiny,
46007030	gál bebeenká hai ger mare ˈgíiny, gál geyyeenká hai geyyinylé kinaal tákámle mé véériny, gál shokodaam higiatká hí shokodaamlé kinaallá hát ma lilenyká onnow.
46007031	Héétí gál lésal hélle mé veereká, tawunyle hai hé kinaal tákámle gaa id̶îny. Hééllá he ˈdaa giri les káána yaalmitlé he taalallá el ˈginle ká keedneteká.
46007032	Hát yú hí ki fedoká he giri tawunykícho hí hé lesalloká ma gaa id̶iminy-, hí hé lesalloká ger ˈdeentle mánká. Máá ma éenká tawunyle Máá kúnnaa Gud̶oká gaa id̶imuo-, mú geer gaa memesuoká hé uro.
46007033	Tá máá eedheká tawunyle hé lesalloká he gaa id̶imia, yaalmit minle geer gaa memesichoká he mé ki sisidha,
46007034	in mú he hí mé eiy ki sedhe. Héétí min béél mánká ubaa máá harte tawunyle Máá kúnnaa Gud̶oká gaa id̶imuoká hé uro, giri gaal íín rúbáchle Waag ˈdú haad̶uoká. Tá min béél ˈgayyoká tawunyle hé lesalloká he gaa id̶imicha, yaalmit bélle geer gaa memesichoká he mé ki sisita.
46007035	Hééllá yú hogodhóóllá yáá hí ˈgas massam ma fafiny, yú hé hí ki midhabká hí ged̶ia, giri tawunykícho hí mé eiy ma ki seeminy-, hí Máá kúnnaa Gud̶oká hát ˈdabaanká hol ˈdú silmichoká.
46007036	Tá máá ini d̶arm sidheká tawunyleka ini ˈgíérích midhabká ma ki nannaan-, ini aled̶ud̶ugullé eenká af yíé ˈdeeycho-, kor ííni yábká hol mé ˈdú yíéd̶iny manítaka, hí hát ˈdeˈdeenká ˈdie, gaal hí hol shuunat. Hé kinaallá ˈdaa Waaˈgietka hé ma ˈdeeneny.
46007037	Tá máá hol mé ˈdéé gaa egeet-, ini ma egeen-, máá hí een mé ki tatuoká mán-, hol mé ˈdú yíéd̶ianká uroká, har ini ma egeenka, hé midhabká he ekey.
46007038	Aaléka, máá ini eedhdheká hé midhabká he ekey, tá máá ma éenká íín súmmo hé midhabká ekey.
46007039	Min ˈdaab bélle les ˈdug ˈdú ijoká béllé kinaallá tákáma hílle. Tá min bélle har guraam hí guureka, af kinaalka egeetká hé uˈdo. Tá máá mú egeet kinaallá hí máá Máá kúnnaa Gud̶o Kirísto iiy yieká onnow.
46007040	Tá yáá úba hát máá Hím Naasan Waaˈgiet hí gaa id̶oká hol ka dhaˈgasanallá, ˈdaachúka, min hatallóóllá ma een-, id̶inylé kinaallá ki id̶oka, geer haí gaa meedhe.
46008001	Aalé, yú aany gaalí waagam hódhoká suoryam ki hod̶uoká sogimle kóonyle yaalmitlé hí ye ka heeseteká yú hí hol ˈdú gáá naa. Muun lulkúnno hát ke hééllá ˈdaalimle ˈguoká hé ki óg. ˈDaalim máádhat hí ˈguoká íín hol meenyo mú yé ˈdú ˈded̶icha, tá gielmít íín máádhato he ˈdiˈdita.
46008002	Máá hol bal ˈdaraan-, kerka ˈdaalím ˈguoká, máá kinaallá hátle hé ˈdaalím mán.
46008003	Tá máá Waag gielká, hé Waag hí óg.
46008004	Aaléka, aany gaalí waagam hódhoká suoryam ki ˈgaˈgaloká sogimle kóonyle hátle yú hí ká geeye. Muun waagam hódho-, gál lesalloká hí vivisatká hát hé káta mánká hé ki óg. Biiy hé waagam éíy taaka hí gaa ijoká mán, Waag biiy gaa id̶oká he tikiˈd tákáma.
46008005	Hé ˈduwa, hé gálaat hí waagam yegetká hé úr ubaa les gaa ijo. Gálaat hé héllé burnay-, waagamle ubaa gállé gugud̶oká hoteká ˈguo, vivisat.
46008006	Tá Waag íín hát tikiˈdeká hé ke óg. Waag kúnnaallá he ˈJaa kúnnaa he met lulle ka kuone-, muun ke ki ijoká. Héétí, Máá kúnnaa Gud̶oká íín hát tikiˈdeká hé úba ke óg. Máá kúnnaa Gud̶óóllá he Yiesu Kirísto giri he met lulle ˈdaalle Waag hí kí kuonne-, ˈdaalle múún ke ki ijoká.
46008007	Tá ˈdéé hót ˈdúwáállá hé gálaat lulle hí muog. Gáál ˈdáá tikiˈd ˈdaa giri hé gaalí waagam yegetallá in eiy kí ˈdeeyká, káána úba aany gaalí waagam kinaal suoryam ki hoyká sogimle koeyka, in gaal hátle sogim kinaal sogim waagam kinaal hí léká ká dhaˈgama. ˈDaa giri gáál kas hí ma hirânyká, in gaal sogim kinaal koeyka, kerka sogim kinaal hí ad̶ááb mé ki kokoo.
46008008	Tá hé ki kokuoká íín hé hé muun ubaa Waag gáál hol higilsuoká muuniny. Ki he ma kokonyka, hé kinaallá hé gáál ˈdaˈdabsuoká mán. Har ke he kokuoka, hé kinaallá hé ál gáál yé ˈdú ˈded̶uoká mán.
46008009	Aaléka, hol ˈdeeˈdemíe, mé furit kíchia itle hí he met lulle kokonyoká uˈdáállá hai gál kas hí ma hirânyallá ad̶aabano hilít mé ki kôny.
46008010	Kálmaréél máá yaalmit hatallo-, kas hí ma hirânyká kó ˈdaalím ˈgayyóóllá ény gaalí waagam hódhoká gaa vivisatká he gaa kokonyo-, muí ko gaa argeka, kó mú waagam hódho-, hatallóóllá suoryamle kóonyle mé ma ki kôny?
46008011	Yaalmitééllá in nyár kua kas hí ma hirâny-, Kirísto hí ˈdú kufeká, ˈdaalim kua kinaal hí baad̶isicha.
46008012	Tá itín hí nyaaram kíchia Kiristo-, kas hí ma hirânyallá he ki ˈdeeneyche-, hé gaal íínka ˈdeewká ekenyle hí gáál mé ki koyye-, gáál ger hí gaa ˈdeenedheka, af kinaalka Kirísto tuuˈdlé hí he ki ˈdeeneyche.
46008013	Aaléka, so chia yú kokuoká har nyárchú ad̶ááb mé ki kokuoka, yáá af kinaalka ged̶i so ma kokony. Yáá hé nyaaramchú ad̶aabano higilsuoká ma ekemeny.
46009001	Yú yáá máá mé furít ˈguoká muuniny? Yú yáá máá ali gaa kaany-, Kiristoká muuniny? Yú íín yáá Máá kúnnaa Gud̶o Yíésu ma árginy? Hújích yú nannúóllá hé itín hí Máá kúnnaa Gud̶oká hol ma hilsîny?
46009002	Har káána gáál ˈbáál ye máá ali gaa kaanyká ma ká dhaˈgaminyka, itín gon it ye máá ali gaa kaanyká ká dhaˈgasanna. ˈDaa giri itín hí Máá kúnnaa Gud̶oká iiy chie-, hí mú gálle chíéllá, hé kinaallá he kieye, yú he mú máállé ali gaa kaanyká.
46009003	Gál ye ki nannaatká, ˈdéé hótlé yú ged̶uoká hééllá:
46009004	Nyííni nyí gál alb fimííllá nyáá nyí ˈduuw gálle hé geere kokuoká ubaa hé imi igianká mân?
46009005	Nyiin hát tikiˈde gál éíy taaka alb fimiká ubaa Máá kúnnaa Gud̶oká nyaaramle ˈdegle hol ˈgúóllá, héétí Kéfas úba minle hol ˈgar seseenallá, nyiin nyáá nyí ˈduuw gálle ˈdeg Kirísto iiy chieká hol ˈgar seseenká mân?
46009006	Ebá, he yú ubaa Barnábas tákám kínyaa nyí ˈdúúw man, nyí hújích gilietká nanniyya, nyí hé geere gaa aargiˈda?
46009007	Máá yúóyó máre mangis hujich ki nannuoká mangis hí bíre les ma ki fafiny? Máá vínna fafuo máre vínnallé fieká hiteka saanolle ma kokony? Héétí máá aany ˈdeˈdeen máre aanylé ˈdeˈdeen kinaal eenle ma igiminy?
46009008	Yú ˈdaalim gálaato ˈdéé ki hogodho? Hemurit Waaˈgiet hé úba hééllá ma hôn?
46009009	Hemuumurit Waag hí Móshe ka shiicheká tikiˈd kieye, Ány yíérká he ˈguom ˈdug gaa seseen-, ˈguom ubaa metle hol eiy yé gaa ˈded̶uoka, haí af gaa hîn, hí he kóony ka rían, he chie. Waag hatal chíél, in ány yíérallo tawunyle ˈgayyê?
46009010	Ebá he ˈdaa kúnnaa Waag hí kí hote? Hééllá gon ˈdaa kúnnaa Waag hí kí hote. Máá les hogoboká ubaa máá ˈguom tutunoká hújíchlé he nannuo kinaal héllé gaa aargiroká he met egesse.
46009011	Nyíín nyáá nyí fayam Kiristo ke hí ˈdu gáá sidhééllá hújíchle niiyye. Aaléka, hé geere ke hí gaa aargiroka ta héfo ke hí gaa id̶ie?
46009012	Tá har gál éíy hí ki ˈdiyeenká hí he gaa aargiroka, nyiin nyáá nyí gál kinaallá ˈdúúw ma ˈdú ˈgâny, giri hí nyí he ká shigichaká? Tá itín hújích ke hí ki níéllá símísle hé ke hí ma héésen. Hé kinaallá afleka, nyiin ílsh lullé nyí mé ki chichirsata, giri Fayam Midhab Kiristóóllá nyí gálaat ma ká ririanká.
46009013	Gál ˈBíl Waaˈgiet hújíchle nannuoká héllé geereká hé shiicho-, gaalí ˈbíl kinaal ka sidheká gaa aargiroká it múog? Héétí kúb suoryoká gál hí hújíchle nannuoká suoryam kinaal ˈbaal hát gáál ˈguomléká it múog?
46009014	Hát tikiˈde kinaallá in Máá kúnnaa Gud̶oká ˈdéé mure, giri gál Fayam Midhaballá ˈdiyeenká hé kokuoká hújích kinaal gaa aargiroká.
46009015	Tá har káána úba yú ˈduuw gálle gálaat he gaa aargiroká ˈguoka, yáá hé hatallóólla kálta gálaat ma héésen. Yáá úba hí hééllá ma ˈdú gáá vereniny, giri yú hí he gaa aargiroká. Hol meenyééllá har gaalí ye ká ririatka, yú kufeka kalat.
46009016	Fayam Midhaballá ˈdiiyiminyle hé hé yú hol gaa ˈduuwayoká muuniny. ˈDiiyiminyééllá Waago hí ye mé ki koyye. Har yú Fayam Midhaballá ma ˈdiyiminyka, he bá ye ki ˈdéen!
46009017	Fayam Midhaballá ˈdiiyiminyle har yú hol kí muˈdeka, af kinaalka yú he gaa argeka kalat. Tá yáá hújíchallá hol ma kí múran, hújíchallá Waago hí ye kí murate, in yú nannaa.
46009018	Aaléka, hújích yú nannúóllá símísle kor meete yú gaa aargira? Hé yú aargiroká he gielmit yáálle Fayam Midhaballá gálaat ki ˈdiyeen-, gálaat he gúsach ma gaa ˈgeˈgenká.
46009019	Har káána yú máádhat gédéchle muuninyka, yáá káána gálaat lulle gédéchle hol hoy, giri hát lulle lad̶aan-, gál burnayká Kirísto ˈdu gáá egewká.
46009020	Af giri yú gál Yuuˈdi hurt gaa ijoká, yú hát máá Yuuˈdi ká ija, giri yú gál Yuuˈdi kinaal Kirísto ˈdú gáá egewká. Har úba káána yú hemuumurit Waag hí Móshe ka shiicheká gim ma gaa id̶inyka, yú hát gál hemuumurit kinaal gim gaa ijoká ká ija, giri gáál Kirísto ˈdú gáá egewká.
46009021	Hát tikiˈdééllá af giri yú gál gál Yuuˈdi muuniny-, hemuumurit Waag hí Móshe ka shiicheká mánnallá hurt gaa ijoká, yú hát máá hemuumurit kinaal mánká ká ija, giri gál kinaal yú Kirísto ˈdú gáá egewká. Tá yú hééllá ekemeyóóllá hé kieye, yáá hemuumurit Waaˈgiet mán ma yegen. Yáá hemurit Kiristo gim gaa ijo.
46009022	Héétí, af giri yú gál ma hirânyká hurt gaa ijoká, yú gál ma hirâny kinaallá hé hí ki midhabká ki ekemeye, giri gáál Kirísto ˈdú gáá egewká. Yú hát lullé ki ija, ubaa ˈdeˈdeme, giri gaal rubach aargiroká.
46009023	He lulle ˈdaa Fayam Midhab Kiristóóllá yú ki ekemeye, giri yú fayamééllá ˈdúˈjímle gaa yíéd̶ianká.
46009024	Af giri gálaat hol ˈdam ki ekemesetká, gál burnayká hát hol ki kirmisat-, tá mú tikiˈd tákámle gáál lulle in ká ˈdeen-, gaalí hé shiicho shiguoká it múog? Aaléka, hát ˈdabaanká kiritíe, giri hí hé shiicho aargiˈdoká.
46009025	Ameeny gál d̶úla kirmisatká, hát lullé he lad̶ama, hol fargoogonoyo, giri hé shiicho aargiroká. Hé shiicho gaalí aargiróóllá el met haí ˈgiidha. Tá múún id̶iny kúnnaallá hát lullé ke gaa lad̶ama, giri hé shiicho biiyo-, el met hí ma ˈgiˈginallá ke aargiroká.
46009026	Yú d̶uláállá gaa igiróóllá, ál nyonyoronká hát ˈdabaanká ˈdú kirmita. Laat yú lad̶aanallá yáá gil ma gaa reresiny.
46009027	Yú gón chia he mé ki tataa, ye met gaa kekeenne, giri yáá gálaat ki ˈdiyeennallá hé shiicho Waaˈgiet ma gaa ˈdaabinyká.
46010001	Nyaaramchú, bár giri Mosheká eshim eshimkúnno hát lulle nyáˈdow gim gaa sie-, bás hurt nadheká hí ógká yú fede.
46010002	Gaal lulle nyáˈdow gim gaa sie-, bás hurt nadhééllá, héllé ke hol ki ekemeyoká, he hát bie gim naankúnno. Gaal yaalmitlé he ki ijeká hay, Móshe el gaa veere.
46010003	Gaal lulle ˈguom tikiˈde-, Waag hí úr gáá shiicheká koey.
46010004	Héétí gaal lulle úba hé imi tikiˈde-, urietká ˈjie. Hé imi uriet kinaallá nyátáábá uriet-, gáál hol ˈgie-, hol ˈgar sesemeká he yé gáá ˈdie. Nyátáábá kinaallá íín he Kirísto.
46010005	Tá gáál gúch hé Waag geer ma gaa méeny, ˈdaa kinaallá ˈdugaka in gáál réfle ˈbakat kuˈd yie.
46010006	Aaléka, hééllá hatallá ˈdíéllá he il gíl gaa helitkúnno, giri hát gaal íínka, ke hé ˈded̶ewká maralle ˈguoká ma yegenká.
46010007	Héétí, haí waagam hódho-, gaal íín ˈbaal hí viviteká vivísan, hát Warˈgat Waaˈgiet hí hote-, kieye, Gaal les yíéd̶ie, gololte, he ˈjie, he d̶ueká, les gaa kie, aaˈdume, chieká.
46010008	Héétí, ha ke herginy ad̶ááb ˈgayyoká gaal íín ˈbaal hí ekey-, gálle shíí tomon naama a sed̶ Waag hí kulich tikiˈd gaa chieská úba ekêny.
46010009	Muun hát gaal íín ˈbaal hí ˈdie-, gálle Kirísto ki egete-, chaara hí koey-, kufeká ha ke ˈdíiny.
46010010	Muun hát gaal íín ˈbaal hí ˈdie-, gálle yiirsam fafadhdhe-, hát máá ˈgasso-, urru-, Waaˈgiet-, sidham ˈgiˈgidhuoká hí beeteká ha ke yéen.
46010011	Yaalmisanóóllá lulle gáál il hí argiyyééllá, he il gíl gaa helitkúnno. Hééllá gaalí Warˈgat Waaˈgiet gaa veere, giri bár ki gaa ijóól-, les el mé ˈginlé muun gáál kí hillééllá gáál oonisichoká.
46010012	Aaléka, máá tawunyleka kieye, Yú tágo yaalla, yegetká, hí hol ˈdeeˈdeen, hai iiy yeenle hâny.
46010013	He lullé hí ki ekemesetká, hé karanokícho tákámle ma ká nannaan, hé kinaallá hé úba gál burnayká il hí aargiˈdo. Tá Waag ˈdúwa-, gálle ki taalallá, hé hí ki egesen hí far ˈdú gogiyyoká hí ma ˈdú haad̶iny, ˈgíérích hí itín ki egesen kinaal mé ki chichirsatká haí shigicha.
46010014	Aaléka, it yú gielallo, waagam hódhoká visanle gaa fagandhíe.
46010015	Yú hát gál ˈdaallellé-, he hol eiy gaa nannasatká hí ká ged̶ia, ˈdeeny chia yú hogodhóóllá hát tagléká eiy naatíe.
46010016	Af giri Máá kúnnaa Gud̶oká gólólleka kulu ke he gaa igian-, ke Waag gielmít hol ˈdú nannuoká, muun hé ke fás Kiristo gálle má yéen? Héétí, ke balashá eiy ˈgieˈguo-, ke kokuoká, hé ke gón Kiristo gálle ma yéen?
46010017	Muun balashá tikiˈde ke kokoo. ˈDaa giri ke balasha tikiˈde kinaal kokúólláka, múúni ke burnayallá ke gon tikiˈde.
46010018	Ebá gál Yisirayel dhaayyíe. Af giri gaal suoryam gál suoryoká hí kúb suoryoká álle ki ˈgaˈgaloká kokuoká, gaal hé kúb kinaal gálle ma yéen?
46010019	He in háte yú yegedhe? Suoryam gaalí waagam hódhoká ki ˈgaˈgaloká ubaa waagam hódho kinaal hé úba ˈdúúw hé ˈguo, yú yegedhe?
46010020	Híʼi, yáá hatallá ma yegen. Hé yú hogodhoká he kieye, suoryam kinaal hé máá hí Waag ki ˈgaˈgaloká mán, aryááno gaalí ki ˈgaˈgala. Tá itín hí aryáán hol ˈdú fafaanna-, hí aryáán gálle chegetoká yáá ma fediny.
46010021	Itín kulu Máá kúnnaa Gud̶oká hí he gaa igian-, tá ged̶i hí kulu aryaan úba he gaa igiannoka, hé kinaallá hé tagle muuniny. Héétí, Máá kúnnaa Gud̶oká gólólle hí golmosoto-, tá ged̶i hí aryáán gólólle golmosotoka, hé kinaallá úba hé tagle muuniny.
46010022	He in Máá kúnnaa Gud̶oká ke hinááf gaa verenoká ke fede? Mú fargogintle hé fargogintkúnno a mé ma id̶îny?
46010023	Muun hé ke mé furit ke he lulle ki ekemeyoká ˈguo, kor he lúl hé gáál ma ki midhanany. Muun hé ke mé furit ke he lulle ki ekemeyoká ˈguo, kor he lulle hé gál Kiristo ma higirasiny.
46010024	Máádhat hai hé hí ki midhabká table tákámle mé ka ˈgíiny, hí hé gálaat ki midhabká table úba mé ká ˈguo.
46010025	Aaléka, so mákárta-, gaalí ál hoyyoká gaa mamaduoká haí ˈgas hegésen, hí ger totom gaa ˈgiˈgísan, kookóo.
46010026	Hééllá he ˈdaa giri les ubaa he lullé hí gaa ijoká Máá Gud̶o Waag hílléká.
46010027	Har máá Kirísto iiy ma yéenká hí mé gud̶áan yie-, ˈbílle hí seseennoká hí feˈdoka, sedhíe, gólól muí ka shiguoká kóónylé hí kokonyoká haí ger totom gaa ˈgiˈgísan, hí ˈgas hegésen, gololtíe.
46010028	Tá máádhat hí geey-, kieye, Sóóllá waagam hódhoká gaalí suor ki hoy, hí yieka, máá hí geey kinaal tawunylééllá ˈdaalle ˈdugaka, haí só kinaallá kôny.
46010029	Tawunykíchoka hí he kokonyoká taglé, tá máá hí hatallá geeyallá tawunyle ˈdaalle ˈdugaka, haí kônyo, yú hí yegedhe. Tá kálmaréél máádhat kieye, Máá eiy tawunyle háteka mé furit chia yú ˈgúól ˈded̶ensete?
46010030	Har hé yú kokuoká ˈdaalle yú Waag gielmít hol ˈdú nannuoka, háteeye he kóonyle gaalí ye ˈdú ˈded̶ente? hai yeedhe.
46010031	Yú hí geeye, har káána hí he kokonyo yíekaʼ, hí he igianna yíekaʼ, hí he ekemeyche yíekaʼ, hé hí ekemeycho kinaal lúl hí hé Waag hí ˈdúúw gaa egeetoká onnow.
46010032	Hé hí ekemeychóóllá hai hé gál Yuuˈdi yíekaʼ, gál Hellen yíekaʼ, héétí gál Kiristo yíekaʼ ídho gaa verennoká onnôny.
46010033	Yáá úba lad̶aan, giri hát lulle gálaat lulle yú ger gaa memeyoká. Yáá hé ye ki midhabká table mé ma ki sisin, hé gál eiy ki midhabká tablé mé ki sisidha, giri gál ilishká rubach aargiroká.
46011001	Aaléka, hát tikiˈde yú Kirísto enníéllá, itín úba ye ka ennée.
46011002	ˈDaa giri hí ye aadh lulle táb ˈdoˈdoot-, he onisiny yú hí onisie-, yú hí af kí hayká hátle hí ki taalallá, yáá tág hí meey.
46011003	Hééllá hí hol eiy gaa nannasatoká yú fede, máá yab me hí Kirísto, máá ˈdiet me hí máá yáb, tá Kirísto me hí Waag.
46011004	Af giri máá yab Waag vivisatká, muuninyka, ˈdeeny Waag hí ka shiicheká gálaat ki ˈdiyeenká, meenyle he ˈdú muˈdeka, meenylé he egesheye.
46011005	Héétí, af giri máá ˈdiet Waag vivisatká, muuninyka, ˈdeeny Waag hí ka shiicheká gálaat ki ˈdiyeenká, har d̶afar mé ma buanka, meenylé he egesheyche. Yaalmitééllá hát máá ˈdiet he mé gaa dhuurte.
46011006	Máá ˈdiet har mé d̶afar ma buanka, hí mé shir murat. Tá ˈdaa giri mé shir muran ubaa mé gaa dhuursan hí kern ˈgiˈgidhichokáka, hí d̶afar mé buat.
46011007	Máá yab af giri Waag vivisatká hai he mé búan, ˈdaa giri Waag hí yaalmitle tág gáá niiyye-, Waag ˈduuwle ká eedhesuoká. Tá máá ˈdiet íín máá yábo ˈduuwle ká eedhesia.
46011008	Máá yab hé Waag hí máá ˈdiet ma gáá kúóniny, máá ˈdieto in Waag hí máá yab gáá kuonne.
46011009	Héétí, Waag hé máá yab máá ˈdiet ma kí kúóniny, máá ˈdieto in Waag hí máá yab kí kuonne.
46011010	Hééllá ˈdaalle ˈdugaka, ubaa gál ˈgasso-, Waaˈgiet-, urruká ˈdaalle ˈdugaka, min hí d̶afar mé buat. Hééllá he kieye, min hemurit béllé he gim gaa id̶a.
46011011	Tá múúni ke Máá kúnnaa Gud̶óóllá gállééllá, hé ke ógká he hát máá yab Waag hí ma ká kuoninyka, biiy hé máá ˈdiet mannayye, héétí biiy gál ˈdiet mannânyka, biiy úba hé gál yaab mán.
46011012	Hééllá he ˈdaa giri máá ˈdíét erkobká máá yab yé gáá ˈdie-, gál yáábatí íín gál ˈdiet hí ka ˈdaleká. Tá Waag ííni he lulle ká kuonne.
46011013	Itín tákámkícho, hol mé ˈdéé gaa eedhdhíe, máá ˈdiet d̶afar mé ma buan-, tá Waag vivisatka, taglê?
46011014	Yaalmit aad̶akáka, máá yab mé dhúúr ˈdeˈdernítaka, hé kinaallá hé mú ˈdúúw ma ˈdaabsîny?
46011015	Tá máá ˈdiet he mé dhúúr ˈdeˈdernítaka, hé kinaal hé mú ˈdúúw ma ki yegen? Waag hé mú dhúúr kinaallá shiiche, dhuur hé mu hí mé bubuatká yie.
46011016	Tá har máádhat héél fálaam gaa id̶imuoka, nyiin ubaa gál Kiristo Waaˈgiet alb eiy gaa ijoká ˈdéé hótéél ˈdaalleka, nyáá nyí nyátál éíy taaka ˈgayya-, nyí el gaa verenoká mán.
46011017	Aaléka, atim káána yú hí af ká tatúóllá, yáá hí ma gaa memeny. Itín af giri hí hol ˈdu gáá chiimetoká, yaalmit ma midhanany-, ˈdeew mare hí ekemesete.
46011018	Hé er yú hí ged̶uoká he hé yú maale-, kieye, itín hí hol ˈdu gáá chiimeto-, hí Waag vivisatoká, hí eiy ˈgiˈgisatoká. Fayam kinaallá yáá a níínni mare ˈdúúw hote.
46011019	Tá hol eiy gaa ˈgisan kíchiallá taglé, giri gál hurtkíchoka iiy yeenle tagano ki ˈgieká gaalí kiimisatká.
46011020	Af giri hí hol af ká yíéd̶iannoká, kerka gólól Máá Gud̶oká hí kokonyo, kor it hé kinaal hát ˈduwantiká ma ekemeny.
46011021	Af giri hí golmosotoká, it hol ma egesiny, ˈguom meto hí hol kokonyo, mááká ˈdaba, kuoˈd ˈgaa, mááká bersh hí faanna.
46011022	It ény kíchia hí gaa golmosoto-, hí he gaa igiannoká mân? Ebá hol ˈdú gáá yimen kíchia Kiristo-, Waaˈgietallo in hí egeshéyche? Héétí hí gál he maamanká úba kern ˈgíˈgídhícha? Aaléka háte yú hí itín ged̶ia? He in ha yú hí méméye? Híʼi, héél ˈdaalleka yáá gon hí ma memeny.
46011023	Hé Máá kúnnaa Gud̶o Yíésu yú gaa maaleká, yáá kis hí ká geey. Chúúré giri Yúúˈdas hí gál Máá kúnnaa Gud̶o Yíésu ˈgiiliˈgawká Yíésu gíl geer gaa kakawká, in Máá kúnnaa Gud̶óóllá hí balashá gaa eedhdhe,
46011024	mu Waag gielmít hol ˈdú nie, tá mu balashá eiy ˈgieˈgieká kieye, Hééllá he gón chia ˈdaakíchoka yú ka sillieká. Hééllá eekemeyyíe, ye táb ki ˈduoˈdodhíe, yie.
46011025	Hát tikiˈdéél, gáál golol hí gaa d̶ueká, mu kulu ˈduuny vinna hí gaa ijeká eedhdhe, kieye, Kulúúllá he he hol af id̶iny kaana-, fas chialloká. Kulúúllá taalle hí igiannoká, ye táb ˈduoˈdodhíe, yie.
46011026	Aaléka, af giri hí taalle balasháállá kokonyo-, hí kulúúllá igiannoká, Máá kúnnaa Gud̶oká kúfáchlé hí ˈdiyeenne, ˈdaab ˈjíig mu ma ka ˈjînyká.
46011027	Aalé máá balasha Máá kúnnaa Gud̶óóllá yaalmit ˈdúwa-, muuninyká ki kokuo-, kulu Máá kúnnaa Gud̶óóllá yaalmit ˈdúwa-, muuninyká ki igianká, máá kinaallá ad̶áábo he hile, Máá kúnnaa Gud̶óóllá gónle ubaa fáslé he ki ˈdeeney.
46011028	ˈDaa kinaallá ˈdugaka in máádhat er hátlé gólól Máá Gud̶oká balashálle ma kôny-, kululle ma înyká, hí hol hát ˈdabaanká dhaayo.
46011029	Har máádhat Máá kúnnaa Gud̶óóllá gónle ˈduuwle ma kimisan-, tá balashá kuo-, kúlu úba ˈjioká, máá kinaallá ˈdéé ki id̶inyo hol mé ki kokoo.
46011030	Hééllá ˈdugaka in itín hurt kíchiallá gál burnayká fargogínt ˈdabe, basham kaadhdhe, gál túóy nyuoroká kufe.
46011031	Har lul kúnnaallá máádhat yaalmitle hát ˈdabaanká eiy naateka, af kinaalka Waag hé múún gáál ma ˈded̶ensen.
46011032	Tá Máá kúnnaa Gud̶oká gáál ˈdeentééllá, mu afo gáál tataa, giri gál lesalloká ˈdeenylé muí ki id̶imuoká muí muun gáál ma ki id̶iminyká.
46011033	Aaléka, nyaaramchú, af giri hí hol af ká yíéd̶ianna-, hí gólól Máá Gud̶oká golmosotoká, hol eegesée.
46011034	Máá geer hí gaa bolowká er hí ˈbílle hé geere gaa kuo, giri gólól Máá Gud̶oká hí gáá yíéd̶iyyeka, hí hol ˈdéé ki id̶iny mé ma ki kokonyká. Aalé yaalmisano éíy taakaká, yú ká yimieka, ha yú hí ká ged̶ia.
46012001	Aaléka, nyaaramchú, hé shiicho-, Hím Naasan Waaˈgiet hí gálaat shigichoká yaalmisanolle hí hát ˈdabaanká eiy nannasatoká yú fede.
46012002	Af giri hátle hí Waag moonnoyyeká, it waagam hódho-, ˈdeem ma hogonká vivisate, waagam kinaal úba hí baad̶isie. Hé kinaallá it óg.
46012003	Aaléka, hééllá yú hí geeye, hé máá níínní Hím Naasan Waaˈgiet ˈdéé ki hogodho-, Yíésu he máá ˈdór ˈguoká yegetká mán. Máádhat har kieye, Yíésu he Máá Gud̶o he lulle mé ki yaalká, yieka, máá kinaallá Hím Naasan Waaˈgieto he ˈdéé ki hogodho.
46012004	Gál Kiristo héllé shiicho-, Hím Naasan Waaˈgiet hí shigichoká hé met hí hol ká burnayká, tá hééllá Hím Naasan Waaˈgiet tikiˈdééllá hí gáál shigicha.
46012005	Gálaat hujichaam met hí hol ká burnayká Máá kúnnaa Gud̶oká ki nannaa, tá hujichaamééllá Máá kúnnaa Gud̶o tikiˈdééllá hí gáál shigia.
46012006	He urit gálaat hí Waag he ki nannuoká hé hol ká burnayyeká, tá he urit eiy eiyyééllá Waag tikiˈdééllá hí gáál ká shigicha.
46012007	Gál Kiristo lulle héllé shiicho-, eiy eiyyeká Hím Naasan Waaˈgieto hí ká shigicha, giri gál Kiristo ki ˈdiˈdisoká.
46012008	Mááká Hím Naasan Waaˈgiet ˈdéé hót ˈdaalimoká hí shigicha, héétí mááká Hím Naasan Waaˈgiet tikiˈdééllá ˈdéé hót he onyiká hí shigicha.
46012009	Hím Naasan Waaˈgiet tikiˈdééllá mááká iiy yeenno shigicha, mááká hé shiicho máálle fargogint gál fursam ˈguoká ki bibisuoká shigicha.
46012010	Hím Naasan Waaˈgietallá mááká fargogint hé ki af ˈdaˈdaboká ki ekemeyoká shigicha, mááká ˈdéé hót Waag gáá chimieká ˈdiiyiminyle shigicha, mááká hé Waag gáá yimieká ubaa hé aryáán gáá yimieká hol eiy gaa naasanle onyle shigicha, mááká afano éíy taaka-, Hím Naasan Waaˈgiet yé gáá ˈdeˈdeenká huogonle shigicha, héétí mááká af éíy taaka kinaal maalitle shigicha, giri muí gálaat eiy ki nannuoká.
46012011	Hím Naasan Waaˈgiet tikiˈdééllá in hééllá lullééllá ekemeyche, hát gálaat ki feˈdoká in hé shiichóóllá gál Kiristo lulle eiy eiy shigicha.
46012012	Gón máádhat hé met hí hol ká burnayyeká. Tá metlé hol ká burnayye kinaallá in gon tikiˈd hoyche. Gón Kiristo úba hát tikiˈdééllá.
46012013	Múúni ke gál Yuuˈdi yíekaʼ, ke gál gál Yuuˈdi muuninyká yíekaʼ, héétí ke gál gédeká yíekaʼ, ke gál géde muuninyká yíekaʼ, lul kúnnaallá ke Hím Naasan Waaˈgiet tikiˈdééllá gim nadhe, ke gál gon tikiˈdeká yie, Waag Hím Naasanlé tikiˈdééllá hé muun gáál gaa id̶iche.
46012014	Gon hé mé tikiˈd muuniny, hé met hí hol ká burnayyeká.
46012015	Kálmaréél ˈgas kieye, ˈDaa giri yú gíl muuninyká, yáá gónallá mé ˈdáá tikiˈd muuniny, har chieka, hé kinaallá hé tagle muuniny. ˈGas hé hátle gon mé ˈdáá tikiˈd muunîny?
46012016	Kálmaréel net kieye, ˈDaa giri yú il muuninyká, yáá gónallá mé ˈdáá tikiˈd muuniny, har chieka, net hé hátle gon mé ˈdáá tikiˈd muunîny?
46012017	Gon lulle he il tákámle onnônyka, háteeye he mamalla? Héétí gon lulle he net tákámle onnônyka, háteeye he onmisata?
46012018	Tá gon metlé hol ka burnayyééllá alb Waag hí ki feefeˈdeká hí gaa kuokoyye.
46012019	Tá gon lulle he gon ali tikiˈd onnônyka, hé kinaallá kín gon?
46012020	Aaléka, gón met hí hol ká burnayyééllá he gon tikiˈde.
46012021	Il hé hát níínní gíl ged̶icho-, kieye, Yáá hé ko gaa fedo mán, chegetoká mán. Héétí me hé hát níínní ˈgas ged̶uo-, kieye, Yáá hé ko gaa fedo mán, yegetká mán.
46012022	Hé ˈdúwaká he kieye, gon metlé ˈbaal ki hé d̶ááliská ka dhaˈgasanallá, hé tág hujichaam hí ˈdúwa.
46012023	Tá gon met ˈbaal gaalí aargiroká ke ma fediny-, gaalí aargiroká ma midhananyallá hé ke hát ˈdabaanká hé ˈdúwaká ká dhaˈgasan, ke d̶afaraam bubuo.
46012024	Tá gon alb ˈbáál gaalí aargiroká taglééllá, hé ke hé gáál geer gaa ˈdeew-, ke d̶afaraam bubuoká ma ká dhaˈgaminy. Waag hé gónkúnno hátlé met hí hol ká eiy eiyyééllá hol af gaa kuokoyye, hé gónkúnno alblé niginiká hé ˈdúwaká hoyche.
46012025	Hééllá Waag hí ekeychééllá he giri gon hol eiy ma gaa ˈgiˈgisan-, gon lullé met hí hol ká eiyye-, hol ki ˈgiiyyóóllá hol rang'isamká.
46012026	Gon har ali tikiˈd hí kulnateka, gónatí lulle úba hai kulnate, gon har ali tikiˈd gaalí ˈdúúw shieka, d̶o gónatí lulle ˈgarro hol geyie.
46012027	Itín hí gón Kiristo. Gón Kiristo met hí hol ka burnayyééllá met ˈbaal hí itíni.
46012028	Tá gál gón Kiristóóllá hé Waag hí hujichaam eiy eiy met ki kuokoyye. Gál erkobká he gál alb fimiká, gál ki naamaká he gál Waag hí ˈdeem ka shigichoká, gál ki sed̶eká he gál gálaat ˈdeeny Waaˈgiet oonisuoká. Héétí gál hé ki af ˈdaˈdaboká ekemeyoká, ubaa gál gál fursam ˈguoká bibisuoká shíícholle ˈguoká, tá gál gálaat ˈdú ˈjeˈjeenká, ubaa gál gálaat hujichaamle met ki ˈgieká, héétí gál afano éíy taaka hogodhoká.
46012029	He in lulkúnno ke gál alb fimikâ? Muuninyka, ke gál Waag hí ˈdeemle ka shigichokâ? Muuninyka, ke gál gálaat he oonisuokâ? Héétí muun lulkúnno ke gál hé ki af ˈdaˈdaboká ekemeyokâ?
46012030	Muuninyka, ke gál gál fursam ˈguoká bibisuoká shíícholle ˈguokâ? Muuninyka, ke gál afano Hím Naasan yé gáá ˈdeˈdeenká hogodhokâ? Héétí muun lulkúnno he ke gál afano kinaal Waag hí maalitle shigicho-, gálaat af kinaal huogonle hélle eiy ki nannuokâ? Híʼi, hé hát kinaallá muuniny.
46012031	Aaléka, hé shiicho ˈduuˈdúwaká feditle ˈgáa. Tá káánaka yú yaalmit ˈdúwa-, ke ki ijo-, yaalmisano lulle a mé ˈdú gíriká hí ká ged̶ia.
46013001	Har káána úba yú afano gálaatká ubaa afano gál ˈgasso-, urru-, Waaˈgietká onnôny-, kor yú gielmít manítaka, af kinaalka hé chia yú hogodho kinaal hát hé kaal he shesheenno.
46013002	Tá yú Waag har ye gállé ˈdéé ka shigichoká mú tikiˈd hôny-, yú hé ger ged̶iká lulle ubaa ˈdaalím met lulle onnôny-, iiy yeen gumano alb gaa gugursichoká úba ˈgíiny-, kor gielmít mannânyka, yáá máá kátaká mán.
46013003	Héétí har hé chia lulle yú ˈguoká yú gálaat shigîny-, sídhchú úba sillîny-, giri yú hol memeyoká, kor yú gielmít manítaka, yáá hééllá ˈduuw níínní gaa aargiroká mán.
46013004	Gielmít he geer gaa gúchi, gielmít hé geer ka guurá ˈgayyo, hé hinááf mán. Gielmít hé hol meeny mán, hé ma muurshany.
46013005	Gielmít hé hát kern mantiká ma ká seseminy, hé hátlé feˈdoká gálaat mé ma ki tatiny, hé ídho ma ˈjobonony. Gielmít hé gálaat héllé ˈded̶ewká mé ma ki sisin,
46013006	hé hé ˈded̶ewká geerle hí ma gaa memeen, hé ˈduuˈdúwaká geerlé hí gaa memeedhe.
46013007	Gielmít he lúl hai ˈdú fafaata, he lulle ˈdaalleka iiy yeenno Waag gaa id̶imicha, Waag hé ˈdúwaká hát he ekemeychoká hé óg, héétí he lullé mé ki chichirsata.
46013008	Gielmít íín hé el me hí ma ˈgiˈgin. Tá hé shiicho Waag hí gáál ka shigicho-, hát káána ˈdeem Waag hí gáál ka shigichoká ˈdiiyiminylé, ubaa afano Hím Naasan Waaˈgiet yé gáá ˈdeˈdeenká huogon, tá ˈdaalím ˈdéé hótlé íín lúl el met haí ˈgiidha.
46013009	Muun káánaka hé ke hátle he lúl muog. Héétí ˈdeem Waag hí gáál ka shigicho-, ki ˈdiyeennallá hé gáál he lulle ma ká ged̶iny.
46013010	Tá bár giri muun ke he lulle hát tagléká ke eiy nannasatká ali kí ˈdeennoká, ˈdaalim iraam mánnallá bárle d̶o el met haí ˈgidhe.
46013011	Af giri yú ninineyká, ˈdéé hótchú ubaa tawunychú, tá kaschú lulle hát hé máá ninniká. Aalé káána yú hirayallá, yáá yaalmit niganti kinaallá in gáá yimie.
46013012	Hé káána ki argóóllá, he hát síbíl gaa boorochká ke he ki dhaˈgasan, tá bár ka chimetóótíá he lulle hát ˈdabaanká il ha ke ki aargira. Hé yú káána ógallá yáá tagano muog, tá bár ka chimetóótíá hát tikiˈde Waag ye alúl ógallá, hé kinaallá hát ˈdabaanká eiy ha yú naata.
46013013	Aalé káánaka, hé farguogo-, ke ˈguoká he iiy yeen ke Waag ka ˈguoká, ubaa hé ke met egessoká hát he ˈduuwawká ónyi, héétí he gielmíti. Tá hé sed̶ééllá héllé hí a mé ijoká he gielmíti.
46014001	Aaléka, gielmít ˈgany ˈdú laad̶amíe. Héétí hé shiicho Hím Naasan Waaˈgiet hí gálaat shigichoká feditle ˈgáa, tá hé shiicho-, gálle Waag hí ˈdeem ká shigicho-, ˈdiyeenká feditle súm ˈgáa.
46014002	Har máádhat af Hím Naasan Waaˈgiet yé gáá ˈdeˈdeenká ˈdéé ki hogodhoka, hé gálaat ma ged̶iny, Waago he ged̶ia. Gálaat hé ˈdeeny muí hogodho kinaallá muog, mu hé geer ged̶i Waaˈgietká Hím Naasan Waaˈgiet ˈdaallé ki hogodho.
46014003	Tá gál Waag hí ˈdeem ká shigicho-, ˈdiyeenká íín gálaato ged̶ia, ˈdeemle gálaato ˈdiˈdisa, gogofsia, úba aabunsia.
46014004	Máá af Hím Naasan Waaˈgiet yé gáá ˈdeˈdeenká hogodhoká, ínalle tákámlé hol ˈdiˈdisa, tá máá ˈdeem Waag hí ká shigichoká ˈdiyeenká íín gál Kiristo he ˈdiˈdisa.
46014005	Yú itín lulkícho hí afano Hím Naasan Waaˈgiet yé gáá ˈdeˈdeenká hí hogotoká yáá fedo, tá súm hé yú hí ki fedoká he itín hí ˈdeem Waag hí ká shigichoká ˈdiyeennoká. Máá ˈdeeny Waaˈgiet ˈdiyeenká hé máá af Hím Naasan Waaˈgiet yé gáá ˈdeˈdeenká hogodhoká ˈdú ˈdúwa. Tá mu har af kinaallá gálaat eiy ki nannuoka, hé kinaallá taglé, giri gál Kiristo lulle gúóf aargiroká.
46014006	Aaléka, nyaaramchú, har yú hí ˈdu gáá yimie-, afano Hím Naasan Waaˈgiet yé gáá ˈdeˈdeenká hogodhoka, hé kinaallá meete ˈdúwa hí gaa aargiˈda? Tá yú hí hé Waag hí ye kí edhesicheká yíekaʼ, ˈdéé hót ˈdaalimoká yíekaʼ, ˈdeeny Waag hí ye ká shiicheká yíekaʼ, héétí he onisiny yíekaʼ, hééllá hé mákártaká yú hí ˈdu gáá sidheka, ití bal mé ma ki kakaan?
46014007	Fuorit ubaa hé éíy taaka gaalí arram ki ˈdaraan-, sidham mánnallá gaalí hát ˈdabaanká arram ma ki ˈdaraminyka, gálaat hé arram kinaallá hát ˈdabaanká eiy nannasat?
46014008	Faˈd har shímle gaalí eiy ma nannasanka, yuoy faˈd kinaallá hát hí oos ki veveennoká háteeye he og?
46014009	Hát tikiˈdééllá itín úba har hí ˈdéé hót gálaat hí ma kiimisanká hogotoka, gálaat háteeye ˈdeemkícho maala? Hé kinaallá ˈbakate hí ged̶icha.
46014010	Biiy afano hol ká eiyye-, burnayká hí gaa ija, tá gál afano kinaallá maaloká hé ˈdeem gaalí hogodhoká hélle eiy nannasat.
46014011	Tá har af máádhat hí hogodhoká yú móíytaka, af kinaalka yú mu íínka, hát máá kídh éíyyo muí ye ká dhaˈgama, mu íín úba yúka, hát máá kídh éíyyo yú ká dhaˈgama.
46014012	Aaléka, ˈdaa giri hí hé shiicho Hím Naasan Waaˈgiet hí gálaat shigichoká gófle hí ˈgayyoká, hé shiicho gál Kiristo ˈdiˈdisoká laatle laad̶amíe, gáál kí ˈdiiˈdisáa.
46014013	Tá máá af Hím Naasan Waaˈgiet yé gáá ˈdeˈdeenká hogodhoká, hí Waag visat, giri Hím Naasan Waaˈgiet hí af kinaal eiy nímle shigichoká.
46014014	Har yú af Hím Naasan Waaˈgiet yé gáá ˈdeˈdeenká Waag ki vivisatka, sídhchú hé Waag vivisato, tá kaschú íín hé Waag visan sídhchú hí vivisatóóllá muog.
46014015	Aaléka, háte yú ˈdeeme? Sídhchú hí Waag viivisat, tá kaschú úba hí Waag viivisat. Héétí sídhchú hí arram ˈdaaraan, tá yú arram kaschú hí eiy nannasatoká úba ha ˈdarama.
46014016	Har sídhkú Waag vivisato-, Waag memeychoka, gál Waag hurt gaa vivisato kinaallá, ˈdaa giri kuun hát Waag gielmít hol ˈdú nanniyyoká muogká, háteeye, Iiy-hí, he hí hát kinaallá yeet, yegedhe? Gaal in hé kua hogotoká má maalo háluke!
46014017	Hé ˈduwa, kó Waag gielmít hát ˈdabaanká hol ˈdú nanniyyo, tá gál kinaallá íín hé Waag visan kuallá hí ma ˈdiˈdisiny.
46014018	ˈDaa giri yú hí lulkícho afano Hím Naasan Waaˈgiet yé gáá ˈdeˈdeenká súm ˈdú hogodhoká, yáá Waag gielmít hol ˈdú nannuo.
46014019	Tá gál Kiristo hol ˈdu gáá yiimieka, hurtle ha yú ˈdéé um shíí af Hím Naasan Waaˈgiet yé gáá ˈdeˈdeenká ki húógon. Hé kinaal afleka, yú ˈdéé um chen af kaschú hí ógká ki hogodho-, gáál he ki oonisuoka kalat.
46014020	Nyaaramchú, kaskícho hai kas um niginiká onnôny. Hát um nigini-, hé ˈded̶ewká muogká yeedhíe, tá kaskícho hí kas gál hirayká cheet.
46014021	Warˈgat Waaˈgiet kieye, Yú gálallá gál éíy taaka-, afanolle gaalí muogká ha ki ged̶ia, tá har úba káána hát kinaal kátaka, gaal hé ye a nee ma kokony, Máá Gud̶o Waag hí yie.
46014022	Aaléka, afano gálaat hí muogká huogonle he hé gál Kirísto iiy yieká ˈdiˈdisoká muuniny, he hé gál Kirísto iiy ma yéenká hí argeka, gáál taalle mé guud̶anayoká. Tá ˈdeem Waag hí gáál ka shiicheká ˈdiiyiminyle he hé gál Kirísto iiy ma yéenká mé ma guud̶anany-, héétí gál Kirísto iiy yieká ˈdiˈdisoká.
46014023	Kálmaréélka, it Kiristoká lulkícho hí hol ˈdu gáá chimie-, lulkícho hí afano Hím Naasan Waaˈgiet yé gáá ˈdeˈdeenká hogotoka, tá gábáríchatí, muuninyka, gál Kirísto iiy ma yéenká hí hurt ká hileka, gaal hé gál sigiraam hí fameká hí ma ká dhaˈgaminy?
46014024	Hé kinaallá afleka, har lulkícho ˈdeem Waag hí ká shigichoká hí ˈdiyeenno-, tá máá gábáríchatí, muuninyka, máá Kirísto iiy ma yéenká hí hurt ká hileka, he lullé mamaloká hí bíl hod̶ia, ad̶aabanolle kiimita,
46014025	mú tawunylé geer ged̶iká Waag haí ká eedhesicha, tá mu Waag met les kurram hai gaa ˈdarama, Waag viita, tá hí ged̶ia, kieye, Hé ˈduwa, Waag hé hí hurt gaa id̶o, haí yeedhe.
46014026	Nyaaramchú, háteeye ki yeedhe? Af giri hí hol ˈdu gáá chiimet-, hí Waag hol ˈgar vivisatoká, mááká hé ár ka ˈdaraanká ˈguo, mááká hé he onisiny gáál af ki tatuoká ˈguo, mááká hé Waag hí kí edhesicheká ˈguo, mááká hé ˈdéé hót af Hím Naasan yé gáá ˈdeˈdeenká kí hogodhoká ˈguo, héétí hé máá ˈdéé hót af kinaal gáál eiy ki nannuoká ˈguo. He lulle hí hé gál Kiristo ˈdiˈdisoká onnow.
46014027	Har gálaat afano Hím Naasan yé gáá ˈdeˈdeenká ˈdeem ki hogodhoka, hí naam, muuninyka, hí sed̶ tákámle onnow, tá hí hol kal ˈgiiˈgidhuo, héétí máádhat hí gálaat ˈdeem kinaal eiy ki naannuo.
46014028	Tá har máá gálaat af ki nannuoká líítaka, af kinaalka máá af Hím Naasan Waaˈgiet yé gáá ˈdeˈdeenká ˈdéé ki hogodhoká fedoka, hí shab yeet, hí íín ubaa Waag hol gied̶uo.
46014029	Gál Waag hí ˈdeem ka shigichoká, naam yíekaʼ, sed̶ yíekaʼ, hí ˈdeem kinaal ˈdiiyeen, tá gálatí hí ˈdeem kinaal ˈduuwle eiy naanasat.
46014030	Tá máá Waag hí ˈdeem ká shigicho kinaal hátlé ˈdéé af ká ˈguoká, gál ál kinaal ijoká mú tikiˈd har Waag hí ˈdéé hót kí edhesicheka, máá ˈdéé hogodho kinaal hí ˈdeenyle ali kuo, hí mú kar shuo.
46014031	Hatallá in it lul kíchia Waag hí ˈdéé ka shigichóóllá hát taataká haí ˈdiyeenne, giri gálaat lulle he oonoot-, gofononká.
46014032	Gál Waag hí ˈdeem ká shigichoká har kar argeka, hí ˈdeeny Waag hí ka shigiche kinaal ˈdiiyeen. Har kar ma arginyka, hí shab yeet,
46014033	ˈdaa giri Waag he máá gáál mé guud̶anayoká muuniny, he Waag naannaká. Hát káána gál Kiristo lulle albano mákártaká met hí hol gaa aargiro-, Waag vivisat-,
46014034	gál ˈdiet íín hí gaa shaballá, itín af giri me hí hol aargiroká gál ˈdiet úba hí shab onnow. ˈDég alb kinaal ˈdeem gaa hogotoká hé tagle muuniny. Hát hemurít hí chiekáka, ˈdég hí gáál af nee kuokoyyo, chieká.
46014035	ˈDég har ˈdéé hót eiy nannasatoká feˈdoka, hí ényle beelemle gaa heegeset. Min gál Kiristo hol ˈdú sienyle hurtle ˈdéé gaa hogotoka, hé kinaallá hé tagle muuniny.
46014036	ˈDeeny Waaˈgiet hí dhaaycheká in itíni hí yé gáá ˈdie? Ebá, itín tákáma hí mé d̶ig ká yie?
46014037	Máádhat har máá Waag hí ˈdeem ká shigichoká, muuninyka, máá Hím Naasan Waaˈgiet atimle el gaa igiroká hol ká dhaˈgasanka, hí ˈdeem yú ka veerééllá hát he hemurit Máá kúnnaa Gud̶oká yé gáá ˈdieká hí ká dhaayo.
46014038	Tá máádhat har hééllá nee ma kokonyka, ha gaalí af nee kôny.
46014039	Aaléka, nyaaramchú, ˈdeem Waag hí ká shigicho-, hí ˈdiyeennoká feditle súm ˈgáa, tá gál afano Hím Naasan Waaˈgiet yé gáá ˈdeˈdeenká hogodhoká haí afano kinaal huogonle gáá momôny.
46014040	He lullé hí ekemeychoká, hát midhab-, tagléká eekemeyyíe.
46015001	Aaléka, nyaaramchú, Fayam Midhab-, kis yú hí kí ˈdiiyime-, hí iiy chie-, hí tág ki taalallá, bá yú hí káána ááy kí naa.
46015002	Fayam Midhaballá in hí rubach gaa aargiˈda. Hé kinaal har Fayam yú hí ki ˈdiyimeká hí tág ki taalka. Tá har hí tág ma ki taalinyka, af kinaalka iiy yeenkícho taalle hállééllá.
46015003	Yáá Fayam súm ˈdúwa-, Waag hí ye ká hilsicheká hí ká hilsie, giri Kirístolle ad̶aabanokúnno ˈdú kufeká. Hééllá hé Warˈgat Waaˈgiet kis hí hote.
46015004	Héétí mú hé gaalí galie, tá gíl ki sed̶eká mu hé loolnodhe, Waag hí uushich yé gáá ˈdeeyche. Warˈgat Waaˈgiet úba hé hééllá hote.
46015005	Kirísto uushich yé gáá ˈdieká, mu Kéfas yé ˈdú gáá ˈdie. Aalé el gaa igíˈdelle mu gál láli tomon a naamaká yé ˈdú gáá ˈdie.
46015006	Waaséél mu gál hí iiy yie-, kúˈd chen a yíé ˈdieká yé ˈdú gáá ˈdie. Gál kinaallá afééllá gúch hé alb ijo, tá ˈbaal hé guraam hí guure.
46015007	Tá gál kinaal el ˈdaal, mu Yákob yé ˈdú gáá ˈdie, waaséél gál alb fimiká lulle yé ˈdú gáá ˈdie.
46015008	Aalé hé kinaal lulle el ˈdaal, mu yáá máá hát máá bár tagle muuninyká gaa ˈdalidheká, yaa he ye yé ˈdú gáá ˈdie.
46015009	Yú Kirísto gállé alb fimiká máállé biiy el ˈdaˈdká. ˈDaa giri yú kis gál Kiristo manyjasieká, yú onnônyka, gaal hé ye mú máállé ali gaa kaanyká ma yégen.
46015010	Tá Waag ˈdúˈjímle ˈdaalleka in yú hát ijóóllá yie. ˈDúˈjím Waag hí ye ká shiichééllá hé hé gud̶o-, midhabká ekenyle ye yé ˈdú ˈdeeyche, yáá gál alb fimíítí hujich súm ˈdú nie. Tá hújích yú níéllá hé ˈdaa fargogintchú yú ma ki níiny, he ˈdaa ˈdúˈjím Waag hí ye shiichééllá fargogintlé yú Waag hujich ki nie.
46015011	Aaléka, yú hí ki ˈdiyime yíekaʼ, gál alb fimíítí hí ki ˈdiyime yíekaʼ, fayam nyiin nyí ˈdiyeennallá áwúlle tikiˈde, fayám he fayam hí iiy chíéllá tákáma.
46015012	Aaléka, ˈdaa giri fayam nyí ˈdiyeennallá kieye, Kirísto hé ged̶i luolnodhe, Waag hí uushich yé gáá ˈdeeyche, chieká, tá háteka itín ˈbaal hí kieye, Gál kufeká hé ged̶ ma loogolnon, uushim yiem ma gáá ˈdeˈdeminy, hí chegetóol?
46015013	Har hé hí hogotóóllá ˈdúúw kátaka, af kinaalka Kirísto hé ged̶i ma lóólnon, Waag hí uushich yé ma gáá ˈdéeny.
46015014	Tá Kirísto har ged̶i ma loolnon-, Waag hí uushich yé ma gáá ˈdeenyka, hé nyí ˈdiyeennallá af kinaalka, hé kátaká mán, héétí hé hí iiy chegetóóllá hé úba kátaká mán.
46015015	Héétí, ˈdaa giri nyíín nyí kieye, Kirísto hé ged̶i luolnodhe, Waag hí uushich yé gáá ˈdeeyche, nyí chíéllá har hódho kátaka, nyiin af kinaalka Waago nyí hódho af kaayye. Tá gál kufeká uushim yiem gáá ˈdímle har hódho kátaka, af kinaalka Waag hé Kirísto uushich yé ma gáá ˈdéeny.
46015016	Har gál kufeká Waag hí ma logolnony-, hí uushim yiem ma gáá ˈded̶inyka, af kinaalka Kirísto hé hátle uushich gaa iifo.
46015017	Tá Kirísto har ged̶i ma loolnon-, Waag hí uushich yé ma gáá ˈdeenyka, af kinaalka iiy yeen kíchia hí Kirísto ka ˈgayyáállá hé nyag mán, it hátle nyuogim ubaa ad̶aabano gim gaa id̶a.
46015018	He har hát kinaal kátaka, gál Kirísto iiy yie-, tá kufeká hé úba rubach ma árginy, bad̶ay.
46015019	Har iiy yeen kúnnaa ke Kirísto iiy yíéllá bár ke les ˈdug ˈdú ijóóllá tákámle gáál ki midhínta-, biiy íín luolmit biiyoká manítaka, af kinaalka yaalmitkúnno hé tág yaalmisano gál les ˈdug ˈdú ijóóllá lúl ˈdú ˈdeew.
46015020	Tá Kirísto íín hé ged̶i luolnodhe, hé Waag hí uushich yé gáá ˈdeeyche, ˈdaa kinaallá ˈdugaka, gál mú iiy yieká hát he uushim yiem gáá ˈdeˈdeenká hé ke óg.
46015021	Hát káána mú tikiˈd ˈdaalle kufach hí ka nadhééllá, gál kufeká uushim yiem gáá ˈdímle úba mú tikiˈd ˈdaallé he ká nadhe.
46015022	Gálaat lulle ˈdaa giri Áˈdam yé gáá ˈdieká in kufach hí igira. Hát tikiˈdééllá ameeny gál lúl Kirísto hol ˈdú fafaanká kufeka, Waag ged̶i haí logolnoycho.
46015023	Uushim yiem gáá ˈdím aled̶ud̶aatle hatallá: erkob Waag Kirísto uushich yé gáá ˈdeeyche, héétí af giri Kirísto hol ká nannaatká gál Kirísto hí léká Waag hí uushim yiem gáá ˈded̶icha.
46015024	Hé kinaal el ˈdaal, Kirísto kansimano ubaa gugúch, tá fargoginsam lulle hai ká aad̶adhdha, mu guchlé he aargiro kinaallá ˈJaallé Waag gíl geer hai gaa kakaa.
46015025	Hé kinaal metle, hát Waag hí muˈdeká mu hé kansím ˈguo, ˈdaab hé hí ka kídhká lulle Waag hí mú kansimle gim ma gaa id̶îny-, muí met les ma ki ˈdíinká.
46015026	Kufach he kídhích muí biiy el ˈdaˈd mán gaa hod̶uoká.
46015027	Warˈgat Waaˈgiet kieye, Waag hé he met lulle mú kansimle gim gaa id̶iche, he chie. Waag he met lulle mú kansimle gim gaa id̶ichééllá, he hé kieye, Waag úba mú kansimle gimmo he gaa id̶a muuniny.
46015028	Tá af giri he met lulle Kirísto kansimle gim gaa ijoká, mu ííni Iny Waaˈgietallá dhúrle úba Waag gimmo hol gaa id̶imia, giri Waag he lúl mé ki taalká.
46015029	Waag har onnônyka gálaat ged̶i ma logolnony-, hí uushim yiem ma gáá ˈded̶inyka, gál gál kufeká afleka gaalí bie gim nannúóllá háte he ˈdeeme? Tá Waag gál kufeká ged̶i ma logolnonyallá har ˈdúúw kátaka, af kinaalka háteka gáál gál kufeká ˈdaalle gaalí bie gim ki nannúol?
46015030	Héétí háteka aadh lulle nyí hol kúfach mé ki kokoyyóol?
46015031	Nyaaramchú, yú aadh lullé kufach ye kí higila. Hééllá he ˈdaa geer gaa meen it Máá kúnnaa Gud̶o Yiesu Kirísto iiy chieká yú hí gaa argééllá ˈdaallé yú ki ˈdodhdhe.
46015032	Yú onnônyka har máá kufeka, Waag ged̶i hí ma logolnonyká kátaka, af kinaalka laat yú ubaa gál bíne kach ˈguo-, ˈjien Efeso gaa ijóóllá nyí hol ki lad̶aanneká ˈduuw máre he ˈgayye? Har gál kufeká Waag hí ged̶i ma logolnonyka, af kinaalka ˈdéé hót giri kieye, Beríka in ke kufuma háluke, kí he kuo, kí he ˈjio, chegetóóllá, ki el gaa veereka kalat máámaʼ?
46015033	Aaléka, ha gaalí bad̶isîny. Sheel ˈded̶ewká húgúm midhabká hai ˈded̶eneyche.
46015034	Kas ˈdúwaká ˈgáa, hé ˈded̶ew-, Waag hí ma fedinyká hayyíe. Yú hí geeye, hééllá gon he kern ˈgin, ˈdaa giri itín ˈbaal hí Waag muogká.
46015035	Mááká kálmaréél ˈdéé hótéél hai ká hegete, kieye, Gál kufeká hát máre Waag hí uushim yiem gáá ˈded̶icha? Gaal gón máre ged̶i Waag hí shigicha? hai yeedhe.
46015036	Kó d̶eech-, hatal chegetóol! Áár les fiiyyeka, ˈdaab af hí eiy ma ˈdíinyká, hé hirich hí yé ma ká ˈdeeminy.
46015037	Hé hí les fafiyyoká, ár siindi yíekaʼ, ˈguom éíy taaka árle yíekaʼ, hé kinaallá taalle arram, hé ˈguor wáásaka ka ˈdeˈdeenká muuniny.
46015038	Waag arram kinaal gón éíy taaka-, he ki feˈdoká hai shigicha. Arram met hí hol ka burnayallá, gónlé Waag hí shigichóóllá lúl hol ká eiyye.
46015039	Hé lesalloká lúl gónle hol ká eiyye, gálaat hé gónle ˈguo, bine hé gónle ˈguo, kimír hé gónle ˈgayyo, bee hé gónle ˈguo.
46015040	Hé urruká hé gónle ˈguo, hé lesietká úba hé gónle ˈguo. Gón urruká midhantle ubaa gón lesalloká midhantle hol ká eiyye.
46015041	Aadh hé édhúmle ˈgayyo, ˈguiy hé édhúmle ˈguo, hidhino hé úba édhúmle ˈguo, tá hidhino edhum úba hí hol ká eiyye.
46015042	Gál kufeká Waag hí uushim yiem gáá ˈded̶ichoká yaalmisanolle úba hát kinaallá. Gón gálaat gaalí ˈgoˈgodhóóllá he gón mooˈdoyyoká, tá gón gál Waag hí uushim yiem gáá ˈded̶ichoká hí aargiroká he gón ma kufuminy-, ma mooˈdonyká.
46015043	Gón gaalí ˈgoˈgodhóóllá he gón kuyye-, ˈdúúw mánká, tá gón Waag hí uushim yiem gáá ˈded̶ichoká he gón fargogiyyo-, ˈdúúw ˈgayyoká.
46015044	Gón gaalí ˈgoˈgodhóóllá he gón aad̶a-, lesalloká, tá gón Waag hí uushim yiem gáá ˈded̶ichoká he gón urruká. Biiy har gón lesalloká ˈgayyoka, hé úba gón uratiká ˈgayyo.
46015045	Warˈgat Waaˈgiet kieye, Áˈdám erkoballá hé máá sidh ˈguoká yie, he chie. Tá Yiesu Kirísto-, ke Áˈdám biiy el ˈdaˈdká yegetallá, he máá uriet-, Hím Naasanle gálaat luolmít shigichoká.
46015046	Muun erkob gón aad̶a-, lesietká ke aargira. El gaa igíˈdelle, ke gón urietká aargira.
46015047	Máá erkob-, Áˈdamlééllá, hé máá Waag hí eeˈd lesalloká tág gaa niiyyeká. Tá Máá ki naama-, Kirísto lééllá úrro he gáá yimie.
46015048	Gál lesalloká he hát máá Waag hí eeˈd tág gaa niiyye-, Áˈdamlééllá. Héétí gál urietká he hát Máá úr gáá yimie-, Kirísto lééllá.
46015049	Hát yaalmit máá Waag hí eeˈd tág gaa niiyyééllá yaalmitle káána ke ˈgúóllá, in aadh ˈdaatika, Máá úr gáá yimíéllá yaalmitle ke kaadhdha.
46015050	Nyaaramchú, hé yú hogodhoká hééllá: Gón kúnnaa ke ˈgúóllá hé Guch Waaˈgiet ma higiliny, héétí hé kufunan-, mooˈdowká hé ál luolmit biiyóótíá úba ma lileny.
46015051	Bá dhaayyíe, hé geer ged̶iká yú hí geeye, múún lulkúnno hé ki ma kufuminy, tá lulkúnno hollo ko hol gaa soromo.
46015052	Hééllá he af giri faˈd biiy el ˈdaˈdká úr gáá sheennoká. Af giri faˈd kinaal sheennoká, gál kufeká Waag uushim yiem haí gáá ˈded̶icha, gaal hé ged̶ ma kufuminy, lulkúnno hát in hol ki ˈdony af hí tikiˈdekáka hollo ko hol gaa soromo.
46015053	Hát Waag hí muˈdeká, gón kúnnaa kufunanno-, mooˈdoyyóóllá, in hol gaa soroonno, gón ma kufuminy-, ma mooˈdonyká chegedhe. Múúni ke kufunanallá in ke hol gaa soromo, ke gál ma kufuminyká yegedhe.
46015054	Af giri gón kúnnaa kufunanno-, mooˈdoyyóóllá gón ma kufuminy-, ma mooˈdonyká cheget-, ke gál ma kufuminyká yegetká, af kinaallá hé Warˈgat Waaˈgiet hí hoteká hai ˈduuwaa, giri kieye, Kúfach oosle hé Waag hí el mé ˈgidhiche, chieká.
46015055	Kúfach, ooskú aayye? Fargogint kua innum ˈdéént gálaat ˈdú id̶imicheká aayye?
46015056	Kufach fargogintlé gálaat innum ˈdéént ˈdú id̶imicheká nyuogim ubaa ad̶aabano he yé gáá ˈdeˈdeme. Nyuogim ubaa ad̶aabano íín fargogintle hemuumuríti he yé gáá ˈdeˈdeme.
46015057	Aalé Waag Máá kúnnaa Gud̶o Yiesu Kirísto ˈdaalleka muun gáál fargogint ke hééllá lulle kí aad̶aatká ka shigichóóllá, kí gielmít hol ˈdú naannuo!
46015058	Aaléka, nyaaram chia yú gielallo, taganokícho ˈdée, ha gaalí riitisîny. Aadh lulle Máá kúnnaa Gud̶oká hújíchle taalle hát ˈdabaanká naannáa. Hujichaam lullé hí Máá kúnnaa Gud̶oká ki nanniyyóóllá hát hé midhabká hí yé gáá ˈdeˈdeenká it óg.
46016001	Aaléka, birm hol ˈdu gáá shuuniny-, tá gál Kiristo ˈjien Yerusalem gaa ijoká ali ˈdú kaanyle ˈdaalleka, hát giri yú gál Kiristo Galatiaká ˈgásle ki geeyká itín úba hát kinaallá ˈdée.
46016002	Lul kíchiallá, rám tiiyaká kúlíchlé erká taalle hé kíchia hí símísle dhiiˈdeká tírfíllé hí gaa argiyyeká ˈbaal taak iid̶imía, giri yú ka yimieka, hé éíy taaka ged̶i hí hol ˈdu gáá shugunna-, mánká.
46016003	Yú ká yimieka, gál hí meet veveennoká Yerúsalem ali ha yú ˈdú fafaa, warˈgasano gáál sienyle hélle hogodhoká úba gáál ha yú shigia, gaal hé kíchia shiichoká gál Kiristo al kinaalloká hai ˈdú siidha.
46016004	Har yú úba seseenká tagle kátaka, gáál hollo nyí hol egeete.
46016005	Yú yáá sieny Makeˈdonia ˈguo. Lés kinaal siemlé yú gaa seseenká yú beeteka, bííykícho mé ha yú ká nannaa.
46016006	Yú ká yimieka, álká rám gud̶oká afo ke hol yíéd̶ima, ˈguiyam ˈdeenyietká amú lúl ál kinaallá ha yú ki bed̶ita. Tá af giri yú kekeenká, ˈgasso hí ye gaa kokoyyo, alb chia mé nannuoká mé ha nannaa.
46016007	Yáá rám iraam mánká tákámle ke hol af yíéd̶ianká ma fediny. Har Máá kúnnaa Gud̶oká hí gaa fedoka, rám mákárta ilishká afo ke hol yíéd̶ima.
46016008	Héétí, ˈdaab ˈjila Bentekos ali ma kí ˈdíinyká, yáá hátle Eféso gaa ijo,
46016009	ˈdaa giri Waag ye kár gud̶o hujichká ˈjienééllá gaa shiicheká. Tá ˈjienééllá álle hé gál burnay-, ye mé il gaa ˈgieká hí gaa ijo.
46016010	Tímote har hí ˈdu gáá yimieka, hai el tól ki íd̶iny, mú mé gud̶áan yiedhíe. Hát yú hújích Máá kúnnaa Gud̶óóllá nannúóllá, mu íín úba Máá kúnnaa Gud̶óóllá hújíchlé he nannaa.
46016011	Máádhat hai mú il bís ki dháany. Af giri mu ká kekeenká mú ˈgas gáá kóo, mu hé naanná ká yimet. Yú mu íín ubaa gál nyaaramká hol ˈguo-, ká fafaanká egese.
46016012	Aaléka, ˈdaa nyár kúnnaa Abolloskáka, yáá mú af burnayká ki guofsie, giri mu gál nyaaramká hol egeet, gaal itín hí af kí ˈdeˈdeenká. Tá mu íínka, káána hé aled̶ud̶ugul muí ka yiimetká muuniny. Mu kar argeka, hai ká yiimedhe, af haí kí ˈdeeme.
46016013	Aaléka, in banáa, iiy yeenkícho tagano gaa ˈgée, nyaa liledhíe, fargoogóo.
46016014	He met lullé hí ekemeychoká hát gielmitiká eekemeyyíe.
46016015	Estéfanas ubaa ˈbíl geerle hát he gál er lés Akayaka Kirísto iiy yie-, hújích Waaˈgiet hol ˈdú sillie-, gál Kiristo ki nannúóllá it óg. Nyaaramchú, gillo yú hí ki efe,
46016016	gál hatallóóllá ubaa gál lulle hújích Máá kúnnaa Gud̶óóllá hát ˈdabaanká gaa lad̶aanallá gál ˈdúwaká ka dhaayyíe, a nee kookóo.
46016017	Yáá tág Estéfanas, ubaa Fortunátas, tá Akáíkas ye kí famééllá ye geer gaa meey. Gálallá hé fiirit kíchia yú hí fiirieká ye mé gaa bad̶isie.
46016018	Gaal hát hí guofsíéllá hé tág úba ye guofsie. Gál hatallóóllá ˈdúúw shía.
46016019	Gál Kiristo lés Asia alble gaa ijóóllá hé hí naa ká yie. Akúla ubaa Biríska tá gál nyaaram gáál ˈbílle hol ˈdú seseen-, Waag gaa vivisatallá ˈdaa meeny Máá kúnnaa Gud̶óóllá ˈdaalleka hé tág hí naa ká yie.
46016020	Gál nyaaram állá gaa ijóóllá lulle hé úba hí naa ká yie. Naa gielmitiká hol naa ki yiedhíe.
46016021	Yáá Báulo lééllá naa chiallá gíl chia yú kí veere.
46016022	Máá Máá kúnnaa Gud̶óóllá ma geelnenyká hí ˈdortó argo. Máá kínyaa Gud̶óóllo, ka ˈjé!
46016023	Máá kúnnaa Gud̶o Yíésu lééllá hí ˈdú ˈjeeˈjeen.
46016024	Gielmitchú ˈdaa Yiesu Kiristoka lulkícho hol af yíéd̶ía.
47001001	Yú he Báulo, máá Waag hát hí ki feˈdeká hí máá ali gaa kaany-, Yiesu Kiristoká hoycheká. Warˈgatééllá yú ubaa nyár kúnnaa Tímote it Kirísto iiy chie-, hí ˈjien Korinto gaa id̶áállá ubaa gál Kiristo lulle lés Akaya gaa ijoká lul kíchia ke hí ˈdu gáá veere.
47001002	ˈJaa kúnnaa Waag ubaa Máá kúnnaa Gud̶o Yiesu Kirísto hí ˈdú ˈjeeˈjeen, hí naanná shiiguo.
47001003	Máá kúnnaa Gud̶o Yiesu Kirísto ˈJaallé Waag kí meemeyo. Waag he ˈJaa kúnnaa geer ka guurá ˈguo-, gáál hát lulle gogofsuoká.
47001004	Mu manyjany nyiin il hí nyí argiyyééllá lulle ˈdaalleka in mu nyí gogofsia, giri gál mákárta-, manyjany il hí argiyyeká ˈdaalleka nyiin úba nyí gál kinaal gogofsichoká. Góf muí nyí gogofsúóllá in nyiin úba nyí gál manyjany il hí argiyyééllá nyí ki gogofsicha.
47001005	Hát káána Kirísto ˈdaalleka he il súm hí gáál aargiˈdóóllá, Waag íín súmo ˈdaa Kiristoka nyí gogofsicha.
47001006	Nyíín har gálaat nyí maanyjasieka, hé kinaallá góf kíchia ubaa rúbách kíchia he yé ˈdú ˈdeˈdeme. Tá Waag nyí gogofsichóóllá, nyíín ha ke hí gogofsia, giri hé il hí nyí argiyyééllá úba itín il hí argiyyeka, hí mé ki chichirsataká.
47001007	Hééllá ˈdaakíchoka ˈduuwle nyáá nyí óg, manyjasiny hát káána nyiin il hí nyí aargiˈdóóllá itín úba hí aargiˈdóóllá, góf Waag hí nyí shigichóóllá Waag úba haí shigicha.
47001008	Nyaaramkínyo, manyjasiny lés Asia il hí nyí gaa argiyyeká hí muogká nyáá nyí ma fediny. Hé il hí nyí argiyye kinaallá hé tág af kinaallá nyí ˈdú ilshandhe, rúbáchkínyo úba nyí yé gaa ˈdiiyye.
47001009	Nyíín af kinaallá gál kufunanká nyí hol ká dhaayche. Yaalmit kinaal ˈdugaka in nyí laat kínyaa nyí tákámkínyo lad̶aanneká nyí hayche, nyí Waag gálaat uushim yiem gáá ˈded̶ichóóllá bala ˈdú niiyye.
47001010	Waag hé tág kúfách nyí ki ˈgierˈgerneyká nyí gaa riiyye, tá Waag ged̶i ha nyí rianna. Nyíín nyáá nyí mú iiy chie, nyí mú sidhamkínyo gíl geer fiiyye, tá mu taalle ha nyí ririma.
47001011	Itín ˈdaa giri hí nyí Waag kí vivisatóóllá Waag af haí maalla, Waag ha nyí ˈdú ˈjeenne, tá hé kinaal ˈdaalleka gál burnayká Waag gielmít hollo hol ˈdú nannaa.
47001012	Nyiin hé midhab-, nyí ekemeyche-, nyí ki ˈgad̶asannoká nyáá nyí ˈgayya. Hé kinaallá he húgúm ˈdúwa-, led̶ud̶ugulle-, Waaˈgiet nyí lésallá ki id̶a-, ke hí hurt ki ijóóllá. Nyiin nyáá nyí ˈdaalim gálaat lesalloká el ma gaa igiriny, nyíín geer guura Waaˈgieto nyí ki id̶a, nyí af tatiyya.
47001013	-
47001014	Hé ki hí ˈdu gáá veerééllá he hé hí totoycho-, hí eiy nannasatoká tákáma. It héél ˈbaal hol eiy gaa naasate, tá héél hát ˈdabaanká hí hol eiy gaa nannasatoká yú fede, giri Máá kúnnaa Gud̶o Yíésu kúlíchlé ˈdeem hol eiy gaa nannuoká ali kí ˈdiiyyeka, hát tikiˈde ˈduuwkínyo he itínííllá, itín úba ˈduuwkícho he nyííni.
47001015	ˈDaa giri yú hí ˈduuw heelloká ka ˈguoká, yáá erkob hí af kí ˈdeˈdemeká fede, giri yú hí onnônyka a naam gáá nannaat-, hí ye ˈdúˈjím a naam gaa aargiˈdaká.
47001016	Sieny chia yú Makeˈdónia ka yiimíéllá, yú hí gáá nanadhe-, tá ˈdaal hol gáá nannaatká úba hí af kí ˈdeˈdemeká onnônyka fede, giri hí ye ˈgas gaa kokoyye-, sieny chia Yuuˈdiaká mé vereneká.
47001017	Itínka, yú hállééllo sienychú hol gaa lay? Yú hát he gál lesallo-, héllé huogodhoká el ˈgiˈgisat-, hé iiy-hí yeetká ged̶i híʼi yegetkâ?
47001018	Hát káána Waag ˈdeenylé hogotoká ˈduwasichóóllá, ˈdéé hót kínyaa ke hí geey-, Iiy-hí, ke hí yieká, nyáá nyí hállééllá hol ma gaa lâny.
47001019	Iny Waaˈgiet-, Yiesu Kirísto-, yú ubaa Silfáánas, tá Tímote ke hí hurtkícho gaa ˈdiyimééllá mu hé iiy-hí ma yegen, kor wáásaka, héllé kinaal el mé ma ˈgiisan, híʼi, ma yegen. Mu héllé hogodhoká hé ˈdúwaká tákáma.
47001020	He lullé Waag hí muun gáál af id̶ichééllá hé Kirísto hí ˈduwasie, in ke mú af ˈdúúw hod̶ita, ki iiy-hí yegedhe. Héétí úba ˈdaa Kiristoka, muun, Iiy-hí, he hí hát kinaallá yeet, ke yegedhe, giri Waag hééllá ˈdúúw gaa egeetoká.
47001021	He Waago nyiin ubaa itín gáál waarate, gáál gál Kirísto hát ˈdabaanká ki ˈgieká hod̶icha.
47001022	Waag íínííllá hé muun gáál gúíyle guyye, Hím Naasanle gáál gaa id̶iche, giri he lullé gáál af id̶ichééllá hát ˈduuwawká ke ógká.
47001023	Hé yú hogodhóóllá hát ˈdúwaká hé Waag hí óg, yú Korínto ma ka yímenallá he ˈdaa giri yú ged̶i hí ma ki lolodhminy-, ger hí ma gaa ˈded̶enenká.
47001024	Iiy yeen kíchia hí Kirísto ka ˈgayyáállá ki id̶inyle ˈdugaka he he ke hí ki mumura muuniny. Nyiin yiiró ke hí gaa chichiˈda, giri ger hí gaa memeetká. It aalé káánaka iiy yeenkícho tagano ki ˈgiiyya.
47002001	Aalé yú hol mé ˈdéé gaa eedhdhe, giri yú hí ged̶i ma ˈdu gáá yiimen-, yú hí ger ma gaa ˈded̶enenyká.
47002002	Har yú hí ger gaa ˈdeeneyka, mááya ye geer gaa memeye? Máá yú geer gaa ˈdeeneyká kír hé ye geer gaa memeyo?
47002003	Warˈgat toomééllá yú hí ˈdu gáá veereká, af kinaallá hé yú tawueká, yú álkícho ka yímenka, gál onnônyka ye geer gaa memeyká geer hai ye gaa ˈded̶eney, yú yie. ˈDaa kinaallá in yú ma kí yímen. Hé yú ógká, he yú geer ye gaa meedheka, itín úba ger haí gaa meedhe.
47002004	Warˈgat kinaallá yú ka vereneká, yáá geer gaa méént ma kí véériny, geer ˈdéént ubaa imiro yú kí veere. Tá yáá kieye, gáál geer gaa ˈdeeneye, ma yéen, he giri gielmit gud̶o-, yú hí ka ˈguoká hí kiimisatoká.
47002005	Tá máá hurtkícho he ˈdeeneyká hé yú tákámchú ye geer ma gaa ˈdeenêny, gíl ˈdáá tikiˈdka itín lul kíchia hí ger gaa ˈdeeney. Ha yú hí súm ˈdú ˈdíiny.
47002006	Máállá ˈdeensen it ilish hí ˈdeenseteká hé hí ka gúúd̶o.
47002007	Hééllá káána he af giri hí mú ˈdú ˈjeˈjeenne-, hí mú gogofsichaká, giri mú geer ˈdéént hí ma ˈdú iilshananká.
47002008	Aaléka, gillo yú hí ki efe, gielmit hí mú ka ˈgayyaká mú argisía.
47002009	Yú úba warˈgat kinaallá ka veerééllá, atim yú ka veere-, yú hí af ki tieká ha yú hí kí dhaay, har lulle hí ˈduuwaychoka.
47002010	Máá hééllá ˈdeeneyallá hí ˈdú ˈjiiyyeka, yáá úba ˈdú ˈjie. Hé muí ekeyallá ˈdaalleka yú mú ˈdú ˈjieka, hé kinaallá innum Kiristoka ˈdaa kíchia yú ki ekey,
47002011	giri Sátan d̶id̶amlé muun gáál ká ˈgayyo-, ke ógallá ke kar ma shiginyká.
47002012	Af giri ˈdaa Fayam Midhab Kiristóólláka ˈjien Torowas álle yú ki ˈjieká, Máá kúnnaa Gud̶óóllá ye kar af kí fure, yú Fayam Midhaballá ˈdiiyime.
47002013	Tá af giri ál kinaal yú nyár chia Títo ma gaa árginyká mú geerle d̶o ye gaa ˈdeenedhe. Aalé gál nyaaram kúnnaa Kiristo-, ál kinaal gaa ijoká nyí hol Waag ki viiyye, yú d̶o lés Makeˈdoníállá mé ká nie.
47002014	Nyáá nyí Waag gielmít hol ˈdú nanniyya. Waag aadh lulle ˈdaa Kiristoka hé nyí met gaa igiˈdo, fufucho. Waag nyí hújíchle ki nannasata, giri nyí Fayam Kiristóóllá hát sáláb usiyyo-, usle biiy lúl bash ki chegetokáka nyí alb lulle bash ki hod̶ichoká.
47002015	Kirísto ˈdaalleka nyiin hát nyí eru érle Waag mé nannuoká. Érallá gál rubach aargiroká ubaa gál baad̶awká hullaallé he kí ˈdoˈdodhdho.
47002016	Tá gál baad̶awallá érallá ˈdoonlé hí kí ˈdoˈdootká hát hé moˈdoy-, ˈjuuray-, gáál kúfach yé ˈdú ˈded̶uoká wánlé. Tá gál rubach aargirokáka, he hát us midhab-, gálaat luolmít yé ˈdú ˈded̶uoká. Aaléka, hújích hatallo-, fargogóóllá gálya hí ura?
47002017	Nyiin nyáá nyí hát gál burnay-, hát tagléká ˈdeeny Waaˈgiet ma ˈdiyiminy-, gálaat birm hát d̶id̶amoká gaa shugunatká muuniny. Nyiin nyí gede Kiristo-, giri Waag hí alb fafiyyo-, Waag innumleka hát ˈduwantiká gálaat ˈdeeny Waag gáá yimieká ki ˈdiyeenká.
47003001	He in ged̶i hollo nyí hol ká ˈdaakaycha, ke hí ˈduuwkínyo ged̶ía? He in hát gáál ˈbaal hí ekemesetalka, warˈgasano ˈduuwkínyo hogodhoká gálaat hí ˈdu gáá vereno-, muuninyka, itín hí verennoká hí féˈde? Híʼi, hé kinaal gon hát hí hol ma hegesenká nyáá nyí óg.
47003002	Itín dhúrkícho he warˈgat ˈduuwkínyo hogoto-, gálaat lulle hí totoyoká. Hé kíchia hí gerka ˈgayyaká gaalí argeka, in hújích kínyaa ke hí hurt gaa nieká gaalí eiy nannata.
47003003	Hé gaa édhká he kieye, itín hí hát warˈgat hújích kínyaa ke hí hurt gaa nieká ˈdaalleka Kirísto hí veereká. It warˈgátáállá, it Kirísto hí ˈgór mé dhátká ma ki véériny, mu Waag bííyyo ali id̶oká hí Hím Naasanle ki veere. Mu hé he veeritééllá waar ˈdug ma gaa véériny, he veeritééllá ger kíchia muí gaa veere.
47003004	ˈDuuw ˈdaa Kiristoka nyiin nyí Waag ka ˈgayyáállá, in hé yú hí ka ged̶úóllá nyí ki og.
47003005	Nyiin nyáá nyí kieye, hééllá he uritle nyííni nyí yé gáá ˈdeˈdeenne, nyí ma chegen. He uritkínyo lulle Waago yé gáá ˈdeˈdeenne.
47003006	Nyiin Waago úba nyí he hol af id̶inylé kaanáállá hújíchle nímle uritle shiiche. He hol af id̶iny kaanáállá hé hemuumurit Móshe hí veereká ˈdaalle ma ki taaliny, Hím Naasan Waaˈgieto ˈdaalle ki taalla. Hemuumurít íín kúfacho gáál mé ki kokoyyo, Hím Naasan Waaˈgiet íín luolmíti gáál yé ˈdú ˈded̶icha.
47003007	Hemuumurit gáál kúfach mé ki kokoyyóóllá Móshe hí waar ˈbaˈbassoká ˈdug gaa veere, Waag ˈduuwle édhúmle Móshe gaa veere. Móshe hemuumurit kinaal gál Yisirayel shigieká, innum hí súm ˈjiimidate. Innum ˈjiimidantlé kinaal har káána úba hol gagalleka, gaal hé hát níínní mú innum gaa dhaˈgameká mán.
47003008	He hol af id̶iny kaana-, Hím Naasan Waaˈgiet ki taalallá ˈduuwle hé hol af id̶iny kisso-, hemuumurít ki taalallá af mé ma id̶iny?
47003009	Har he hol af id̶iny kisso-, hemuumuriti-, gálaat ˈded̶ensetóóllá ˈdúúw ˈgayyoka, he af id̶iny kaana-, múún gáál Waag innumleka gál ˈdúwaká gaa hod̶ichóóllá ˈduuwle hé súm ma gud̶anany?
47003010	Har he hol af id̶iny naamáállá ke hol ki ekeyka, he hol af id̶iny kissoká ˈjiimidantle hé ˈgite, ˈdaa giri he hol af id̶iny kaanáállá ˈjiimidantle súm hí af mé ˈgisateká.
47003011	He hol af id̶iny kisso-, el me hí ˈgidhééllá, af giri ka chimieká hé ˈduuwle ˈgayye. Tá he hol af id̶iny kaana-, bííyyo-, el me hí ma ˈgiˈginallá, ebá ˈduuw hí súm gud̶áan!
47003012	Aaléka, ˈdaa giri múún ke he hol af id̶iny kaanáállá ˈduuwle ógká, in ke he ma kakany, ke biiy met ki seseme.
47003013	Muun hé ke hát Móshe muuniny, máálle d̶afar mé bubudhdhe-, giri innumlé ˈjiimidate-, dhodhoyyeká gál Yisirayel hí ma aargírinyká.
47003014	Af Moshe kinaallá in gál Yisirayel kas hí chúg chie, tá ˈjíig káána ke gaa ijóóllá d̶ig. Gaal af giri he hol af id̶iny kissoká warˈgasamle totoyoká, gaal hát gál kasle d̶afar giˈdidheká bueká. Gaal Kirísto iiy yieka tákáma kas hí eiy ˈdeenne, fayam Waaˈgiet eiy nannata.
47003015	Tá gál Yisirayel káána ˈjób ki gaa ijóóllá Móshe warˈgasamlé veereká totoyoka, kasle hé hátle chúg, d̶afar buan kinaallá he gim gaa id̶a.
47003016	Tá máádhat Máá kúnnaa Gud̶o Kirísto bala ˈdú nuo-, mú iiy yeetká kasle d̶afar giˈdidhe kinaallá haí gaa ˈjeenne.
47003017	Aalé Máá kúnnaa Gud̶óóllá hé Hím Naasanle muun gáál ká shie. Héétí ál Hím Naasan Máá kúnnaa Gud̶óóllá hí gaa id̶oká hé mé furit Waaˈgiet ˈgayyo.
47003018	Múúni lulkúnno ke Kirísto iiy yie-, kaskúnno d̶afar hí gaa ˈjiiyyééllá, Máá kúnnaa Gud̶óóllá guchlé ka edhdheyyééllá hé ke il ki aargiro, in aaléka muun gáál taalle hol gaa lalaanna, giri húgúmkúnno mú húgúmle hod̶ichoká. Hol gaa lany kúnnaallá Máá kúnnaa Gud̶oká Hím Naasanlé he yé gáá ˈdeˈdeenne.
47004001	Aaléka, ˈdaa giri Waag nyí geer guuralle hújíchallá mé ki koyyééllá, nyáá nyí ma giinany.
47004002	Nyíín nyáá nyí hé kern manti-, ubaa hé d̶id̶ám gaa ijoká gaa láʼ. Nyáá nyí gálaat ma nyiimisan, fayam Waaˈgiet nyí hol ma gaa lalaminy. Nyiin innum Waaˈgietka ˈdeeny ˈdúwa-, led̶ud̶ugulleká nyí gálaat met gaa hogoto, giri gálaat lulle ˈduuwkínyo hát ˈdabaanká eiy nannasatká.
47004003	Nyiin Fayam Midhab-, nyí ˈdiyeennallá har hé gálaat kasle ma higilinyká kátaka, af kinaalka gál Kirísto iiy ma yéen-, bad̶ay-, kas hí chúgká tákáma he mé ma híliny.
47004004	Máá lesallo-, hol Waag hod̶uo-, Sátanlééllá hé gál Kirísto iiy ma yegenallá kasle chúg hoy, giri gaal Fayam Midhab Kiristo-, máálle ˈdúwa-, yaalmit Waaˈgiet ˈgúóllá ˈduuwle ma kiimisanká.
47004005	Nyiin nyáá nyí dhúrkínyo hékínyo ma ˈdiyiminy, nyiin Yiesu Kirísto hát he Máá Gud̶oká nyí ˈdiyeenne. Yíésúúllá ˈdaalle in nyí gedekícho ki chie.
47004006	Muun Waag tikiˈde kieye, Edhum hí bííy gaa ong'oˈdeká yé gáá ˈdie, chieká in muun kaskúnno édhúmle gaa id̶iche, giri ke mú ˈduuwle oonnootká. Waag ˈduuwlééllá in gálaat hí Kirísto gaa aargira.
47004007	Nyiin nyí hát ibilaam kamur Waaˈgietallá hí gaa id̶oká. Yaalmitééllá in fargogint ˈdúwáállá hát nyiin nyí yé ma gáá ˈdeˈdeminy-, Waag yé gáá ˈdeˈdeennoká gaalí kiimita.
47004008	Nyiin hé il hí nyí aargiˈdoká biiy lullé he gáá yiimedhe, tá hé kinaallá hé níínní nyí ali koyká mán. Ger hé tág nyí gaa ˈded̶enet, tá nyáá nyí ma giinany.
47004009	Gálaat hé nyí maanyjasuo, tá Waag hé nyí ma hâny. Gálaat hé tág nyí gon bolmosuo, tá nyáá nyí agarsata.
47004010	Kúfách Yiesu aadh lulle nyí ˈdu gáá kekeenallá ˈjaarsamle gón kínyaa nyí ki sisita, giri luolmit Yiesu hát nyí gaa id̶oká gálaat úba hí kiimisatká.
47004011	Nyiin taalle nyí les ˈdú id̶áállá, Yíésu hújíchlé nyí ki nanniyyáállá ˈdaalleka kufach hé nyí ma gaa ˈgiˈgisan, giri nyííni nyí aadh ˈdaatika kufunannóóllá gálaat luolmit Yiesúúllá úba nyí gaa aargiroká.
47004012	Aaléka, kúfách nyí igiróóllá in itín hí luolmit biiyoká gaa argiyye.
47004013	Warˈgat Waaˈgiet mú tikiˈd hí ˈdéé gáá hodhe, kieye, Yú iiy yeenno ˈgaa, in ˈdéé hodhe, yie. Nyiin hát máá kinaalka nyáá nyí iiy chie, in taalle nyí fayam Waaˈgietallá ˈdiyeenne.
47004014	Nyiin nyí fayamééllá ˈdiyeennóóllá he ˈdaa giri Waag Máá kúnnaa Gud̶o Yíésu hát uushich yé gáá ˈdeeycheká nyí ógká. Hát tikiˈde Waag Yíésu uushich yé gáá ˈdeeychééllá in úba muun gáál uushim yiem gáá ˈded̶icha. Nyiin ubaa itín hát gáál metle gaa id̶imisatoká nyí og.
47004015	Hééllá lullééllá he ˈdaakícho ˈdugaka in il hí nyí aargiˈda, giri Waag ˈdúˈjímle gál burnayká úba nyonyoron-, gaal Waag gielmit gud̶oká hol ˈdú nannuo-, Waag ˈdúúw egeetoká.
47004016	Aaléka, har káána úba gón kínyaallá ˈded̶enetka, nyáá nyí ma giinany. Hééllá ˈdaa giri gúóf bar lulle Waag hí nyí shigichoká.
47004017	He il ká argisiny kínyaa nigini-, káána nyí gaa id̶áállá in ˈduuw gud̶o-, biiyo-, tawuny lulle af mé gíriká nyí yé ˈdú ˈded̶icha. ˈDuuw kinaallá hé il ká argisiny-, hé káta-, mánnallá hol ma nyuoriny.
47004018	Aaléka, nyiin nyáá nyí hé ke argoká ma dhaˈgaminy, hé ke ma arginyká nyí dhaˈgasanna. Hééllá he ˈdaa giri he lullé ke argóóllá el met hí ˈgiidho-, hé ke ma arginyatíá íín hé biiyo-, yegetká.
47005001	Gón kúnnaallá he hát lokoolom lesallo-, aadh ˈdaatika ˈgieˈgewká. Muun gón kúnnaa lokoolomallá ˈgieˈgeyyeka, Waag hát muun gáál gón kaanaká úratí gaa shigichoká hé ke óg. Gón ke kakaat kinaallá he hát ény biiyo-, gál hí gil ki ˈdisse mán-, ma ˈgieˈgenyká.
47005002	Hátlé ke gón kúnnaa lokoolomallá ˈgúóllá in ke egedhme, ke fiirit gón uratiká kakaatká kaadha,
47005003	ˈdaa giri gón kúnnaa ke ˈgúóllá ke yé gaa ˈdieka, ke gón biiyo-, uratiká ma ˈdaabinyká.
47005004	Hé ˈduwa, muun hátlé ke gón kúnnaa lokoolomallá ˈgúóllá, edhminy hé tág gáál chies. Tá hé kieye, gón kúnnaa ke ˈgúóllá kí ˈdabo, ke ma yegen. Muun gón uratiká ke kakaatká ke fede, giri gón kúnnaa aadh ˈdaatika kufunannóóllá mán cheget-, ke gón kaana-, bííyyo ali id̶oká ke kakaatká.
47005005	Máá muun gáál ka kuone-, gáál gón kaana-, biiyóóllá ka shigúóllá he Waag. Waag íínííllá in gáál Hím Naasanle ká shiiche, giri luolmit biiyo kinaal ke met gaa ógká.
47005006	Aaléka, muun hé ke aadh lulle gúóf ˈguo. Muun ˈdaab hátle ke gón kúnnaa lokoolomallá gaa ijóóllá hát ke éget Máá kúnnaa Gud̶óóllá ma gaa yíéd̶iminyká kí onnow.
47005007	Nyiin káána nyí ali id̶óóllá nyáá hé nyí il ki aargiˈdoká nyí ma ki id̶iny, nyiin hé nyí ma árginy-, kor nyí iiy chieká nyí ki id̶a.
47005008	Nyiin góf gud̶oká nyí ˈgayya, tá onnônyka hát nyí feˈdoká, gón kínyaa lokoolomallá nyí yíé gaa ˈdiiyye-, nyí éget Máá kúnnaa Gud̶óóllá mé niiyyeka kalat.
47005009	Aaléka, har káána úba nyí gón kúnnaa lokoolomallá gaa id̶a yíekaʼ, nyí éget Máá kúnnaa Gud̶óóllá gaa id̶a yíekaʼ, hé nyiin nyí súm feˈdoká he giri nyí Máá kúnnaa Gud̶óóllá geer gaa memeychoká.
47005010	Muun lulkúnno kara Kirísto hí ˈdú yíéd̶ian-, mu gálaat ˈdéé ki id̶imuoká metle ha ke ki ˈdeeme, giri máádhat af giri he gónlé lokóólallá lésallá ki ijeká, héllé midhab eekemeyká yiekaʼ, héllé ˈded̶ew-, eekemeyká yíekaʼ, héllé shiichoká aargiroká.
47005011	Nyiin ˈdaa giri nyí kian Máá kúnnaa Gud̶óóllá ka ˈgayyaká in nyí gálaat af ˈdú nannasata, giri gaal mú iiy yegetká. Waag hé gerkínyo hélle alulle óg, itín úba onnônyká hát tikiˈdééllá hí nyí ógká yú fede.
47005012	Nyiin nyáá nyí ged̶i ˈduuwkínyo ke hí ma ged̶iny. Nyiin hé ke hí ki fedoká he giri ˈgatkínyo hí ˈgayya-, gál gálaat ˈdug gáá dhaˈgasan-, gálaat memeyo-, húgúm gálaat ger gaa ijoká hol ma hegesenallá ˈdéé hót hí hol ˈdú nanniyyaká hí ˈgayyaká nyí feˈde.
47005013	Aaléka har gálaat nyiin gál met hí ˈjieˈdeká nyí ká dhaˈgameka, hé kinaallá lulle Waago nyí ki ekemeyche. Tá itínka, nyiin kas tagléká nyí ki ˈdiyeenneka, af kinaalka hé kinaallá itíni hí ki midhanay.
47005014	Nyiin hé nyí af tatuoká he gielmit Kiristo. Hééllá he ˈdaa giri ke óg-, mú tikiˈd tákámle gálaat lulle ˈdú kufeká. Aaléka, múúnííllá hé ke mú hol ˈgar kufe, ke húgúm kúnnaa kissoká ke yé gaa ˈdie.
47005015	Kirísto gálaat lulle ˈdú kufééllá, he giri gál les ˈdug ˈdú ijóóllá mú iiy yeget-, hát hol ki fedoká ma yíéd̶iminy-, Máá hí ˈdú kufe-, ged̶i loolnodhééllá hol ˈdú silmuoká.
47005016	Aalé káána ke gaa ijóóllá, muun hé ke ged̶ máádhat hát gálaat hí ki taawuo-, hí ka egeetká ma dhaˈgaminy. Muun erkobká Kirísto hát gálaat hí ká dhaˈgameká in úba ke ká dhaˈgame, tá káána ke mú kimiteká, hé kinaallá hé ke hay.
47005017	Aaléka, máá Kirísto hol ˈdú fameká hé Waag hí káána hoyche, mu hé yaalmitlé kissoká gaa láʼ. Ebá mú dhaayyíe, mu hé káána kí yie!
47005018	Hééllá lulle Waago hí hatallá ká kokoyyo. Waag íínííllá Kirísto ali gáá kaayye, Kirísto muun ubaa Waag gáál hol hilsie. Waag úba nyíínííllá nyí hujich shiiche, giri gálaat ubaa mu íín nyí hol higilsichoká.
47005019	Aaléka, Waag ˈdaa Kiristoka gál lesalloká ínnallé hol ˈdú gáá eeyye, gálaat ad̶aabanolle gaa eeyye. Tá Waag hé hújíchle nyiin nyí mé ki koyye, giri nyí gálaat fayam Kiristo-, fayamle gálaat ubaa Waag íínííllá hol higilsichoká ki ˈdiyeenneká.
47005020	Aaléka, nyiin nyí Kirísto gállé nannoká. Nyiin nyí gálaat fayam Kiristo ki ˈdiyeennoká he hát Waag íín gálaat gil ki egefiyyo. Gáál gillo nyí ki egefiyya, in nyí ged̶icha, ˈDaa Kiristoka Waag hol hiláa, nyí gáál chegedhe.
47005021	Kirísto ad̶ááb mánnallá in Waag hí ad̶aabanokúnno ˈdú id̶iche, giri mú ˈdaalleka Waag muun gáál gál ˈdúwa-, ad̶ááb mánká innumle gaa chegetoká.
47006001	Aaléka, nyííni nyí Waag hol hujich ˈgar nanniyyóóllá, gillo ke hí ki efe, Waag ˈdúˈjímlé hí argiyyééllá haí eeshêny.
47006002	Waag hé hoteká kieye, Aled̶ud̶ugul chia yú mureká ali kí ˈdiiyyeká yáá hí af vedhdhe. Kúlích yú hí gaa ririanká ali kí ˈdiiyyeká yáá hí ká hile, he chie. Aaléka, les gaa kée, aled̶ud̶ugul Waag hí itín af veveetoká hé ali kí ˈdiiyye. Kúlích hí rubach Waag gaa aargiˈdoká hé ali kí ˈdiiyye.
47006003	Nyiin hújích Waaˈgietallá nyáá nyí ˈgíérích gálaat Waag gaa faaganoyoká ma ki nanniny. Hújích Waaˈgietallá gálaat hí egesheyoká nyáá nyí ma fediny.
47006004	ˈDaa kinaallá in hát lullé nyí id̶aká ubaa he lullé nyí ekemeychoká ˈdaalleka gálaat hát nyiin nyí gede Waaˈgietká kiimita. Hatallá in hééllá lulle nyí mé ki chichirsata: gálaat nyí maanyjasia, nyí aayˈgasia, nyí he il ká aargisia,
47006005	nyí tutuna, nyí higidha, nyesebim nyí ˈdu gáá kekeme, nyí hát eiy ki seseme, héétí hujichaam nyí yegese, nyí ram ˈdaˈdabiyya, nyí af higisata.
47006006	Hé Waag hí ma fedinyká nyí hol gáá momoycho, nyí ˈdaalím ubaa ger gaa gúch, tá ger guurá ki seseenne. Hím Naasan Waaˈgiet nyí gaa id̶óóllá nyí af tatiyya, nyí gielmit ˈdúwaká gálaat ká ˈgayya.
47006007	Fargogint Waaˈgiet nyí gaa id̶óóllá ˈdaalleka in nyí Fayam ˈdúwáállá gálaat ki ˈdiyeenne, nyí ˈgulo ubaa radho ˈdúwa-, Waaˈgietká gil ká ˈgayya.
47006008	Gálaat aadhká gál ˈdúwaká hai nyí ká dhaay, aadhká hai nyí eeshey, aadhká hai nyí fichile, aadhká hai nyí meey. Nyiin gál hé ˈdúwaká hogodhoká, kor gáál ˈbaal gál gálaat nyiimisatká he nyí ká dhaˈgama.
47006009	Nyiin he gál gálaat hí ógká, kor gáál ˈbaal gál éésh mánká nyí ká dhaˈgama. Kufach har káána úba nyí igiroka, nyáá nyí hátle luogol. Gaal har úba nyí tutuneka, nyáá nyí ma kúfiny.
47006010	Har úba nyí ger ˈdéént ki id̶oka, Waag aadh lulle hé nyí ger gaa memesicho. Har káána úba nyí he manítaka, nyáá nyí gál burnayká kamur ˈdaalimo-, Waaˈgietká shigicho. Nyiin he gál hé níínní ˈguo mánká, kor nyáá nyí he lullé nyí ˈgayya.
47006011	It gál Korintóóllo, itín ˈdeeny led̶ud̶ulle-, kaany mánká ke hí geey. Itín tág it ke hí giel.
47006012	Gielmit ke hí ka ˈgúóllá har hí ma kiimisanka, af kinaalka itíni hí gielmitkínyo hol gaa faaganaycha.
47006013	Yú hát um chia hí ká ged̶ia, hát ke hí gielmít ka ˈgúóllá, itín úba nyí gielmitkícho aargisía.
47006014	Aaléka, haí gál Kirísto iiy ma yéenká hol lílen. Húgúm hé Waag hí feˈdoká el gaa igiroká ubaa húgúm hé Waag hí ma fedinyká gaa seseenká kálta hé tikiˈd yie? Biiy gaa édhká ubaa bííy gaa ong'oˈdeká kálta hé tikiˈd yie?
47006015	Kirísto ubaa Sátan hé naanná hol ká ˈguo? Héétí, máá Kirísto iiy yieká ubaa máá Kirísto iiy ma yéenká hé hújích Waaˈgiet hol ˈgar nannuo?
47006016	ˈBíl Waag hí gaa id̶oká hé waagam hódhoká úba hí gaa ijo? Múún he ke ˈbíl Waag bííyyo ali id̶oká, hát Waag hí héle hote-, kieye, Gáál hurt ha yú gaa yíéd̶ima, gáál hollo nyí hol ˈgayya. Yú gáál Waagle hai yeedhe, gaal íín gálchú hai yeedhe, chieká.
47006017	Héétí Máá Gud̶o Waag úba kieye, Gál ye iiy ma yéenká hurt yé gaa ˈdée, gáál gaa fagandhíe. Ameeny hé gaa nyakarichká hol ka ridhdhíe, yú mé gud̶áan haí yeedhe.
47006018	Yú ˈJaakícho ha yeedhe, itín um chia yaabká ubaa um chia ˈdietká haí cheedhe, Máá Gud̶o Waag fargogínt lulle ˈguoká hí yie.
47007001	Nyaaram chia yú gielallo, ˈdaa giri Waag muun gáál hééllá lulle af id̶icheká, ameeny hé ˈded̶ew-, gón gelle ubaa sídh gelle gaa ijo-, muun gáál ˈded̶eneyoká lulle kí hol gaa dhiiro, kí Waag kiikiat, kí gál Waag hát ˈdabaanká ennianká yeet.
47007002	Aaléka, ˈdaakínyoka ger furáa. Nyiin nyáá nyí máá níínní he ki ˈdeeneycheká mán, muuninyka, nyí he ki ekeycheká mán, héétí nyí ki kiiyyeká mán.
47007003	Hééllá yú hogodhóóllá, yáá hí ma ˈded̶ensen. Yú kis hí ma géeny? Ke hol ˈgar kuf yíekaʼ, ke les ˈdú ija yíekaʼ, it tág ke hí giel, yú ma yéen?
47007004	Yú hí hatallá ged̶úóllá, ˈdúuw yú hí ki og. Meeny yú itín memeyoká hé tág gud̶o. Har káána úba nyiin nyí hát lulle maanyjayyeka, fayamkícho hé tág ye guofsiche, ye geer gaa meeyche.
47007005	Aalé af giri nyí Makeˈdónia kí faanneká nyáá nyí hím ma níiny, ˈdaa giri shalal ilishká nyí faanne-, gáál ˈdeemle ubaa ˈdeemkínyo hol ma ˈdú fafaminy-, ger úba nyí gaa ˈdeenedheká.
47007006	Tá Waag ííni gál ger hí gaa ˈded̶enetká gogofsichóóllá nyí Títo ali ˈdu gáá kaayye, nyí guofsiche.
47007007	Títo ˈjímle hé tákámle úba nyí ma guofsîny, fayam ˈdaakíchoka muí nyí ˈdu gáá sidhe-, giri itle hí mú guofsicheká hé úba nyí guofsiche. It fiirit giri hí ye aargiˈdeká ˈgayya-, héétí it úba ger hí gaa ˈded̶enet-, tá hát úba hí ˈdaachú ki ˈgiiyyaká hé muí nyí geey. Fayamééllá hé ye tág geer gaa meeyche.
47007008	Hár úba káána warˈgat yú hí ˈdu gáá veereká hí ger gaa ˈdeeneycheka, yáá gil ma ˈdaanan. Erkob ˈdaa giri warˈgát ˈdeenyle hát hí ger gaa ˈdeeneycheká yú argeká, yáá á níínni mare gil ˈdanne, tá ger gaa ˈdeenen kíchia kinaal hé ali hí ka ninniká.
47007009	Aalé káána yáá geer ye gaa meedhe, tá hééllá hé ˈdaa giri ger hí gaa ˈdeenedheká muuniny, he ˈdaa giri ger gaa ˈdeenenkícho hát Waag hí ki feˈdeká hí Waag makan famít mé ki koyye-, héétí hé ke hí ki ˈdeeneyká úba mánká.
47007010	Ger gaa ˈdeenen Waag hí gálaat gaa feˈdoká he ger gaa ˈdeenen gálaat Waag makan famít mé ki kooyyo-, gálle rubach yé ˈdú ˈdeˈdeenká. Ger gaa ˈdeenen hatallóóllá hé tág midhab. Tá ger gaa ˈdeenen lesiet-, gálle Waag makan famít ma fedinyká íín kúfacho gáál yé ˈdú ˈded̶icha.
47007011	Tá bá dhaayyíe, ger gaa ˈdeenen Waag hí ki feˈdééllá, hát hí hé midhabká hí yé ˈdú ˈdeeychééllá, it argiyye? It góf hé tagléká ekemeycheká ˈgayye. It Waag hí ˈded̶enseteká ma fédiny. It hé hurtkícho yé gáá ˈdieká ˈdú idhanne, he il ká argisinyle kiate, ad̶aab kinaal hí hol yé gaa ˈded̶icheká it úba feˈde, hí ki ˈgad̶asanne. It máá he ˈdeeney kinaal ˈdéé ki id̶iche. It ˈdeenyééllá Waag innumle hát tagléká gaa beesete.
47007012	Aaléka, har úba káána yú hí warˈgat kinaal ˈdu gáá veereka, yáá máá he ˈdeeneyká, muuninyka, máá muí he ki ˈdeeneyká ˈdaalle ˈdugaka súm warˈgát ma kí véériny. Warˈgat yú hí ˈdu gáá veere kinaal, he giri itín innum Waaˈgietka hát hí súm ˈdaakínyo ki ˈgiiyyaká hí kiimisatoká.
47007013	Aaléka, hééllá hé nyí guofsie. Góf kínyaallá úba kí hayo, Títo geer gaa meenle súm nyí ger gaa meesiche, ˈdaa giri hí mú geer ˈdéént yé gaa ˈdeeycheká.
47007014	Hé midhab ˈdaakíchoka yú Títo geeyká, it ye af ki ˈduwasiche. Hát tikiˈde he lullé ke hí geeyká ˈdúwáállá, in úba hé midhab ˈdaakíchoka nyí Títo geeycheká ˈduway.
47007015	Títo hé káána úba hí tág geelnedhe, hát giri itín hí mú af ˈduwasiche-, hí mú mé gud̶áan chie-, hí mú met gaa kekeenneká.
47007016	ˈDaa giri he lulle ˈdaalleka ˈduuwkícho yú ógká, yáá tág geer ye gaa meedhe.
47008001	Nyaaramchú, nyiin gál Kiristo Makeˈdónia gaa ijóóllá hé midhab-, ˈdúˈjím Waaˈgiet hí yé gáá ˈdeeycheká ke hí ged̶uoká nyí feˈde.
47008002	Gaal har úba manyjasiny gud̶oká il hí aargiˈdo-, gál he maamanká úba kátaka, hé tág ger hí gaa meedhe, in ger gaa meen kinaallá gáál ger gaa ˈdabínt yé ˈdú ˈdeeyche.
47008003	Yú hí geeye, gaal hát mé ki timiká muuniny, hát he gaa feditiká, héllé nigini-, he ˈgieká ubaa hé éíy hé kinaal a ˈdú gíriká hol ˈdú gáá shuune, hé shiicho ká hoy.
47008004	Gaal súm nyí gil ki efe, giri hé shiicho muun ke gál Kiristo Yerúsalem gaa ijoká ali ˈdú fafuoká úba ká shiguoká.
47008005	Gaal hé úba nyiin nyí mé ka mannayyeká ekey, gaal hát Waag hí ki feˈdeká er Máá kúnnaa Gud̶oká hol ˈdú sillie, in úba nyíín nyí hol ˈdú gáá sillie.
47008006	Aaléka, ˈdaa giri Títo ˈdéé hót hé shiichóóllá er hí mé kí kodhdheká, in nyí mú gil ki efiyye, giri muí guofsuo-, hé shiicho gielmitííllá shiinyle hí d̶uusichoká.
47008007	ˈDaa giri hí he lúl ˈdaa gaa lilete-, hát káána hí iiy yeen fargogoká ˈgayya-, hí ˈdeem huogon óg-, hí ˈdaalim gud̶oká ubaa gúóf lulle ˈgayya-, héétí it hí nyí súm gielká, hé shiicho gielmitííllá úba hát geer gaa midhantiká hol ˈdu gáá shuunáa.
47008008	Hééllá yú hogodhóóllá he yú hí ki mumura muuniny. Yú taalle gálatí góflé gál kúnnaa he hí ki ˈgierˈgereká ˈdú ˈjeˈjeenká hí ged̶ia, giri gielmitkícho ˈduuwle yú kiimisatká.
47008009	It Máá kúnnaa Gud̶o Yiesu Kirísto gielmitlé hí ka ˈguoká ˈduuwle óg. Mu har úba kamurnayka, ˈdaakícho ˈdugaka mu hé kamurle gíl sug ki hay, máá he mánká yie, giri itín hí kamur Waaˈgiet aargiˈdoká.
47008010	ˈDaachúka, hé hí ki midhab-, hí ekemeychoká, hé shiicho-, hí wár beeyéétíá mé gáá kooteká hí d̶usicheka kalat. Itín he gál erkob hé shiichóóllá shiinyle hí feˈde-, hí hol ˈdu gáá shugunneká.
47008011	Aaléka, hé hí mé gáá kootééllá beetíe. Hát tikiˈde hí erkob hé shiichóóllá shiinyle gófle ˈgayye-, hí he hol ˈdú gáá shugunneká, káána úba hé hí uˈda-, hí hol ˈdú gáá shugunnoká hol ˈdú gáá shuuninyle beetíe.
47008012	Hé mákárta-, máádhat hí geer gaa midhánt kí shiguoká, hé kinaallá innum Waaˈgietka taglé. Máádhat he manítaka, hé hé níínní ka shiguoká mán. Tá máádhat har he ˈguo-, he geer gaa midhánt kí shiguoka, hé kinaallá innum Waaˈgietka taglé.
47008013	Yáá kieye, gaal yaalmitlé he ki ijoká he hí hawul ki mannaw, itín íín he hí ki ˈgeerˈgernaw, ma yegen. Tá hé midhabká itín hí he hol ˈdú chichiratoka kalat.
47008014	Káánaka, it hí hé gud̶oká ˈgayya, gál he hí ki ˈgierˈgereká úba hí gíl ki helisannoká it uˈda. Af giri gaal íín hé gud̶oká ˈguo-, itín hé hí ki ˈgierˈgereká ˈgayyaká, in gaal hí gíl kí helisanká ura. Hatallá in lulkícho hí he hol ˈdú chichirata.
47008015	Hééllá he hát Warˈgat Waaˈgiet hí hote-, kieye, Gál hé gugud̶oká hol ˈdú shuuneká héllé hol ˈdú shuune kinaal hé hí nuore, héétí gál hé niginiká hol ˈdú shuuneká héllé nigini hol ˈdú shuune kinaal he hí iraam ma ki ˈdábiny, chieká.
47008016	ˈDaa giri Waag góf tikiˈde ke hí ka ˈgúóllá úba Títo geer gaa kaayyeká, nyáá nyí tág Waag gielmít hol ˈdú niiyye.
47008017	Títo hé gil nyí ki efiyyeká tákámle iiy ma yéen, he fedit hí ˈdu gáá yiimieká úba gófle he ˈgie.
47008018	Nyár kúnnaa Fayam Midhab Kiristóóllá hújíchle ˈdugaka gál Kiristo lúl lésallá gaa ijóóllá hí memeyóóllá úba mú ha nyí gáá kakayya.
47008019	Nyár kúnnaallá he máá af giri nyí hé shiicho gielmitííllá nyí Yerúsalem sisitoká gál Kiristo lesalloká hí ká sillie-, nyí hol egeetoká. Hé shiicho nyí sisitóóllá Máá kúnnaa Gud̶oká ˈdúúw shigia. Héétí gál nyí he ˈdú sisitóótíá hát nyíín fedit nyí gáál ˈdú ˈjeˈjeennoká nyí ˈgayyaká úba hai kiimita.
47008020	Máállá nyí hol egeetallá, he giri hé shiicho gud̶o-, gaalí nyí gíl ká fie-, nyí gál Yerusalem ˈdú sisitóóllá ˈdaalle ˈdugaka gaal nyí ma ki nannaanká.
47008021	Nyiin hé innum Máá kúnnaa Gud̶oká gaa midhabká tákámle nyí ma ekemeny, hé midhab kinaal gálaat innumle úba nyí gaa ekemeychoká nyí feˈde.
47008022	Gál naama ke hí ali ˈdu gáá fafúóllá nyár kúnnaa éíy taaka-, nyí hát lulle hujich kí dhaˈgasanne-, ˈdúwa-, góf gud̶oká ˈgúóllá úba gáál ha nyí gáá kakayya. Mu hé tág sienyééllá ˈdú guofe, ˈdaa giri hí súm ˈdúúw ki ógká.
47008023	Títo íín he máá chia ˈdaakíchoka nyí hol hujich ˈgar nanniyyoká, tá nyaaram kúnnaa mú hol ˈgúóllá he gál gállé Kiristo-, lesalloká hí ali ká fie-, hújíchlé nannúól Kirísto ˈdúúw gaa shiguoká.
47008024	Aaléka, gálallá gielmít argisía, hé midhab ˈdaakíchoka nyí gál Kiristo lesallóóllá geeychééllá nyí af ki ˈduwayyíe, hát hódho muuniny-, ˈdúwaká gaalí kimisat.
47009001	Hé kíchia shiicho-, hí hol ˈdu gáá shugunna-, hí gál Kiristo Yerusalemká shigichóóllá ˈdeenyle hí muog-, yú hí ˈdu gáá verenoká mán.
47009002	Hééllá he ˈdaa giri itín hí hé shiichóóllá shímle hát hí gófle ˈgayyoká yú ógká. Yáá hí ki ˈgaad̶ame, it lés Akayáállá yaalmit kíchia itle hí wáratí-, tá ˈjíig káána hí hátle tagano ˈgiiyyáállá yáá gál lés Makeˈdoníállá geey. Aalé góf kíchiallá hé úba gál gúúd̶o allóóllá guofsie.
47009003	Aaléka, yú gál nyaaram kúnnaallá hí ali ˈdú gáá fafúóllá, he giri hát kíchia hí tagano ˈgiiyyaká gaalí ká aargiro-, ˈdeeny kíchia yú gáál geeyká hódho ma yegen-, hí tagano ˈgiiyya, hí gaa ˈdabaanká.
47009004	Tá af giri yú ka yiimetká, gál Makeˈdonia ˈbaal nyí hol ká eete-, gaal itín hát hé kíchia shiicho kinaal tagano ma ˈgiinyká argeka, nyíín kern ha nyí ˈgiidha, itín úba kern haí ˈgiidha.
47009005	In yú tawue, gál nyaaram kúnnaallá yú hí ali ˈdu gáá fie, giri hé shiicho, Ha nyí ká shigicha, hí chieká har tagano ˈgieka gaalí ka aargiro-, héétí hí hol af tág ki kokoyyoká. Hatallá in hé shiichóóllá hé shiicho-, gaalí itín mé ki tieká ma yegen, he hé shiicho-, hí gerkícho gáá fuˈdeká yeedhe.
47009006	Ebá ˈdéé hótééllá táb ˈdodhdhíe, ár iraam mánká gaalí fieka, aadh ˈdaatika ˈguomle hé iraam mán. Tá ár gud̶oká gaalí fieka, aadh ˈdaatika ˈguomle hé iraamlé.
47009007	Aaléka, hol ˈdéé mé gaa eedhdhíe, hé shiichóóllá shíícholle ˈdaˈdab mákárta-, hí gáá shigichoká. Haí he hát ger gaa ˈdeentiká ubaa mé ki timiká he ka shigîny. Waag máá he hát geer gaa midhantiká he ka shiguoká he giel.
47009008	Tá Waag ˈdúˈjímle hát lulle hí ˈdú okoˈdmichoká hé uˈdo, giri itín aadh lulle hí he ˈgayya-, tá hí gálaat hát lulle ˈdú ˈjeˈjeennoká hí uˈdaká.
47009009	Warˈgat Waaˈgiet kieye, Máá Waag kikiatká hé gál he maamanká hát ger gaa midhantiká he shiguo. Mu geer gaa midhantlééllá bííyyo gálaat táb haí ˈdoˈdodhdho, he chie.
47009010	Waag ííni gál les fafuoká aram shigicho-, gálaat hé geere shigichóóllá in úba hí he shigicha, hé kíchia kinaal hegersicha, tá hé ger gaa midhantkícho yé gáá ˈdeˈdeenallá in úba hegersicha.
47009011	Waag hát lulle haí ˈdú ˈjeenne, giri itín úba hí hát lulle gálaat ˈdú ˈjeˈjeennoká. Hé shiicho kíchia hí nyí ka shigicho-, nyí gáál ˈdú sisitóóllá gáál Waag gielmít hol ˈdú niiny mé hai ki kokoo.
47009012	Hé shiicho kíchia hí gáál shigichóóllá hé gál Kiristo héllé hí ki ˈgierˈgereká hé tákámle yé ma ˈdú ˈdeeminy, Waag gielmit gud̶oká hol ˈdú ním gáál yé hai gáá ˈded̶icha.
47009013	ˈDúˈjím kíchiallá ˈdaalle ˈdugaka gaal Waag ˈdúúw hai shigia. Ger gaa midhant kíchia hí gaal íín ubaa gálaat lulle aargisichóóllá, hát itín hí Fayam Midhab Kiristóóllá hí iiy chie-, hí met gaa kekeennóóllá gáál úba hai aargisia.
47009014	ˈDaa giri Waag hí ˈdú ˈjiiyye-, hí geer gaa midhant gud̶óóllá shiichééllá, gaal súm haí fiiria, Waag haí kí vivita.
47009015	Waag hé shiicho gáál ka shiiche-, ˈdúwa-, hát níínní úba ke ˈdaakayo mánnallá ˈdaalleka, kí gielmít hol ˈdú naannuo.
47010001	Itín ˈbaal hí tawuyyeká, yáá Báulo lééllá, af giri ke hol af ijoká in síer, af giri ke hol in eiy ka láká tákáma nyáálle? Yú hát káána Kirísto abunaʼ-, nog seseenallá, yaalmit hat kinaallóóllá in yú ˈgaa, yú hí gil ki egefe.
47010002	Ha yú hí ruogone, yú ka yimieka, yú ha hát máá gálaat he ki mumurokáka hí ˈdeem ma ki ˈdaraminyká. Tá gál kieye, itín húgúm lesalloká hí ki id̶a, nyí yegetká, gál kinaallá ha yú ki loodhmo.
47010003	Har úba káána nyí les gaa id̶oka, oos kínyia nyí hol chegesallá hé oos lesalloká muuniny.
47010004	ˈGulo ooso-, nyí ˈgayyáállá hé ˈgulo ooso-, lesalloká muuniny. ˈGulo ooso-, nyí ˈgayyáállá he fargogint Waag yé gáá ˈdiiyye-, nyí Sátan d̶id̶amle ubaa kas lesallóóllá kí aad̶aatká.
47010005	Héétí he lullé hol yé ká ˈded̶uo-, gálaat Waag kimisan ká ririatká nyí kí aad̶aat-, nyí kás lulle kí ˈgiiliˈgayya-, kas kinaal nyí hol gaa lalaanna-, kas Kirísto enniannoká chegedhoká.
47010006	Itín hí gál Waag af ˈduuwasuoká chieka, nyáá nyí tagano ˈgiiyya, giri gál mákárta kíchia-, Waag af d̶uˈdusanká nyí ki lolodhonká.
47010007	Itín gálaat ˈdugo hí gáá dhaˈgasanna. Hurt kíchiallá gál hol gál Kiristo ka dhaˈgasanallá hí ged̶i tawuo, hí hééllá met ká ˈguo, hát gaal íín he gál Kiristóóllá nyiin úba nyí gál Kiristo.
47010008	Mé ki yaaliny kíchia Máá kúnnaa Gud̶óóllá hí nyí mé ki koyallá, har káána úba yú súm ki ˈgad̶áminyka, kern hé ye ma ˈgiˈgin. Mé ki yaalinyééllá he hé ke hí eiy ki fufumuoká muuniny, he hé ke hí ki ˈdiˈdisoká.
47010009	Yáá warˈgasam hí ˈdú gáá verenóóllá hí ma ki biirgisiny.
47010010	ˈDaachúka gáál ˈbáál kieye, Mú warˈgasamlééllá ˈdeem kullaʼ-, farguogoká hí gaa ija, tá af giri mú ke hol af ijoká mú ˈdéé hót hí d̶alidhe, kor úba hí ˈdúúw mán, gaalí yegedhe.
47010011	Gál kinaallá hí onnow, hát ke hí gaa fág-, ke hí warˈgasano ˈdú gáá veerééllá, nyí ál kinaallá kí faanneka, gáál úba hát kinaallá nyí ki seenne.
47010012	Nyáá nyí gál hol gál ˈdúwaká ka dhaˈgasanallá hol ma ki ekemeny. Gál hatallóóllá ˈdaa giri dhúrle hol ki ekemeset-, mááya máátí ˈdú ˈdúwa yegetallá, in hé níínní eiy nannasatká man.
47010013	Albano Waag hí nyí met ma ki kônyká nyáá nyí hol bal ma ki ˈdaraminy, he albano Waag hí nyí met ki koyyeká tákáma nyí hol bal ki ˈdaraanna. Albano kinaallá ˈbaal hí itíni.
47010014	Af giri ke hí af tatuoká, alb Waag hí nyí mé ki koyyeká nyáá nyí af yíé ma ˈded̶iny. Nyiin he gál erkob-, hí Fayam Midhab Kiristóóllá ˈdú gáá sidheká muuniny?
47010015	Nyáá nyí hújích gál eiy hí nieká hol bal ma ki ˈdaraminy. Hé nyí feˈdoká, he giri iiy yeenkícho higirayyo-, hújích kínyaa ki hí hurt kíchiallá gaa nannúóllá biiy bash ki yeget-,
47010016	lesano éíy taaka-, léskícho ˈdaatí id̶oká úba nyí Fayam Midhaballá gaa ˈdiyeenneká. Hé nyí ma fedinyká he hújích gál eiy hí nieká nyí hol bal ma ki ˈdaraminyká.
47010017	Warˈgat Waaˈgiet kieye, Máádhat har héllé he ekeyká hol bal ki ˈdaraanka, hé kinaal afleka, kalat hí hé Máá Gud̶o Waag hí ekeyká meeyo, he chie.
47010018	Máá innum Waaˈgietka ˈdúwaká hé máá íín ˈduuwle ma hogon-, Waag hí ˈduuwle hogotoká.
47011001	ˈDéé hót chia hát ˈdéé hót d̶eemóóllá onnônyka á níínni mare hollo hí hol gaa tatiyya. Tá hé ˈduwa, it ˈdéé hótééllá hátle hol gaa tatiyya.
47011002	Yú hinaaf Waag hí ˈdaakícho ka ˈgayyoká úba ˈgaa. Itín hát ini ˈdúwa-, yú máádhat d̶arm kí sidheká. Máá yú hí d̶arm kí sidhe kinaallá he Kirísto.
47011003	Hé yú kikiatká, he hát káána héle char hí Háwa d̶id̶ám ki ˈdie-, mú nyimiteká in itín úba kas kíchia ˈdaa Kiristoka ˈdúwa-, taglééllá gál hod̶omlééllá hí baad̶isuoká yú ma fediny.
47011004	Hééllá he ˈdaa giri máádhat hí ˈdu gáá yimieka, hé mákárta-, muí ki ˈdiyeenká hí hállééllá iiy chegetoká. Har káána úba Yíésu mákárta-, Yíésu nyí ˈdiyeenallá gaa taakaká gaalí ki ˈdiiyime yíekaʼ, hím naasan Hím Naasan Waaˈgiet hí argiyyééllá gaa taakaká gaalí ki ˈdiiyime yíekaʼ, héétí fayam Fayam Midhab hí iiy chíéllá gaa taakaká úba gaalí ki ˈdiiyime yíekaʼ, hééllá lulle hállééllá hí nee kokoyyo, it ˈduuwle ˈgas ma egeny.
47011005	Gál hol gál ˈdúwa-, alb fimiká hol ka hoyallá, tawunychúka, hé ye ma ˈdú ˈduwanany.
47011006	Har úba káána yú gáál ˈbáál innumleka ˈdiiyiminy súm móíytaka, yáá ˈdaalím ˈguo. Nyáá nyí hát lulle ke hí hééllá ká argisie.
47011007	Af giri yú hí Fayam Midhab-, Waaˈgietallá ki ˈdiyimeká, yáá hé hí ye ka shigicheká hí ma ki mumúriny. Hol ˈdúúw rím chiallá itíni yú ˈduway. Héél ta ha yú ˈdeeney?
47011008	Yú af kinaallá gál Kiristo albano hí taakaká héllé shiicho ye ká shigieká in yú kokoy, yú hí hujich hállééllá kí nannie.
47011009	Af giri ke hol af ijeká, har úba he ye ki ˈgeerˈgerneyka, yáá máá níínní ílsh ˈdú id̶imie-, hé shiicho gaa ˈgeˈgedheká mán. Nyaaram kúnnaa Makeˈdoniaká af giri ka yimieká, hé ye ki ˈgeerˈgerneyká ye ˈdú chiˈde. Yáá af kinaallá hí hát lulle ílsh ma ki yégen, tá yú taalle ha lad̶ama, giri hí ílsh ma ki yegenká.
47011010	Yú ˈduuw Kiristo ye gaa id̶óóllá hí ki ged̶ia, hé máá níínní lés Akaya kinaallá gaa ijo-, ˈgat chiallá ali kokuoká mán.
47011011	Hééllá in kieye, yáá hí ma geelnenyo, yú yegedhe? Hát yú hí gielká hé úba Waag hí óg!
47011012	Yú kín ˈgíérích chia gaa igireká ha gaa igira, giri gál kar ˈgeˈgedho-, kieye, gáál hújíchle hát hújích kínyaallá, yegetká fedoká, kár kinaallá ha nyí ká riata.
47011013	Gál hatallóóllá he gál alb fimi-, hod̶omlé-, hujichaam d̶id̶ám ki nannuo-, hol gál alb fimi-, Kiristoká ka hod̶uoká.
47011014	Hééllá hé yaalmit gáál af ˈdaˈdabsichoká muuniny, ˈdaa giri Sátan íín úba hol máá ˈgasso-, Waaˈgietká ka hod̶ichoká.
47011015	Aaléka, har Sátan gede lééllá úba hol gede Waaˈgiet-, ˈdúwaká ká hod̶uoka, hé kinaallá hé ke af ˈdaˈdaboká muuniny. Gáál héllé il hí aargiˈdoká he hé gáál he ekenyle hí hol ki ˈgeˈgetoká.
47011016	Yú ged̶i hí geeye, máádhat hai ye máá d̶eechká ka dháany, tá har káána úba hí ye máá d̶eechká ká dhaˈgasannoka, ye a nee kóo, hol á níínni mare meeye.
47011017	Hol meeny chiallá hé hát Máá kúnnaa Gud̶oká hí ˈdéé ka hogodhoká muuniny, he yaa hát máá d̶eechká ˈdéé ká hogodho.
47011018	ˈDaa giri gál burnayká hát gál lesallokáka hol memeyóóllá, yú úba hollo hol meeye.
47011019	It hol gál ˈdaalle léká ka dhaˈgasannóóllo, it tág hí gál d̶éeská af nee kokoyyoká feˈde.
47011020	Máádhat har káána úba hí hemuumuritle mé gim nannaa yíekaʼ, hí nyiimita yíekaʼ, hé kíchia hí ˈgayyaká hí af ki riridha yíekaʼ, hol máá ˈdúwaká hod̶ia yíekaʼ, héétí hí nee ger gaa tutuna yíekaʼ, it hí mú héllé kinaallá uˈda, hí mú a nee kokoyyoká feˈde.
47011021	Hééllá hát kern ˈginká yú ká hogodho, nyiin tág nyáá nyí hé kinaallá ekenyle gaa d̶alit. Yú hátle kír máá d̶eechká ˈdéé ká hogodho, hé mákárta-, máádhat hí hol ki memeyoká yú úba hí hol ki meeye.
47011022	Gaal har gál Heberew kátaka, yú úba he máá Heberew. Gaal har gál Yisirayel kátaka, yú úba máá Yisirayel. Gaal har hídh Abiraayam yé gáá ˈdieka, yú úba máá hídh Abiraayam.
47011023	Tá gaal har he gede Kiristo hol yegetka, yaa súm gáál ˈdú gédéch Kiristo. Yú meka hát máá me hí ˈjieˈdeká ˈdéé ká hogodho. Yaa gáál hújích fargogoká súm ˈdú nie, yú ubaa gaal íínka yaa gálaat ye af burnayká ki hiigidhe, yaa gálaat ye af burnayká ki tune, yaa af burnayká kúfach bala gáá bie.
47011024	Yú af chenno gál Yuuˈdi ye tuuˈd tomonaam sed̶e a saal ki ˈdane,
47011025	af sed̶e gaal ye ˈgul ki tune, af tikiˈde gaal ye waar ki tune. Yú af sed̶e kadich ye ki ˈjieˈde, kadich eiy baabame. Héétí, yáá kulich tikiˈd ubaa chúúrélle úba bie gaa rafe.
47011026	Yáá hol siem burnayká ki yies. Warram, shútá, gál chia Yuuˈdiká, héétí gál gál Yuuˈdi muuninyká lúl úba hé ye ki ˈgeerˈgerney. Har yú ˈjien gaa ije yiekaʼ, ˈbakat álle gaa ije yiekaʼ, héétí bás gaa ije yiekaʼ, alb kinaallá lulle hé he il hí ye gaa aargiˈde. Tá gál hod̶omlé-, hol gál nyaaram kúnnaa Kiristoká ka hoyká hé úba ye ki ˈgeerˈgerney.
47011027	Yáá laad̶ame, hol hujich ki yies, ram ˈdaˈdabe. Yáá mar ubaa báre ye chegies, yú af burnayká af higite, ˈdéeny gaa rafame, d̶afaraam ˈdúwaká mannay.
47011028	Tá hééllá lulle úba kí hayo, gál Kiristo geerle hé aadh lulle úba ye gaa ˈdeew.
47011029	Mááya d̶alit, yú íín hí gaa d̶alit muuniny? Mááya ad̶ááb hileka, yú geer ye ma gaa kakariny?
47011030	Har yú hol memeyoka, yú af kinaalka d̶alimchú ha meeye.
47011031	Máá kúnnaa Gud̶o Yíésu ˈJaallé Waag bííyó biiyo gaalí memeyóóllá hát hééllá ˈdugaka yú hódho ma hogonká hé óg.
47011032	Bár giri Arétas kansich onnoyká, máá muí ˈjien ˈDamaskas mé ki koyká yuoyle he ki mure, giri yuoy ˈjien ˈDamaskas kinaal ˈdeˈdeenno-, gaal ye ˈgiiliˈgawká.
47011033	Yú af kinaallá kulidh gaalí ong'olich tág gaa nie mare gaalí ye gaa kaay, gaal ye d̶ír il kí leesie, in yú kar ˈdoy.
47012001	Har káána hol meeny úba ˈdúúw manítaka, bá yú ged̶i ˈdéé hol ˈdú hoogodho. Yú hé Máá kúnnaa Gud̶oká hí ye argisie-, tá hí ye kí edhesieká ˈdeenyle ha yú hí ká ged̶ia.
47012002	Yú yáá máá Kiristo-, warram tomon tikiˈde a afur beeyéétíá Waag hí ur ki sed̶eká ˈdú eeteká óg. Máá kinaallá Waag hí egeeteká, gónle ˈgabka, gónle mannabka, yáá muog, Waago hí og.
47012003	Yáá máállá hát Waag hí ál geyyiet-, Waaˈgietká ˈdú eeteká yáá óg. Yáá hí geey, mu gónle ˈgabka, gónle mannabka, yáá muog, Waago hí og, yú hí yie.
47012004	Mu ál geyyiet kinaallá ˈdeeny súm ˈdúwa-, máádhat hát níínní hí hodho mán-, huogonle Waag hí mú ma shíinyká maale.
47012005	Yú máá hatallóóllá ˈdaalleka ˈduuwle hogodho, tá yáá ˈduuwchú ma hogon, d̶alim chia tákáma hélle hogodho.
47012006	Tá har yú ˈduuwchú hogodhoka, af kinaalka yáá hát máá d̶eechká ˈdéé ma ká hogon. Yú hé ˈdúwaká ha hogodho. Tá yáá ˈduuwchú huogonle hol gáá faganay. Yú gálaat ye memeyoká fede muuniny. Tá gálaat har midhantchia mákártaká taawuoka, hé kinaal hí ˈdaa húgúmchú ubaa he onisiny gaalí ye gaa maaleká ˈdaalle ki yaal.
47012007	Har káána úba yú hé súm ˈdúwa-, Waag hí ye edhesichééllá argeka, Waag hé yú máá súm ˈdúwaká hol ká dhaˈgasanká ma fediny, in hiit ye ki ˈgite. Hiitééllá he Sátan máállé ˈgasso-, ye maanyjasuoká.
47012008	Aalé yú a sed̶e Máá kúnnaa Gud̶oká gil ki efe, giri hiitééllá ye gaa silmeetoká.
47012009	Aalé mu ye geey, mu kieye, ˈDúˈjímchú hé ko ka gúúd̶o, fargogintchú af giri kúún d̶alidhekáka hé tág ko far ki gogiyyo, muí ye yie. Aaléka, d̶alim chialláka yáá geer ye gaa meedhe, giri fargogint Kiristo ye hujich gaa nanniyyoká.
47012010	Aaléka, he lullé ˈdaa Kiristoka il hí ye argiyyeká, hát káána d̶alím, chaarim gaalí ye chacharoká, hé ye ki ˈgierˈgereká, manyjasiny, tá gon bólo, lúl iiy ha yú yeedhe. Yú af giri d̶alitká in fargogo.
47012011	Yú hát máá d̶eechká ˈdéé ká hogodhe. ˈDaa giri hí ye ˈdéé ma ˈdú húógonká, hééllá itíni hí ye mé ki koyye. Hár úba káána yú máá káta mánká kátaka, gál hol gál ˈdúwa-, alb fimiká ka hoyallá hé íín ye ma ˈdú ˈduwanany.
47012012	Hé ˈduuˈdúwa-, yú hurtkícho gaa eekemeyká, he hé máá Kirísto hí ali gáá kaayká hí ekemeyoká. Yáá mé ki chichirte, it hé hí af ˈdaˈdabsie-, farguogoká il ki argiyye.
47012013	Itín hurtkícho meete yú ma gaa eekemêny, he yú gál Kiristóótíá tákámle hurt gaa eekemey? Hé yú hurtkícho ma gaa ekênyká tikiˈd tákáma. Yáá hé mannayká ilshle hí ma ˈdú id̶îny. Har hééllá yú ˈdeeneyka, ye ˈdú ˈjée!
47012014	Aalé káána yáá sieny chia ki sed̶e-, hí af kí ˈdeˈdeenká ˈguo. Yáá hí ílsh ma gaa id̶iminy, hé kíchia mákártaká ma fediny, yú itín dhúr kíchia hí fede. Um hé gál hí ˈdaleká hé geere ma ki eebisan, gál um ˈdaleká in um hé geere ki eebita.
47012015	ˈDaakíchoka he lulle yú yé gaa ˈdeˈdeenká yáá uro. Har yú hí hatal súm gielnítaka, háteka itín úba hí ye hatal ma geelnenyal?
47012016	Hát yú hí ílsh ma gaa id̶înyká it úba iiy chie. Tá yú gáál ˈbáál hát máá d̶id̶asich-, hí nyiimisatká ye ká dhaˈgama.
47012017	Tá háte yú hí nyiimite? He in gál yú hí ali ˈdú gáá fieká ˈdaalleka in itín yú hí bal mé ki káádhdhe?
47012018	Af giri yú Títo gil ki efe-, mu ubaa nyárkúnno yú hí ali ˈdú gáá fieká, Títo úba bal mé hí ki káádhdhe? Yú ubaa mu íín Hím Naasan Waaˈgiet he nyí a tatiyyoká muunîny? Nyiin ˈgas hé nyí tikiˈd muunîny?
47012019	Itín haí taawuyye, hí kieye, Gaal taalle ˈdéé he hol ˈdú hogodho, hí nyí chegie? Nyaaram kínyaa nyí gielallo, he hé hát kinaallá muuniny. Nyiin innum Waaˈgietka hát gál Kiristoká nyí ˈdéé ká hogoto. He lullé nyí hogoto-, ubaa nyí ekemeychóóllá, he giri itín hí higirayyoká.
47012020	Hé geerle ye gaa ˈdeewká, he yú bííykícho ká yimieka, it kálmaréél hát yú hí ki fedoká ma ká id̶iny, in aaléka hé yú hí ged̶uoká kálmareka hí ma fediny. Hé yú hí ma gaa fedinyká, he hol ki fálaam, hinááf, ídho, hol eiy gaa ˈgiiˈgisan, hol méé ˈdeeneny, heeng'een, hol gál ˈdúwaká ká dhaany, tá hol shalal fiiny.
47012021	Geer chia ye gaa ˈdeewká he giri ged̶i yú ká yimieka, kálmaréél ˈdaakíchoka Waag kern ha ye ˈgiidhicha, geer súm d̶o hai ye gaa ˈdeenedhe, ˈdaa giri it burnayyeká hí ad̶aabano kíchia kissoká hí ma hâny-, hí Waag makan ma fáminyká. It hé kíchia gaa nyakarichká, ubaa herginy hol buraaká, tá hé kern mantiká hátle ma hâny.
47013001	Hééllá sieny chia ki sed̶e-, yú hí ˈdú gáá yiimetká. Warˈgat Waaˈgiet kieye, Ali gál misigír naama-, muuninyka, sed̶eká hí gaa ijoka, ˈdéé eiyyo gaalí hol gaa nannaa, he chie.
47013002	Sieny chia ki naama-, toomeello-, yú álkíchía kinaal ka yimieká, gál kíchia ad̶aabano gaa sesemeká yáá il gíl gaa helie. Tá káána hátle ke hol eiy gaa fágallá, yáá ged̶i gaal íín ubaa gál éíy taaka ad̶aabano gaa seseenká geey, giri yú ged̶i ká yimieka, gáál yú ˈdéé ki id̶imuoká.
47013003	Kirísto hát ye ˈdéé gáá hogodhoká ˈduuwle ha yú hí ká aargisia. Kirísto atimlé hí af ka tatuoká hé d̶alidhe muuniny. Mu fargogintle af haí kí tataa.
47013004	Mu af giri gaalí ˈgór d̶arám yaalká ˈdú yegieská, mú gónlé muí ˈgie kinaallá hé d̶alím ˈgayye, tá mu káána hé fargogint Waaˈgiet ki ijo. Aaléka, nyiin hát mu íín hí d̶alit onnoyká nyiin úba nyáá nyí d̶áális, tá nyiin nyáá nyí mú hol ˈgayya-, fargogint Waaˈgiet af ha ke hí ki tataa.
47013005	Ebá hol ki ˈdoolmitíe har hí iiy yeenkícho ˈgayyoka. Máádhat hí hol dhaayo, har tagle yaalka. Itín Yiesu Kirísto hát hí gaa ijoká it muog? Ebá hát hí tagle ma ˈgiinyká hí hol kimisate?
47013006	Itín nyiin hát nyí taganokínyo ˈgiiyyaká hí kiimisatoká úba yú fede.
47013007	Hé ke hí Waag kí vivisat, giri itín hí hé ˈded̶ewká ma gaa seseminyká. Hatallá nyí Waag vivisatóóllá, he giri gálaat nyí gál tagano ˈgiiyyaká ka dhaˈgasanká muuniny, he giri itín hí hé midhabká ekemeychoká. Hé kinaallá har káána úba gáál ˈbaal nyí gál tagano ma ˈgiinyká ká dhaˈgasanka.
47013008	Nyiin nyáá nyí hé ˈdúwaká met il ma gaa ˈgiiny, nyíín hé ˈdúwaká ˈdaalle nyí ki ˈgiiyya.
47013009	Har káána úba nyiin nyí d̶áális kátaka, af giri iiy yeenkícho fargogiyyoká nyiin ger ha nyí gaa meedhe. Waag visan ke hí kí vivisatká he giri itín hí higirayyo-, hí tagano ˈgiiyyoká.
47013010	Aaléka, hátlé ke hol in eiy ka ijóóllá in yú hí ˈdeenyééllá ˈdú gáá veere, giri yú ká yimieka yú hí ma ugufinyká. Fargogint Máá kúnnaa Gud̶óóllá hí ye ka shíéllá, he giri yú hí eiy ma fufuminy-, yú hí ˈdiˈdisoká.
47013011	Aaléka, nyaaramchú, ger hí gaa meet, hiráa, gúóf ˈgáa, kas tikiˈdeká ˈgáa, hol naanná ki yíéd̶ía. Waag kúnnaa gielmít ubaa naanná ˈgayyóóllá hí gaa yíéd̶iyyo.
47013012	Naa gielmitiká hol naa ki yiegedhíe. Gál nyaaram Kiristóóllá lulle hé hí naa ká yie.
47013013	-
47013014	Lulkícho, Máá kúnnaa Gud̶o Yiesu Kirísto hí ˈdú ˈjeeˈjeen, Waag hí gielmitle aargisicho, Hím Naasan Waaˈgiet lilmach hí hol ka ˈgayyaká hí shiigicho.
48001001	Yú he Báulo, máá ali gaa kaany-, gálaat, muuninyka, máádhat hí ali ma gáá káany-, Yiesu Kirísto dhúrle ubaa ˈJaa kúnnaa Waag Yíésu uushich yé gáá ˈdeeyká hí ali gáá kaayká.
48001002	Yú ubaa gál nyaaram nyí hol af id̶áállá warˈgatééllá it Kirísto iiy chie-, hí Galátia gaa id̶óóllá ki hí ˈdu gáá veere.
48001003	ˈJaa kúnnaa Waag ubaa Máá kúnnaa Gud̶o Yiesu Kirísto hí ˈdú ˈjeeˈjeen, hí naanná shiiguo.
48001004	ˈJaa kúnnaa Waag hát he fedeká in Kirísto nyuogim ubaa ad̶aabanokúnno ˈdaalle hol ˈdú sillie, giri mu gáál yaalmit gaa nyakaridhe-, barallóóllá gaa ririanká.
48001005	ˈDuuw taalle bííyyo hí hé Waaˈgiet onnow. Iiy-hí, he hí hát kinaallá yeet.
48001006	ˈDaa giri tíkíˈdéél Waag hí ˈdaa ˈdúˈjím Kiristo kí viiyyééllá hí ká haad̶icha-, hí fayam éíy taaka-, Fayam Midhaballá muuninyká bala ˈdú nanniyyáállá, yáá tág hé kinaallá ye birgisie, he af ˈdabe.
48001007	Fayam hí bala ˈdú nanniyya kinaallá hé fayam kátaká mán. Itín gálaato hí mé guud̶anaya. Gál kinaallá Fayam Midhab Kiristóóllá he ˈded̶eneye, ˈdeemle af ˈdú fafaa.
48001008	Har nyíín yíekaʼ, máá ˈgasso-, Waaˈgiet-, urruká yíekaʼ, máá hí fayam éíy taaka-, Fayam Midhab ke hí ki ˈdiyimééllá muuninyká hí ki ˈdiyeenka, máá kinaallá Waag hí d̶iito.
48001009	Har káána úba kis ke hí geeyka, ged̶i yú hí ká geeye, máá mákárta-, hí fayam éíy taaka-, Fayam Midhab hí kis iiy chíéllá muuninyká hí ki ˈdiyeenká, máá kinaallá Waag hí d̶iito.
48001010	Yú hatallá yegetallá in gálaato ger gaa memeyee? Ebá Waago geer gaa memeye? Yú meeny gálaat hí ye memeyoká hol gaa ˈgéˈgédhe? Híʼi, yú hátle meeny gálaat hí ye memeyoká hol gaa ˈgéˈgenka, yáá onnônyka gédéch Kiristo ma yégen.
48001011	Nyaaramchú, hééllá hí eiy nannasatoká yú fede. Fayam Midhab-, yú hí ki ˈdiiyimeká hé fayam gálaat hí hol af tág ki koyká muuniny.
48001012	Fayamééllá hé máádhat hí ye ma ka shíiny, hí ye ma onisíiny. Fayam Midhaballá Yiesu Kirísto hí ye kí edhesie.
48001013	Itín bár giri yú nyátál Yuuˈdi el gaa igireká it yaalmit yú seseme-, yáálle gál Kiristo súm maanyjasie-, gáál eiy fufumieká maalle.
48001014	Bár kinaallá ˈdaa nyatalaam kínyaa Yuuˈdikáka yáá modo chia Yuuˈdiká gúch af yíé ˈdie, nyatalaam eshim eshimchú tág ki yiel.
48001015	Tá hééllá met, yú hátle ˈjiechú geer gaa ijaʼ in Waag ye taak koote, ye ˈdúˈjímle ˈdaalle kí viiyye. Aalé aled̶ud̶ugul Waag hí feˈdeká ali kí ˈdiiyyeká
48001016	in Waag ye Inyle kí edhesiche, giri yú mú fayamle gál gál Yuuˈdi muuninyká ki ˈdiyeenká. Waag ye Inyle kí edhesicheká, yáá máá níínní ˈdú sedhe-, heete-, ye he af gáá koyká mán.
48001017	Yáá úba Yerúsalem ma síen, gál ye gál alb fimi-, met yieká af ma kí ˈdíiny, yú d̶o lés Arabia mé nie, d̶o ged̶i ˈjien ˈDamaskas hol ˈdu nadhe.
48001018	Aalé warram sed̶ beeyyeká yú Yerúsalem sedhe, giri Kéfas nyí hol oonootoká. Ál kinaallá kulich tomon tikiˈde a chenno nyí mú hol af yíéd̶iyye.
48001019	Yáá gál éíy taaka-, alb fimi-, argeká mán. Yákob giri Máá Gud̶oká nyárléká tákáma nyí hol argiyye.
48001020	Hé yú hí ˈdu gáá verenóóllá hát hódho muuninyká hé Waag hí óg.
48001021	Af kinaal el ˈdaal yú d̶o lés Siria ubaa lés Kilikia mé nie.
48001022	Yú dhúrchú gál Kiristo-, lés Yuuˈdiaká hé ye moonnoy.
48001023	Gaal ˈdeeny ˈdaa chia gálaat hí hol ged̶ieká tákáma he mamale, giri kieye, Máá kis muun gáál maanyjasieká hé iiy yeen ke Kirísto iiy yie-, he eiy fufumieká hé ˈdiiyime, yegieká.
48001024	Gaal d̶o ˈdaachúka Waag meey.
48002001	Aalé warram tomon tikiˈde a afur beeyyeká yú ged̶i Yerúsalem mé nie, Barnábas nyí hol eete, Títos úba yú eedhdhe.
48002002	Sienyééllá Waago hí ye mé gaa kaayye. Yú ál kinaal ki ˈjieká gál Kirísto iiy yieká gállé gaalí gál méte ka dhaˈgasanká yú tól eedhdhe, yú Fayam Midhab Kiristóóllá hát yú gál gál Yuuˈdi muuninyká ki ˈdiiyimeká fayamle shie. Hééllá yú ekeyallá he ˈdaa giri hújích yú nie-, laatle hátle yú gaa ijo-, yú lad̶aanallá ma ˈded̶enen-, gaal hújích chiallá hát tagléká iiy yegetká.
48002003	Tá Títos giri nyí hol ˈgayyeká har úba máá Hellen onnoyka, gaal hé mú hermisan ma ˈdú tíiny.
48002004	Tá gál mu hermisatká fedeká he gál d̶id̶ám ka ˈdie-, muun gáál hurt ká hile-, gáál ka ˈdeey-, mé furit kúnnaa Yiesu Kiristo ki gaa ijóóllá ˈgas egew-, muun gáál nyatalaam Yuuˈdiká mé ki tatuoká.
48002005	Tá gáál kár níínní nyí shiicheká mán, giri Fayam Midhab Kiristóóllá ˈduuwle taalle bííyyo itle hí ki id̶aká.
48002006	Gál Kiristo gállé gaalí gál méte ka dhaˈgame kinaallá hé ˈdéé hót níínní ˈdéé hót chiallá af ˈdú kaayká mán. ˈDaachúka, gálaat kansím ˈgaa yíekaʼ, kansím mán yíekaʼ, yúka hé kátaká mán, ˈdaa giri Waag gálaat ˈdug ma gáá dhaˈgaminyká.
48002007	Gaal ˈdéé hótchú ˈdéé hót af ma ˈdú káanyallá, gaal hát Waag ye gál gál Yuuˈdi muuniny-, ma hermisanallá Fayam Midhaballá ki ˈdiiyiminyle mé ki koyye-, ubaa Waag hát Bétiro gál Yuuˈdi Fayam Midhaballá ki ˈdiiyiminyle mé ki koyyeká he arge.
48002008	Waag Bétiro hujich ki naasate-, mú gál Yuuˈdi ali ˈdú kaayyeká in úba hát ye hujich ki naasate-, ye gál gál Yuuˈdi muuninyká ali ˈdú kaayyeká gaalí kimite.
48002009	Yákob, Kéfas, ubaa Yuána giri gál Kiristo hí gállé méte ka dhaˈgasanká Waag hát ye ˈdúˈjímle ka shiicheká kimiteká, d̶o yú ubaa Barnábas nyí gil ger gaa ˈgiiliˈgay, giri nyiin nyí gál gál Yuuˈdi muuninyká ki ˈdiyeenne-, gaal íín gál Yuuˈdi ki ˈdiyeenká.
48002010	Hé gaalí nyí heete-, nyí ekemeychoká he tikiˈd tákáma, giri gál he maamanká taalle nyí ˈdú ˈjeˈjeenneká. Tá hát gon yú súm fedeká hé kinaallá.
48002011	Af giri Kéfas Ántiok ki ˈjie-, gaa ijeká, yáá mu héllé ˈdeed̶eneyká mú ˈdú huogodhe.
48002012	Hééllá he ˈdaa giri mu erkob hátle gál Yákob bííyle ma gáá fáminyká gál gál Yuuˈdi muuninyká hol ˈgar golmote-, tá gál kinaal ka fameká mu gál gál Yuuˈdi muuninyká gaa ˈgiteká. Mu gáál gaa ˈgitééllá, gál gálaat hermisan mé ki tatuo-, ka fame kinaallá hí ˈdeem verenoká he kikiadhe.
48002013	Gál Yuuˈdíítí Kéfas yaalmitlé tagle muuniny gaa seseme kinaal ennie, Barnábas úba gáál yaalmitlé kinaal ennie.
48002014	Aalé gaal Fayam Midhab Kiristóóllá ˈduuwle el má gaa igiro yú argeká in gáál lulle metle yú Kéfas hatal gaa geey, yú kieye, Kúún he máá Yuuˈdi, kor yietééllá kó máá Yuuˈdi ma ká id̶iny. Tá háteka gál gál Yuuˈdi muuninyká nyátál Yuuˈdi-, kuuní gíl sug ki haycheká mé ki tatiyya?
48002015	Múúni ki gál Yuuˈdi honyir-, ke gál kidhdho-, hemuumurit Waaˈgiet el ma gaa igirinyatíá muuninyallá
48002016	hé ki onnodheká hééllá: Máádhat hemuumurít el gaa igiritle hé mú innum Waaˈgiet mú máá ˈdúwaká ma gaa hod̶iny. Máádhat Yiesu Kirísto iiy yieka in tákáma innum Waaˈgiet máá ˈdúwaká gaa yegedhe. Muun úba hé ke Yiesu Kirísto iiy yie, giri Waag innumle ˈdaa iiy yeen kúnnaa ke Kirísto iiy ki yiekáka ke gál ˈdúwaká gaa yegetká. Hemuumurít el gaa igiritle hé muun gáál gál ˈdúwaká ma hod̶iny. Hééllá he ˈdaa giri hemuumurít el gaa igiritle ˈdaalleka Waag máá níínní máá ˈdúwaká chegetoká mánká.
48002017	Múúni ke Kirísto ˈdaalleka innum Waaˈgietka ke gál ˈdúwaká yegetká fedóóllá, ke yaalmit kinaallá seseenka, gál Yuuˈdi álká muun gál ad̶aabano ˈguo-, hemuumurít el ma gaa igirinyká he gáál ká dhaˈgama. Tá hé kinaal Kirísto gálaato ad̶aabano mé ki kokoo yegedhe? Híʼi. Hé hát kinaallá muuniny.
48002018	Tá hemuumurít el gaa igiritle he onisinylé kis yú eiy fufueká ged̶i yú hol ˈdú nannaatka, yú gon af kinaalka máá ad̶ááb ˈguoká.
48002019	Hemuumurít ˈdaalleka yáá hemuumurít gim yíé gaa ˈdie, giri yú Waag ˈdaalle ki yaalká.
48002020	Aaléka, hát Kirísto ˈgór d̶arám yaalká ˈdú kufééllá in yíéd̶iny chia kis yú ki ijeká úba kuyye. Luolmit káána yú ˈgúóllá hé luolmitchú muuniny, he Kirísto luolmitlé ye gaa id̶a. Luolmit yú ˈgúóllá iiy yeen chia-, yáálle Iny Waaˈgiet ye giel-, ye hol ˈdu gáá sillie-, yú iiy yieká ˈdaallé ki taalla.
48002021	Yáá gielmit Waag hí muun gáál ka ˈgayyoká ma egesheny. Gálaat hemuumurít el gaa igiritle hí saas ˈdaˈdabsînyka, af kinaalka Kirísto hállééllá he kufe, yú Bétiro yie.
48003001	It Galatia d̶éesal! Mááya hí nyimite? Yiesu Kirísto gaalí ˈgór d̶arám yaalká ˈdú yieská fayamle hé gaalí metkícho ma gaa ˈdiiyíminy?
48003002	Itín ˈdéé hótallá hí ye hol ˈdu gáá nanniyyaká yú fede. Itín Hím Naasan Waaˈgiet ˈgíérích máre hí ki argiyye? Hemuumurít ki yaalitlé hí ki argíyye? Híʼi, fayam Kiristo hí maalle-, hí iiy chieká ˈdaallé hí ki argiyye.
48003003	Itín d̶o hatal d̶éeso hí káta? Id̶iny kíchiallá fargogint Hím Naasan Waaˈgieto he gáá koonne. Káána ged̶i fargogint kíchia gálaatallo ˈdaalle hí ki lad̶áánna?
48003004	Manyjasiny kíchia hí argiyyééllá hállééllo il hí argiyye?
48003005	Waag hí Hím Naasanle ká shigicho-, ubaa hé gáál af ˈdaˈdabsuoká hí hurt gaa ekemeychóóllá, he in ˈdaa hemuumurít ki yaalitle ˈdugakaa? Ebá he fayam Kiristo hí maalle-, hí iiy chieká ˈdaalle ˈdugaka?
48003006	Ebá Abirááyam táb ˈdodhdhíe. Mu ˈdaa Waag iiy ki yieká ˈdugaka in Waag mú máá ˈdúwaká chie.
48003007	Aaléka, onnóo, gál Waag iiy yieká ííni he um Abiraayam.
48003008	Waag hát gál gál Yuuˈdi muuninyká iiy yeenlé Kirísto ka ˈguoká ˈdaalle ˈdugaka gáál gál ˈdúwaká hod̶ichóóllá, hé kis Warˈgat Waaˈgiet hí hote. Hé kinaallá af giri Waag Abirááyam Fayam Midhabká geeyche-, kieye, É meet lulle ˈdúˈjímlé yú ˈdú ˈjeˈjeenká ˈdaa kua ká naata, mú chieká.
48003009	Abirááyam Waag iiy yieká d̶o Waag hí ˈdú ˈguunuanne. Tá káána gál Kirísto iiy yegetká hé Waag hí ˈdú ˈguunuminy Abiraayam kinaallá ˈdú ˈgunnuan.
48003010	Gál kieye, Hemuumurít el gaa igiritle he ˈgíérích muun innum Waaˈgietka ke ki gál ˈdúwaká hol yegetká, ˈdórro he ˈgaa, ˈdaa giri hé Warˈgat Waaˈgiet hí hote-, kieye, A meeny máádhat he lullé Warˈgat Hemuumuritiká gaa ijoká el ma gaa igirinyká ˈdórro he ˈgaa, chieká.
48003011	Hemuumurít el gaa igiritle hát máádhat innum Waaˈgietka mú máá ˈdúwaká ma hod̶inyká hé ki óg, ˈdaa giri máádhat hemuumurít lulle el ma gaa igirinyká. Warˈgat Waaˈgiet hé hoteká kieye, Gál innum Waaˈgietka ˈdúwaká iiy yeen he Waag iiy yieká he ki ija, he chie.
48003012	Tá hemuumurít ki id̶inyle ubaa iiy yeen ke Waag ka ˈguoká ki id̶inyle hol ká eiyye. Warˈgat Waaˈgiet kieye, Máádhat hemuumurít lulle el gaa igiroka luolmíti he ˈgaa, he chie.
48003013	Múúni ke hemuumurít lulle hát ˈdabaanká el ma gaa igíriny-, ke ˈdór ˈgieká Kirísto hé gáál ˈdór kinaallá gaa eey. Mú gaalí ˈgór d̶arám yaalká ˈdú ˈdoyká mu hé ˈdór kúnnaa kinaallá luut kaadhdhe. Warˈgat Waaˈgiet hát chieká kieye, A meeny máá gaalí ˈgór ˈdú ˈdoyká ˈdórro he ˈgaa, he chie.
48003014	Kirísto ˈdórkúnno luut kaadhdhééllá, he giri ˈdúˈjím Waag hí Abirááyam ˈdú ˈguunuanneká úba gál gál Yuuˈdi muuninyká hí ˈdaa Yiesu Kiristoká ki aargiro-, muun lulkúnno iiy yeen ke Kirísto ka ˈguoká ˈdaalleka ke Hím Naasan Waag hí muun gáál af id̶icheká ke ki aargiroká.
48003015	Nyaaramchú, ebá gálaat hélle yú hí ká geeye. Gálaat hol ˈdéé af id̶ieka, ˈdeeny kinaallá hé máá hí ˈdéé um gaa haad̶uo-, muuninyka, hí ˈdéé um af ˈdú fafuoká mán.
48003016	Waag he af id̶inyle Abirááyam ubaa umutlé he af id̶iche. Warˈgat Waaˈgiet hé um ma chéen, umute he chie. Waag kieye, ˈDúˈjímchú ˈdaa umut kua he ká naata, Abirááyam chie. ˈDúˈjím hé gál burnayká ˈdaalle ma ká nannaan, ˈdaa umute he ká naata. Umut kinaallá he Kirísto.
48003017	Hé yú hogodhoká hééllá: Har úba Waag warram kúˈd afur tómón eiy sed̶ he af id̶iny el ˈdaal Móshe hemuumurít ká shiicheka, hé kinaallá hé he af id̶iny Waag hí Abirááyam af id̶icheká ˈdeenyle mán ma hôny. Waag hé úba he af id̶inyle gíl sug ma ki hâny.
48003018	ˈDúˈjím Waaˈgiet har ke hemuumurít el gaa igiritle ˈdaalle ke ki aargírinyka, ˈdúˈjím af kinaalka hé he af id̶iny yé ma gáá ˈdeˈdeminy. Waag ˈdúˈjímlé Abirááyam shiicheká he af id̶inyo ˈdaallé mú ki shiiche.
48003019	Tá af kinaalka, hemuumurít hélle meete? Gálaat ˈdaa giri hé ˈded̶ewká gaa seseenká in Waag gálaat hemuumurít kí muˈde, ˈdaab umut Waag hí Abirááyam af id̶icheká ma ka ˈdaláanká. Hemuumurit Waag hí gálaat ka shigicheká Waag gállé ˈgasso-, urruká hí ká sisidhe, hí máá Waag ubaa gálaat toom gaa sesemeká shigie.
48003020	Máádhat har gálaat totom gaa seseenka, hé ˈdeeny muí tikiˈdeká hurt ma higiliny. Tá Waag íín tikiˈde.
48003021	Aaléka, hemuumurít ubaa ˈdúˈjím Waag hí Abirááyam af id̶icheká af yé hol ˈdéˈdéenne? Híʼi. Hé kinaallá gon hé mán. Hemuumurit Waag hí gáál ki muˈdeká onnônyka gáál luolmít shigînyka, saas mánt onnônyka hemuumurít ˈdaallé he ká naate.
48003022	Tá Warˈgat Waaˈgiet hé gálaat lullé les gaa ijoká hát ad̶ááb hí hiigiteká huogote, giri ˈdúˈjím Waag hí gáál af id̶icheká Waag hí gál Yiesu Kirísto iiy yieká shigichoká.
48003023	Iiy yeenééllá hátlé les ma ka híliny-, ke ma árginyká muun hemuumuríti gáál hiigite, ke gim gaa ije.
48003024	Hemuumuritééllá in muun gáál ki tielle, gáál af tatiyye, ˈjíig Kirísto ká ˈjie, giri muun ke Kirísto iiy yeget-, ke innum Waaˈgiet gál ˈdúwaká gaa yegetká.
48003025	Aalé káána iiy yeenééllá les ka hileká, muun hé ke hemuumurít gim gaa láʼ.
48003026	Iiy yeen kíchia hí Yiesu Kirísto iiy chieká ˈdaalleka it lulkícho um Waaˈgiet chie.
48003027	It lulkícho gaalí bie gim nie-, hí gál Kiristo chíéllá, it Kirísto buate.
48003028	Itín it hol eiy ma nanniny, hí kieye, Máállá máá Yuuˈdi, máállá máá Hellen, máállá he gedech, máállá he máá ˈdúwaká, máállá he máá yáb, máállá he máá ˈdedhit, ma chegen. Itín lulkícho ˈdaa Yiesu Kiristoka hí tikiˈde.
48003029	Itín har hí gál Kiristo kátaka, af kinaalka hí um Abiraayam, um ˈdúˈjím Waag hí Abirááyam af id̶icheká aargiroká.
48004001	Hé yú hogodhóóllá he kieye, gál aˈjibaat idhaamle lulle lé-, kor hátle ma gugud̶ánanká, gál kinaallá hát géde.
48004002	Hééllá he ˈdaa giri iny hátle gál ˈjaalle hí ki kieˈde-, hí ˈdeˈdeenká ubaa hí aany ki chichiratká gil ger gaa ijoká. Iny hé aany ma higiliny, ˈdaab aled̶ud̶ugul ˈjaalle hí mureká ali ma kí ˈdíinyká.
48004003	Múún úba hát tikiˈdééllá ke ije, af giri ke Kirísto moonnoyká muun hát ke um nigini-, nyatalaam lesalloká hí gedelle hoteká.
48004004	Tá Waag aled̶ud̶ugullé feˈdeká ali kí ˈdiiyyeká, in Waag Inyle ali gáá kaayye, ini hí ˈdalle, hemuumurít gim gáá ˈdalidhe,
48004005	giri gál hemuumurít gim gaa ijoká yé ká ˈded̶isat-, Waag muun gáál umle hod̶isatoká.
48004006	ˈDaa giri itín hí um Waaˈgiet chieká in Waag Hím Naasan Inyle hí ali ˈdu gáá kaayye. Hím Naasan gáál ger gaa id̶o kinaallá, Ába, Baabá, Waag chegedhe.
48004007	Aalé káána kó Yíésu iiy chíéllá, kó ged̶i gedech muuniny, kó veel Waaˈgiet chie. Kuun in veel Waaˈgiet háluke, he lullé Waag hí umle shigichoká háte ma aargiriny?
48004008	Itín af giri hí Waag moonnoyyeká hé gálaat hí waagam yegetká hí gedelle onnoyye.
48004009	Aalé káána it Waag óg. Hé kinaallá a mé ˈdaatí Waag hé hí óg. Tá háteka ged̶i nyatalaam ˈdúúw mán-, hí ad̶aabanokícho ma gaa egenyallá hí bala ˈdú niiyyéel? Nyatalaaméél ged̶i hí gedelle chegetoká hí féˈde?
48004010	Itín har ˈjila gál Yuuˈdi hí ram ubaa hí ˈguiyam, tá hí warram gaa nannasatká har hí nannasataa!
48004011	ˈDaa kíchoka geer hé tág ye gaa ˈdeenedhe. Yú ta hállééllo hí ˈdú laad̶ame?
48004012	Nyaaramchú, gillo yú hí ki efe, ˈdaa giri yú hát itín yíéllá yaalmit chia yáálle nyatalaam Yuuˈdi gim gaa láállá ka ennée. It hé hí ye ki ˈdeeneycheká mán.
48004013	Ebá táb ˈdodhdhíe, af giri yú hí Fayam Midhab Kiristóóllá er ki ˈdiiyimeká yáá báásh ˈgieká muunîny?
48004014	Har básh chia kinaal úba hí ílsh ˈdú id̶ieka, it ye ma eeshêny, ye il bís ma ki dháany. Itín yú hát máá ˈgasso-, Waaˈgiet-, urruká, muuninyka, hát Yiesu Kirísto tuuˈdle gaalí mé gud̶áan yegetká úba hát kinaallá hí ye mé gud̶áan chie.
48004015	Aaléka, geer gaa meenkícho ále siete? Af giri ke hol ˈgieká yáá gon óg, máádhat héle hol in gáá babîny-, in máá eiy shigînyka, it onnônyká ye in kí biiyye.
48004016	Hé ˈdúwa-, yú hí ged̶úóllo ye kídhíchkícho hôy?
48004017	Gál hí nyatalaam Yuuˈdi mé ki tatúóllá hé tág hí ˈdú ˈgad̶asan. Tá gáál ˈgatle hé ma midhanany. Gaal hát he fedoká itín ubaa nyíín gáál hol eiy gaa ˈgiˈgidhuo-, itín hí gáál ˈdaalle ˈdú ˈdaraannoká he fede.
48004018	Tá hé midhabká ˈdaalle ke ˈdú ˈgad̶asanka hé midhab. ˈGat kinaallá af giri yú ke hol af ijoká tákámle haí ˈgad̶áminy, aadh lulle hé midhabká ˈgatle ˈgaad̶amíe.
48004019	Umchú, geer kúl ˈdaakíchoka yú ged̶i ˈgúóllá hát geer kul min ˈdaˈdalloká verennoká. Itín hí hát Kirísto chegetoká yú fede.
48004020	ˈDaakíchoka, yáá tág me ye gud̶andhe. Yú káána ke hol af yíéd̶ian-, yú hí ere sáaká ki ged̶uoká fede.
48004021	Ebá, it giri hí hemuumurít gim gaa id̶aká feˈdoká ye ka geeyyíe, hemuumurít hát chegetoká it múog?
48004022	Warˈgat Waaˈgiet Abirááyam hát nyígéény naam ˈdaleká hé hote. Íny tikiˈd ˈjielle gededhe, inyáátí ˈjielle mú minlé sillaká.
48004023	Abirááyam inylé min gededheká hí ˈdalleká hát aad̶aká he ˈdalidhe, tá mú inylé min sillaká hí ˈdalleká íín ˈdaa he af id̶iny Waaˈgieto ki ˈdalidhe.
48004024	ˈDeg naamáállá he hol ki ekeny ˈdaallé ke ki egedhdhe. ˈDegééllá hát he hol af id̶iny naama-, Waag hí gálaat af id̶icheká. Hágar giri gededhe-, géde ˈdaˈdalleká he hát he hol af id̶iny hemuumuriti-, Waag hí gál Yisirayel Gúm Sanai gáá shiicheká.
48004025	Hágar úba he hát Gúm Sanai giri lés Arabia gaa yaalká. Hágar ubaa umlé géde-, gálaat hí he ki mumureká he hát ˈjien Yerusalem-, gálle hemuumurít gim gaa ijóóllá.
48004026	Sáára íín he hát ˈjien Yerusalem urru-, gálle hemuumurít gim gaa láká. Muun ke ˈjien kinaallá umlé.
48004027	Warˈgat Waaˈgiet hé hoteká kieye, Min ˈdal mánnallo, geer hí ko gaa meet! Kó geer veeliet ko ma vereninyallo, ˈgéyig, af gaa gud̶oká ki ˈdâsh! Kó beel ko hayallo, umkú um min bélkú ˈgayyoká hai ˈdú buurnaa, he chie.
48004028	Nyaaramchú, hát Yísak he iny he af id̶inyallá, itín káána úba ˈdaa ˈdúˈjím Waag hí Abirááyam af id̶ichekáka hí um Waaˈgiet.
48004029	Bár Abiraayam kinaallá in iny hát aad̶aká ka ˈdalidheká, iny fargogint Hím Naasan Waaˈgiet kí ˈdalidheká maanyjasie. Yaalmitkícho káána úba hát kinaallá he taalla, giri gál hí hemuumurít mé ki tatuoká hí maanyjasuoká.
48004030	Tá Warˈgat Waaˈgiet háte he chie? Warˈgat Waaˈgiet kieye, Min gededheká ubaa inyle ali gaa árig, min gededheká inyle ubaa min sillaká inyle gon hé aˈjibáát hol ma ki lilenyo, he chie.
48004031	Aaléka, nyaaramchú, muun hé ke um min gededheká muuniny, muun ke min gededhe-, muuninyká umlé.
48005001	Kirísto hé muun gáál mé fure, giri ke hemuumurít gim gaa láʼ-, hát Waag hí feˈdoká ke ki ijoká. Aaléka, tág ˈdée, gálaat hai ged̶ hí hemuumurít mé gimit níiny.
48005002	Bá dhaayyíe, yáá Báulo lééllá hí geeye, itín har hí gál hí hermisan mé ki tatúóllá af iiy chie-, tawunykíchoka hí kieye, hermisanno nyí innum Waaˈgiet gál ˈdúwaká gaa hod̶icha, hí chieka, af kinaalka Kirísto kúfáchle hé níínní hí gaa aargiˈdaká mán.
48005003	Ebá ged̶i yú hí il mé geeye, máádhat har gaalí hermisan mé ki tie-, iiy yie-, tawuny leka kieye, hermisanno ye innum Waaˈgiet máá ˈdúwaká gaa hod̶icha, yieka, af kinaalka mu hemuumurit Moshe lullé gim gaa ija.
48005004	It halúg hí kieye, hemuumurít el gaa igiritle innum Waaˈgietka gál ˈdúwaká he gáál hod̶icha, hí chegetallá, it Kirísto af gaa taanne, ˈdúˈjím Waaˈgiet gaa ˈgisate.
48005005	Tá múúni giri ke Hím Naasan Waaˈgiet ke ki ijo-, ke Kirísto iiy yíéllá, hát iiy yeen kúnnaa kinaal innum Waaˈgietka gáál gál saas mánká hod̶ichoká hé ke óg. Muun hé ki met egessoká hé kinaallá.
48005006	ˈDaa Yiesu Kiristoka, ke hermita yíekaʼ, ke má hermisan yíekaʼ hé kinaallá hé kátaká mán. Hé súm ˈdúwaká he iiy yeen ke Kirísto ka ˈguoká ubaa gielmit iiy yeen kinaallá yé gáá ˈdeˈdeen-, ke gálaat ki gielká.
48005007	Itín érléká hát ˈdabaanká hí lad̶aanne. Tá mááya hí af ˈdú naate, hí fayam ˈdúwa-, hí el gaa igiˈdeká met gaa kímle ká ridhdhe?
48005008	Af ˈdú naasan hatallóóllá hé Waag hí ká veveen-, hí umle hod̶isatallá yé ma gáá ˈdeˈdeminy.
48005009	Af ˈdú naasan kinaallá he hát maat ninni-, ˈdúlo gud̶oká lulle kakarsichoká.
48005010	ˈDaa giri hí Máá Gud̶oká hol ˈdú faanneká, hát hí ˈdéé hót chiallá iiy cheget-, hí ˈdéé hót eiy iiy ma chegenká gon yáá óg. Máá hí mé guud̶anayoká Waag he il haí ká aargisicha.
48005011	Nyaaramchú, yú hátle ˈdiyíminy-, gálaat gon hí heermisat yégenka, gaal hé ye hatallá ma maanyjasîny. Har yú hát kinaal ˈdiyíminyka, af kinaalka kúfách Kiristo máálle ˈgór d̶arám yaalká ˈdu kufeká ˈdeensenle hé gaalí ma hógon.
48005012	ˈDaachúka, gál hí mé guud̶anayo-, hí ˈded̶eneyóóllá, tákámle hol huur gaa mumureka, kalat máámaʼ!
48005013	Nyaaramchú, itín mé furinyo Waag hí kí viiyye. Tá mé furitkícho haí kár giri hí balt gón kíchia gaa nyakaridheká ki geymisichoká hôny, hí mé furit gálle hol giel-, hol he ˈdú chichiratká onnoyyo.
48005014	Hemuumurit Waaˈgiet lulle ke mé hol ˈdú eeyka, hé hogotoká tikiˈde, Máá olkú hát kúún hol gielallá úba géélnebo, he chie.
48005015	Har hí hol ˈdéé verenne-, hí hol ˈded̶enseteka, hol ˈdeeˈdemíe, hát hí hol eiy fufumichoká onnóo.
48005016	Aaléka, yú hí geeye, Hím Naasan Waaˈgiet ki seesemíe, hát kinaallá in hí balt goniet gaa nyakaridheká gaa faaganata.
48005017	Balt goniet gaa nyakaridhééllá hé hé Hím Naasan Waaˈgiet hí feˈdoká muuniny. Hím Naasan Waaˈgiet héllé feˈdoká ubaa balt goniet gaa nyakaridheká héllé feˈdoká hol ká eiyye. Hím Naasan Waaˈgiet ubaa balt goniet gaa nyakaridheká íín hol oosó. Yaalmit kinaallá in álká hé midhab onnônyka itín hí feˈdo-, hí ekemeychoká hí ma ekemeny.
48005018	Tá Hím Naasan Waaˈgiet atimle hí el gaa igiˈdaka, af kinaalka hemuumurít gim gaa id̶inyle meete hí le?
48005019	Balt goniet gaa nyakaridheká he ekenyle hé ki óg, hát káána herginy gálle hol ma shúúnanká, babát ˈgany, ubaa kern mánti,
48005020	héétí hé Waag muuninyká visan, gil ka he ním ˈgany, nebíti, hol af ká d̶iiny, hinááf ˈgany, idho hol gáá mony mánká, hol he ki fedíti, hol eiy gaa ˈgiiˈgidhiny, he onisiny hódhoká,
48005021	gajálti, bersh famíti, ubaa herginy kern mantiká, tá hé éíy taaka ˈded̶ew-, hatalloká ekeny. Hát giri yú hí il gíl gaa helieká, yú hí ged̶i geeye, gál yaalmisanóóllá gaa seseenká hé Guch Waaˈgiet ma higiliny.
48005022	Hím Naasan Waaˈgiet saanolle he gielmíti, geer gaa meen, naanná, he ˈdú faafaan, geer guurá ˈgany, geer gaa midhánti, af ˈduwany,
48005023	abúnti, tá hol tími. Gál yaalmisanóóllá gaa seseenká hé hemurit níínní hí ˈdéé ki id̶imichoká mán.
48005024	Gál Yiesu Kirísto hí lééllá hé balt gaa nyakaridhe-, hí gónle gaa id̶eká ˈgór d̶arám yaalká ˈdú reey.
48005025	Hím Naasan Waaˈgiet gáál luolmít shigichóóllá taalle kí ki seeseen.
48005026	Ha ke hol gál ˈdúwaká ka dhaˈgáminy, ke hol ídho yé gáá ˈded̶îny, ke gajált ˈgíiny.
48006001	Nyaaramchú, har itín máádhat ad̶ááb hileka, it giri hí Hím Naasan Waaˈgiet ki hirayyeká máá kinaallá hát abuntiká hol ka naatíe. Tá dhúrkícho hol ˈdeeˈdemíe, haí ad̶aab kinaal úba híliny.
48006002	Hol ílsh ˈdú chiichiˈdíe, hí hatallá ˈdiiyyeka, in hí hemurit Kiristo d̶uusicha.
48006003	Máá taawuo-, kieye, yaa ˈdúwa, yeget-, kor máá káta-, mánká, hollo hol nyimite.
48006004	Máádhat hí hújíchle hát ˈdabaanká naannuo. Hát kinaallá in mu geerle ki geyyime, mu yaalmitle yaalmit máá eiy ma ki ekemeny,
48006005	ˈdaa giri máádhat dhúrle hújíchle ilshle uroká.
48006006	Máádhat gálaat ˈdeeny Waaˈgiet oonisuoka, gál muí he oonisuo kinaallá hí mú símísle hol ˈdú naannuo, gaal héllé ˈdabaan-, ˈguoká lulle ha muí gaa ˈdábiny.
48006007	Máádhat hai hol nyimísan, Waag egeshêny, Waag hé máá níínní hí af kar gaa ˈdaraanká mán. Máádhat héllé fafuoká in aargira.
48006008	Máá balt gónlé gaa nyakaridheká el gaa igiroká, kúfach hai aargira. Tá máá Hím Naasan Waaˈgiet el gaa igiroká íín luolmit biiyoká hai aargira.
48006009	Hé midhab-, ki ekemeyoká hai gáál ˈgorosîny. Muun ki ma ginnanyka, hé midhab kinaal héllé hí yé gáá ˈdeˈdeenká aled̶ud̶ugulle ali kí ˈdiiyyeka ha ki aargira.
48006010	Aaléka, har taalle ki hát ˈguoka, gálaat lulle kí hé midhabká ki eekemeyo, tá súm nyaaram kúnnaa Kiristoká kí ˈdú ˈjeeˈjeen.
48006011	Ebá, he veerit gugud̶o-, yú gílchú kí vereno-, yú hí ˈdu gáá verenóóllá dhaayyíe.
48006012	Gál hol ˈdug gáá dhaˈgasan-, hol gál ˈduuˈdúwaká hod̶úóllá he gál hí hermisan mé ki tatúóllá. Gaal hí hermisan mé ki tatúóllá, he ˈdaa giri gaal he onisiny ˈdaa Kiristo máálle ˈgór d̶arám yaalká ˈdú kufeká tákámle ˈdiyeenka gáál gaalí maanyjasuoká.
48006013	Gaal ííni hermitééllá hé hemuumurít lulle el ma gaa igiriny, kor gaal itín gaal hí heermisuo-, hermisan kíchia kinaal hol bal ki ˈdaraanká he fede.
48006014	Tá hé yú hol bal ki ˈdaraanká tikiˈd tákáma, hé kinaallá he Máá kúnnaa Gud̶o Yiesu Kirísto ˈgórlé d̶arám yaalká. ˈGór d̶arám yaal kinaallá ˈdaalleka yáá lésallá gaa ˈgite, les íín hé ye gaa ˈgisate.
48006015	Máádhat hermíte yíekaʼ, má hermisan yíekaʼ, hé naamáállá hé máádhat innum Waaˈgiet máá ˈdúwaká ma gaa hod̶iny. Hé ˈdúwaká he máádhat ged̶i Waag hí káána kí hod̶ichoká.
48006016	Aalé gál he onisinyééllá el gaa igiroká ubaa gál Yisirayel Waaˈgietká Waag hí naanná shiigicho, hí geer guurá aargisicho.
48006017	Aalé, ˈdaa giri fayam Yiesu yú ˈdiiyime-, gadyamle yú ˈgúólláka, máádhat ged̶i ha ye shalal fíiny.
48006018	Nyaaramchú, Máá kúnnaa Gud̶o Yiesu Kirísto ˈdúˈjímle hí gaa yíéd̶iyyo. Iiy-hí, he hí hát kinaallá yeet.
49001001	Yú he Báulo, máá Waag hát hí ki feˈdeká, hí máá ali gaa kaany-, Yiesu Kiristoká hoycheká. Warˈgatééllá it Waaˈgiet, hí Eféso gaa id̶a-, hí Kirísto iiy chie-, hí mú hát ˈdabaanká el gaa igiˈdaká, yú hí ˈdu gáá verene.
49001002	ˈJaa kúnnaa Waag ubaa Máá kúnnaa Gud̶o Yiesu Kirísto hí ˈdú ˈjeeˈjeen, hí naanná shiiguo.
49001003	Máá kúnnaa Gud̶o Yiesu Kirísto ˈJaallé Waag gáál hé ˈdúwa-, hodhinne-, uratiká lulle gáál Kirísto ˈdaalle kí shieká, gaalí meeyo.
49001004	Waag hátlé les ma ka kúóninyká in muun gáál waarate, gáál Kirísto ˈdú fiiyye, giri Waag innumleka, ke saas mán-, Waag gáál ma ˈded̶ensenká.
49001005	Gáláám kíssóótí Waag hí muun gáál ka ˈgayyeká in Waag ˈdéé murate, ˈdaa Yiesu Kiristoka, muun gáál umle hosote. Hééllá Waago hí gaa feˈde, in Waag hí ekeyche,
49001006	giri mú ˈdúˈjímlé-, ˈdúwáállá taalle ke mú ki memeyoká. Waag ˈdúˈjímlé-, múún gáál ˈdú ookodmichóóllá mú inylé galaamká ˈdaallé muí muun gáál ki shie.
49001007	Múúni giri ke Kirísto gállééllá Kirísto fáslé gáál ki rie, gáál nyuogim ubaa ad̶aabano gaa eey. Waag ˈdúˈjímle hát fargogoká hééllá.
49001008	Waag ííni ˈdaallé-, he met lulle hol ka ógká hé ˈdúˈjímlé kinaal muun gáál súm ˈdú ookodmiche!
49001009	-
49001010	Waag hát giri feˈdeká in ˈdeenylé geer ged̶iká gáál yíé ˈdu gáá ˈdeeyche. ˈDeeny kinaallá bárle ali kí ˈdieka, ˈdaa Kiristoka, Waag he lullé úr ubaa les gaa ijoká hollo hol fafiyya, Kirísto mé ha ki kokoyyo.
49001011	Waag ˈdaa giri kíssóótí ˈdéé murateká, in Kirísto ˈdaalleka, múún gáál gálle hosote. Hát tikiˈde kinaallá in ˈdeeny Waag hí feˈdo-, hí muˈdoká lulle hát kinaal ˈdeˈdeme.
49001012	Aaléka, nyííni giri nyí gál Yuuˈdi-, nyí Kirísto erkob met egete-, nyí Kirísto iiy chieká, Waag nyííni kinaallá ˈduuwle nyí memeychoká he feˈde.
49001013	Itín úba af giri hí ˈdeeny ˈdúwa-, Fayamle Midhab-, hí rubach shíéllá hí maalleká, it Kirísto hol ˈdú faanne. Af giri hí mú iiy chieká Waag hé hí Hím Naasanlé gálle af id̶icheká ki guyye. Itín aaléka hí mú gállé.
49001014	Waag Hím Naasanlé muun gáál ki guyyééllá, hát beríka, Waag hé ˈdabaan-, gáál af id̶icheká gáál ka shigichoká ki met gaa ógká. Hé ˈdabaan kinaallá, múúni giri ki Waag gálléká af giri Waag gáál rianká ha ke aargira. Héél ˈdugaka, kí Waag ˈduuwle meemeyo.
49001015	Hé kinaallá ˈdugaka, ameeny giri yú itín hát hí Máá Gud̶o Yíésu iiy chie-, ubaa hát hí gál Kiristo lulle gielká maaleká,
49001016	ˈdaakíchoka, yáá aadh lulle Waag gielmít hol ˈdú nannuo, úba hí Waag visanchú táb gaa ˈdoˈdoot.
49001017	Máá kúnnaa Gud̶o-, Yiesu Kirísto ˈJaallé Waag ˈdúúw ˈguoká taalle ha yú rogonmo, giri muí Hím Naasan ˈdaalimo-, ubaa he hol eiy gaa naasanká ká shiguo-, tá hí mú hát ˈdabaanká eiy nannasatoká.
49001018	Hé úba yú Waag rogononká, he giri Waag hí in eiy ˈded̶icho-, hé ˈdabaan biiy met gaa ijo-, Waag hí kí viiyyeká hát hí aargiˈdaká hí kiimisata-, Waag kamurlé ˈdúúw ˈgayyo-, gál Kirísto iiy yieká hílléká hí oonootoká.
49001019	Héétí mú fargogintlé he lúl af mé id̶o-, múúni ki Kirísto iiy yieká gáál ˈdú ˈjeˈjeennoká hí kiimisatoká. Hé kinaallá he fargogint tikiˈde-,
49001020	muí Kirísto uushich yé kí ˈdeete-, mu Kirísto gíllé ˈdaa naaniet-, uratiká id̶iteká.
49001021	Kansim Kirísto hí ˈguo kinaallá he kansim kansimano, hemuumurít, fargoginsam, tá gugúch, lúl af mé id̶oká. Mú kansimle kansimano baralloká ubaa kansimano bar ˈdaatiká hátlé met hí hol ká eiyyeká, lúl af mé he id̶a.
49001022	Aaléka, Waag hé he met lulle Kirísto kansimle gim gaa id̶iche, hé mú he met lullé gál Kiristoká mé ki koyye.
49001023	Gál Kiristo he Kirísto gónlé. Kirísto he lullé biiy lulle gaa ijoká hí ki ijóóllá hé fargogintle gálle koch ki hoy.
49002001	Itín érlé-, hí Waag af d̶uˈdute-, hí ad̶aabano gaa seseenneká bár kinaalláka hí gál kufachiet.
49002002	Af giri hí hé ˈded̶ew-, lesalloká gaa seseenneká, it af d̶uˈdusiny ubaa ad̶aabano kinaallá gaa id̶e. It úba aryáán máállé gud̶o-, aryáán bííyle kansimle ˈguoká ˈdeenyle el gaa veeˈde. Máá kinaallá ííni gál Waag af d̶uˈdusanká he gaa mumura.
49002003	Múún lulkúnno érléká yaalmit tikiˈde gal kinaallóóllá ke ki ije, giri gónkúnno baltle ki geymisie-, he feditle ubaa kasle ki el gaa igireká. Hát tikiˈde Waag gál hí af d̶uˈdusanká ˈdú iid̶idhanno-, gáál bár ˈdaatika he il ka aargisichóóllá, hé úba érléká idhokúnno ˈgayye.
49002004	Tá Waag geer guuralle hé tág gud̶o, Waag hé tág muun gáál giel.
49002005	Af giri hátle ad̶aabanokúnno ˈdugaka ki gál kufachiet onnoyká, Waag hé muun gáál Kirísto hol ˈgar loolnoyche. Aaléka, itín ˈdúˈjím Waaˈgieto hí ki biiyye.
49002006	Aalé Waag hé múún gáál Kirísto ˈdú fiiyye, gáál Kirísto hol uushich ˈgar yé ká ˈdeeyche, gáál úratí Yiesu Kirísto hol af id̶iche.
49002007	Hééllá Waag hí ekeychééllá, he giri bár ˈdaatika, Waag ˈdúˈjímle hát ˈdúˈjím lulle af mé id̶oká gálaat aargisichoká. Múúni ki Kirísto hol liladhééllá Waag hát gáál ki midhabká gálaat hí argeka, Waag ˈdúˈjímlé ˈdúwáállá gálaat haí kiimita.
49002008	Itín meka ˈdúˈjím Waaˈgieto hí ki biiyye. ˈDúˈjím hí argiyyééllá he ˈdaa giri hí Yiesu Kirísto iiy chieká. Hééllá hé ˈdaakícho yé ma gáá ˈdíiny, Waago hí ká shiiche,
49002009	hé máádhát hí ki laad̶ame-, muí hol ki memeyoká muuniny.
49002010	Múún ke hé lilammo-, Waag hí tág koyyeká. Waag múún gáál gál Kiristo hoycheká, in muun hújích midhab-, Waag hí kíssóótí gáál met tág koyyeká ki nannaa.
49002011	-
49002012	It halúg gál gál Yuuˈdi muuninyká hí ˈdalóóllá, gál Yuuˈdi hol gál hermisatká yegetallá itín gál ma hermisanká hí yegedhe. Hermisan yú hogodhóóllá he hermisan gálle gaalí tudaam gaa mumuroká. Aaléka, onnóo! Itín érléká it Kirísto hol ma lilêny, it úba gál hí gál Yuuˈdi yegieká mán. Af id̶iny Waag hí gálle af id̶icheká it úba gaa lalayye. Lésallá hí gaa id̶e, kor it Waag moonnoyye, it úba hé midhab hí táb ˈdoˈdoote-, hí met egeteká mán.
49002013	Aalé káána, ˈdaa giri Waag hí Yiesu Kirísto ˈdú fiiyyeká, it érléká Waag gaa faganayyeká, it fás Kiristo hí Waag kí ˈjobonoy.
49002014	Yiesu Kirísto íín he máá kúnnaa shimitiká. Mu hé gál Yuuˈdi ubaa it gál Yuuˈdi muuninyallá hí hol fie, hí tikiˈd hoy. Gál met hí naamáállá nebitlé hol nebeneey-, hát d̶írka, gáál toom gaa tielká hé Yíésu hí eiy fufue.
49002015	Mu hé hemuumurít ubaa nyatalaam gál Yuuˈdi-, gáál hol nebesicheká kúfáchle úba ali ki koy. Mu hééllá ekeyallá, he giri gál met hí naama-, hol ka kídh onnoyká mú ˈdaalleka, hol ˈdú fafaan-, gaal tikiˈd yegetká. Mu hatallá in gáál hol shimít ki mure.
49002016	Mú kúfáchlé muí ˈgór d̶arám yaalká ˈdú kufe kinaallá ˈdaalleka in gón tikiˈde-, gálle met hí naama-, hol ka kídh onnoyká muí Waag hol ˈdu gáá nie, nebitle muí mé ˈgidhie.
49002017	Mu hé ká yimie, it gál Yuuˈdi muuniny-, Waag gaa faganayyeká ubaa nyííni nyí gál Yuuˈdi-, nyí Waag kí ˈjobonoyyeká gáál Fayam Midhab-, naannaká ki ˈdiiyime.
49002018	Aalé ˈdaa Kiristoka, múún met hullaakúnno Hím Naasan Waaˈgiet tikiˈdééllá ki ˈJaa kúnnaa Waag met ki seseenká hé ki uro.
49002019	Aalé itín káánaka, it gál eiy ubaa gál gálkínyo muuninyká muuniny, it gál Waaˈgiet hol ˈdú faanne, hí gál ˈbíl geer Waaˈgiet chie.
49002020	ˈBíl geer Waaˈgietallá gál Waag hí ˈdéé ká shigicheká ubaa gál alb fimiká Waag hí ˈdug gaa ˈdite, Yiesu Kirísto íín he ˈbíl áár.
49002021	Máá Gud̶o Yíésu lééllá ˈdugaka in ˈbíl me hí hol ki yaalla, ˈbil seeme, ˈbil ˈbíl mu hí taak koy-, mu hílléká yeedhe.
49002022	Waag it gál Yuuˈdi muuniny-, hí Kirísto iiy chíéllá ubaa gálle hollo hí hol fafiyya, giri itín hí ˈbíl mu hí Hím Naasanle ki ijoká chegetoká.
49003001	Yáá Báulo lééllá ˈdaa giri Yiesu Kirísto hujich ki nannuo-, mú Fayamlé Midhaballá it hí gál Yuuˈdi muuninyallá ˈdú gáá sidhééllá in káána yú hiigin gaa ija.
49003002	Waag hát giri ye hújíchallá ká shiiche-, mú ˈdúˈjímle fayamle yú hí ki ˈdiyeenká, it buot maalle.
49003003	Hé kinaallá he hé geer ged̶i-, Waaˈgiet-, kasle Waag hí ye kí edhesicheká, in yú hí ˈdéé hót mé gáá gaawallá ˈdu gáá verene.
49003004	ˈDeeny yú ka verenóóllá hí tuoycheka, Waag ˈdeenylé geer ged̶i-, Kiristóóllá hát yú ógká haí kiimisata.
49003005	ˈDeeny geer ged̶i-, Waaˈgietallá kíssóótí hé Waag hí gálaat ma kí edhesîny. Tá káánaka, Hím Naasan Waaˈgiet ˈdaalleka, hé Waag hí gállé alb fimi-, ubaa gállé ˈdeem ka shigiche-, taak koyyeká kí edhesiche.
49003006	Hé geer ged̶i-, Waaˈgietallá hééllá: ˈDaa Fayam Midhab Kiristóólláka, gál gál Yuuˈdi muuninyká hát gál Yuuˈdi hí aˈjibaat Waaˈgiet aargiróóllá íín úba hai aargira. Gálallá met hullaalle he gon tikiˈde, ˈdaa Kiristoka, he af id̶iny Waaˈgiet úba ˈgarro hol aargira.
49003007	ˈDúˈjím ubaa fargogint Waag hí ye shiicheká in ye máá Fayam Midhaballá hol gaa sisidhoká hoyche.
49003008	Har káána gál Waaˈgiet biiy elloká lulle máállé hí el ˈdaˈdká yú kátaka, Waag hé ye ˈdú ˈjiiyye, giri gál gál Yuuˈdi muuninyká yú ˈdú ˈgúúnnúmíny ˈdú ˈguunnuminy lulle af mé ˈdú gíriká gál Kirísto hol liiletká hí aargiroká yú ki ˈdiyeenká.
49003009	Waag úba hé ye ˈdú ˈjiiyye, giri ˈdeenylé geer ged̶iká hát he ˈduuwawká yú gálaat eiy ki nannuoká. ˈDeeny kinaallá Waag ameeny he met lulle ka kuonneká hé hí geerle ká ˈgayye.
49003010	Waag kasleka, ˈdaalimle hátlé met hí hol ká eiyyeká kansimano lullé urietká hí kiimisatká he feˈde. Aalé káána, gál uriet-, kansimano ˈgúóllá, ˈdaa gál Kiristoka, Waag ˈdaalimlé kinaal hai kiimita.
49003011	Waag hátlé les ma ka kúóninyká, hé hééllá mé ká ˈgayye, in d̶o muí Máá kúnnaa Gud̶o Yiesu Kirísto gáá ˈduwasie.
49003012	Múúni giri ke Kirísto hol liledhe-, ki mú iiy yieká, hát ke bineneny ubaa ki naan mán-, ki Waag met ki ˈdeˈdeenká hé ke uro.
49003013	Aaléka, gillo yú hí ki efe, manyjany chia yú hí ˈdú maanyjawallá haí gúóf gaa galîny. Manyjanychú hé hí ki midhab-, hí ger gaa memesuoká hí yé gáá ˈdeˈdeme.
49003014	ˈDeeny kinaallá ˈdugaka, yáá ˈJaa kúnnaa Waag met les kurram gaa ˈdaraan, hí mú kí vivisat.
49003015	ˈJaa kúnnaallá he máá gál úr gaa ijoká ubaa gál les gaa ijoká lulle yaalmit baabá hí yaalká aargisuoká.
49003016	Hé yú hí Waag kí rogononká, he giri Waag hí kamurlé uriet-, ˈdúwaká ˈdaalleka, hí fargogintle shigicho-, tá mú Hím Naasanle hodhinaamkícho far googonoychoká.
49003017	Yáá úba hí Waag kí rogonon, giri Kirísto ˈdaa iiy yeenkíchoka, gerkícho gaa yíéd̶ianká. Héétí gielmit hí Waag ubaa gálaat ka ˈgayyaká hí hidh ki aruanna-,
49003018	ubaa gál Kiristo lulle hí fargogínt aargiˈda-, hí gielmit Kiristo af mé mánnallá kiimisatoká.
49003019	Yáá úba Waag vivisat, giri gielmit kás lulle af mé id̶óóllá gónkícho hí oonoot-, Waag hí Hím Naasanle koch ki hod̶ichoká.
49003020	Aaléka, kí Waag meeyo. Waag fargogintlé gáál hujich gaa nanniyyóóllá ˈdugaka, héllé ekemeycho-, uˈdoká, hé hé ki taawuoká, muuninyka, ki mú rogononká lulle úba súm af mé ˈdú gíri.
49003021	Múúni ke mú gállé-, mu gáál Yiesu Kirísto ˈdú fíéllá taalle bííyyó biiyo kí Waag meemeyo. Iiy-hí, he hí hát kinaallá yeet.
49004001	Aaléka, yáá ˈdaa Máá kúnnaa Gud̶okáka, hiigin gaa ijóóllá, gillo yú hí ki efe, yaalmit midhab-, Waag hí kí viiyyeká hát ˈdabaanká gaa yíéd̶ía.
49004002	He met lulle hol ˈdúúw gaa ría, sáa yiedhíe, hol táa, he ˈdú faafadhdhíe, hát gielmitiká hol ˈdú ˈjeeˈjemíe.
49004003	ˈDaa giri Hím Naasan Waaˈgiet lulkícho hí gaa id̶oká, hát ˈdabaanká laad̶amíe, hol af maaláa, naanná hí yaalmit kíchia hí hol ki id̶aká tikiˈd hoycho.
49004004	Múún ke gon tikiˈde, Hím Naasan Waaˈgiet gáál gaa id̶oká úba tikiˈde. Hé nyí met egeto-, Waag hí nyí kí viiyyeká in úba Waag hí itín kí viiyye.
49004005	Muun Máá kúnnaa Gud̶oká tikiˈde, iiy yeen kúnnaa ke Kirísto ká ˈguoká lulle tikiˈde. Héétí meeny tikiˈde-, Kiristoká ki bie gim ki nadhe.
49004006	Waag íín tikiˈde, ííni he lulle ˈJaallé, ííni he lulle mé, ííni he lulle hí ki ija, tá ííni lulkúnno gáál gaa id̶a.
49004007	Tá múúnííllá Kirísto hé gáál ˈdú ˈguunnume, gáál ˈdaalím eiy eiy shie, giri ke Waag hújíchle nannuoká.
49004008	Hééllá hé Warˈgat Waaˈgiet hí hote-, giri kieye, Af giri mu ur fágatíá mé nannieká mu hé gállé uuneká eedhdhe, gáál hé shiicho shie, chieká.
49004009	Mu úr mé níéllá hélle meete? Hé kinaallá hélle kieye, Kirísto hé er ká leedhe, les mé ká nie.
49004010	Mu ííni ká leedhe-, lésallá mé ka níéllá he Máá tikiˈde úr af mé ˈdaatí mé nie-, biiy lulle gaa ijoká.
49004011	Kirísto ííni gáál hujichaam met eiy ki kuokoy. Mu gáál ˈbáál gál alb fimi hoy, gáál ˈbáál gál Waag hí ˈdéé ka shigichoká hoy, gáál ˈbáál gál gálaat Fayam Midhabká ki ˈdiyeenká hoy, tá gáál ˈbáál gál gál Kirísto iiy yieká ˈdeˈdeen-, he oonisuoká hoy.
49004012	Mu hééllá ekeyallá he giri gálallá gál Kirísto iiy yieká hol tág ki kokuo-, gaal Waag hujich ki nannuo-, gón Kiristo higirayyoká.
49004013	Yaalmitééllá in lulkúnno iiy yeenkúnno ubaa kas kúnnaa ki Iny Waaˈgiet ki ógká tikiˈd cheedhe, muun ke higiraa, ke hát Kirísto yeedhe.
49004014	Hát kinaallá in múún ged̶ ke hát um niginiká, muuninyka, hát kádích baran hí hol gaa sisitoká ma yegen. Héétí ke hát gál gál d̶íd̶aská hí raraat-, hí ˈdeemlé hódhoká ki nyiimisatká ma yegen.
49004015	Tá múún onnônyka, hát gielmitiká ki hé ˈdúwaká hogodho, ki hát lulle gaa higiraa, ˈjíig ki hát Kirísto gáál mééllá yeedhe.
49004016	Hát káána gon kuuˈdamle hol af gaa ˈgíéllá, Kirísto gálle úba hát kinaallá he hoy. Gál gón Kiristo hol gielmít ká ˈguo-, hujichaamlé Kirísto hí met ki kuokoyká nannuoka, in gón Kiristo higirayya, fargoogoyyo.
49004017	Aaléka, ˈdaa Máá kúnnaa Gud̶okáka, yú hí hééllá geeye, hí mé gaa kaa: Gál Waag ˈduuwle muog-, tawuny hí ˈdúúw mánnallá yaalmisanollé gaa seseen kinaallá haí ged̶i gaa íd̶iny.
49004018	Gál kinaallá kasle hé ˈduuw Waaˈgiet ma kiimisan, gáál met guogintle hé hí kás riiyye, hí luolmit biiyo-, Waaˈgietká gaa ˈgidhiche.
49004019	ˈDaa giri káána gaalí kern ki ˈdabeká, gaal hé hé gaa nyakarichká ubaa babát baltle hol ˈdú hay, ˈgar aayaˈge.
49004020	Kor itín af giri hí Kirísto iiy chieká it máá hí yaalmit hatallóóllá onisie-, gaa yíéd̶ía, yieká mán.
49004021	Yíésu ˈdeeny ˈdúwáállá hí yé gáá ˈdíéllá, hát hí he onisinyle maalle-, ubaa yaalmit hí ki id̶aká úba gaalí onisieká yáá óg.
49004022	Yaalmit kisso-, hí ki id̶eká, hát gon hí had̶ichaká it gaalí onisie. Kíssóótí balt kíchia gaa nyakaridheká hé hí nyimisate, hí bad̶isiche.
49004023	It úba gaalí he onisie, giri hí Waag hol ˈdú haad̶icha-, tawunykícho muí hol gaa lalaan-, muí tawuny midhab-, kaanaká shiguoká.
49004024	Waag hí gál kaanaká hoychééllá, hí húgúmle kaataká he feˈde. Aalé mú húgúmlé ˈdúwa-, saas mánnallá gaa yíéd̶ía.
49004025	Aaléka, ˈdaa giri múún ki gon tikiˈdeká lulkícho ˈdeem hódhoká hayyíe, hol hé ˈdúwaká geed̶ía.
49004026	Har hí idhanneka, idhokícho haí ad̶ááb mé ki kôny, hí ger ubaa met ka ˈgíiny, aadh hí dhúú ˈdú ˈjíiny,
49004027	hí máá gáál ka kidhich-, Sátanléká kar shíiny, mu hí ritisîny.
49004028	Máá burumeká hai ged̶ buráany, hí hújích he gaa aargiroká gil gerle ki naannuo, giri gál he maamanká úba he shiguoká.
49004029	ˈDeem ˈded̶ewká haí af ger yé gáá ˈdeˈdéminy, gál hí af nee kokuoká ˈdeeny hí ki midhab-, hí gogofsuoká geed̶ía.
49004030	Haí Hím Naasan Waaˈgiet geer gaa ˈded̶enêny. Waag hé hí Hím Naasanlé kinaallá ki guyye. Aaléka, Hím Naasan Waaˈgiet afo hí hol yíéd̶ianna, ˈjíig kúlích giri Waag hí gálle gaa riannoká d̶ig.
49004031	Aaléka, hol ˈjiirt, ídho, idho hol gáá ˈgiliˈgany mánká, hol oosó, méé ˈdeeneny, ubaa he lullé gaa nyakarichká hol ka ridhdhíe.
49004032	Midhánt ubaa geer guurá hol ka ˈgáa, hát Waag ˈdaa Kiristoka, hí ˈdú ˈjiiyyééllá hol ˈdú ˈjeeˈjemíe.
49005001	Aaléka, it um Waaˈgiet-, Waag hí gielallá, Waag húgúmle ennée.
49005002	Hát Kirísto múún gáál giel-, gáál sídhle ˈdú sillie-, hol suor hoy-, suor kinaal hé shiicho ussaká Waag ki hoyká, itín úba gielmit hatallóóllá ˈgáa.
49005003	Herginy gorramká ubaa babát, tá gajált haí ˈgíiny, hemitle hé níínni úba haí yé gáá ˈdíiny, ˈdaa giri hé hatallóóllá gál Waag hí waarateká yaalmitle muuninyká.
49005004	Héétí haí ˈdeem d̶eemoká hógon, ádúm kern mantiká ubaa ˈdéé hót kern manti-, gálle af ka húrt mánká haí ˈgíiny. Yaalmitééllá hé tagle muuniny, Waag gielmít hol ˈdú niiny tákáma ˈdúwa.
49005005	Hééllá hát ˈduuwawká onnóo: Máá herginy gorramká ubaa babát gaa seseenká, tá máá gajált ˈguoká, hé Kirísto ubaa Waag guchle aˈjibáát ma gaa aargiriny. Máá hé ˈded̶ewallá gaa seseenká he waaglé hote.
49005006	ˈDaa giri Waag gál hí af d̶uˈduse-, hé ˈded̶ew kinaal gaa seseenká ˈdú idhanne-, gáál he il ká aargisichoká, máádhat haí ˈdeem nyag maamanká ki nyiimísan.
49005007	Aaléka, gál hat kinaallóóllá haí hol ˈdôny.
49005008	Itín kíssóótí bííy gaa dhátká hí gaa id̶e, káána ˈdaa giri hí Máá kúnnaa Gud̶oká hol lileteká it hí mú édhúmle argiyye. Édhúm kinaallá gaa yíéd̶ía.
49005009	Édhum saanolle he midhánti, saas mánti, tá ˈduwánti.
49005010	Hé Máá kúnnaa Gud̶oká geer gaa memeyoká hol gaa ˈgeeˈgedhée, eekemeyyíe.
49005011	He ekeny nyag mán-, gálle bííy gaa dhátká gaa seseenká hol gáá faganayyíe, hé ˈded̶ew kinaal ka edhesía.
49005012	Gál Waag af d̶uˈduseká, héllé shuoliti-, ekemesetká, ki hol ged̶uoka, kern hai gáál ˈgiˈgidha.
49005013	Tá he lullé edhum hí gaa verenoká d̶o hai ká edhdhey, yaalmitle ha ki kimite,
49005014	ˈdaa giri edhum íín he lulle ka eedhesuoká. Yaalmitééllá ˈdugaka in gálaat kieye, Kó rafanannóóllo, in eiy ˈdéesh, kúfach yé gáá ˈdé, Kirísto édhúmle hí ko gaa veero, gaalí yegedhe.
49005015	Tá aaléka, nog sedhíe, haí gál d̶éeská chéen, ˈdaalím ˈgáa.
49005016	ˈDaa giri yietéél gálaat hé ˈded̶ewká gaa seseenká, biiy hátlé ka bibiˈdoká aadh ˈgas lulle hé midhabká gaa eekemeyyíe.
49005017	Aaléka, haí d̶ées chéen, Máá kúnnaa Gud̶oká hé hí gaa fedo-, hí ekemeychoká hol gaa ˈgeeˈgedhée, eekemeyyíe.
49005018	Bersh haí fafáminy, bersh hí faanneka, bersh gál hol ma momonyká haí hod̶icha. Kalat Hím Naasan Waaˈgiet hí koch cheet.
49005019	Arram Warˈgat Waaˈgiet gaa ijoká ubaa arram káána hí Waag ki ˈdoyyeká hol ki guogofsía. Máá kúnnaa Gud̶oká arram hí ki memeychoká gerkícho ki ˈdaaramíe.
49005020	He lúl ˈdugaka, Máá kúnnaa Gud̶o Yiesu Kirísto meenyle ˈdaalle ˈJaa kúnnaa Waag ki vivitíe, mú aadh lúl gielmít hol ˈdú naannáa.
49005021	ˈDaa giri Kirísto he Máá kíchia kíátoká hol met gaa keekemíe.
49005022	ˈDége, hát tikiˈde hí Máá kúnnaa Gud̶oká met gaa kekeennóóllá, beelemkícho úba met gaa keekemíe.
49005023	Kirísto gálle he mú gónlé. Ííni gáál mé, ubaa gáál Rúbáchlé. Hát tikiˈdééllá in min bélle hí mé ki yaalla.
49005024	Hát káána gál Kiristo-, Kirísto met gaa kekeenallá, ˈdég úba hí hát lulle beelemle met gaa keekeen.
49005025	Gál yaab, hát káána Kirísto gálle giel-, sídhle gáál ˈdú sillíéllá, itín úba hát tikiˈdééllá ˈdeg kícho geelnedhíe.
49005026	Kirísto sídhle gáál ˈdú sillíéllá he giri mu gálle ˈjiˈjio-, gáál ˈdeeny Waaˈgiet ki dhiiro-, gáál saas gaa egewká.
49005027	Héétí mu gálle saas ubaa ˈdeensen-, tá he lullé hat kinaalloká ˈdaabo-, gaal ˈduuwaw-, mu gáál egeetká.
49005028	Hát tikiˈdééllá gál yaab hát dhúrle hol gielallá hí ˈdegle úba geelnew. Máádhat he minle gielnítaka, hé dhúrle úba hol giel.
49005029	Hé ˈduwa, hé máá níínní gónle nébká mán. Máádhat gónlé he golmia, ootolo. Hát tikiˈdééllá in Kirísto hí múúni ke mú gállééllá gáál ki ootolo,
49005030	ˈdaa giri muun áwúlkúnno ki mú gónléká.
49005031	ˈDaa kinaallá ˈdugaka in mááyab ˈjaalle ubaa ˈjielle haad̶ia, mu ubaa minle hol chiiˈda, gaal hullaalle gon tikiˈd yeedhe.
49005032	Hééllá he onisiny ki af ˈdaˈdaboká, tá yú Kirísto ubaa gálle héllé hogodho.
49005033	Aaléka, it yaabká, máádhat hát dhúrle hol gielallá hí minle úba geelnet, tá min úba hí bélle kiikiat.
49006001	Ummo, ˈdaa giri Máá kúnnaa Gud̶oká hílléká, gál hí ˈdaleká af ˈduuwasía. Hé ˈdúwa-, hí ekemeychoká hé kinaallá.
49006002	Hemuumurit Waaˈgiet hemuritlé he af id̶iny ˈgayyo-, erkobká hééllá: ˈJaakú ubaa ˈjiekú kiikíaw.
49006003	Hééllá el gaa veeˈdeka, Waag hai ko ˈdú ˈgunnuanna, yíéd̶iny mé ˈdérká les ˈdug ha ˈdú yíéd̶ianna.
49006004	Idhaam, haí umkícho iidhansîny, um he onisiny Máá kúnnaa Gud̶oká oonisía, af ki taatáa, um hí he onisiny kinaallá kí gugud̶anat.
49006005	Géde, hát hí Kirísto af ˈduuwasicháállá, gál kíchia lesallo-, híllé-, hí he gaa mumuroká, hát ˈduwantiká af ˈduuwasía, kiikiadhíe.
49006006	Géde ˈbaal, af giri gállé hílléká alb ˈgieká tákáma in hujich hát ˈdabaanká nannaa, giri gaalí memeyoká. Tá ˈdaa giri itín hí gede Kiristoká haí hát gaal íín chéen, aadh lulle hujichaamkícho ger midhabká ki naannáa. Waag hát feˈdoká hé kinaallá.
49006007	Hát he uritiká, hújíchkícho naannáa. Hujich hí nanniyyoká, haí hújích hí gálaat ki nanniyyoká ka éen. Hujich nímle hát hújích hí Máá kúnnaa Gud̶oká ki nanniyyoká ka eedhdhíe,
49006008	ˈdaa giri gedech yíekaʼ, máá aad̶aká yíekaʼ, héllé midhab-, ekemeyoká Máá kúnnaa Gud̶oká hí he gaa shiguoká, hí ógká.
49006009	It gédellé-, géde he gaa mumuˈdáállo, gedekícho hát midhabká úba ki sedhíe, haí gáál nenesîny. Hééllá mé ka ˈgáa, Máá géde ubaa itín híllé-, met hullaakícho hí he gaa mumuroká hé úr gaa ijo. Máá kinaallá hé gálaat hol eiy ma gaa nanniny.
49006010	Aaléka, ˈdéé hót chia biiy el ˈdaˈdká hééllá: ˈDaa giri itín Máá kúnnaa Gud̶oká hílléká, mú fargogintlé fargogiyyóóllá far ki googóo.
49006011	He lullé Waag hí shiiche-, hí máá gáál ka kidhich-, Sátanléká hol kí ririataká shuunníe, fadhdhíe.
49006012	Ooskúnno hé oos ke gálaat hol yegeská muuniny, he oos ke kansimano aryaan-, bííy urietká ubaa bííy lesallo-, gaa ong'oˈde-, gálle édhúm Waaˈgiet ma árginyká mé ki ˈgiiyyo-, hátlé met hí hol ká eiyyeká ke hol kí ririatká.
49006013	Aaléka, he lullé Waag hí shiiche-, hí hol kí ririataká shuunníe, fadhdhíe, giri bár hé hí ki ˈded̶ewká alb kí ˈdeeˈdemeka, hí taalle lad̶aanna-, hí el ma ki sorominyká.
49006014	Aaléka, tág ˈdée! ˈDeeny ˈdúwa-, Waaˈgietká hát ˈdabaanká chiˈdíe, ki kuong'oˈdíe. Hí hát kinaallá ˈdiiyyeka, in hí hát yuoy saawle seg hisate-, tagonolle ˈgiiyyoká cheedhe. Hé ˈdúwaká eekemeyyíe. Hát káána yuoy héllé balo gaa higisatoká hí ririannallá in he ekeny ˈdúwa kinaallá úba hí ririanna.
49006015	Koiy kíchia guogoká fadhdhíe, giri hí tagano ˈgiiyyoká. Koiyééllá he Fayam Midhab hí naanná shieká.
49006016	Héétí, iiy yeen kíchia hí Yiesu Kirísto iiy chieká, tág chiˈdíe. Iiy yeen kinaallá he hát raat kíchia hí in gaa taal-, silo máá saas hí gáá kokoonno-, Sátanléká, hí ka lalaan-, boloonká hí af ki ˈdaraannoká.
49006017	Rúbách Waag hí ˈdaa Kiristo kí shiichééllá úba chiˈdíe. Rúbách kíchia kinaallá hát shóte-, síbil-, máá yuoyo-, ririanká in úba hí ririma. Aaléka, ˈdeeny Waaˈgiet tág chiˈdíe. ˈDeeny kinaallá he faaˈd órof-, Hím Naasan Waaˈgiet hí shigichoká.
49006018	Hé kinaal hí ekemeychoká aadh lúl Waag gil ki eegefée, viivitíe. Hím Naasan Waaˈgiet hí fargogint hí Waag ki vivisataká shiigicho. Biiy ˈdeeˈdemíe, haí ˈgoróminy, gál Kiristo lulle Waag ki viivitíe.
49006019	Yú úba ye Waag kí viivitíe, giri aadh lulle yú Fayam Midhaballá ˈdiyeen-, Waag ye ˈdéé af ká fafiyyo-, yú sierm ˈdaabo-, hé kis ˈdaa Fayam Midhaballáka, gaalí moonnoyká yú gáál eiy ki nannuoká.
49006020	Yiesu Kirísto ˈdaa Fayam Midhaballáka, hé ye máá naanne hoy, in káána nyarugano ye ki ˈgee. Ye Waag kí viivitíe, giri yú nyaalilet-, fayamééllá hát ˈdabaanká yú ˈdiyeenká.
49006021	Nyár kúnnaa Túkiko, ki giel-, ˈdúwa-, gédéch Máá kúnnaa Gud̶óóllá, yaalmit yú ki ijoká ubaa hé yú ekemeyoká fayamle lulle haí shigia.
49006022	Yú hí mú ali ˈdu gáá kakawallá he giri hí yaalmitkínyo maalla-, tá muí gogofsuoká.
49006023	ˈJaa kúnnaa Waag ubaa Máá kúnnaa Gud̶o Yiesu Kirísto hí it nyaaramká naanná ubaa iiy yeen gielmít ˈgayyoká shuo.
49006024	Ameeny gál Máá kúnnaa Gud̶o Yiesu Kirísto gielmit af mé mánká ki gielká Waag hí ˈdú ˈjeeˈjeen.
50001001	Yáá Báulo lééllá ubaa Tímote giri nyí gede Yiesu Kiristoká warˈgatééllá it Waaˈgiet-, hí Yiesu Kirísto hol ˈdú faanne-, ubaa it gál Kiristo ˈdeˈdeen-, tá it gál Kiristo hujich ki nanniyya-, hí Filíbi gaa id̶aká, ki hí ˈdú gáá lalama.
50001002	ˈJaa kúnnaa Waag ubaa Máá kúnnaa Gud̶o Yiesu Kirísto hí ˈdú ˈjeeˈjeen, hí naanná shiiguo.
50001003	Bar lulle yú hí táb ˈdoˈdootká yáá Waagchú gielmít hol ˈdú nannuo.
50001004	Waag visan chia lulle yú hí lulkícho kí vivisatká aadh lúl geer gaa meenno gaa id̶a.
50001005	Hééllá he ˈdaa giri kúlích kíchia erkob hí Kirísto iiy chie-, tá ˈjíig káána d̶igallá, hátle hí ye Fayam Midhaballá yiir kí chichiratáállá.
50001006	Hé yú él ki mánká hééllá: Máá hí hújích midhaballá gerkícho mé kí kodhdhééllá hát hí ki fedoká hújíchle taalle hai nannaa, ˈjíig kúlích Yiesu Kirísto hí hol gáá nannaatká d̶ig.
50001007	ˈDaa giri yú hí mé ká ˈguoká, hééllá ˈdaa kíchoka tawunyle yú taawuokáka taglé. Har káána úba yú nyarugano hiiginká ye ki ˈgíéllákaʼ, Fayam Midhaballá eiy nannuo-, ˈduuwle hogodhóóllákaʼ, it lulkícho ˈdúˈjím Waaˈgiet ki hol ˈgar aargiro.
50001008	Waag hé ye ˈdúúw ˈdú ˈdiiyye, yáá tág lulkícho hí gielmit Yiesu Kiristo ki fiirie.
50001009	Hé yú hí Waag kí vivisatká he giri gielmitkícho súm higirayyo-, hí Waag húgúmle hát ˈdabaanká kiimisato-, Waag hí kas he hol eiy gaa naasanká shigicho-,
50001010	hí hé midhabká ubaa hé ˈdeewká hol eiy gaa nannasato-, hí ˈdeensen ubaa saas ˈdaabiyya-, ˈjíig kúlích Kirísto hí hol gáá naatká d̶igká.
50001011	Héétí Yiesu Kirísto hí kuol gaa chiirat-, hí hé midhabká ekemeycho-, Waag íín hí ˈdúúw ubaa meeny gaa aargiˈdoká.
50001012	Nyaaramchú, hééllá onnóo, hé il hí ye argiyyeká hé Fayam Midhaballá bash hoy.
50001013	Hééllá ˈdugaka, yuoy lullé ˈbíl máá kansich ˈdeˈdeenallá ubaa gál innumééllá gaa ijoká lulle yú hát ˈdaa Kiristoka nyarugano hiiginká ye ki ˈgíéllá hé óg.
50001014	Hiigin chia yú gaa ijóóllá hé nyaaram kúnnaa Kiristoká gál gúúd̶o guofsiche, gaal hé nyaa ká liledhe, sierm ˈdabe, ˈdeeny Waaˈgiet súm ká ˈdiiyime.
50001015	Kor gáál ˈdáá tikiˈd Kirísto hát hinaafietká ubaa hát hol af ˈdú eenyká he ˈdiyime, tá gáál ˈbáál tikiˈd hé Kirísto hát ˈduwantiká ˈdiyeen.
50001016	Gál hát ˈduwantiká ˈdiyeenallá Waag hát ye Fayam Midhaballá eiy nímle mé ki koyyeká hé óg, in gaal gielmít ki ˈdiyime.
50001017	Gál Kirísto hát hinaafietká ˈdiyeenallá, hé fayám hát ˈduwantiká ma ˈdiyíminy, gaal hát he hol ki feditiká he ˈdiyime, gaal kasleka, gaal kerka yáá hiigin gaa ijóóllá ged̶i ye súm geer gaa ˈded̶eneye.
50001018	Hé kinaal kor meete hílle? Gaal úba hí hát lulle ˈdiiyeen! Har gaal fayám hát hinaafiet-, he hol ki feditiká ˈdiiyíme yíekaʼ, gaal hát ˈduwantiká ˈdiiyíme yíekaʼ, hé súm ˈdúwa-, ye súm geer gaa memeyoká he Kirísto fayamle gaalí ˈdiiyeenká. Iiy-hí, yú taalle geer ha ye gaa memeedhe,
50001019	ˈdaa giri Waag visan hí ye kí vivisataká ubaa ˈdúˈjím Hím Naasan Yiesu Kiristo hí ye shigichoká hát ye rubach yíé ˈdú ˈded̶ichoká yú ógká.
50001020	Hé yú súm fedo-, yú gófle ˈguoká, he giri hé yú ˈdú seseenká chiralle yú ˈguo-, kern ye ma ˈgiˈgin-, har káána yú kuf yíekaʼ, má kufiny yíekaʼ, yaalmit chia yú lésallá ki ijóóllá taalle Kirísto hí ˈdúúw gaa aargiroká.
50001021	Yúka, yú les ˈdug ˈdú ijóólláka ye ki midhab, giri yú Kirísto máálle yegetká. Tá yú kufeka, kalat, giri yú Kirísto nyí hol af yíéd̶iannoká.
50001022	Har yú ˈjíig les ˈdug ˈdú ijoka, yú taalle Kirísto hujich ha ki nannaa, tá hújíchchú saano midhabká hí yé gáá ˈdeˈdeme. Tá les ˈdug ˈdú id̶iny ubaa kúfach, hé máre yú toom gaa egedhdhe? Hoba! Yáá muog.
50001023	Hé naamáállá hé ye mé eiy ki sedhe. Tá yú íín lésallá haad̶uo-, Kirísto nyí hol af yíéd̶iannoká fede. Hé kinaallá in ye súm ki kalat.
50001024	Tá itín íín hé hí súm ki midhabká, he yú taalle luolká.
50001025	Hé kinaallá yáá él ki mán. Tá yú hát les ˈdug ˈdú ijoká yáá óg, itín kín lulkícho hollo ke hol ˈgaa, giri hí higirayyo-, hí iiy yeenkícho ki geyyeenká.
50001026	Aalé ged̶i ki hol af ká yíéd̶ieka, itín ˈdaa chúka hé hí Yiesu Kirísto ki memeychoká súmmo hegere, ˈdú okoˈdmoˈdo.
50001027	Hé ˈdúwaká hééllá: Húgúm fayam Kiristo méé miidhanayyoká ˈgáa. Har hí hát kinaal ˈdiiyyeka, yú hí af kí ˈdeʼ yíekaʼ, fayamkícho yú maal yíekaʼ, yú hát hí kas tikiˈdeká ˈgayya-, hí tág ˈgiiyya-, hí Fayam Midhaballá he onisinyle hol ˈgar lad̶aanna-,
50001028	gál hí met il gaa ˈgieká itín hí hát lulle ma kikianká yáá óg. Sierm hí mánnallá gál hí met il gaa ˈgíéllá hí argeka, gaal hát Waag hí bed̶isat-, tá itín íín Waag hí ririanká hai kiimita.
50001029	Itín ˈdaa Kiristoka, Waag hé hí iiy yeen tákámle ma shíiny, hé úba hí kár midhaballá af kí fuˈde, giri Kirísto ˈdaalle ˈdugaka hí maanyjayyaká.
50001030	Laat hí gaa id̶áállá he laat yú ke hol ˈgieká hí ye gaa argiyyeká, in káána úba hátle yú gaa ija, hí mamalla.
50002001	Aalé ˈdaa giri hí Kirísto hol ˈdú faanneká it gúóf argiyye, hí mú gielmitle chirm ki gagalicha. Héétí it Hím Naasan Waaˈgiet lilmách ká ˈgayya, it ger kurshám ubaa ger ka shâw ˈgayya.
50002002	Aaléka, geer gaa meenchú múúg hoyyíe, kaskícho hí tikiˈd cheet, gielmit tikiˈdeká hol ka ˈgáa, ger hí hol ˈdú faan, hé hí ki ˈdúwaká tawunyle hí tikiˈd cheet.
50002003	He lullé hí ekemeychoká, haí tákámkícho he hol ki fédiny, ubaa hí hol gaa memêny. Tá hol ˈdúúw ría, gál eiy hát hí ˈdú ˈdúwaká ka dhaayyíe.
50002004	Haí gál tákámle he hol ki fedo-, he ˈgar aayaˈgoká chéen, gál gál eiy ˈgar aayaˈgo-, he ki fedoká úba yiedhíe.
50002005	Kaskícho hí kas Yiesu Kiristo yeet.
50002006	Mu íín tuuˈdle har úba hát lullé Waaˈgietká yielka, hé ˈduuwlé kinaallá ma ki ˈgaad̶áminy.
50002007	Mu hé hol ˈduuwlé guchiká rie, yaalmit máádhat kaadhdhe, hol gedech hoy.
50002008	Aalé mu yaalmit máádhat kaadhdheká in hol ˈdúúw rie. Mu har úba ˈgíérích Waag hí ki feˈdeká hí kúfach mé ki koyka, mu hé ˈgíérích kinaallá nadhe, kúfách ˈdeewká ˈgór d̶arám yaalká ˈdú kufe.
50002009	Aalé hééllá lulle ˈdugaka, mú hé Waag hí ˈduwasiche, hí he met lulle met id̶iche, hí meeny meet lulle af mé ˈdú gíriká shiiche,
50002010	giri meeny Yíésu lééllá ˈduuwle ˈdugaka, gaal lullé úr gaa ijo-, ubaa les ˈdug ˈdú ijo-, tá kufeká lulle hí met les kurram gaa ˈdaraanká.
50002011	Tá erb gálaat lulle Yiesu Kirísto Máá Gud̶o he met lulle ˈdú gud̶oká hai yeedhe. Tá hé kinaallá ˈdugaka, ˈJaa kúnnaa Waag íín ˈdúúw hai egedhdhe.
50002012	Aaléka, sheel chia yú gielallo, af giri ki hol af ijeká it Fayam Midhaballá met gaa kekeenne, tá káána ke hol af gaa láálláka, Fayam Midhaballá súm met gaa keekemíe. Rúbách káána hí ˈgayyáállá, laatle laad̶amíe, yé ˈdú ˈdée, Waag kian ka ˈgáa.
50002013	Waag ííni hí gerkícho hujich gaa nanniyya, he urít ubaa fargogint hé mú geer gaa memeyoká hí ki nanniyyoká ha muí shigia.
50002014	Hujich lullé hí nanniyyoká haí yiirsam gaa fafáan, héétí haí hol ki fafálminy.
50002015	Hí hát kinaallá ˈdiiyyeka, itín um Waaˈgiet ˈdeensen ubaa saas mán-, ˈdúwaká haí cheedhe. Taalle hí gál súm ˈdeew-, gaa nyakarichallá hí hurt gaa id̶aká, hát hidhino urietkáka haí ká eedhdheye,
50002016	gálaat fayam luolmitiká haí shigicha. Aaléka hééllá hí ekemeychoka, kúlích Yiesu Kirísto hol ká nannaatká yú geer hai ye gaa meedhe, giri hújích yú nieká yú hállééllá ma níinyká.
50002017	Hújích yú nie-, yú hí Fayam Midhaballá ˈdú gáá sidhe-, fayám hí iiy chíéllá, hé kinaallá he hé shiicho muun ki Waag shieká. Har káána úba gaal ye yies-, fáschú úba hé shiicho kinaallá hollo hol ˈdú faama, yú ubaa itín ger ˈgarro gáál hol ˈgar meedhe.
50002018	Aalé ger hí gaa meet, yú ubaa itín kí hol ˈgar geyyuo.
50002019	Har Máá Gud̶o Yíésu hí fedoka, yú ál ˈjóbo hí Tímote ali ˈdu gáá kakaa, giri fayamkícho yú mamalo-, yú úba geer ye gaa memeetká.
50002020	Yáá máá éíy taaka-, yaalmitkícho mé ká ˈguo-, hát mu ííniká mán.
50002021	Gaal lulle onnônyka Yiesu Kirísto ˈdeenyle ˈgar aayaˈgoká, íín taalle héllé ˈgar aayaˈga.
50002022	Tímote hát tág yaalká it óg. Mu hát iny ubaa ˈjaalle hol ˈguokáka, hé tág nyí Fayam Midhaballá hújíchle hol ˈgar niiyye.
50002023	Aaléka, yaalmit yú gaa ijóóllá hátlé mákárta-, yé ká ˈdeˈdeenká yú kimiteka, mú d̶o ál ˈjob ali ha yú hí ˈdu gáá kaay.
50002024	Tá har Máá Gud̶oká hí fedoka, yú dhúrchú hát ál ˈjob hí af kí ˈdeenká gon yáá óg.
50002025	Tá yú tawueká Ebafuroˈdíto yú hí hol ˈdu gáá nannaa. Mu he nyár chia-, nyí hol hujich ˈgar nanniyya-, áwúlle nyí Fayam Midhaballá hol ˈgar lad̶aannaká. Mu íín úba he máá kíchia ˈgasiet-, hí ye ali ˈdu gáá kaayye-, hé ye ki ˈgeeˈgerneyká ye yiir kí chichiˈdeká.
50002026	Mu hé tág lulkícho hí fiirie, giri hí hol aargiˈdaká, tá mú kúllalle hí maalleká mú hé geer hí gaa ˈdeenedhe.
50002027	Hé ˈduwa, mu nyíf onnônyka hai kufume, tá Waag hé mú geer hí ˈdú gudhdhe. Tá Waag hé mu íín tákámle geer hí ma ˈdú gúan, Waag hé yú úba geer hí ye ˈdú gudhdhe, giri geer gaa ˈdeenen yú mú ˈdaalle ka ˈgieká geer gaa ˈdeenen éíy taaka ged̶i hí af ma ˈdú faaminyká.
50002028	Aaléka mú yú hí ali ˈdú gáá kakawká yáá tág fedo, giri hí mú ged̶i argiyyeka, ger hí gaa memeet-, héétí geer giri ye gaa ˈdeenedheká ye fuuranká.
50002029	ˈDaa giri Máá Gud̶okáka hí mú hol nyaaraká, mú geer gaa meen gud̶oká mé gud̶áan ki yeedhíe. Gál hát mu ííniká kiikiadhíe,
50002030	ˈdaa giri mu nyíf onnônyka hújích Kiristo ˈdú kufumeká. Mu hé sídhle sillie, hé ye ki ˈgeeˈgerney-, onnônyka itín hí ye ma kí chííranká ye kí chiˈde.
50003001	Nyaaramchú, hé eiy taaka-, úba yú hí ka ged̶uoká hééllá: ˈDaa giri hí Máá Gud̶oká hol ˈdú faanneká ger hí gaa meet! ˈDeeny giri tikiˈde yú hí ˈdu gáá veereká ged̶i yú hí ˈdu gáá verenoká hé ye ma ˈgormony. ˈDeenyééllá he ˈdeeny hí in ki ˈdeˈdeen-, hí ˈboy ma ˈdeeminyká.
50003002	Chier ad̶aabano ˈguo-, gón gaalí mumuroká hí ˈdú momoyóóllá hol ˈdeeˈdemíe.
50003003	Hermisan ˈdúwa-, Waag hí feˈdoká gálle he múúni ke Hím Naasan Waaˈgiet Waag ki vivisat-, geyyinykúnno Yiesu Kirísto yé gáá ˈdeˈdeen-, ki hé gálaat hí hol ki memeyo-, gáál Waag ma ˈdú egenyallá ˈduuwle ki ma ki memeenallá.
50003004	Har hé gálaat hí hol ki memeyóóllá yú hol ki méenka, yáá onnônyka hé gud̶o-, hol ki memeyoká ˈguo. Tá máádhat har hé hatallóóllá hol bal ki ˈdaraanka, yú yáá hé hol bal ki ˈdaraan-, mú hélle af mé ˈdú gíriká ˈguo.
50003005	Yú ˈdalidheká kúlích ki síetká in gaalí ye gaa hermisie. Yú máá Yisirayel, máá é meeny Binyamin, iny Heberew honyir, tá ˈdaa nyátál Yuuˈdika, yáá máá Farisaay onnoy.
50003006	Nyátál ˈdaalleka yáá súm ˈgad̶ame, gál Yiesu Kirísto iiy yieká maanyjasie. Nyátál hemuumuritle ˈdaalleka, hé máá níínní ye ˈded̶ente-, Kó nyátál ˈdeeneyche, ye yegieká mán.
50003007	Yaalmitééllá lulle ˈduuw mákárta-, yú gaa argeká, káána ˈdaa Kiristoka hát hé ˈdúúw mánká yú ká dhaˈgama.
50003008	Iiy-hí, hééllá lulle yú Kirísto ˈdaalle ki dhaayka, hé ˈdúúw mánká yú ká dhaˈgama. Máá chia Gud̶o Kirísto onnonlé yú onodheká hé he lulle af mé ˈdú gíri. Mú ˈdaalle ˈdugaka hééllá yáá hay, hééllá hát ége yú ká dhaˈgama, giri Kirísto mááchú yeget-,
50003009	mú nyí hol liiletká. ˈDuuw yú ˈguoká hai ˈduuw máálle nyatalaam el gaa igiroká onnôny, hí ˈduuw Waag hí máá Kirísto iiy yegetká shigichoká onnoyyo. ˈDuuw hatallóóllá Waago yé gáá ˈdeˈdeme, máá hí ˈguoká he máá Kirísto iiy yieká.
50003010	Yú Kirísto nyí hol liilet-, fargogint máálle uushich yé gáá ˈdieká ye gaa id̶o-, hát mú manyjany il hí argiyyeká yú mú ˈdú maanyjaw-, har kúfách muí kufeká úba kufunanká kátaka, fede,
50003011	giri Waag gálaat uushim yiem gáá ˈded̶ichoká yú úba uushich yé gáá ˈdeˈdeen-, luolmit biiyoká gaa yíéd̶ianká.
50003012	Tá yáá hol ma memeny, kieye, Yáá tág hééllá lulle ki hiray, ameenychú ki ˈdie, ma yegen. Yú hé Yiesu Kirísto hí ye kí vie-, mu ye máálle hoteká laatlé lad̶ama, giri hé kinaal mé d̶ig yegetká.
50003013	Nyaaramchú, hé Kirísto hí ye kí vieká ameenyle yáá ma ki ˈdíinyo yú yeedhe. Tá hé yú súm ekemeyoká hééllá: Yú yáá hé in ká yimieká táb ma ˈdoˈdoon, yú hé biiy metoká mé ˈdú sisidha,
50003014	laat chia lad̶ama, hé shiicho biiy metoká d̶ulallé gaa ija, giri hé kinaal aargiroká. Hé shiicho kinaallá he luolmit biiyo-, urati-, ˈdaa Yiesu Kiristoka, Waag hí ye kí viiyyeká.
50003015	Múúni ke ˈdaa Kiristoka ki hirayyallá lulkúnno kí kas hatallóóllá ˈguo. Tá itín hí hát eiy tawuyyeka, Waag hééllá úba eiy haí kí nanniyya.
50003016	Tá hé súm ˈdúwaká hééllá: Hé ki onodhe-, ki álle nyuoreká kí húgúmkúnno hosot.
50003017	Nyaaramchú, yaalmit chiallá el gáá veerée, tá gál yaalmisano hí nyí gaa argiyyeká el gaa igiróóllá ennée.
50003018	Tá gál burnayká yaalmitlé ki ijoká hé kídh fayam Kiristo máálle ˈgór d̶arám yaalká ˈdú kufeká ká yíéd̶ie. Gál burnayká yaalmitlé ki ijoká he hát gál kúfách Kirísto hí ˈgór d̶arám yaalká ˈdú kufeká eesheyoká. Hééllá af burnayká yú hí ká geey, in káána yú hí ged̶i ka ged̶uoká imiro ye gáá ˈjibime hállá!
50003019	Gál kinaallá mé d̶igle he mé ˈginlé, gáál waagle he gáál gerlé, tá gáál geer gaa meenle hé kern manti-, gaalí ekemeyoká he yé gáá ˈdeˈdeme. Gáál kasle hé lesalloká ˈgar aayaˈgiyya.
50003020	Tá múún égetkúnno he úratíá. Múún hé ke súm Máá Rubachiet ur kinaal gáá yiimetká met egeso. Máá kinaallá he Máá kúnnaa Gud̶o Yiesu Kirísto.
50003021	Mu ííni gón kúnnaa les higillóóllá hol gaa laama, giri gónkúnno hát mú gónlé ˈdúúw ˈgayyoká chegetoká. Fargogint muí hééllá ki ekemeyoká he fargogint tikiˈde muí he met lulle gim kí fafaat-, muí he gaa mumuroká.
50004001	Aaléka sheelchú, hé kinaallá he hát hí Máá Gud̶oká hol chiiratká. Nyaaram chia yú giel-, yú fiiríéllo, itín he geer gaa meenchú ubaa hújích yú nieká héllé yú gaa argeká.
50004002	Yáá Ewúóˈdia ubaa Sintíke gil ki efe-, giri gaal ííni Máá Gud̶oká iiy yíéllá hol af maaloká.
50004003	Iiy-hí, kó ˈdúwa chia-, hújíchalka, ke hol ˈdú famééllo, ha yú ko ruogone, ˈdaa giri ˈdegééllá Fayam Midhaballáka nyí hol ˈgar laad̶aanneká, ˈdég ˈdú ˈjeeˈjémo. ˈDegééllá ubaa Keleménto tá gál éíy taaka-, meetle warˈgat luolmitiká gaa ijóóllá hujicho nyí hol ˈgar nanniyye.
50004004	Aadh lulle Máá kúnnaa Gud̶oká ˈdaalleka geeyimíe. Ged̶i ha yú hí geey, geeyimíe!
50004005	Af gáá abuntkícho gálaat lulle hí argo. Máá kúnnaa Gud̶oká ˈjímle hé tág ˈjób.
50004006	Ha hé mákártaká gerle hí gaa ˈdeenêny, tá he lullé il hí aargiˈdoká héllé hí rogononnoká Waag ˈdú eegedhíe, Waag viivitíe, Waag gielmít hol ˈdú naannáa, hé hí Waag gaa feˈdoká heegetíe.
50004007	Tá naanna Waaˈgiet giri kas gálaat lulle af mé ˈdú gíriká ger kíchia ubaa kas kíchia itle ubaa Yiesu Kirísto hí hol ˈdú faannééllá in hai ki ˈdeenne.
50004008	Nyaaramchú, hé eiy taaka-, úba yú hí ka ged̶uoká hééllá: Hé ˈdúwaká, hé gaalí kian ka ˈguoká, hé tagléká, hé saas mánká, hé gielmít hí gaa id̶oká, tá hé gaa ˈdabaanká aadh lulle mé ka ˈgáa. Iiy-hí, hé súm midhab-, ubaa hé ˈdúwa-, gaalí memeyo-, hatallóóllá, aadh lulle mé ka gáa.
50004009	Hé hí ye gaa maalle-, hí ye gaa argiyyeká ubaa hé hí ye gaa onnoteká, eekemeyyíe. Hééllá hí ekemeychoka, Waag naanná ˈgayyoká taalle hollo hí hol ˈgayya.
50004010	ˈDaa giri waaséél geer chia hí gaa ˈdeeneyká geer guanle ged̶i hí ye argisicheká, ˈdaa Máá Gud̶okáka yáá súm geer ye gaa meedhe. Hé ˈduwa, geerchú hé hí gaa ˈdeeney, kor it érléká hé hí ye ká shigicheká ˈdu gáá laanle hátle ˈdabiyye.
50004011	Yú hééllá hogodhóóllá, yáá kieye, He yú ˈdabe, ma yegen. Yaalmit mákárta-, yú ki ijoká hát ye ka gúúd̶oká hélle yáá onodhe.
50004012	Yáá he mánt óg, héétí, yáá he ˈdú burnany óg. Yáá yaalmit ki ijoká hát lulle ye gaa ˈdoyyoká onodhe. Har úba héy gaa ijo yíekaʼ, kuoˈd ˈgaa yíekaʼ, har he ye ˈdú burnab yíekaʼ, he ˈdabiny yíekaʼ, lulle hé ye gaa ˈduo.
50004013	Kirísto fargogint ye ka shieká ˈdaalleka, he met lullééllá fargogintle yáá ˈguo.
50004014	Tá hé ye ki ˈgeeˈgerneyká hát hí ye yiir kí chirateká hé tág midhab.
50004015	Hé ˈduwa, hát it Filibííllá hí ógká, bár giri er hí Fayam Midhaballá ka chiichirate-, yú Makeˈdónia gaa kekemeká, yáá gál Kiristo ˈjien hí hol ka eiyyeká hé shiicho gaa argeká mán, itín tákáma hé shiicho hí yé gáá ˈdie.
50004016	Af giri yú Dhesaloníke gaa ijeká, hé ye ki ˈgeeˈgerneyká, hélle ití ye ká shiigiche.
50004017	Tá yáá íín hí hé shiicho ma gaa ˈgeˈgen, hé yú fedoká he giri gil kíchia hí eiy lalaannóóllá ˈdugaka hé shiicho Waag hí itín úr gáá shigichoká hegeroká.
50004018	Káána hé shiichokícho Ebafuroˈdíto hí ye ˈdu gáá sidheká, yáá hé ye ki ˈgeeˈgerneyká lulle arge, tá ití ye hé éíy burnayká úba af ˈdú fiiyye. Hé shiichokícho he suor usiyyo-, Waag hí iiy cheget-, Waag geer gaa memesichoká.
50004019	Waag yú gédéchle yieká, kamurlé uriet-, gud̶o-, ˈdúúw ˈgayyo-, Yiesu Kirísto yíé gáá ˈdeˈdeenká hé hí ki ˈgierˈgereká lúl haí kí d̶uusicha.
50004020	ˈJaa kúnnaa Waag guchle taalle bííyyó biiyo gálaat hí meemeyo. Iiy-hí, he hí hát kinaallá yeet.
50004021	Gál Yiesu Kirísto iiy yieká lulle ye naa kí yiedhíe. Nyaaram kúnnaa-, nyí hol af id̶áállá hé hí naa ká yie.
50004022	Gál Kiristo-, lullé állá gaa ijóóllá, tá súm gál ˈbíl geer Kaisar, hé hí naa ká yie.
50004023	Máá kúnnaa Gud̶o-, Yiesu Kirísto hí ˈdú ˈjeeˈjeen. Iiy-hí, he hí hát kinaallá yeet.
51001001	Yú he Báulo, máá Waag hát hí ki feˈdeká hí máá ali gaa kaany-, Yiesu Kiristoká hoycheká. Warˈgatééllá yú ubaa nyár kúnnaa Tímote nyí ká verenne.
51001002	Warˈgatééllá it Waaˈgiet, hí nyaaram kínyaa Kolosááya gaa id̶a-, hí Kirísto hát ˈdabaanká el gaa igiˈdaká ke hí ˈdu gáá verene. ˈJaa kúnnaa Waag hí ˈdú ˈjeeˈjeen, hí naanná shiiguo.
51001003	Nyiin aadh lulle ke hí Waag kí vivisatká, nyáá nyí Máá kúnnaa Gud̶o-, Yiesu Kirísto ˈJaallé Waag gielmít hol ˈdú nanniyya.
51001004	Hééllá he ˈdaa giri iiy yeen kíchia hí Yiesu Kirísto iiy chieká ubaa gielmit kíchia hí gál Kiristo lulle ka ˈgayyaká nyí maalleká.
51001005	Iiy yeen ubaa gielmit hí ˈgayyáállá he ˈdaa giri Waag hát hí he lullé ˈdabaan-, hí úr ali kí id̶icheká hí met gaa ógká. He met esiny kinaallá ˈdeenyle it kis Fayam ˈdúwa-, Midhab-, Kiristoká gaa maalle.
51001006	Fayam ˈdúwa-, midhab-, hí argiyyééllá in les lulle bash ki chegete, saano midhabká ˈdaˈdalla. Hát tikiˈdééllá itín a meeny giri hí erkob Fayam Midhaballá maalle-, hí ˈdúˈjím Waaˈgiet ˈduuwle lulle eiy naasateká, Fayam Midhaballá hé úba hurtkícho bash ki chie, itín saano midhabká hí gáá higisso.
51001007	It Waag ˈdúˈjímle Fayam Midhab Kiristóóllá Ebáfaros gaa onnote. Máállá tág nyáá nyí giel, mu íín he máá kúnnaa ke hol ˈgar gede Waaˈgiet-, ˈdúwa-, ke hol hújích Kiristóóllá yiir ki chichiratká.
51001008	Mu íínííllá in úba nyí fayamkícho ˈdu gáá sidhe, hát itín hí Hím Naasan Waaˈgiet gielmitle hol ka ˈgayyaká.
51001009	ˈDaa kinaallá ˈdugaka in a meeny giri nyí fayamkícho maalleká, Waag ke hí kí vivisatká nyí ali ma kôny. Waag ke hí kí rogononallá he giri Waag hí ˈdaalím ubaa kas hí he eiy ki nannasatoká hí ˈdaa Hím Naasanle kí shigicho-, hát feˈdoká hí hát ˈdabaanká kiimisatoká.
51001010	Waag ke hí hatallá kí rogononallá he giri itín yaalmisano midhab-, hí ki id̶áállá Máá kúnnaa Gud̶oká hí ˈdúúw gaa aargiroká. Héétí hí mú hát lulle geer gaa memesicho-, he lullé midhab hí nanniyyáállá taalle saano midhabká hí yiem gáá ˈdeˈdeen-, hí Waag hát ˈdabaanká oonootoká.
51001011	It úba ke hí Waag kí vivisat, giri Waag guchlé he ˈgayyoká hí fargogintle hí far ki googoyyo-, hí mé ki chirsan ˈgayya-, taalle hí he ˈdú fafaataká. Aaléka ger hí gaa meemeet,
51001012	ˈJaa kúnnaa Waag gielmít hol ˈdú naannáa. Mu íínííllá hé hí ˈduway, giri hé muí gállé mú édhúmle gaa ijoká muí af id̶ieká itín úba hí gáál hol ˈgar liiletoká.
51001013	Mu hé kánsích ˈdeew-, bííyle gaa ong'oˈdeká muun gáál gim yé gáá ˈdeey, gáál guch Inylé gielká gaa id̶ite.
51001014	Mú Inylééllá in muun gáál fásle ki rie, gáál nyuogim ubaa ad̶aabanokúnno gaa eey.
51001015	Waag ki ma arginyallá Inylé Kirísto ke argeka, hát hé ke íín arge. Iny íínííllá he lullé Waag hí ka kuonnééllá máállé hí mé ki yaalká.
51001016	He lullé Waag hí ka kuonnééllá Íny ˈdaallé he ká nadhe. He lullé úr ubaa les gaa ijo-, ki argo-, ubaa ki ma arginy-, hát káána kansimano met lullé urietallá Íny ˈdaallé he ká nadhe, Waag hí mú kí kuonne.
51001017	He met lullé biiy gaa ijóóllá hátlé mannayká, mu hé ali ije. He met lulle mu íínííllá ki ija.
51001018	Mu ííni Ínyííllá he gon mé. Gónallá he gál mú iiy yieká. Mu íín dhúrle he mé gáá koon. Gál uushim yiem gáá ˈdeˈdeenká máállé méteká he mu ííni, giri he met lulle mé ki yaalká.
51001019	Waag héllé kis feˈde-, muˈdeká he giri aalmichle alulle Inyle gaa id̶oká.
51001020	Héétí Inyle ˈdaalleka, he met lullé les gaa ijóóllá yíekaʼ, úr gaa ijoká yíekaʼ, shimít muuˈdoká. Shimitééllá mú Inylé ˈgór d̶arám yaalká ˈdú kufeká fáslé okoˈdeká hé yé gáá ˈdeˈdeenne, Waag ubaa he met lulle hol shimít ki mumura.
51001021	Kíssóótí it Waag hol eiy gaa ˈgisate, tawunykícho ubaa he ekeny kíchia ˈded̶ewká hé hí gál Waag ka kídhká hoyche.
51001022	Tá káánaka, ˈdaa Kirísto hí gón hát gón kúnnaallá kaadhdhe-, kuféélláka, it ubaa Waag hol hille, giri Waag innumleka hí saas ubaa ˈdeensen ˈdaabiyyoká.
51001023	Tá hát ˈdabaanká ˈgée, iiy yeen kíchia hí ˈgayyáállá taalle chiˈdíe, hé Waag hí af id̶iche-, hí Fayam Midhaballá gaa maalle-, hí met egetééllá haí sug ki níiny. Fayamééllá he Fayam Midhab Kiristo-, gaalí les geer lulle gaa ˈdiyime-, yáá Báulo lééllá hí gédéchlé gálaat ki ˈdiyeenká yíéllá.
51001024	Aalé káánaka, manyjany chia ˈdaa kíchoka, il hí ye aargiˈdóóllá geerle hé ye gaa meedhe. Manyjany chia ˈdaa Kiristoka gónchú hí aargiˈdo-, kor ˈbaal hátle ye met gaa id̶o-, il hí ye aargiˈdoká ˈdaa gón Kiristo he ki taalla. Gón Kiristóóllá he gál Kirísto iiy yieká.
51001025	Yáá gédéch gál Kiristóóllá hújíchallá Waago hí ye mé ki koyye, giri yú hí ˈdeeny Waaˈgiet alulle ki ˈdiyeenká.
51001026	ˈDeeny yú hí ki ˈdiyeenallá he Waag héllé geer ged̶i-, kíssóótí kaate-, hí gál heleká lulle af ˈgidhiche-, tá káána hí gálle kí edhesichééllá.
51001027	Waag hé muˈdeká he giri héllé geer ged̶ííllá ˈduuwlé gud̶oká hát kidh lulle hí léká gálle kí eedhesichoká. Waag héllé geer ged̶ííllá hélle kieye, Kirísto hé hí gaa ijo. ˈDaa kinaallá ˈdugaka in aadh ˈdaatika Guch Waaˈgiet itín hát hí léká hí og.
51001028	Aaléka, nyáá nyí fayam Kiristo gálaat lulle ki ˈdiyeenne. ˈDaalim kínyaa lúl nyí ˈgayyaká nyáá nyí gálaat af ki tatiyya, nyí gáál ki oonisicha, giri gáál lulle nyí Waag metle egeyyo-, gaal Kirísto ki higirawká.
51001029	Hééllá ˈdugaka in yú lad̶ama, fargogint Kiristo ye gaa id̶o-, ye hujich ki nannasatallá yú hujich ki nannaa.
51002001	Aaléka, itín ubaa gál nyaaram ˈjien Lauˈdikew gaa ijoká, tá gál nyaaram kálta innumchú ma árginyká, laat chia yáálle ˈdaakíchoka hí hát ˈdabaanká ˈdú lad̶aanallá hí kiimisatoká yú fede.
51002002	Laatééllá yú hatallá lad̶aanallá he giri lulkícho hí gofononno-, hí hol gielmít ka ˈgayya-, hí ˈdúˈjím Waaˈgiet aargiˈda-, giri Waag héllé geer ged̶i-, ˈdaa Kirístoká hí hát ˈdabaanká eiy nannasataká.
51002003	Máá Kirísto lééllá in ke kamur ˈdaalimoká ubaa kamur onyiká lulle ke gaa aargira.
51002004	Hééllá yú hí ged̶úóllá he giri máádhat hí af ma ˈdú nannasan-, ˈdeeny hí ki lalaatká hí ma ki nyiimisanká.
51002005	Har úba káána yú ke hol af gaa líítaka, ˈdaa Hím Naasan Waaˈgietka hé ke hol af ijo. Yaalmit kíchia itle hí hát ˈdabaanká hol gíl ka ˈgayya-, iiy yeen kíchia hí Kirísto ka ˈgayyaká hí ki taalká geerle hé tág ye gaa memeet.
51002006	Aaléka, hát hí Yiesu Kirísto iiy chie-, hí mú Máá kíchia Gud̶oká hosotééllá taalle mú gaa yíéd̶ía.
51002007	Mú hidh ki aría, mú gáá ˈdée, hát gaalí oonisieká hí iiy yeenkícho hirasicho, gielmit hí Waag hol ˈdú nanniyyaká hí gud̶anat.
51002008	Hol ˈdeeˈdemíe, máádhat haí ˈdeem gáál nee gaa méʼ, kor he mán-, húgúm lesalloká ubaa tawuny gálaat yé gáá ˈdeˈdeen-, ˈdaa Kiristo ma ki taalinyká hí ki úúniny.
51002009	Hééllá he ˈdaa giri Waag aalmichle alulle Kirísto ˈdalidhe-, gon ˈgúóllá gaa id̶oká.
51002010	Aalé ˈdaa giri itín hí Kirísto hol ˈdú faanneká, Kirísto hé hí gaa ijo, it he lullé luolmit kíchia kaana-, hí argiyyééllá ˈduwasichoká argiyye. Kiristóóllá in kansimano lulle mé.
51002011	It hí Kirísto hol ˈdú faanneká, he hát it hermisate. Hermisan kíchia kinaallá hé hermisan aad̶a-, gónle gaalí mumuroká muuniny. Kirísto húgúm kíchia ˈded̶ew-, ubaa ad̶aabano kíchia hí ˈgayyeká hí gaa ˈgidhie. Hé kinaallá he hermisankícho.
51002012	Héétí hát káána Kirísto kufe-, gaalí galie, uushich yé gáá ˈdíéllá, itín úba bie gim hí naateká, it kuyye, hí uushich yé gáá ˈdiiyye, hí luolmit kaanaká argiyye. Hééllá lulle ˈdaa iiy yeen kíchia hí fargogint Waaˈgiet ká ˈgayya-, Waagle Kirísto uushich yé gáá ˈdeeycheká he ká nadhe.
51002013	Itín hátlé hí ad̶aabanokícho ˈgayye-, Kirísto hí ad̶aabano kíchia kinaal ma gaa ˈgidhíiny-, hí gál kufachiet onnoyyeká, in Waag hí Kirísto hol ˈgar loolnoyche. Mu ad̶aabanokúnno ubaa nyuogimkúnno lulle gáál gaa eey.
51002014	Hemuumurit múún ke ˈdeed̶eneyká ˈdeensenle veeritle Waag hí ali gaa shugudiche, hí eete, hí ˈgór d̶arám yaalká ˈdug ˈdú ˈdoyye.
51002015	Kirísto hé kansimano lullé aryaanká hemuumurít gaa eey, gáál gálaat metle kern gaa ˈgidhie. Mu ˈdaa giri ˈgór d̶arám yaalká ˈdú kufekáka, mu hé kansimanóóllá a mé kí ˈjie.
51002016	Aaléka, ˈdeensen ˈdaa hé hí kokonyoká ubaa hé hí igiannoká, héétí ˈdaa ˈjila, ubaa ˈgúíy vím ˈjilallé, tá Kúlích Hef ˈGisanká, gálaat hí ˈdú ˈded̶ensetka, haí gáál af nee kôny.
51002017	Nyatalaam hat kinaallóóllá he hé ged̶ igire-, káána ali ki ˈdíéllá yaalmisanollé. Hé ˈdúwaká íín Kirísto.
51002018	Gál hol gál ˈdúúw ririanká hol hod̶uo-, gál ˈgasso-, urruká vivisat-, hé amádh gaa argoká memeyo-, ˈdeemle mé ˈdeerneyóóllá, hol ˈdeeˈdemíe. Mé furit hí ˈdaa Kiristo ki argiyyééllá ha gál hatallóóllá hí ka rían. Gál hatallóóllá hé hí kasle yé gáá ˈdeˈdeenká, hállééllá in he hol bal ki ˈdarama.
51002019	Gál hatallóóllá hé Kirísto ma ki koong'ódon. Kirísto íín he mé, gon íín he gál Kiristo. Hát káána hedhgem ubaa kuuˈdam gon hol af ki chichiratallá, gál Kiristo úba hollo hol ki ˈgee. Gón Kiristóóllá Waago hí higirasicha.
51002020	Itín in hí húgúm lesalloká gíl sug ki hayche, hí Kirísto hol ˈgar kuyye háluke, tá háteka hátle hí gál nyatalaam lesalloká gim gaa ijoká ka id̶áal?
51002021	Nyatalaam kinaallá he nyatalaam kieye, Hééllá ha d̶ig chéen, Hééllá ha méésen, Hééllá ha chíran, chegetallá.
51002022	Hééllá hé ke igian-, ubaa ke kokuo-, bebewká ˈdaallé he ki ˈgee. Nyatalaamééllá kas gálaat ubaa he onisiny gálaato he yé gáá ˈdeˈdeme.
51002023	Nyatalaamééllá ki dhaayka, hé ˈdaalimo ke yeedhe. Tá onnóo, nyatalaamééllá hé fargogint níínní he ˈguo-, gon baltlé gaa nyakaridheká hí hol gáá momoychoká mán. Nyatalaamééllá gálle he gál yaalmit gálaat hí Waag ki vivisatká kasle yé gáá ˈded̶uo-, gál hol ˈdúúw ririanká ká ˈgie-, gónle ílsh gaa id̶imuoká.
51003001	Aalé ˈdaa giri itín Waag hí Kirísto hol ˈgar uushich yé ká ˈdeeycheká, hé urati-, urle Kirísto hí Waag gíl ˈdaa naaniet ijoká eebitíe.
51003002	Kaskícho hé uratiká gaa id̶ía, haí hé lesalloká gaa id̶îny.
51003003	Atimééllá he ˈdaa giri itín hí Kirísto hol ˈgar kuyye-, Kirísto luolmitkícho hol gaa id̶ite-, luolmit kíchiallá úratí Waag hol af ijoká.
51003004	Af giri rúbách kíchia Kirísto hol ká nannaat-, ˈduuwle ká eedheyyoká in itín úba hí luolmit kíchia biiyóóllá ˈduuwle higilla.
51003005	Aaléka, húgúm lesalloká, hát káána herginy gálle hol ma shúúnanká, féén ˈgany, babát ˈgany, he fedit gaa nyakaridheká, tá gajálti, hol ka ridhdhíe. Máá gajált ˈguoká hé fedo kinaallá he waagle hod̶ita.
51003006	Yaalmisanóóllá ˈdaalle ˈdugaka, Waag idholle hé ged̶ igiˈdo.
51003007	Id̶iny kíchia hí kis id̶eká it yaalmisanóóllá gaa seseenne.
51003008	Aaléka, yaalmisano hát káána ídho ˈgany ubaa idho hol gáá mony mánká ˈgany, d̶id̶ám ˈgany, gálaat méé ˈdeeneny, ubaa af ka húrt mánt, lulle hol ka ridhdhíe.
51003009	Haí hol hódho ged̶îny, ˈdaa giri húgúm kíchia kissoká, héllé ˈded̶ew-, hí gaa seseenneká hí gíl sug ki hayche-,
51003010	hí húgúm kaanaká kaateká. Húgúm kíchia kaana Waag hí ka kuonnééllá, Waag kas midhab kasle hol ki égká hí ká shigicha.
51003011	Aalé káána it ál níínní hol ki fooˈdo-, hí kieye, Máállá máá Hellen, máállá máá Yuuˈdi, máállá hé hermite, máállá hé ma hermísan, máállá máá kídh éíy, máállá máákúnno muuniny, máállá he gedech, máállá he máá ˈdúwaká hí hol ki chegetoká mán. Kirísto ííni gúúd̶o, gál hí iiy yieká lulle gaa ija.
51003012	Aaléka, it Waag hí waarate-, muí gálle hote-, muí súm gielallá, geer shâw ubaa geer guurá ˈgáa, hol ˈdúúw ría, sáa yeedhíe, he ˈdú faafadhíe.
51003013	Héétí hol met ˈdugano ki sisidháa, hé hí hol ki ˈded̶eneychoká ˈdaalleka, hát Waag hí ˈdú ˈjeˈjeenallá, hol ˈdú ˈjeeˈjeemíe.
51003014	Tá hé súm ˈdúwaká gielmít ˈgáa. Gielmít ííni muun gáál hol mé ˈdú gáá egeyye, gáál tikiˈd hod̶icha.
51003015	ˈDaa giri hí gon tikiˈde-, Waag hí naanná kí viiyyeká, Kirísto naannalle hí gaa yíéd̶iyyo, hí he gaa muumuˈdo, Waag gielmít hol ˈdú naannáa.
51003016	ˈDeeny Kiristo hát ˈdabaanká ger gaa id̶itíe. ˈDaalim Waag hí shigichoká lulle hol ki oonisía, hol af ki taatáa. Arram Warˈgat Waaˈgiet gaa ijoká ubaa arram gálaat hí Waag ki ˈdoyká, héétí arram itín hí Waag ki memeycho-, gerkícho yé gáá ˈdeˈdeenká ˈdaaramíe, hol ki guogofsía, Waag gielmít hol ˈdú naannáa.
51003017	He lullé hí ekemeycho-, ubaa hí hogotoká lulle Máá kúnnaa Gud̶o Yíésu meenyle ki eekemeyyíe, tá mu íín ˈdaalleka, ˈJaa kúnnaa Waag gielmít hol ˈdú naannáa.
51003018	ˈDége, beelemkícho met gaa keekeemíe. Hé kinaallá hé midhab ˈdeg Máá kúnnaa Gud̶oká iiy chieká hí ekemeychoká.
51003019	Beelem, ˈdegkícho geelnée, gáál haí ˈdeem kullaká veréniny.
51003020	Ummo, gál hí ˈdaleká hát lulle met gaa keekeemíe, ˈdaa giri hééllá Máá kúnnaa Gud̶oká geer gaa memeyoká.
51003021	Idhaam, haí umkícho ugúfiny, um hí giinasîny.
51003022	Géde, gál hí léká hát lulle met gaa keekeemíe, haí gál gállé gugud̶oká af giri he alb ijoká tákámle hujich hát ˈdabaanká nannuo-, gáál ger gaa memeyoká onnôny. Hújích kíchia hí nanniyyaká hát ˈduwanti-, itle hí Waag kikiatoká ka naannáa.
51003023	He lullé hí nanniyyaká, hát ˈdabaanká naannáa, hújích hí gálaat ki nanniyyóóllá, he hát it Máá kúnnaa Gud̶oká ki nanniyya.
51003024	Hújích hí hát ˈdabaanká nanniyyáállá, héllé shiichoká hát hí Máá kúnnaa Gud̶o Kirísto gaa aargiˈdaká mé ka ˈgáa, ˈdaa giri mu íín hí hujich ki nanniyyaká. Hé shiicho kinaallá he hé Waag hí gálle af id̶icheká.
51003025	Máá hé ˈdeewká ekemeyoká, he il haí aargiˈda. Waag mu gud̶áan yíekaʼ, mu gedech yíekaʼ, hé ali gaa muog. Mu íín hát ˈduwantiká he gálaat ˈdéé ki id̶imia.
51004001	It géde ˈgayyáállo, ˈdaa giri Máá kíchia hí mé ki yaalká hát úr gaa ijoká hí ógká, gedekícho símísle hé ˈdúwa-, tagléká gaa shiigía.
51004002	Waag viivitíe, hí Waag vivisataká kaskícho hí in banno, Waag gielmít hol ˈdú naannáa.
51004003	Tá nyíín úba nyí Waag kí viivitíe, giri Waag nyí kar af kí fuuˈdo-, héllé geer ged̶i kis ˈgayye-, fayam Kiristóóllá nyí ˈdiyeennoká. Fayamééllá ˈdaalle ˈdugaka in káána yú ˈbíl hiiginallá gaa ija.
51004004	Ye Waag kí viivitíe, giri hát Waag hí ye gaa feˈdoká yú fayamééllá hát ˈdabaanká ˈdiyeen-, fayám gaalí eiy naasatká.
51004005	Gál Kirísto muogká húgúm midhab-, ˈdaalimoká ki sedhíe. Hát kinaallá in gálaat aadh lulle húgúmkícho Kirísto gaa aargira.
51004006	ˈDéé hótkícho aadh lulle hí ˈdéé hót sáa-, gáál net gaa méká onnoyyo, giri gálaat hí heeteka, yaalmit midhab hí gáál ˈdéé hol ˈdú nanniyyaká hí ˈgayyaká.
51004007	Túkiko fayamchú alulle haí shigia. Mu he nyár kúnnaa ki giel-, ˈdúwa-, ke hol ˈgar géde-, ke Máá kúnnaa Gud̶oká hújíchle hol ˈgar nannuoká.
51004008	Yú mú hí ali ˈdú gáá kakawallá he ˈdaa yaalmit nyí állá ki id̶oká hí mamallo-, mu hí gogofsuoká.
51004009	Mu nyár kúnnaa ki giel-, ˈdúwa-, Onésimo kíchiallá hollo hol ká egedhdhe. Gaal yaalmit alloká fayamle lulle haí shigia.
51004010	Máá chia nyí hol ˈbíl hiiginallá af id̶a-, Aristákos, ubaa Márko giri Barnábas iny awléká hé hí naa ká yie. It Márko fayamlé kieye, mu har ká yimieka, mú mé gud̶áan yeedhíe, chieká, maalle.
51004011	Yíésu giri gaalí Yóstos yegetká úba hé hí naa ká yie. A meeny gál nyí hol hújích Guch Waaˈgiet ˈgar nanniyyóóllá, gál sed̶ééllá tákáma gál chia Yuuˈdi. Gálallá hé tág ye gogofsuo.
51004012	Máá kíchia Ebáfaros giri gédéch Yiesu Kiristoká úba hé hí naa ká yie. Mu hé aadh lulle lad̶aan-, hí Waag kí vivisat-, giri itín hát Waag hí feˈdoká hí kiimisata-, hí higirayya-, hí tág ˈgiiyyaká.
51004013	Yú hí hé ˈdúwaká geeye, mu hé tág ˈdaakícho ubaa ˈdaa nyaaram kúnnaa Lauˈdikéw tá Hieráboli gaa ijoká laatle lad̶aan.
51004014	Shééléch kúnnaa ki giel-, Lúka, giri gil óg-, gálaat ˈguor shiguoká ubaa ˈDémas hé hí naa ká yie.
51004015	Aaléka, nyaaram kúnnaa Lauˈdikéw gaa ijoká ye naa kí yeedhíe. Nyaar kúnnaa Nímfa ubaa gál nyaaram mú ˈbílle Waag gaa vivisatká úba ye naa kí yeedhíe.
51004016	Warˈgatééllá hí tuoycheka, gál Kiristo Lauˈdikewká úba hí tuoyo. Héétí warˈgat chia yú gál Kiristo Lauˈdikew ˈdú layká úba tuoyyíe.
51004017	Arkíbos geeyyíe, Hújích Máá kúnnaa Gud̶o gaal hí ko ka shíéllá bééso, mú yeedhíe.
51004018	Náállá yáá Báulo lééllá hí gílchú kí veere. Nyarugano chia ye ki ˈgíéllá táb ˈdodhdhíe. ˈDúˈjím Waaˈgiet gaa yíéd̶ía.
52001001	Yáá Báulo lééllá ubaa Silfáánas, tá Tímote warˈgatééllá it gál Kiristo-, ˈJaa kúnnaa Waag ubaa Máá Gud̶o Yiesu Kirísto hí lé-, hí Dhesaloníke gaa id̶áállá ke hí ˈdu gáá verene. Waag hí ˈdú ˈjeeˈjeen, hí naanná shiigicho.
52001002	Nyáá nyí lulkícho ˈdaakíchoka aadh lulle Waag gielmít hol ˈdú nanniyya, Waag visankínyo ke hí meet gaa veveen.
52001003	Iiy yeenkícho hát hí he gaa eekemeycho-, ubaa hújích kíchiallá gielmit hí ˈgayyáállá hí ki nanniyyo-, héétí har káána úba he hí ki ˈgierˈgernítaka hát hí Máá kúnnaa Gud̶o Yiesu Kirísto hí ˈdúúw ki ógallá nyáá nyí ˈJaa kúnnaa Waag met táb gaa ˈdoˈdooto.
52001004	Nyaaram kínyaa Waag hí gielallo, itín hát Waag hí waarateká nyáá nyí óg.
52001005	Hééllá he ˈdaa giri ke hí Fayam Midhaballá hát ˈdééká tákámle ke hí ma ˈdú gáá sîn, tá fayám ˈdaa giri fargogint Waaˈgiet ubaa Hím Naasan Waaˈgiet kí chimieká in itín hí fayám ˈduuwle tág og. Af giri ke hol af ijeká itín yaalmit ˈdaakíchoka nyí ki id̶eká it óg.
52001006	Af giri hí fayamééllá iiy chieká it tág he il hí argiyye, tá Hím Naasan Waaˈgiet hé hí ger gaa meen shiiche. Hatallá in nyíín ubaa Máá kúnnaa Gud̶óóllá hí yaalmitkínyo ká enniyye.
52001007	Aaléka, it gál gál Kiristo lúl lés Makeˈdonia ubaa lés Akaya gaa ijoká hí ka ennianká chie.
52001008	Hé Máá kúnnaa Gud̶óóllá hí hurtkícho gaa ekeyallá ˈdeenyle hé biiy lúl bash ki yie. ˈDeenyééllá hé gál Makeˈdonia ubaa gál Akaya tákámle hí ma mááliny. Har káána úba nyí gáál ma geenyka, hát hí Waag iiy chíéllá hé biiy lulle hí maalle.
52001009	Gaal íín ˈdaakínyoka hát ke hí kí fame-, hí waagam hódhoká gil sug ki hayche-, hí Waag ali id̶o-, ˈdúwáállá el gaa igiˈdoká fayamlé he hogodho.
52001010	Gaal íín úba hát itín hí Waag Inylé uushich yé gáá ˈdeeyche-, Yíésu lé-, úr gáá yiimet-, hí met egetóóllá he hogodho. Waag Iny lééllá muuni gáál idho Waaˈgiet ged̶ igiˈdóóllá gáá bibisia.
52002001	Nyaaramkínyo, af ki ˈdím kínyaa ke hí af kí ˈdieká hát hé taalle halleelloká muuniny-, hé ˈdúwaká hí yé gáá ˈdieká it óg.
52002002	Af giri hátle ke hí ma ˈdú gáá yímen-, nyí Filíbi gaa id̶e-, gaal nyí hát ˈded̶ewká ki sedhe-, nyí manyjayyeká it óg. Har káána úba he il hí nyí argiyyeka, Waag nyí nyaalím shiiche, Fayam Midhab Waaˈgietallá ke hí ki ˈdiiyime.
52002003	Churiny ke hí chureká, hé ˈdaa nyimisan ubaa hé tagle muuninyká muuniny. Héétí úba hé ˈdaa d̶id̶amo muuniny.
52002004	Hé kinaallá afle in nyiin hát gál Waag hí galayche-, Waag hí Fayam Midhaballá af kí haycheká nyí ˈdéé ká hogoto. Af giri nyí Waag ˈdeenyle ˈdiyeennoká he gálaato nyí ger gaa memesicha muuniny, Waag ííni hé kúnnaa ger ged̶iká ógallá nyí geer gaa memesicha.
52002005	Nyiin hát nyí kálta churiny tag ki ˈdimiká ke hí ma ki chúrinyká it óg. Waag he misikirkínyo, nyiin nyáá nyí ke hí hát d̶id̶amoká ma ki ˈdíiny, ke hí he ma gaa árginy.
52002006	Héétí nyáá nyí itín ubaa gál éíy taaka meeny hí nyí memeychoká ke hí ma ˈdu gáá ˈgéˈgen.
52002007	ˈDaa giri nyiin nyí gál alb fimi-, Kiristokáka, ke hí he ki mumureká nyáá nyí uˈde, kor it ke hí hát kinaallá ma ki síen, hát ˈjieyye urgúaka hí d̶albááyalle nog ki seseennoká in úba ke hí nog ki sedhe.
52002008	ˈDaa giri ke hí gielká, in ke hí Fayam Midhab Waaˈgietallá tákámle ma ki ˈdiyíminy, ke hí úba hol ˈdú sillie. Hééllá he ˈdaa giri itín hí gál nyí súm gielká chieká.
52002009	Nyaaramkínyo, hújích fargogo-, laatle nyí lad̶aanneká it mé ká ˈgayya. Bár kinaallá ke hí Fayam Midhab Waaˈgietal ki ˈdiyimeká kulich ubaa chúúrélle nyí hujich nanniyye, giri ke hí ílsh ma ki yégenká.
52002010	Hééllá itín ubaa Waago hí ˈdúúw ˈdú ˈdiiyye, giri it hí Kirísto iiy chíéllá ke hí hát saas manti-, ubaa ˈduwanti-, tá ˈdeensen mantiká ke hí ki sesemeká.
52002011	Nyiin hát urgúaka baabá hí umle ki seseenká úba ke hí ki sedheká, it óg.
52002012	Hé ke hí chuchure, ke hí gogofsie, ke hí af tatie, giri hí innum Waaˈgiet hát ˈduwantiká gaa id̶oká. Waag íínííllá hé hí guchle ubaa ˈduuwle kí viiyye.
52002013	Nyáá nyí aadh lulle Waag gielmít hol ˈdú nanniyya, ˈdaa giri ˈdeeny Waaˈgiet hí nyí gaa maalleká, hát gálaat yé ma gáá ˈdíiny-, Waag yé gáá ˈdieká hí iiy chieká. ˈDeenyééllá he ˈdeeny ˈdúwa-, Waaˈgiet-, it hí iiy chíéllá hí hujich gaa nannuoká.
52002014	Nyaaramkínyo, it gál léskícho hí manyjasie. Manyjasiny kíchia kinaallá in hí gál Waaˈgiet lés Yuuˈdia albano eiy eiy gaa ijo-, Kirísto iiy yieká manyjasinylé gállé Yuuˈdi hí manyjasieká ennianká hoyche.
52002015	Gál Yuuˈdííllá in ˈbaal gál Waag hí ˈdeem ká shigicheká ubaa Máá kúnnaa Gud̶o Yíésu yies. Héétí nyiin úba nyí manyjasie. Gálallá hé Waag geer ma gaa memeny, gaal gálaat lullé he met il gaa ˈgee.
52002016	Gaal nyiin nyí gál gál Yuuˈdi muuninyká ki ˈdiyeenne-, gaal rubach aargiroká hé nyí gáá momoyo. Gáál yaalmitlééllá in gáál ad̶aabanolle hol ˈdú fafiyya. Tá héél el gaa igíˈdelle Waag idholle hé gaal íín ka nyuoˈde.
52002017	Nyaaramkínyo, ˈdaa giri rám iraam mánká ke hol gaa ˈdabeká, hé tág ke hí fiirie, innumkícho úba nyí aargiˈdeká nyí feˈde. Har káána úba ke hol in eiy ka líítaka, hé ke hí táb ˈdoˈdoot.
52002018	Nyíín ke hí af kí ˈdeˈdemeká nyí feˈde. Yáá Báulo lééllá af burnayká kerka ká yiimie, kor yáá sieny kinaal ma híliny. Sátan nyí sieny kinaal ká riate.
52002019	Itín it tág hé nyí met egeteká ubaa geer gaa meen hí nyí shigiche. Hé kínyaa af giri Máá kúnnaa Gud̶o Yíésu ka ˈjieka nyí mú metle ˈdúúw ki aargiˈdoká he máre? Hé kinaal hé itín muunîny?
52002020	Itín hí ˈduuwkínyo ubaa geer gaa meenkínyo.
52003001	Aaléka, af giri fiiritééllá hát níínní nyí hol gaa tiiya-, mánká, in nyí tawuyye, nyí kieye, kalat, muun tákámkúnno kí Ádhen kí ˈgisat, nyí chie,
52003002	in nyí Tímote giri nyár kínyaa ˈdaa Waaˈgietka nyí hol hújích Fayam Midhab Kiristóóllá ˈgar nanniyyáállá ke hí ali ˈdu gáá kaay, giri mu itín hí iiy yeenkícho gaa higirasuo-, hí gogofsuo-,
52003003	héétí manyjasiny kíchia hí gaa id̶óól hí ma gaa riiteenká. Manyjasiny hatallóóllá múúni ki Kirísto iiy yíéllá hát il hí muun gáál aargiˈdoká it óg.
52003004	Af giri muun ke hol af ijeká, manyjasiny hatallóóllá hát lulkúnno il hí gáál aargiˈdoká hé ki hí geey. In káána hát hí óg kinaal, he hát kinaal ˈdie.
52003005	In aaléka hééllá hát níínní yú hol gaa tuo-, mánká, in yú hí Tímote ali ˈdú gáá kaay, giri iiy yeenkícho yaalmitle muí ká aargiroká. Yú kieye, Sátan taalle gáál má ki egesen, laat ˈdaa kíchoka nyí laad̶aanneká laat halleelloká má cheen? yú yie.
52003006	Kor káánaka, Tímote bííykícho gáá ˈjieká, hé nyí fayam midhab-, ˈdaa iiy yeenkícho ubaa gielmitkícho ki taalká hé nyí shie. Mu hát hí tawuny midhabká ˈdaakínyo ka ˈgayya-, itle hí nyí fiiriche-, hát káána itín ke hí aargiroká nyí feˈdééllá itín úba hát hí nyí aargiˈdoká hí feˈdoká fayamle hé úba muí nyí shie.
52003007	Nyaaramkínyo, fayam kíchiallá ˈdugaka, har káána úba he il hí nyí aargiˈdo-, nyí maanyjayyoka, ˈdaa giri hí iiy yeenkícho ki ˈgiiyyaká in nyí gúóf argiyye.
52003008	ˈDaa giri itín hí Máá kúnnaa Gud̶óóllá tág gaa ˈgiiyyáállá, nyíín úba geer gaa meenno nyí ki id̶a.
52003009	ˈDaakíchoka, Waag innumleka ger hé tág nyí gaa meedhe. Geer gaa meenkínyo nyí ˈdaakícho gaa argiyyééllá ˈdugaka, Waag kor gielmit hát ˈdáb aake nyí hol ˈdú nanniyya?
52003010	Nyáá nyí kulich ubaa chúúrélle tág Waag vivisat, giri ged̶i ke hol in ger gaa dhaˈgasan-, hé mákárta iiy yeenkícho gaa mánká arginylé hí aargiˈdoká gófle ke hí gogofsuoká.
52003011	Aalé káána ˈJaa kúnnaa Waag ubaa Máá kúnnaa Gud̶o Yíésu hí kár ke hí ˈdu gáá yiimetká af kí furo.
52003012	Hát tikiˈde gielmitkínyo ˈdaakíchoka súm gud̶óóllá, Máá kúnnaa Gud̶oká hí gielmit kíchia hí hol ká ˈgayya-, ubaa hí gálaat lulle ki gielká heersuo, hí ˈdú ookodmuo,
52003013	giri hí iiy yeenkícho tagano gaa ˈgiiyya-, Máá kúnnaa Gud̶o Yíésu ká ˈjieka itín ubaa mú gállé hí iiy yieká lulle hí ˈJaa kúnnaa Waag metle gál ˈdeensen mán-, ˈdúwaká gaa chegetoká.
52004001	Nyaaramkínyo, aaléka, Máá kúnnaa Gud̶o Yíésu ˈdaallé ke hí gil ki efe, ke hí gogofsia, giri hát káána id̶iny Waag geer gaa memeychoká hí nyí gaa onnote-, hí ki id̶óóllá, yaalmit hat kinaallóóllá af ˈdú faafadhdhíe, ki yíéd̶ía.
52004002	Máá kúnnaa Gud̶o Yíésu ˈdaalleka hemuumurit ke hí af ki tatieká it óg.
52004003	Hé Waag hí feˈdoká he giri itín gál ˈdúwa-, Waaˈgietká hí chegeto-, hí herginy gálle hol ma shúúnanká hol ká ririato-,
52004004	lulkícho hát ˈduwanti-, saas mantiká hí shugunatoká úba hí ógká.
52004005	Héétí balt ˈdeew-, gál Waag muogallá hí gaa seseenallá úba hí ma gaa seseminyká.
52004006	Máádhat hai nyárlé Kiristoká hé hat kinaallóóllá ki ekêny, ki ˈdeenêny, ˈdaa giri hát ke hí il gíl gaa heliekáka Waag íín yaalmisano hatallóóllá lulle hala hollo hol gáá nanniyya.
52004007	Waag íín hé gáál yaalmit gaa nyakaridheká ma kí víiny, id̶iny ˈdúwa-, he feˈdoká he gáál kí viiyye.
52004008	Aaléka, máá atimééllá d̶iidhoká, hé máádhat ma d̶íin, Waag ííni hí itín Hím Naasanle shigichóóllá he d̶iidhe.
52004009	Aaléka, gielmit gál Kiristo hí hol ká ˈguoká ˈdaalleka, hé níínní hí muog-, yú hí ˈdú gáá verenoká mán, ˈdaa giri itín dhúrkícho yaalmit hí hol ki gegelneteká Waag hí onisicheká.
52004010	Hé ˈduwa, it gál ˈdaa Kiristoka hol nyaaram-, lés Makeˈdonia lulle gaa ijoká giel. Aaléka, nyaaramkínyo, gillo ke hí ki efe, gielmit kíchia kinaallá af ˈdú faafadhdhíe.
52004011	Héétí hát gál sáa-, olle ma gaa mamadinyká ka yíéd̶ía. Hát kis ke hí geeyká, máádhat hí hélle mé veero, hí gil gerle hujich ki naanuo,
52004012	giri itín hí gál gál Kiristo muuninyká innumleka hí hát ˈdabaanká gaa seseen-, hé hí ma ki ˈgeerˈgernenyká.
52004013	Nyaaramkínyo, aaléka, yaalmisano gál Yiesu Kiristo kis mán yieká he onisinyle hí muogká nyáá nyí ma fediny, giri itle hát gál mú iiy ma yéen-, uushim yiem gáá ˈdím met esinyle mán-, ger hí gaa ˈded̶enetkáka itín ger hí ma gaa ˈded̶enenká.
52004014	Yíésu hát he kufe-, tá ged̶i loolnodhe-, uushich yé gáá ˈdieká hé ke iiy yie, in gál Yíésu iiy yie-, mán yíéllá hát mú ˈdaalleka Waag hí shugunatoká in úba ke iiy yie.
52004015	Hééllá he ˈdaa ˈdeeny Máá kúnnaa Gud̶oká hí hodhekáka in ke hí ged̶ia, giri múúni ke luogol-, af giri Máá kúnnaa Gud̶óóllá hol ka nannaatká hátle ke les ˈdug ˈdú ijoká, ke gál kis kufeká er met ma nannaan-, ke mú ma ˈdú seseminyká.
52004016	Máá kúnnaa Gud̶óóllá dhúrle úr hai gáá yiimedhe, kóˈd gud̶o-, hemurít ˈguoká úr yé hai gáá ˈdeeme, mu máá méte urru-, gassoká afle ubaa faˈd Waaˈgiet shímle hai kí yiimedhe. Tá gál Kirísto iiy yie-, kis mán yieká er uushim yiem hai gáá ˈdeeme.
52004017	Đueka, múúni ke gál Kiristo-, ke hátle luogol-, ke les ˈdug ˈdú ijoká, tíkíˈdé kinaal ál nyáˈdow hí id̶o-, gál uushim yiem gáá ˈdieká hí ijoká Waag haí gáál ˈdú egeete, Máá kúnnaa Gud̶óóllá úr hollo ke hol gaa aargira. Aaléka, Máá kúnnaa Gud̶óóllá taalle bííyyo afo ke hol ija.
52004018	Héétí aaléka, hol ˈdéé hótééllá ki guogofsía.
52005001	Nyaaramkínyo, yaalmitééllá bárle ubaa kúlíchlé ali kí ˈdeennoká héllé níínní hí muog-, ke hí ˈdu gáá verenoká mán.
52005002	Hát káána máá buraalléká aflé buraa ká iyaanká ke muogallá, in úba kúlích Máá kúnnaa Gud̶óóllá hí gáá ˈjeˈjeenká ke muog. Hé kinaallá it tág óg.
52005003	Af giri gálaat kieye, Hé lulle naanná ubaa hát ˈdabaanká he ija, gaalí yegetká, gaal d̶o hát geer veerit ˈdalietkáka gáál he illo hí argiyye, gaal hé hát níínní he met kar gaa ˈduoká mán.
52005004	Nyaaramkínyo, ˈdaa giri hí bííy gaa dhátká ma gaa id̶inyká, kúlích kinaallá hát máá buraalléká hí gáál biirgisuokáka hé hí ma biirgisiny.
52005005	Itín lulkícho hí um edhum ubaa um kulich. Múún hé ke gál bííy gaa ong'oˈdeká ubaa gál bííy chuureká muuniny.
52005006	Aaléka, hát gáál ˈbáál ram hí ˈdú ˈjeˈjeennóólláka, ha ram gáál ˈdú ˈjíiny. Kí in bano, met hí gáál ˈdú ˈgie.
52005007	Gál rafananká chúúre he rafama, héétí gál bersham hí fafaanká chúúre bersham hí fafama.
52005008	Tá múúni ki um kulichká, met hí gáál ˈdú ˈgie. Kí iiy yeen ubaa gielmít hát síbil máá yuoyoká hí bala gaa higisat-, mú ririankáka kí balo gaa hisat. Kí rúbáchkúnno ˈduuwle hát shóte-, síbil-, máá yuoyoká ririankáka kí faat.
52005009	Waag múún gáál gálle hosotééllá, idhollé he gáál ˈdú id̶imicha muuniny, he giri muun ke Máá kúnnaa Gud̶o Yiesu Kirísto rubach gaa aargiroká.
52005010	Mu íín gáál ˈdú kufééllá, har ke les ˈdú ija yíekaʼ, ke kuf yíekaʼ, taalle mú afo ke hol ija.
52005011	Aaléka, hát káána hí gaa id̶a-, hí ekemeychóóllá, hol guogofsía, hol yiir gaa chiichiˈdíe.
52005012	Nyaaramkínyo, gillo ki hí ki efe, gál hurtkícho hújích Waaˈgiet hát ˈdabaanká gaa nannuo-, ˈdaa Máá kúnnaa Gud̶óólláka hí met ki ˈgie-, hí af tatúóllá kiikiadhíe.
52005013	Hújích gaal hí ki nannuo kinaal ˈdaalle ˈdugaka gáál gál ˈdúwaká ka dhaayyíe, gáál geelnedhíe. Lulkícho hol naanná ki yíéd̶ía.
52005014	Nyaaramkínyo, héétí ha ki hí gogofsia, gál he ma uu-urinyká af taatáa, gál síéramká guogofsía, gál d̶ááliská yiir gaa chiˈdíe, tá gáál lulle ger gaa gúch aargisía.
52005015	Máádhat hai hé ˈdeewká héllé ˈdeewká akaˈd madîny, tá aadh lulle hé midhabká hol ki eekemeyyíe, gálaat lulle hé midhabká úba ki eekemeyyíe.
52005016	Aadh lulle ger hí gaa meemeet,
52005017	Waag viivitíe.
52005018	Yaalmisano lullé hí gaa id̶aká ˈdaalleka, Waag gielmít hol ˈdú naannáa, ˈdaa giri hééllá ˈdaa Yiesu Kiristoka Waag hí ki feˈdoká.
52005019	Hím Naasan Waaˈgiet haí hújíchle ka rían.
52005020	ˈDeem Waag hí gálaat ká shigichoká haí egeshêny,
52005021	tá he met lulle eiy naanatíe. Hé ˈdúwaká hát ˈdabaanká chiˈdíe,
52005022	he met lullé gaa nyakarichká hol ka ridhdhíe.
52005023	Waag naannaká dhúrle hí gál id̶iny ˈdúwa-, Waaˈgietká ki ijoká hoycho, hí tawunykícho ubaa sidhamkícho tá gónkícho hát ˈdabaanká chirat, giri Máá kúnnaa Gud̶o Yiesu Kirísto ká ˈjieka hí ˈdeensen mánká.
52005024	Waag ííni hí ka viiyyééllá he Máá ˈdúwaká. Mu hééllá lulle hai ekemeye.
52005025	Nyaaramkínyo, nyí úba Waag kí viivitíe.
52005026	Gál nyaaram kúnnaa Kiristoká lulle nyí hát gielmitiká naa kí yiedhíe.
52005027	ˈDaa Máá kúnnaa Gud̶okáka, hééllá ha yú hí kí mure, warˈgatééllá gál nyaaram kúnnaa Kiristoká lulle af ki tuoyyíe.
52005028	Aaléka, Máá kúnnaa Gud̶o Yiesu Kirísto hí ˈdú ˈjeeˈjeen.
53001001	Yáá Báulo lééllá ubaa Silfáánas, tá Tímote warˈgatééllá it gál Kiristo ˈJaa kúnnaa Waag ubaa Máá Gud̶o Yiesu Kirísto hí lé-, hí Dhesaloníke gaa id̶áállá ke hí ˈdu gáá verene.
53001002	ˈJaa kúnnaa Waag ubaa Máá kúnnaa Gud̶o Yiesu Kirísto hí ˈdú ˈjeeˈjeen, hí naanná shiiguo.
53001003	Nyaaramkínyo, ˈdaakíchoka aadh lulle Waag gielmít nyí hol ˈdú nanniyyoká taglé. Waag nyí gielmít hol ˈdú nanniyyáállá, he ˈdaa giri iiy yeenkícho súm higirayyo-, gielmit hí hol ká ˈgayyaká úba súm guud̶anatallá.
53001004	ˈDaa kinaallá ˈdugaka alb gál Kiristo me hí hol gaa aargiroká in itín ke hí súm gaa memeye, hat giri hí manyjasiny ubaa he il ká argisiny lúl hí mé ki chichirsata-, hí iiy yeenkícho ki ˈgiiyyáállá in taalle nyí gáál ged̶icha.
53001005	Hééllá lulle Waag he hol eiy gaa nímle hát tagléká he gáál ká aargisia. Waag itín gál ˈdúwa-, hí Guchle higiloká hí ká dhaˈgasanna. Mú Guchlééllá ˈdaalle ˈdugaka in hí maanyjayya.
53001006	Gál hí manyjasúóllá Waag manyjasiny kinaal akaˈd haí maadicha. Hé Waag hí ekemeycho kinaallá he hé tagléká.
53001007	Héétí Waag it hí maanyjayyóóllá ubaa nyííni nyí maanyjayyóóllá manyjasiny kúnnaallá yé hai gáál gáá ˈded̶icha. Bár giri hé kinaal ali kí ˈdeenká he bár giri Máá Gud̶o Yíésu úr yé gáá ˈdeen-, gállé ˈgassiet-, urru-, muí fargogínt shieká hol ká egeetká.
53001008	Mu íín ˈjiet boloonká hai kí yiimedhe, giri gál Waag d̶iidhe-, Máá kúnnaa Gud̶o-, Yíésu lééllá Fayamlé Midhaballá met ma gaa kekeminyká lulle he il ká aargisuoká.
53001009	Gáál héllé il hí aargiˈdoká he taalle bííyyo gaal maanyjaw-, Waag innumle ubaa guchlé fargogiyyoká gaa ˈgiisatká.
53001010	Kúlích muí gáá ˈjeen kinaal mu gálle ˈdúúw hai gaa aargira, ameeny gál mú iiy yieká lulle mú hai meeye. Tá itín ˈdaa giri fayam Kiristo ke hí geeyká hí iiy chieká, itín úba it gál kinaal gaa id̶a.
53001011	ˈDaa kinaallá ˈdugaka in ke hí aadh lulle Waagkúnno kí vivita, giri id̶iny kíchia muí kí víéllá mu hí gál ˈdúwa-, id̶iny kinaal ki ijoká ka tuoyo-, héétí mú fargogintle ˈdaalleka muí he feditkíchía midhabká ubaa he ekeny kíchia iiy yeenkícho yé gáá ˈdeˈdeenká lulle muí d̶uusuoká.
53001012	Waag ke hí kí vivisatallá, he giri Máá kúnnaa Gud̶o Yíésu meenyle yaalmit kíchia hí ki id̶a kinaal gaalí gaa memeyo-, itín úba hí mú ˈdúúw gaa aargiˈdoká. Waag visan kínyaallá, Waagkúnno ubaa Máá kúnnaa Gud̶o Yiesu Kirísto ˈdúˈjímle ˈdaalleka tág hai yeedhe.
53002001	Nyaaramkínyo, ˈdaa Máá kúnnaa Gud̶o Yiesu Kirísto hol ká naanle ubaa múún gáál hol ˈdú gáá shuunanle ˈdéé hótle ˈdaalleka, gillo yú hí ki efe,
53002002	ˈdéé hót kerka Waag yé gáá ˈdiiyyeká yíekaʼ, ˈdéé hót máá mákártaká yé gáá ˈdiiyyeká yíekaʼ, héétí warˈgat kerka nyiin nyí ka veeˈde-, kieye, Máá kúnnaa Gud̶oká kúlíchlé he hol gáá naatká kisso he ali kí ˈdiiyye, úba chegetoká haí mé gud̶anâny, hí sierm gaa véériny.
53002003	Ha máádhat hí ˈgierim mákártaká ki nyiimísan. Kúlích kinaallá hé ali ma kí ˈdeeminy, ˈdaab Waag af d̶iiny er ali ma kí ˈdíiny-, máá hemuumurit Waaˈgiet d̶iidhe-, Waag hí maanyjasichoká biiy yé ma gáá ˈdíinyká.
53002004	Máá kinaallá he máá ameeny hé gaalí waag yeget-, gaalí vivisatká fiichilo-, hol hé kinaal ˈdú ˈduuwayo-, kara ˈBíl Waaˈgiet ˈdú yíéd̶ian-, hol Waag hod̶uoká.
53002005	Hééllá af giri ke hol af ije-, yú hí ka ged̶ieká in inno hí ká bad̶ay?
53002006	Máá kídhích Waaˈgietallá fargogint hí momoychoká it óg, giri aled̶ud̶ugulle ali kí ˈdiiyyeka biiy yé gáá ˈdeenká.
53002007	Máá hemuumurit Waaˈgiet d̶iidhééllá héllé geer ged̶iká hé kis hújíchle mé gáá kodhdhe. Tá hújíchle lulle hé biiy yé ma gáá ˈdeeminy, ˈdaab fargogint hí momoychoká ali ma gaa síenká.
53002008	In aalíáka máá hemuumurit Waaˈgiet d̶iidhééllá biiy yé gáá ˈdeeme. Tá Máá Gud̶o Yíésu hímlé af ki nannuoká mú hai ki yeese, Yíésu guchlé he kí ˈjeˈjeenká mú ha ki bed̶ita.
53002009	Máá hemuumurit Waaˈgiet d̶iidhééllá fargogint Satano kí yiimedhe, in he met lullé fargogínt ˈguo-, gálaat hí aargiro-, hí af ˈdaˈdabo-, hodhoká ekemeye.
53002010	Mu ameeny hé hodho-, gálaat ki baad̶isuoká hai kí yiimedhe, gál Waag hí he il ká aargisichoká hai baad̶isia, ˈdaa giri gaal ˈduuw Waaˈgiet iiy ma yegen-, gielmitle mán-, gaal rúbách Waag hí gálaat shigichoká ma aargirinyká.
53002011	Hééllá ˈdaalle ˈdugaka in Waag gáál hé hódhoká ˈdú haad̶icha, giri gaal hé hódhoká ˈdúúw hod̶isatká.
53002012	Gál hatallóóllá lulle in Waag hí ˈdéé ki id̶imicha, ˈdaa giri gaal hé ˈdúwaká iiy yegetká d̶id̶idhan-, hé ˈded̶ewká gaa geyyeenká.
53002013	It nyaaram kínyaa Máá kúnnaa Gud̶oká hí gielallo, ˈdaakíchoka aadh lulle Waag gielmít nyí hol ˈdú nanniyyoká taglé. Hééllá he ˈdaa giri itín he gál Waag hí waarate-, hí er rubach shiicheká ˈbáálká. Rúbách hí argiyyééllá, he Waag Hím Naasanle hí itín gál Waag gielká hoyche-, héétí hí hé ˈdúwaká iiy chieká in hí rúbáchallá argiyye.
53002014	Fayam Midhab ke hí ki ˈdiiyimééllá, in Waag hí rúbáchallá kí viiyye, giri Máá kúnnaa Gud̶o Yiesu Kirísto hí ˈdúúw gaa aargiˈdoká.
53002015	Nyaaramkínyo, aaléka, taganokícho ˈdée, he onisiny ke hí af kí onisieká yíekaʼ, he onisiny warˈgatle ke hí ˈdú gáá veereká yíekaʼ, lulle hát ˈdabaanká ki ˈgée, tág chiˈdíe.
53002016	Aalé Máá kúnnaa Gud̶o Yiesu Kirísto dhúrle ubaa ˈJaa kúnnaa Waag gáál giel-, ˈdaa ˈdúˈjímle ˈdugaka gáál góf biiyoká ubaa hé midhab ke met egesoká ka shíéllá,
53002017	hí gúóf shiiguo, hí farguogoyo, giri aadh lulle hé hí ekemeychoká ubaa hé hí hogotoká ˈdúwaká.
53003001	Nyaaramkínyo, aaléka, nyí Waag kí viivitíe, giri Máá kúnnaa Gud̶oká fayamle d̶o biiy bash ki chegeto-, tá hát tikiˈde hí fayám iiy chíéllá, fayám gálaat úba hí hé ˈdúwaká ka dhaˈgasan-, gaalí iiy yegetká.
53003002	Héétí ˈdaa giri gálaat lulle fayaméél iiy ma yéenká, Waag ka viivitíe, giri Waag gál hé ˈded̶ew-, gaa nyakarichká gaa seseenká nyí ka ririatoká.
53003003	Tá Máá kúnnaa Gud̶óóllá he máá ˈdúwa-, hí ma haad̶inyká. Mu fargogínt haí shigia, máá ˈdeew-, Sátan lééllá haí ká riidha.
53003004	Máá kúnnaa Gud̶óóllá ˈdaalleka nyáá nyí óg, giri atim ke hí atieká hí el gaa igiˈda-, taalle hí ekemeychoká.
53003005	Máá kúnnaa Gud̶o Kirísto lééllá hí kaskícho gielmit Waaˈgiet ubaa mé ki chirsan hí shiguoká hí ˈdú eew.
53003006	Nyaaramkínyo, aaléka, ˈdaa meeny Máá kúnnaa Gud̶o Yiesu Kiristóólláka hééllá ke hí ki mure: Ameeny gál nyaaram kúnnaa gon hí he ma uu-uriny-, taalle alb ijo-, he onisiny nyí gaa maalleká ma ki id̶inyallá hol gáá faganayyíe.
53003007	Itín dhúrkícho yaalmitkínyo hát hí ennianno-, tagléká it óg. Af giri ke hol af ijeká nyiin nyáá nyí gál gon hí he ma uu-urinyká muuniny.
53003008	Af kinaallá hé gálaat hí nyí ka shigieká nyáá nyí ma ki íd̶iny. Nyáá nyí kulich ubaa chúúrélle lad̶aanne, hujichaam farguogoká nanniyye, giri ke hí ílsh ma gaa id̶íminyká.
53003009	Hatallá nyí id̶ééllá, he hé kieye, hé geere ke hí gaa aargiroká fargogintlé nyí man muuniny, he yaalmit onnônyka hí ka enniannoká ke hí ká argisie.
53003010	Af giri ke hol af ijeká, atim ke hí atieká kieye, Har máádhat hujich nannuoká ma urinyka, af kinaalka hai hé geere hegésen, nyí chie.
53003011	Hééllá nyí hogotóóllá, hát gál gon hí he ma uu-uriny-, taalle alb ijo-, hujichaam ma nanniny-, ˈdeemano gálaat tákámle hursam higiloká itín hí hurt gaa ijoká nyí maalle.
53003012	Máá Gud̶o Yiesu Kirísto ˈdaalleka nyáá nyí gál hatallóóllá a tatiyya, gaal hí hujichaamle met hilio, hí héllé geere he kokuoká hujichaamlé kinaal gaa aargiro.
53003013	Tá it nyaaram kínyaallo, hé midhabká ekenyle haí ˈgorosîny.
53003014	Tá kálmaréél máádhat atim nyí warˈgatééllá gáá veeˈdeká el ma gaa igirinyka, máá kinaallá il ki chiˈdíe, mú haí hol ˈdôny, mú kern hí ˈgidho.
53003015	Mú haí kidhich ka dháany, mú hát máá kíchia Kiristokáka af ka táa.
53003016	Máá kúnnaa Gud̶o naanná hí yé gáá ˈdeˈdeennoká dhúrle hí itín yaalmisano lulle naanná gaa shiiguo, mu lulkícho hí gaa yíéd̶uo.
53003017	Yáá Báulo lééllá náállá gíl chia yú kí veere. Naa hatallóóllá warˈgasam chia lulle yú gaa verene, giri warˈgát hát yú ka veereká gaalí kiimisatká.
53003018	Máá kúnnaa Gud̶o Yiesu Kirísto lulkícho hí ˈdú ˈjeeˈjeen.
54001001	Yú he Báulo. ˈDaa hemurit Waag kúnnaa gáál rubach shigichóóllá ubaa Yiesu Kirísto ke luolmit biiyo-, ke met egesóóllá gaa argééllá ˈdaalleka, yú he máá ali gaa kaany-, Yiesu Kiristoká.
54001002	Warˈgatééllá kó Tímote lé-, ˈdaa iiy yeen ke Yiesu Kirísto ka ˈgúólláka, iny chia ˈdúwáállá yú ko ˈdu gáá verene. ˈJaa kúnnaa Waag ubaa Máá kúnnaa Gud̶o Yiesu Kirísto hí ko ˈdú ˈjeeˈjeen, hí ko geer guurá aargisuo, hí ko naanná shiiguo.
54001003	Af giri yú Makeˈdónia sesemeká yáá ko gil ki efe, giri Eféso gaa yíéd̶ianno-, gál he onisiny tagle muuninyallá gálaat oonisúóllá af tatiyyo-, gaal gáál he onisiny kinaal ma oonisiny-,
54001004	héétí gaal hibano gaalí hol af tág ki koyallá ubaa gáál meet eshim eshimlé túóylé el met ma gáá ˈgiˈginallá ma gaa id̶inyká. Hé hatallóóllá in hol ki fálaam iilshanaya, hé he fedit Waaˈgiet-, giri gálaat Kirísto iiy yegetká ˈdaalle ma ki taaliny.
54001005	Atim kuuní gáál af tatiyyóóllá héllé gálaat yé ˈdú ˈded̶ichoká he gielmit giri hodhin saas mánká yé gáá ˈdeˈdeennoká, ubaa hé ˈdúwa-, gaalí ógká ekenylé, tá iiy yeen ˈdúwa-, nyimisan mánká.
54001006	Gáál ˈbáál ˈdaa giri hé midhab hatallóóllá ˈboiy gaa ˈdieká, hé ˈdeemano nyag mánnallá bala ˈdú nie.
54001007	Gaal gál hemuumurit Waag hí Móshe shiicheká gálaat oonisuoká yegetká he fede, kor hé héllé hogodhóóllá ubaa héllé kerka óg-, gálaat oonisúóllá eiy ma nannasan.
54001008	Hemuumurít hát he midhabká hé ke óg, har máádhat hí hát tagléká eiy nannasatka.
54001009	Hé ke ógká kieye, hemuumurít máá hí gál hé ˈdúwaká ekemeyoká ˈdaalle tág ki koyká mán, he ˈdaa gál hé ˈded̶ewká ekemeyo-, gálaat met ma gaa kekeminyká, ubaa ˈdaa gál Waag ma kikian-, ad̶aabano higiloká, tá ˈdaa gál Waag eesheyo-, hé lesietká el gaa igiroká, héétí ˈdaa gál idhaamle ubaa eelle tá gál éíy taaka yegeská in ˈdaalle gaalí hemuumurít tág ki koy.
54001010	Héétí hemuumurít he ˈdaa gál herginy gálle hol ma shúúnanká gaa seseenká, ubaa ˈdaa gál herginy gályaab hí hol hergisanká gaa seseenká, tá ˈdaa gál gálaat ugunan-, gáál mamarsatká, héétí ˈdaa gál hod̶omléká, tá gál gálaat hé hódhoká af kakawká, héétí he ˈdaa hé éíy taaka lulle-, he onisiny tagléká ma ki yaalinyká gaalí tág ki koy.
54001011	He onisiny taglééllá Fayam Midhab-, ˈdúwa-, Waag ke memeyóóllá hí ye gíl geer gáá kayyééllá ˈdaallé he ki taalla.
54001012	Yáá Máá kúnnaa Gud̶o Yiesu Kirísto ye farguogoyóóllá gielmít hol ˈdú nannuo, ˈdaa giri mu ye máá hí af ˈduwasuoká ká dhaay-, ye hújíchle mé ki koyallá.
54001013	Har káána úba kíssóótí yú mú chachare-, gál mú iiy yieká úba egeshey-, gáál maanyjasieka, mu hé ye geer guurá argisie. Mu ye geer guurá argisíéllá, he ˈdaa giri hééllá yú ekemeyká yú mú moonnoy-, mú iiy ma yéenká.
54001014	Tá Máá kúnnaa Gud̶o Waag hé ye ˈdúˈjímle hát ˈdabaanká ˈdú ookoˈdmie, ˈdaa Yiesu Kiristoka ye iiy yeen ubaa gielmít ká shie.
54001015	ˈDéé hót ˈdúwa-, ke lulkúnno hát ˈdabaanká iiy yegetká hééllá: Yiesu Kirísto lésallá ka yimíéllá, gál ad̶aabano ˈguoká he ririma. Tá gál ad̶aabano ˈgúóllá yaa súm hí ad̶ááb ˈdú ˈgaa.
54001016	Hééllá ˈdugaka in Yiesu Kirísto ye geer guurá argisie, giri geer gaa guchlé yáá gálaat súm ad̶ááb ˈdú ˈgúóllá ye argisíéllá ˈdaalleka, gál hí iiy yegetká hát geer gaa guchle gaal íín úba aargisuoká gaalí ki kiimisat-, gaal luolmit biiyoká higiloká.
54001017	Aaléka, Kánsích taalle bííyyo ali ijo-, ki il ma ki argiriny-, íín tákámle Waagallá, taalle bííyyo gaalí meemeyo, gaalí ˈdúúw shiiguo. Iiy-hí, he hí hát kinaallá yeet.
54001018	Kó iny chia Tímote lééllo, atim yú ko af kí haad̶úóllá, he atim ˈdaa gál Waag hí ˈdeem ká shigicheká ˈdeenylé kis ˈdaakúka hodheká ki taalká, giri ˈdeenylé kinaal ko yiir gaa chiirat-, oos ke hol yegesallá kuun hí hát ˈdabaanká hol cheeseká.
54001019	Iiy yeen Kirísto ka ˈgayyóóllá tág chíro, hé kuuní óg-, ˈduuˈdúwaká eekémesh. ˈDaa giri gáál ˈbáál héél gil sug ki hayká, in iiy yeenle eiy fufue.
54001020	Gál hatallóóllá ˈbaal he mú Heméneyas ubaa Alekesánda giri yú Sátan ˈdú hay-, Sátan gáál he il ká argisicho-, gaal hé ˈdaa Waaˈgietka hódhóóllá haad̶uoká.
54002001	Aaléka, hé erkobká, gillo yú ko ki efe, giri gálaat lulle ˈdaalleka, kuun Waag gil ki egefiyyo-, gáál Waag ki vivisato-, hé gáál ki ˈgierˈgereká Waag rogonon-, tá Waag gielmít hol ˈdú nanniyyoká.
54002002	Waag visan hatallóóllá úba gál les met ki ˈgieká ubaa gállé kaansúoká lúl ki viivíso, giri múún ki yíéd̶iny taglé-, naanná ˈgayyo-, Waag kian ˈgayyo-, ˈdúwaká ke ki yíéd̶ianká.
54002003	Hééllá innum Waag kúnnaa gáál rubach shigichóólláka, he yíéd̶iny midhab-, Waag hí gáál ki feˈdoká.
54002004	Waag hát feˈdoká he giri gálaat lulle rubach aargiro-, hé ˈdúwa-, Waaˈgietká kiimisat-, eiy nannasatká.
54002005	Waag íín tikiˈde, tá Máá gariet-, gálaat ubaa Waag hol higilsuoká úba tikiˈde, hé kinaallá he máá Yiesu Kirísto lé-,
54002006	gálaat lulle ˈdaalleka, hol gusse-, gáál ríéllá. Hééllá he ˈdeeny ˈdúwa-, a led̶ugul Waag hí ki muˈdeká ali kí ˈdieká.
54002007	Yú hé ˈdúwaká hogodho, yáá hódho ma hogon. ˈDeenyéél ˈdugaka in Waag ye máá ˈdiiyiminy-, ubaa máá ali gaa kaany-, tá máá gál gál Yuuˈdi muuninyká iiy yeen ubaa hé ˈdúwa-, Waaˈgietká fayamle oonisuoká hoyche.
54002008	Aaléka, gál yááb Waaˈgiet alb lúl gaa ijoká hí gille Waag ki eegefo, Waag viivisat. Gaal ídho ubaa hol ki fálaam mánká yú fede.
54002009	Héétí gál ˈdiet yaalmit siríg ˈgayyoká hol ki ootoloká yú fede, gáál huraam faan ubaa d̶afaraam faanle, hí hé taglé-, midhabká onnoyyo. Gaal hai súm metle buukâny, hai huraam ubaa d̶afaraam him hí súm iigilishká fafáan.
54002010	Gaal hí húgúm he ekeny midhabká ˈgayyoká hol ki ootolo, hát onnônyka gál ˈdíét-, gálle hol gál Waaˈgiet yegetká hí ijoká.
54002011	Máá ˈdiet hí he onisiny Waaˈgiet álle shab gaa yeeget, hí hát met gaa kimiká he oonoot.
54002012	Máá ˈdiet máá yab ˈdeeny Waaˈgiet oonisuo-, ubaa he gil ki mumuˈdoká yáá iiy ma yegen, hí shab cheet.
54002013	Hééllá he ˈdaa giri Áˈdam er Waag hí tág niiyye-, Háwa waaséél Waag hí tág niiyyeká.
54002014	Héétí Áˈdam hé hí nyimiteká mán, minne in he hí nyimite, d̶o hemurit Waag hí shiicheká ˈdeeneyche.
54002015	Min hí umle hát ˈdabaanká ki taal. ˈDég har iiy yeenlé Kirísto ka ˈgayyoká ki ˈgiiyyo-, héétí gielmít ubaa id̶iny Waag geer gaa memesichoká, tá siríg ˈgayyoka, rubach hai aargiˈda.
54003001	ˈDéé hót ˈdúwaká he kieye, máádhat har máá gál Kiristo ˈdeˈdeenká yegetká fedoka, mu hújích midhabká he fede.
54003002	Aaléka, máá gál Kiristo ˈdeˈdeenká hí máá ˈdeensen mán-, min hí tikiˈde-, hol tím ˈguo-, me hí bire-, siríg ˈguo-, dheeg mé gud̶áan yeget-, héétí hí máá hát ˈdaalimietká gálaat he oonisuoká onnow.
54003003	Mu hai máá bersh súm igianká onnôny, hai máá aˈgereká onnôny, hí máá abunaʼ-, af ka shalal mán-, birm ma geelnenyká onnow.
54003004	Mu hí ˈbíl geerle tág chirat, umle hí met gaa keekeen, um hí húgúm midhabká ˈguo.
54003005	Máádhat har ˈbíl geerle tág chiranle hí ká adhateka, mu háteeye gál ˈbíl geer Waaˈgiet ˈdeˈdeme?
54003006	Mu hai máá Kirísto ˈjobintééllá iiy gaa yieká onnôny. Máá hatallóóllá gaalí gál Kiristo met gaa koyka, kálmaréél máá ˈdúwaká hollo hol ká dhaˈgama, ˈdéé ki id̶iny Waag hí Sátan ki id̶imichóóllá úba Waag haí ki id̶imicha.
54003007	Héétí mu hí máá gál Kirísto iiy ma yéenká úba hí máá midhabká ka dhaˈgasanká onnow. Mu har máá hatallóóllá ma ká yaalinyka, kálmaréél ha gaalí ˈded̶ente, naar Satan af les hai gaa ˈdarama.
54003008	Gede ˈbíl geer Waaˈgiet úba hí hát tikiˈde kinaallá gál siríg ˈguoká onnow. Hai gál af hí nanama-, bersham súm igian-, hát tag ki ˈdimiká he ki aargiroká onnôny.
54003009	Gaal hí fayam Waag hí geerle ká ˈgayye-, káána ke iiy yíéllá chirat, hí hé óg-, ˈduuˈdúwaká eekemeyo.
54003010	Aaléka gáál erkob gál Kiristo hí hát ˈdabaanká dhaayo, hí eiy naasat, tá gaal har gál ˈdeensen mánká kátaka, gáál gaalí gede ˈbíl geer Waaˈgiet hoyo.
54003011	Hát tikiˈdééllá ˈdég íín hí ˈdeg siríg ˈgayyoká onnoyyo, hai ˈdeg gálaat heeng'eetoká onnôny, hí ˈdeg hol tatiyyo-, he lulle hát ˈduwantiká ekemeychoká onnoyyo.
54003012	Gede ˈbíl geer Waaˈgiet hí gál ˈdeg hí taata-, ˈdegle ma ˈdú buruminy-, umle ubaa é gerle tág chichiratká onnow.
54003013	Gede ˈbíl geer Waaˈgietallá har hujichaamle hát ˈdabaanká nieka, in gálaat hí gál ˈdúwaká ká dhaˈgama, héétí gaal iiy yeen Yiesu Kirísto ka ˈguoká úba hai gaa gofomo.
54003014	Yú ko ál ˈjob ˈdu gáá yiimetká fede, tá kálmaréél yú ko ál ˈjob ma gáá hilinyka, hééllá yú ko ˈdu gáá veere,
54003015	giri gál ˈbíl geer Waaˈgiet húgúmlé ki ijoká kuuní ógká. Gál ˈbíl geer Waaˈgietallá he Waag bííyyo ali id̶oká gállé. Gálallá hát ˈbíl áár, gaal hé ˈdúwa-, Waaˈgietká he úr ki chichiˈda.
54003016	Hé fálaam mánká he kieye, Waag héllé geer ged̶i-, káána ke ógallá ebá gud̶áan! Kirísto hé gon kaadhdhe, lésallá ki ˈdalidhe. Hím Naasan Waaˈgiet hé mú ˈduuwle ká edhesiche. Mu hé gál ˈgasso-, urruká hí arge. Mu hé gaalí kidhano hurt gaa ˈdiiyime. Mu hé gaalí lésallá iiy gaa yie. Héétí hé Waag hí guchlé uratiká mé ki niiyye.
54004001	Aalé Hím Naasan Waaˈgiet hé ˈdéé hát ˈdabaanká hogoto, kieye, Bár biiy el ˈdaˈdká gáál ˈbáál iiy yeenlé Kirísto iiy yieká gil sug hai ki haad̶ia, ˈdaa giri gaal aryaan gáál nyiimisatoká ubaa Sátan gállé ˈgassoká he onisinyle el gaa veereká.
54004002	Gál hod̶omlé-, hol gál ˈduuˈdúwaká hod̶úóllá hé gál hé ˈdúwaká ubaa hódhoká hol ká muogká yie.
54004003	Gál hod̶omlééllá gálaat hol shuunan hát kerka ˈdeewká he gálaat ged̶ia, héétí gaal ˈguom Waag hí ká kuonne-, onnônyka gál Waag iiy yie-, Waag ˈduuwle ógká hí hát gielmitiká Waag met gaa egeet-, hí kokuoká he gálaat ká riridhdha.
54004004	He met lullé Waag hí ka kuonneká hé midhab, tá har ke hát gielmitiká Waag met gaa eedhdheka, af kinaalka hé hé níínní ke gaa d̶iidhanká mán.
54004005	Hééllá he ˈdaa giri ˈdeeny Waaˈgiet muun ke he met lulle kokuoká iiy chie-, tá hé koonyiet kinaal ˈdaalleka, ke Waag ˈgielmít hol ˈdú nannuoká.
54004006	Kúún har atimééllá gál nyaaram-, Kiristoká af ki tatiyyoka, in kuun gédéch ˈdúwa-, Yiesu Kiristoká cheedhe. Fayam ke iiy yíéllá ˈdeenyle ubaa he onisiny midhab-, kuuní el gaa veeˈdééllá iiy yeenkú hai higirasicha.
54004007	ˈDeeny ˈdúúw mán-, lesalloká ubaa hibano d̶eemoká hol gáá fagánash. Hol húgúm Waaˈgiet gaa íd̶ish.
54004008	Har káána gon ke he oonisuoká á níínni mare midhíntaka, húgúm Waaˈgiet ˈgany hát lullé he midhab. Har ke húgúm Waaˈgiet ˈguoka, báral ubaa bár ka chiimetóótíá luolmit Waag hí gáál af id̶icheká ha ke gaa aargira.
54004009	Hééllá he ˈdéé hót ˈdúwa-, ke hát ˈdabaanká iiy yegetká.
54004010	Muun húgúm Waaˈgiet ˈganyo in ke hát ˈdabaanká ˈdú lad̶ama. Hééllá he ˈdaa giri he met esinykúnno ki Waag bííyyo ali id̶oká ke gaa id̶ieká. Waag íínííllá he gálaat lulle Rúbáchlé, tá súm gál hí iiy yieká Rúbáchlé.
54004011	Gálaat ˈdeenyééllá oonísish, af ki táátaʼ.
54004012	Rúórmích kuallá ˈdaalleka, gálaat hai ko eeshêny, tá ˈdéé hótkú, he ekenykú, ubaa gielmitkú, tá iiy yeenkú, héétí id̶inykú lúl hí húgúm saas manti-, gál Kiristo hí ka ennianká onnoyyo.
54004013	ˈDaab yú ma ka yímenká, gáál Warˈgat Waaˈgiet met gaa tuonyle, ubaa gáál guofsiny, tá he onisinyle hol ˈdú sílish.
54004014	Af giri karu Kiristo ko gil ˈdú fieká hé shiicho Waaˈgiet ˈdaa ˈdeeny Waag hí gaal íín ká shiicheká ˈdaalle ki argiyyeká ha hâny, eekémesh.
54004015	Hújíchallá hol ˈdú sílish, náánnaʼ, giri gálaat lulle hát kuun iiy yeenkú gaa hirayyeká kiimisatká.
54004016	Id̶iny kua id̶oká ubaa he onisiny kua gáál oonisichoká ˈdeeˈdémo, taalle gaa yíéd̶ig, ˈdaa giri hééllá ekeycheka, ˈdéé ki id̶iny Waaˈgiet kúún dhúrkú ubaa gál ko af nee kokuoká ha ká riata.
54005001	Karu yaabká ha ki lolódhminy, ˈgóó íl onnônyka ˈjaakú ki gogofsichoká ki guogófsish. Gál yááb rúóreká nyaaramkú ka dháash, guogófsish.
54005002	ˈDeg káruká hát eekú ki sí, gál ˈdiet rúóreká nyaaramkú ka dháash, gáál hát saas mantiká hol hursam gaa yíéd̶ía, guogófsish.
54005003	ˈDeg híyes-, gálaat mánká gil ki heegélmish.
54005004	Tá min hiyesidheká har um ˈgayyoka, héétí har um maníta, tá um umle ˈgayyoka, um kinaallá er hí é gerle hát ˈduwantiká ki seeseen, um hí gál hí ˈdaleká ubaa eshimle waawayo, wanylé gaalí wayká eumle hidho. Hé kinaallá innum Waaˈgietka hé tagléká.
54005005	Min hiyesidhe-, gál hí wawayo-, mán-, ˈdúwaká Waago he bala ˈdú niiyye, kulich ubaa chúúrélle Waago gil ki egefiyya, vivisata.
54005006	Tá min hiyesidhe-, he fedit lesalloká tákámle mé higilsichoká har úba káána les ˈdug ˈdú id̶oka, hé kuyye.
54005007	Atimééllá gáál af ki táátaʼ, giri gáál gaalí ma ˈded̶ensenká.
54005008	Tá máá gálle ma wawany-, héétí súm ˈbíl geerle ma wawanyká iiy yeenlé Kirísto iiy yieká he d̶iidhe. Máá hatallóóllá hé máá Kirísto iiy ma yéenká ˈdú ˈdeew.
54005009	Min hiyesidhe-, warram hí tomonaam le ˈdoyye-, tá hátle bélle ma ˈdú buráanyká, túóy ˈdeg híyes-, gál Kiristo hí ki yaalká gaa káab.
54005010	Héétí, min hiyesidhe-, túóy kinaal higilloká hí min húgúmle midhantle gálaat hí óg-, umle kuol kaayye-, dheeg geelneyye-, gál Kiristoká ˈgas ˈjiˈjiyye-, gál maanyjayká geer hí shâw ˈdú yegie-, tá hé ˈdabaan-, met hí hol ká burnayká ekenyle hol ˈdú silmicheká onnoyyo.
54005011	Tá ˈdeg híyes-, rúóreká ha túóy kinaal gaa kôny, ˈdaa giri gáál gónle mé ˈdú yíéd̶iny hí ká adhateka, een hí mé ká hilleka, gaal hújích Kirísto ki nannieká ali hai kokoo.
54005012	ˈDég hatallá ˈdiiyyeka, in ˈdéént kaata, ˈdaa giri gaal he af id̶inylé kissoká el ˈgiteká.
54005013	Héétí ˈdeg hatallóóllá túóy kinaal hilleka, húgúm gálle he ma urinyká hai oonooto, ˈjienno hol ˈgas ki higilla. Gaal hé hééllá tákámle ma ekemeny, gaal gálaat úba hai heeng'eedhe, ˈdeemano ma lilenyká hursam hai higila, gaal hé onnônyka ma hogonká hai hogodho.
54005014	Aaléka, hát yú fedoká, ˈdeg híyes-, rúóreká hí shuunat, hí umle kuol kaayo, hí é gerle tág ki ˈgiiyyo, giri kídhích kúnnaa Sátanléká kar ma aargiriny-, muun gáál ma eeshenyká.
54005015	Hééllá ˈdaa giri ˈdeg híyes-, rúóreká ˈbaal kis hol naate-, Sátan el gaa veeˈdeká.
54005016	Min Kirísto iiy chieká har ˈdeg hollé-, híyeská ˈgayyoka, hí ˈdeg kinaallá chirat, waawaycho, hai ˈdég ilshle gál Kiristo ˈdú hâny. Gál Kiristo íín hí ˈdeg híyes-, gálaat mánká kuol gaa chiichirat, waawayo.
54005017	Karu Kiristo-, gál Kiristo hát ˈdabaanká met ki ˈgie-, tá súm gál ˈdeeny Waaˈgiet ˈdiiyiminyle ubaa he onisinyle hol ˈdú bieká, gaalí súm gielmít hol ˈdú naannuo, gaalí hújíchle símísle shiiguo.
54005018	Hééllá he ˈdaa giri Warˈgat Waaˈgiet kieye, Ány yíerká he d̶uore ˈdug gaa seseen-, ˈguom ubaa metle hol eiy yé gaa ˈded̶uoka, haí af gaa hîn, hí he kóony ka rían, chieká. Héétí, Máá hujich nannuoká símísle gaalí hol ˈdú naanuo, úba chieká.
54005019	Máá kársích Kiristo héllé mákárta-, kerka ˈdeeneyká ko ká ged̶uoká, ha af nee kôny, ˈdaab gáál naam-, muuninyka, gáál sed̶-, hé muí ˈdeeney kinaallá il ma ki árginy-, ko ma ˈdu gáá sînká.
54005020	Tá gál atím d̶iidhe-, ad̶ááb gaa seseenká, ˈdeentle gálaat met gaa gééd̶ish, giri gálatí sierm hí fafaan-, ad̶ááb ma higilinyká.
54005021	Waag ubaa Yiesu Kirísto tá gál ˈgasso-, urru-, Waag hí waarateká metleka, ha yú ko geey, atim yú ko atíéllá tág chíro, ha gálaat hol eiy gaa nannîny, ˈbaal tírtir ˈdú kokôny, gálatí hélle mé yuyûny.
54005022	Har máádhat gúch kokoyyoka, ha d̶o horórt ki ˈjíiny, gil ˈdú fíiny. Héétí, ad̶aabano gálaat hí gaa seseenká ha híliny, hol saas ka río.
54005023	Ha bie tákámle igíminy, ˈdaa geerkú ubaa ˈdaa gón ko chegeskáka, ˈduuny vinnaʼ hé nigini mare úba iigímo.
54005024	Gáál ˈdáá tikiˈd ad̶aabanolle hé kaany mán, kúlích ˈdéé ki id̶inyká hátlé ali ma kí ˈdíinyká hé gálaat hí óg. Tá gáál ˈbáál íín ad̶aabanolle erenyo he gaa id̶a, kúlích ˈdéé ki id̶iny kinaallá yé hai ká ˈdeenne.
54005025	Hát tikiˈde kinaallá he ekeny midhabká hé kaany mán, tá har úba káána kaany gaa id̶oka, hé ma ereminy, yé hai ká ˈdeenne.
54006001	Ameeny gál Kiristo gaalí géde hoteká, hí gállé hí léká hát lulle gál ˈdúwaká ká dhaaˈgasan, giri Waag meenyle ubaa he onisinyle gaalí ma eeshenyká.
54006002	Gál gédeká har gállé hí hoteká úba gál Kirísto iiy yieká kátaka, ˈdaa giri gaal ˈdaa Kiristoka hol nyaaraká gede hai gáál kian ka ˈdábiny. Hé kinaallá afleka, gede hí hát ˈdabaanká hujichaamlé kinaal naanuo. Gál gede hí hujichaam midhabká ki nannúóllá he gál úba Kirísto iiy yie-, ki gielallá. Atimééllá lulle hé gille kuuní gáál ki egefiyyo-, kuuní gáál oonisichoká.
54006003	Máádhat har he onisinyééllá he onisiny éíy taaka gaa fue-, ˈdéé hót Máá kúnnaa Gud̶o-, Yiesu Kirísto ˈdúwáállá ubaa he onisiny Waaˈgietallá iiy ma yegenka,
54006004	máá kinaallá máá súm ˈdúwaká hol ká dhaˈgama, kor hé hé níínní ogká mán. Mu ˈdeem met ˈdaraan ubaa ˈdéé hót fálaam gaa id̶imuoká taalle he fede. Hééllá hé hí yé gáá ˈdeˈdeenká he hinááf, shalal, ˈdeemano ˈded̶ewká, tá hodhin ˈdeew-, gálaat ki nannaatká.
54006005	Gál hatallóóllá he gál gálaat shalalaam fafuo-, kás hí ˈdeenete-, hé ˈdúwaká gíl sug ki hayká. Gálallá tawunyleka, kerka hol gál Waaˈgiet hoyka, hai kaamuraa, he yegedhe.
54006006	Tá máádhat har hát Waag hí feˈdoká ka yíéd̶ian-, héétí hé Waag hí shiicheká hí ka gud̶íntaka, mu kamur ˈdúwaká he ˈgaa.
54006007	Lésallá ke ki ˈdalidheká hé hé níínní ke ká sidheká mán, héétí lésallá ke haad̶uoká hé hé níínní ke gaa egeetká mán.
54006008	Aaléka, har ke hé geere ubaa geleem ki higisatká ki ˈguoka, af kinaalka hé kinaallá hé gáál ka gúúd̶o.
54006009	Tá gál súm kaamurawká fedoká hé ˈded̶ew-, tagle muuniny-, ki kaamurawká he ekemeye. Gaal he feditlé d̶eemo-, burnayye-, gálaat ˈded̶eneychóóllá he hát naar gaal íín dhúrle ˈgiiliˈgayyo-, gáál bed̶isato-, gáál mé ˈgiidhichoká.
54006010	Kamúr gielmít he met lullé ˈded̶ewká máádhat yé ˈdú ˈded̶icha. Kamúr baltlééllá ˈdugaka in gáál ˈbáál iiy yeenlé Kirísto iiy yieká ˈboiy gaa ˈdie, hol geer ˈdeent burnayyeká ˈdú id̶ie.
54006011	Aaléka, kó máá Waaˈgietallo, hé kinaallá hol ka río. Id̶iny ˈdúwa-, Waag hí feˈdoká ubaa iiy yeen Kirísto ka ˈgayyoká, héétí gielmít ˈgany, mé ki chirsan, tá abúnt ˈgany lulle ˈdú laad̶ámo.
54006012	Iiy yeen Kirísto ka ˈgayyóóllá laatlé ˈdúwáállá laad̶ámo. Luolmit biiyo-, Waag hí ko kí viiyye-, kuuní iiy chie-, kuuní gál burnayká hát ˈdabaanká met gaa huogoteká tág chíro.
54006013	Waag ííni he lulle luolmít shigichóóllá metle ubaa Yiesu Kirísto giri gaalí Bónti Bilááto ˈdú eey-, mú innumle ˈduuwle gaa huogodheká metle afo yú ko gaa tie,
54006014	giri hemuritééllá ˈdaab Máá kúnnaa Gud̶o Yiesu Kirísto hol ma ka náanká hát ˈdabaanká ki taallo-, gaalí ko ma ˈdú ˈded̶ensenká.
54006015	Yiesu Kirísto hol ká naanlééllá, Waag ke memeyo-, íín tákámle gúch ˈgayyóóllá aled̶ud̶ugullé he muˈdeká in ali kí ˈdeeme. Waag kúnnaallá he Kánsích kansím lulle mé ki yaalká.
54006016	Mu íín tákáma he Máá ma kufuminy-, édhúm ki ma kí ˈjoobononká gaa ijoká. Mú hé kálta máá hí argeká mán. Máádhat hé fargogint níínní ˈguo-, mú ki aargiroká mán. ˈDuuw ubaa guch biiyoká hí mú hélle yeet. Iiy-hí, he hí hát kinaallá yeet.
54006017	Gál lésalláka kaamúreká af táátaʼ, gaal hai hol egêny, hai kamur el mé mánnallá ˈdúúw hóson. Gaal hí Waag gáál he met lulle ká shigicho-, ke gaa geyyeenallá ˈdúúw hosot.
54006018	Gáál géesh, gaal hí hé midhabká eekemeyo. Hé midhab gaalí eekemeyóóllá hí hé burnayká yeet. Gaal hí ger gaa ˈdabanaw, gálaat héllé hí ki ˈgierˈgereká úba ˈdú chiichirat.
54006019	Gaal har he húgúmallá ˈguoka, in el meeny ˈdúwa-, biiy meto-, ˈdú seseenatíá kamúr gaa id̶imia, giri luolmit ˈdúwaká higiloká.
54006020	Tímote, hújích Waag hí ko af kí haychééllá in ki ˈdé. Awaach ˈdúúw mán-, gál hé Waaˈgiet egesheyoká hí ˈdaraanká ubaa he onisiny gaalí ˈdaalím yeget-, kor ˈdaalím muuniny-, he onisiny Waaˈgiet hol ma ˈdú fafaminyallá hol gáá fagánash.
54006021	Gáál ˈbaal he onisiny hódhóóllá he iiy yie. Gaal hé he onisiny ˈdúwa-, Kiristóóllá ˈboiy gaa ˈdie. Lulkícho Waag hí ˈdú ˈjeeˈjeen.
55001001	Yú he Báulo, máá Waag hát hí ki feˈdeká hí máá ali gaa kaany-, Yiesu Kiristoká hoycheká. Yú Waag he af id̶inylé gálaat ki ˈdiyime, giri gál Yiesu Kirísto iiy yegetká luolmit biiyoká aargiroká.
55001002	Warˈgatééllá kó iny chia yú ko giel-, Tímote lééllá yú ko ˈdu gáá verene. ˈJaa kúnnaa Waag ubaa Máá kúnnaa Gud̶o Yiesu Kirísto hí ko ˈdú ˈjeeˈjeen, hí ko geer guurá aargisuo, hí ko naanná shiiguo.
55001003	Yú Waag eshim eshimchú hí hujich ki nanníéllá in hát yú óg-, midhabká yú hujich ki nannaa. Yú chúúre ubaa kulich Waag vivisatká yáá ko Waag visanchú táb gaa ˈdoˈdoot, Waag gielmít hol ˈdú nannuo.
55001004	Imiro kua ˈgayyeká yáá mé ká ˈguo. Yáá tág ko fiirie, ko aargiroká fedo, giri geer súm ye gaa memeetká.
55001005	Héétí iiy yeen kua ˈdúwa-, d̶unu kua Lóis ubaa ˈjie kua Yúnike hí ˈgie-, tá káána yú óg-, kuuní úba ˈgayyóóllá yáá mé ká ˈguo.
55001006	Aaléka, hé shiicho Waaˈgiet gil yú ko ˈdú fieká ˈdaalle ki argiyyeká tábo yú ko kí gadhe, taalle ˈjiet kinaallá ki náánnaʼ.
55001007	Waag hé muun gáál hodhin siermoká ma ka shíiny. Hodhin muí gáál ka shieká, he hodhin fargogínt, ubaa gielmít, tá ˈdaalím ˈgayyoká.
55001008	Aaléka, Máá kúnnaa Gud̶óóllá fayamle ˈdiyeennoká kern hai ko ˈgíˈgin, héétí yáá mú ˈdaalleka hiigin gaa ijóóllá yaalmit chiallá hai úba ko kern ˈgidhîny. Tá ˈdaa fargogint Waaˈgietka, Fayam Midhaballá manyjanyle kí hol ˈgar maanyjaw.
55001009	Waagééllá in muun gáál rubach shiiche, gáál yíéd̶iny hí geer gaa memesichoká kí viiyye. Hééllá Waag hí muun gáál ki ekeychééllá he hé kieye, muun hé mákárta-, midhabká ki ekey, muuniny. Waag hátlé les ma ka kúóninyká hé hééllá mé ka ˈgayye, giri ˈdúˈjímle ˈdaa Yiesu Kiristoka muun gáál ka shigichoká.
55001010	Aalé káánaka, ˈdaa Máá kúnnaa Rubachiet-, gáál ˈdu gáá yimie-, Yiesu Kirísto léélláka, Waag hé muun gáál ˈdúˈjímle yé ˈdu gáá ˈdeeyche. Yiesu Kirístóóllá ííni kúfach fargogintle mán hoy, ˈdaa Fayamlé Midhaballáka, gálaat ˈgíérích luolmit biiyoká kí edhesie.
55001011	He ˈdaa Fayam Midhaballáka in Waag ye ká eeyye, ye máállé ali gaa kaany-, gálaat fayamééllá ki ˈdiyeen-, ubaa ˈdeeny lééllá gálaat oonisuoká hoyche.
55001012	Hé kinaallá ˈdaalleka in yú manyjany gaa ija. Tá yú yáá kern ye ma ˈgiˈgin, ˈdaa giri Máá yú iiy yíéllá yú ógká. Tá ˈdaab kúlích biiy el ˈdaˈdká hátlé ali ma kí ˈdíinyká mu hújích ye gíl geer gáá kaayallá hát in ki ˈdeenká gon yáá óg.
55001013	Gálaat oonisichoká, he onisiny ˈdúwa-, ye gaa maallééllá yaalmitle énnig, Yiesu Kirísto taalle iiy áat, gielmit Kirísto hí ko aargisúóllá gálaat ki géélneb.
55001014	Hújích ˈdúwa-, Waag hí ko gíl geer gáá kaayyééllá, fargogint Hím Naasan Waaˈgiet muun gáál gaa id̶óóllá ˈdaalleka in ki ˈdé.
55001015	Kuun gál Asia lulle hát ye el af gaa tameká kó óg. Gál kinaallá ˈbaal hí mú Fugélo ubaa Hermogénes.
55001016	ˈBíl geer Onesiforos Máá kúnnaa Gud̶óóllá hí geer guurá aargisuo, ˈdaa giri mu ye a burnayká ki yiel-, nyárug ye ki taalallá ˈdugaka kern hí ma ˈgíˈginká.
55001017	Mu af giri Róóma kí ˈjieká, tágo ye hol gaa ˈgeˈgedhe, in ˈjíig ye shuunne.
55001018	Kúlích biiy el ˈdaˈd-, Máá kúnnaa Gud̶óóllá hí gálaat hol eiy gaa nannuoká, mú Máá kúnnaa Gud̶óóllá hí geer guurá argisuo. Mu hát Eféso álle ye a burnayká hujich kí chichiˈdeká úba kó tág óg.
55002001	Aaléka, kó iny chiallo, ˈdúˈjím Yiesu Kirísto gaa id̶óóllá far ki gógob.
55002002	Héétí hé yú gál burnayká met gaa huogodhe-, ye af gaa maalleká, gál ˈdúwa-, ko af ˈduuwayo-, gál éíy taaka úba hé kinaal oonisuoká uroká af ki hash.
55002003	Manyjany áwle ki gaa ijóólláka hát máá yuoyo-, Yiesu Kiristo-, ˈdúwaká ka yíéd̶ig, mé ki chírso.
55002004	ˈDaa giri máá yuoyo-, máállé hí mé ki yaalká geer gaa memesuoká fedoká, in hújíchle gaa yaalka, ˈdeem gabarich hursam ma higiliny.
55002005	Hát tikiˈdééllá máá d̶uuloká har d̶úla yaalmisanolle el ma gaa veerinyka, hé hé shiicho-, d̶uuloká ma aargiriny.
55002006	Máá les fafuo-, símis dhiireká, ííni ˈguom er hiteká kokoo.
55002007	Ebá hé yú hogodhóóllá táwug! Máá kúnnaa Gud̶oká hééllá lulle eiy naasanle ha ko shigia.
55002008	Yiesu Kirísto giri ˈbíl íl ˈDawuˈd-, uushich yé gáá ˈdie-, Fayamlé Midhab-, yú ˈdiyeenallá mé ká ˈgab.
55002009	Fayam Midhaballá he Fayam yú ˈdú manyjay-, yú hát máá he ˈdeeneykáka káána nyarugano ye ki ˈgíéllá. Tá ˈdeeny Waaˈgiet íín hé nyarugano hí ma ki ˈgiiny.
55002010	Aalé gál Waag hí waarateká ˈdaalle ˈdugaka, yú he met lullé mé ki chiirta, giri gaal íín úba rúbách Yiesu Kirísto hí gáál shiguo-, ˈduuwle bííyyóóllá aargiroká.
55002011	ˈDéé hót ˈdúwa-, ke ˈdúúw hod̶isatká he ˈdeeny kieye, Muun ke mú hol ˈgar kufeka, áwle mú afo ke hol yíéd̶ima.
55002012	Muun ke mé ki chirteka, mú guchle áwle mú he ˈgarro ke hol mumura. Muun ke mú d̶iidheka, mu úba hai gáál d̶iidhma.
55002013	Muun har úba káána ke hé ˈduwantiká ma ekenyka, mu íín kír taalle hátlé ˈduwantiká kír he ija, ˈdaa giri mu hol ma gaa sorominyká.
55002014	Gáál hééllá mé gaa káab, gáál Waag metle hát ˈdabaanká gaa géesh, giri gaal ˈdéé hót hol ki fáláámle hurt ma higilinyká. Hol ki fálaam hatallóóllá hé hé níínní midhab hí yé gáá ˈdeˈdeenká mán, gál hí nee kokuoká he baad̶isicha.
55002015	Hát ˈdabaanká laad̶ámo, giri Waag innumle kí ˈdeˈdeenno-, Waag geer gaa memesichoká. Máá hújíchlé nannuoká midhab-, kern hí ma ˈgiˈgin-, ˈdeeny Waaˈgiet ˈdúwáállá hát ˈdabaanká eiy nannasat-, gálaat oonisuoká áat.
55002016	Awaach d̶eemo-, gál Waag ma kikianká hí ˈdaraanká hol gáá fagánash, ˈdaa giri awaach hatallóóllá ged̶i úba súm gálaat húgúm ˈdeew-, gálle Waag eesheyoká yé ˈdú ˈded̶ichoká.
55002017	Awaach hatallóóllá hát lilo ˈgoˈgodhon-, fafaatká he ká yaalla. Gál húgúm hatallóóllá ˈguoká he Heméneyas ubaa Felétos,
55002018	giri hé ˈdúwa-, Waaˈgietká ˈboiy gaa ˈdie-, kieye, Waag gálaat uushim yé gaa ˈdeenyle kisso he d̶uyye, yegetallá. Hatallá in gaal gáál ˈbaal iiy yeenle eiy fufue.
55002019	Tá Waag ˈduuwle állé he taalla, hát ár ˈbíl hurt gaa yaal-, ma niinginy-, ˈdugle gaalí ˈdéé hót kieye, Máá Gud̶o Waag gál he léká hé óg, héétí, Ameeny máá Máá Gud̶o Waag vivisatká hí ad̶aabanolle hayo, chieká, gaa veereká.
55002020	ˈBíl súm gud̶oká shokodaamlé hí gaa ijoká hé hórkí ubaa sibilaam ííkarská tákámle muuniny, hé shokodaam gaalí ˈguor ubaa sháˈd tagano gaa nieká úba hí gaa ijo. Shokodaamééllá ˈbaal he naasan mákárta-, ˈdúwaká gaalí tág ki nannata, ˈbaal hújích aad̶aká gaalí tág ki nannata.
55002021	Tá máádhat har hé ˈded̶ew-, Waag hí ma fedinyallá hol ká ridhdheka, mu hát hé ˈdúwa-, Máá kúnnaa Gud̶óóllá hí hol taak ki koy-, hí hújíchle ki nannasatká hai yeedhe. Máá hatallóóllá hé tág yaal, giri Máá Gud̶oká hujichaamlé hí shieká lulle hát ˈdabaanká nannuoká.
55002022	Aaléka, balt gál rúóreká hí ˈguoká hash, hé Waag geer gaa memesuoká, ubaa iiy yeen, tá gielmíti, héétí naanná bala ˈdú naʼ, ˈdú laad̶ámo. Kuun ubaa gál Máá kúnnaa Gud̶oká hodhinaam saas mánká ki vivisatká hol ˈgar laad̶amíe.
55002023	ˈDeem met ˈdony d̶eemo-, nyag mánká hol gáá fagánash, ˈdaa giri hééllá hát hol shalal fím yé ˈdú ˈdeˈdeenká kuuní ógká.
55002024	Gédéch Máá kúnnaa Gud̶oká hai máá shalal ˈguoká onnôny, mu hí máá gálaat nog ki seseen-, gálaat hát ˈdaalimietká he oonisuoká uro-, geer gaa gúch ˈguoká onnow.
55002025	Héétí hí máá gál hí mé il gaa ˈgieká hát abuntiká af tatuoká onnow. Kálmaréél gál kinaal hodhinaamle Waag d̶ig haí cheedhe, gaal Waag makan hai faama, hé ˈduwa-, Waaˈgietká hai oonoodho,
55002026	kas midhabká hollo hí hol ˈdú gáá naata, Sátan naarle kar hai gaa ˈdarama. Gálallá he gál Sátan hí uune-, Sátan hátlé feˈdoká hí ki seseennoká.
55003001	Hééllá onnóo, bár biiy el ˈdaˈdká hé ˈded̶ewká yiem hai ká ˈdeeme.
55003002	Af kinaal gálaat íín tákámle he hollo hol ki fede, kamúr hai geelnedhe, hollo hol memeye, gál ˈdúwaká hollo hol ká dhaˈgama, chaarimo he af ká ˈgaa, hé gál hí ˈdaloká met ma gaa kekeminy, hé gielmit gálaat hol ˈdú nannuoká mán, Waago he egesheye,
55003003	hé gálaat ma geelneny, hé garano ma fediny, gálaato heeng'eedhe, hé hol tím mán, af ˈgérnti he ˈgaa, hé hé ˈdabaanká ma fediny,
55003004	gálaato met il gaa ˈgee, hé tawuny ki naamaká mán. Gáál hol meenyle gáál lug hai ˈdiisicha, gaal hé hí geymisuoká hai geelnedhe, gaal hé Waag ma geelneny,
55003005	gaal gál Waaˈgieto he hol hod̶ia, kor íín fargogint Waaˈgiet hát he hujich nanniyyoká hé iiy ma yegen. Gál hatallóóllá hol gáá fagánash.
55003006	Gálallá ˈbaal he gál é ger mákártaká higilo-, ˈdeg d̶áa-, hawul mán-, ad̶aabanolle iigilish-, he fedit met hí hol ká burnayyeká hí baad̶isichoká af ˈdú nannasat-, he onisinyle ˈdég iiy ki hod̶uoká.
55003007	ˈDegééllá gálaat lullé af nee kokoyyo, hé hé ˈdúwa-, Waaˈgietká eiy ma nannasan.
55003008	Hát tikiˈde Yánnes ubaa Yámberes hí Móshe mé il gaa ˈgieká, in úba gál gáál he oonisúóllá hé ˈdúwa-, Waaˈgietká met il gaa ˈgee. Gaal he gál kas hí ˈdeenete-, iiy yeenlé Waag ka ˈguoká iiy yeen ˈdúwaká muuninyká.
55003009	Tá gáál he onisinyle hé biiy ma chochony. Hát Yánnes ubaa Yámbereska, gaal hát ˈdaalím mánká ál ˈjóbo gálaat hí gaa kiimita.
55003010	Aaléka, kó he onisinychú, id̶inychú, hé yú ˈdú lad̶aanká, iiy yeenchú, geer gaa guchchú, gielmitchú, ubaa mé ki chirsanchú kó el gáá veeˈde.
55003011	Héétí he il ká argisiny ubaa manyjany chia yú Ántiok, ubaa Ikónio, tá Lústura il hí ye gaa argiyye-, yú mé ki chirteká lulle kó óg. Tá yaalmisanóóllá lulle hé Máá kúnnaa Gud̶oká hí ye gaa rie.
55003012	Aaléka, ameeny gál Máá kúnnaa Rubachiet Yíésu iiy yie-, id̶iny Waag hí ˈdúúw gaa egeetoká fedoká manyjasiny il haí aargiˈda.
55003013	Héétí gál húgúmle ˈded̶ewká ubaa gál hod̶omlé-, hol gál Waaˈgiet hod̶uoká biiy súm hai gaa ˈded̶endhe, gálaat hai baad̶isia, tá íín dhúrle úba ha gaalí baad̶isia.
55003014	Tá ˈdaakúka, hé onnote-, iiy chíéllá hát ˈdabaanká chíro, ˈdaa giri gál hééllá gaa onnoteká kuuní ógká.
55003015	Kuun Warˈgat Waaˈgietallá níínénti gáá onnote. Warˈgatééllá hé fargogínt ˈgayye, giri ko ˈdaalím shiiche-, rúbách ˈdaa iiy yeen kuuní Yiesu Kirísto iiy ki chieká ki argiyyeká.
55003016	He lullé Warˈgat Waaˈgiet gaa ijoká Waago yé gáá ˈdie. Hééllá lulle he onisiny, ubaa il gíl gaa helíti, tá atími, héétí gálaat id̶iny Waag hí ki feˈdoká yé ˈdú ˈdeenyo ki midhab,
55003017	giri ameeny gál Waaˈgiet tagano ˈgie-, hé midhab he ekemeyoká lúl uroká.
55004001	Waag metle ubaa Yiesu Kirísto giri gál luogolká ubaa gál kufeká bár ka chiimetóótíá ˈdéé ki id̶imuo-, hol ká nadheka, Guchle biiy yé gáá ˈded̶uoká metle hé yú ko ki mureká hééllá:
55004002	ˈDeeny Waaˈgiet ˈdiiyímo, aadh lulle hát lulle tág yáal, giri gálaat af tatiyyo-, il gíl gaa helisanno-, hát ˈdabaan-, geer gaa guchiká gáál ki gogofsicho-, gáál he oonisichoká.
55004003	Bár gál burnayká he onisiny ˈdúwáállá nee ma kokonyká ali hai kí ˈdeenne. Gaal he feditle ˈdaalleka, gál gálaat he oonisuo-, ˈdeenyle hí nee gaa méká hollo hol gaa ˈgeˈgedhe, gáál af nee hai kokoo.
55004004	Gaal hé ˈdúwa-, Waaˈgietallá nee konyle hai d̶iidhma, hibano d̶eemo-, lesietká bala hai ˈdú nannaa.
55004005	Tá kúún, he met lulle ˈdaalleka, kas midhabká ˈgab, manyjany mé ki chírso, Fayam Midhaballá gálaat gééd̶ish, hújích Waag hí ko shiichééllá hát ˈdabaanká náánnaʼ.
55004006	Yú hát ˈduuny vinnaʼ-, gaalí kúb Waaˈgiet ˈdú okodmuokáka, aled̶ugul chia yú lésallá gaa haad̶uoká hé ká ˈjobonte.
55004007	Yáá laat ˈdúwaká laad̶ame, d̶uulchú beete, iiy yeen chia Kirísto ka ˈgúóllá ki yaal.
55004008	Aaléka, hé shiicho gál Waag hí gál ˈdúwaká chegetoká hí aargiroká hé úba ye úratíá kí egesso. Hé shiicho kinaallá Máá kúnnaa Gud̶o-, gálaat hát ˈduwantiká hol eiy gaa nannuoká Kúlích ˈDéé ki Id̶iny ka chiimetóótíá ha muí ye gáá shigia. Hé shiicho hat kinaallóóllá hé muí ye tákámchú ma ká shiginy, ameeny gál mú fiiritle ˈguo-, mú hol ká naanle met egesóóllá úba ha muí shigia.
55004009	Hát lulle laad̶ámo, ye ál ˈjob gáá hil,
55004010	ˈdaa giri ˈDémas lésallá hélle giel-, ye hay-, Dhesaloníke mé nieká. Kerékes hé Galátia mé nie, tá Títo íín ˈDalmátia mé nie.
55004011	Lúka tákáma nyí hol af id̶a. Af giri ka chiimetoká Márko hol ka eedhdhíe, ˈdaa giri hújích yú nannúólláka mu ye rang'iteká.
55004012	Yáá Túkiko Eféso ali ˈdú kaay.
55004013	Af giri ka chiimetoká, d̶afar chia buan-, yú ˈjien Torowas álle ki hay-, yú Kárbos gíl gaa kaayká, ubaa warˈgasam chiaká ka éew, tá súm issam chia gaalí ˈdéé ˈdug gaa veereká ye ˈdu gáá sit.
55004014	Alekesánda giri sibilaam tutunoká hé mé ilchú yie, ye hé ˈded̶ewká ki eekemey. Máá kúnnaa Gud̶oká íín hé muí ye ki ˈdeed̶eneyká ˈdeentle, he akaˈdo maadia.
55004015	Tá kúún tuuˈdkú mú ˈdaalleka, hol ˈdeeˈdémo, ˈdaa giri mu súm he onisinykínyo mé ille yieká.
55004016	ˈDéé hol ˈdú huogon chia erká hé máá níínní ye ˈdéé ˈdú chiˈdeká mán, gaal lulle hé ye hay. Tá hé kinaal ˈdaalleka, Waag hai gáál ˈdéé ki id̶îny.
55004017	Tá Máá kúnnaa Gud̶oká hé ye ˈdéé yiir kí chiˈde, ye fargogonoy, giri yú Fayamlé Midhaballá hát ˈdabaanká ˈdiiyime-, gál gál Yuuˈdi muuninyká lulle fayám maaleká. Aaléka, Waag hé ye luoch af gáá bisiche.
55004018	Máá kúnnaa Gud̶óóllá he met lullé ˈded̶ewká ha ye gáá biisia, mu Guchlé Uratiká naanná hai ye egee. Mú taalle bííyyo, gálaat hí meemeyo. Iiy-hí, he hí hát kinaallá yeet.
55004019	Ye Biríska ubaa Akúla, tá ˈbíl geer Onesiforos naa kí áat.
55004020	Erástos hé Korínto ki ˈgite. Torofímos ˈdaa giri báásh ˈguoká, yáá Milétos ki hay.
55004021	Hát lulle laad̶ámo, af ˈdeenyietká met ka ˈjé. Ébulos ubaa Bóúdes, tá Línos ubaa nyaar kúnnaa Kiláúˈdia, héétí gál nyaaram Kiristoká lulle hé ko naa ká yie.
55004022	Máá kúnnaa Gud̶óóllá hí ko Hím Naasanle fargogínt ki shiiguo, hí ko ˈdú ˈjeeˈjeen.
56001001	Yú he Báulo, gédéch Waaˈgiet. Yú Waago ye máá ali gaa kaany-, Yiesu Kiristoká hoyche, giri gál Waag hí waarateká ki ˈdiyeen-, gaal Kirísto iiy yeget-, ˈdeeny ˈdúwa Waaˈgietallá lulle gaalí hát ˈdabaanká chiirat-, gaal hát Waag hí feˈdoká yíéd̶ianká.
56001002	ˈDeeny ˈdúwáállá ˈdaalleka in Waag gálle hát luolmit biiyoká aargiroká og. Hééllá Waag hátlé les ma ka kúóninyká Waag hí murate, tá Waag hé af ka hódho mán.
56001003	Tá aled̶ud̶ugul Waag hí muˈdeká ali kí ˈdiiyyeká in Waag ˈdeeny luolmit biiyóóllá ká edhesiche. Waag Rúbách kúnnaallá in ˈdeenyééllá ˈdaa hemuritle yú ki ˈdiyeenká ye mé ki koyye.
56001004	Títo, warˈgatééllá kúúni yú ko ˈdu gáá verene. Kuun veel chia yú ko ká dhaˈgama, ˈdaa giri yú ubaa kúún ke Yiesu Kirísto iiy yieká. ˈJaa kúnnaa Waag ubaa Máá kúnnaa Rubachiet Yiesu Kirísto hí ko ˈdú ˈjeeˈjeen, hí ko naanná shiiguo.
56001005	Yú ko Keréte ki hayallá, he giri kuun hújích muun gáál gíl af yé ma gaa ˈdíinyká, hol akaˈd tág ki kokoyyo-, ubaa ˈjien lullé gál Kiristo hí gaa ijoká, karu gál Kiristo met ki ˈgieká, hát yú ko geeyká, les gaa shugunnoká.
56001006	Kársích gál Kiristo mé ki yaalká hí máá gaalí ma ˈded̶ensen-, ˈdúwa-, min hí tikiˈde-, umle hí um húgúm midhabká ˈguoká onnow. Mú umle hai um gálaat met ma gaa kekeminy-, kóóros-, gálaat hí ˈded̶ensetká onnôny.
56001007	ˈDaa giri gál Kiristo máállé méteká hújích Waaˈgiet mé ki yaalká, mu hí máá gálaat hí ma ˈded̶ensenká onnow. Mu hai máá mé gogo-, ídho ˈjób-, bersh hí fafaan-, aˈgere-, már ˈguoká onnôny.
56001008	Mu hí máá gelmeshich-, hé ˈdabaanká gaa fedo-, kás ˈguo-, hugum hí midhab-, saas mán-, hol tatuoká onnow.
56001009	Mu hí fayam Kiristo ˈdúwáállá hát giri gaalí onisieká hát ˈdabaanká ki yaal. Hát kinaallá in mu he onisiny ˈdúwáállá gálaat af ki tataa, tá gál fayam Kiristóóllá fálaam gaa id̶imuoká fáláámle hát tagle muuninyká gáál eiy ki nannaa.
56001010	Yú hatallá ko ged̶úóllá he ˈdaa giri biiy gál burnay-, aˈgierˈgere-, ˈdeem met ˈdaraan-, gálaat baad̶isuoká hí gaa ijoká. Gálallá gúch hí gál gálaat hermisan mé ki tatuoká.
56001011	Gál hatallóóllá mé il ki súoy, gaal hai kar árginy. Gálallá he gál he onisiny tagle muuninyká é ger gálaat ki baad̶isuo-, birm hol gaa ˈgeˈgedhoká.
56001012	Gálallá máállé ˈdaallé mare úba hatallá he yie, kieye, Gál Kerete taalle he gál hod̶omlé-, d̶ányar-, ma heyiminy-, he ma urinyká, he yie.
56001013	Hé máá kinaallá hí hodhééllá hé ˈdúwa. Aaléka, gál hatallóóllá il gíl gaa hélish, gáál hát ˈdabaanká af taʼ, giri gaal Fayam Midhab Kiristóóllá ˈgíéríchlé led̶ud̶ugulleká nannaat-,
56001014	gaal hibano gál Yuuˈdi hí hol af tág ki koyká ubaa hemuumurit gál ˈdeeny ˈdúwaká hol gaa sormosuoká hí mureká nee ma kokonyká.
56001015	Gál saas mánká hé he lulle hí saas ki mán, tá gál iiy yeen mán-, gaa nyakarichká hé hé níínní hí saas ki mánká mán. Hééllá ˈdaa giri gáál kasle ubaa tawunyle íín gaa nyakaridheká.
56001016	Gaal hát he yegetká kieye, nyáá nyí Waag ógo he yegedhe, kor gaal héllé ekemeyóóllá, gálle he gál Waag muogká. Gaal he gál hé Waag hí nébká ekemeyo-, gálaat met ma gaa kekeminy-, hé midhabká ekenyle uritle mánká.
56002001	Tá kúún gálaat he onisiny fayam Kiristo ˈdúwáállá ˈdaalle ki taalká onísish.
56002002	Karu yaabká af táátaʼ, giri gaal hol momoyo-, kás ˈguo-, hol tatuoká, héétí iiy yeenlé Kirísto iiy yíéllá tág chiirat-, gielmít gálaat ká ˈguo-, he lulle ˈdú fafaatká.
56002003	Hát tikiˈdééllá karu ˈdietká úba af táátaʼ, giri gaal húgúmlé ki ijoká húgúm gál Waag kikiatká yeget-, gálaat ma heeng'een-, hol bersham ma ˈdú haad̶iny-, ˈgíérích midhabká gállé ˈdietká oonisuoká.
56002004	Gaal hí ˈdeg rúóreká af taatuo, giri ˈdég beelemle ubaa umle geelnet-,
56002005	ˈdég kás kakaat-, úba muosam mánká. Héétí ˈdég hí ˈdeg é gerleka líles-, ger gaa ˈdabaan-, beelemle met gaa kekeenká onnoyyo, giri ˈdeeny Waaˈgietallá gaalí ma egeshenyká.
56002006	Gál yááb rúóreká úba af táátaʼ, gaalí kás kaat.
56002007	He lullé ekemeycho-, ubaa hogotoká húgúm midhabká gaa ˈgab, gáál hí ko ká ennuo. Gálaat he oonisichoká, gálaat he onisiny tagléká hát ˈduwantiká oonísish.
56002008	ˈDéé hótkú hí ˈdéé hót ˈdúwa-, gálaat hí ma ˈded̶ensenká onnoyyo, giri gál he onisinykú egesheyoká kern hí ˈgiidho-, ˈdeem ˈded̶ew-, ˈdaa kúnnoka hogodhoká ˈdaaboká.
56002009	Gál gédeká af táátaʼ, giri gállé hí hoteká hát lulle met gaa kekeen-, gáál ger gaa memesuo-, gáál ˈdéé af hol ma ki nanninyká.
56002010	Héétí gaal hai konf ˈgíiny, gaal hí hújíchle hát ˈduwantiká naannuo, giri Waag Rúbách kúnnaallá he onisinyle gálaat hí geelnetká.
56002011	Waag hé gálaat lulle ˈdú ˈjiiyye, hé kár gálaat hí rubach ki aargiroká yé ká ˈdeeyche.
56002012	ˈDúˈjím Waaˈgietallá hé gáál oonisichoká he húgúm Waag hí nébká ubaa balt lesalloká ke hol ka ririat-, ki kás kakaat-, ˈgíérích ˈdúwa-, Waag hí feˈdoká ki báral ke ki ijoká.
56002013	Taalle ki ali ijóóllá muun Yiesu Kirísto Waag kúnnaa gud̶o-, Máá kúnnaa Rubachietallá af giri he guchle kí yiimet-, ki aargiroká geyyiny kinaallá ki met egese.
56002014	Mu íín dhúrlé gáál hol ˈdu gáá sillie, giri mu múúni ke mú iiy yíéllá he met lullé gaa nyakarichká gáál gáá bibisuo-, gáál dhidhiro-, gáál gálle hod̶isat-, gál hé midhabká ekemeyoká gófle ˈguoká gáál hod̶uoká.
56002015	Aaléka, he lullé yú ko kí tuoyallá gáál onísish, gáál guogófsish. Kuun kó fargogint máá he ˈded̶eneyoká il gíl gaa helisanno-, mú af tatiyyoká ˈgayyo. Máádhat hai ko eeshêny.
56003001	Aaléka gáál géesh, gaal hí gál kansím ˈguo-, les met ki ˈgieká guguchle onnow, hí gáál met gaa keekeen. Gaal hí hé ˈdabaan-, ekemeyoká uritle ˈguo.
56003002	Gaal hai máádhat méé ˈdeenêny, hí gál af ka fálaam mán-, sáa-, gálaat lulle ki midhabká onnow.
56003003	Muun úba héle kíssóótí he gál d̶ées-, metle ki seseme-, hé lesalloká hí nyiimite-, bált met lulle ˈgar kirmite-, hé ˈded̶ewká gaa seseme-, hinááf ˈgie-, gálaat hí nebeney-, íín úba hol nebeneyká.
56003004	Tá Waag Rúbách kúnnaallá af giri geer gaa midhantle ubaa gielmitle gálaat argisicheká, hé muun gáál riiyye.
56003005	Rúbáchallá hé hé kúnnaa midhab-, ki eekemeyká ke ˈdaalle ma ki árginy. Rúbáchallá mú geer guurallé ke ki arge, in mú Hím Naasanle gáál ˈdalmaat kaanaká shiiche, gáál dhiiˈde, ke luolmit kaanaká arge.
56003006	Waag Hím Naasanle muun gáál ˈdú ookodmichééllá, ˈdaa Yiesu Kiristo Rúbách kúnnaallá he muun gáál kí shiiche,
56003007	giri ˈdúˈjímallá ˈdaalle Waag muun gáál iiy cheget-, ke luolmit biiyo-, muí gálle af id̶ie-, ke met egessóóllá ke aargiroká.
56003008	ˈDeeny yú hí ka geeyallá hé ˈdúwa. ˈDeenyééllá kuun hí af ki googonoychoká yú fede, giri gál Waag iiy yieká hé midhab he ekemeyoká hí mé les gaa ˈdaraanká. ˈDeenyééllá he ˈdeeny ˈdúwa-, gálaat ki midhabká.
56003009	Aaléka, ˈdeem d̶eemo-, met mán-, gálaat hí hol ˈdú nannuoká, ubaa hol d̶uuram ˈdaakany shalalaamlé, héétí nyatalaam hol ki fálaam, mé af ˈgísso. Yaalmisanóóllá hé níínní ˈdiefo-, hí yé gáá ˈdeˈdeenká mán.
56003010	Máá gálaat hol eiy gaa ˈgiˈgidhuoká il gíl gaa hélish, he naam hoyka, ged̶ il gíl gaa hélish. Gil sed̶ hoyka, mé gaa ˈdéesh.
56003011	Máá hatallóóllá hát kas hí ˈdeenete-, ad̶aable hí he il ká aargisichoká, kó óg.
56003012	Yú Artéma, muuninyka, Túkiko, ali ha ko ˈdu gáá kakaa. Gálallá máádhat ko af kí ˈdieka, d̶o ká keʼ, kí Nikóbolis hol gaa argo. Ál kinaallá he ál giri af ˈdeenyietká yú gaa yíéd̶ianká.
56003013	Hát lulle ˈdé, Dhénas hemuumurít eiy ním ógallá ubaa Abóllos ál kinaal gaa kekeenká gaal héllé he ˈgierich ki nannaat-, he biiy ki higiloká ki ebísso.
56003014	Gálkúnno hé midhab he ekemeyoká hí hol onisuo, hí húgúmle hosot, giri hát ˈguo-, gálaat héllé hí ki ˈgierˈgereká he gaa shiguoká.
56003015	Gál nyí hol af id̶áállá lulle hé ko naa ká yie. Gál fayam Kiristo ki yaal-, nyí giel-, hí hol af id̶a kinaallá nyí naa kí áat. Lulkícho Waag hí ˈdú ˈjeeˈjeen.
57001001	Yú he Báulo, máá Fayam Midhab Yiesu Kiristóóllá ˈdiiyiminyle ˈdugaka, gaalí hiigidheká. Warˈgatééllá yú ubaa nyár kúnnaa Tímote lééllá, kó nyí ko giel-, ke hujich hol ˈgar nannuo-, Fílemon lééllá nyí ko ˈdu gáá veeˈde.
57001002	Warˈgatééllá úba nyaar kúnnaa Áfia, ubaa máá kúnnaa ke hújích Kiristóóllá hol ˈgar laad̶aan-, Arkíbos lééllá, tá gál Kiristo ˈbíl geerkú me hí hol gaa aargiróóllá ke hí ˈdu gáá veere.
57001003	ˈJaa kúnnaa Waag ubaa Máá kúnnaa Gud̶o Yiesu Kirísto hí ˈdú ˈjeeˈjeen, hí naanná shiiguo.
57001004	Fílemon, af giri yú ko Waag kí vivisatká, yáá aadh lulle ˈdaakúka Waag gielmít hol ˈdú nannuo.
57001005	Hééllá he ˈdaa giri iiy yeen kua kuuní Máá kúnnaa Gud̶o-, Yíésu ká ˈgayyoká ubaa gielmit kuuní gál Kiristo lulle gielká yú mamaloká.
57001006	Yáá Waag vivisat, giri kuun ubaa gál iiy yeen kuun hí Kirísto ka ˈgayyóóllá ˈgúóllá he lullé ˈdabaan hí Waag gaa argiyye-, hí Kirísto ki ˈduuwaycháállá hí eiy nannasato-, giri hol chiran kíchiallá farguogoyyoká.
57001007	Nyárchú, gielmit kua gál Kiristo ka ˈgayyóóllá hé tág ye geer gaa meen gud̶oká shiiche, ye guofsiche, ˈdaa giri kuun gál Kiristóóllá lulle ger gaa meemesicheká.
57001008	Aaléka, har káána úba ˈdaa Kiristoka, hé ˈdúwa-, onnônyka kuun hí ekemeychoká ˈdaalle yú ko he ki mumuroká yú uroka,
57001009	hé kinaal yú haya, ˈdaa giri ke gielmít hol ka ˈgúóllá gillo yú ko ki efe. Yáá Báulo lé-, káána karsich yie-, ˈdaa Yiesu Kiristoka hiigin gaa ijóóllá ye ónnob.
57001010	Iny chia Onésimas ˈdaalleka gillo yú ko ki efe. Mú yú inychú yíéllá, he ˈdaa giri hiigin yú gaa ijóólláka yú mú fayam Kiristóóllá ka hilsieká.
57001011	Máállá he gédéch kua érléká ˈdaakúka máá káta mánká onnoy-, kor káánaka yú ubaa kúún máá gáál ki ˈdúwaká yieká.
57001012	Máá yú geerchú ki tatúóllá ged̶i hollo yú ko hol ˈdu gáá nannaa.
57001013	Yú onnônyka mú állá ki chichiˈde-, mu álkú ki ˈdeˈdeme-, giri ˈdaab ˈdaa Fayam Midhaballáka yú hiigin gaa ijóóllá mu ye hujich yiir kí chichiˈdeká fede.
57001014	Tá hé kinaallá ˈdaab kuuní ma mááliny-, hí iiy ma chéenká yú ekemeyká yáá ma fédiny. Hát yú fedóóllá yáá ko mé ma ki tatiny, he kuuní geer midhabká ki egeetoká yú fede.
57001015	Héél kálmaréélka, he hát Waag hí feˈdoká, giri kúún ubaa mu íín hí á níínni mare hol eiy gaa ˈgisate-, ged̶i káána bííyyo hí hol ˈdú faannaká.
57001016	Máállá érléká he gédéchkú, kor káána mu hé máá gedech ˈdú ˈdúwaká yie, mu he nyár kúnnaa ki gielká. Yáá tág mú geelnedhe, tá kuun hát mú dhúrle súm geelneto-, mú nyár kua Kiristoká úba ka geelnetoká yáá óg.
57001017	Aaléka, kuun har ye máá hí hol ki ˈgiiyyaká ká dhaˈgasanka, hát onnônyka ye mé gud̶áan chegieká, mú mé gud̶áan áat.
57001018	Mu har ko hé mákártaká ki ˈdeeney-, muuninyka, mu ewkú ˈguoka, ew kinaallá ye ˈdu gáá ˈgéˈget, êw yaa hí ko kí higidha.
57001019	Yáá Báulo lééllá ˈdeeny ewiet yú gílchú kí veereká hééllá: Êw yaa hí ko kí higidha. Tá luolmit kua ˈgayyóóllá hát ˈdaachú ki argiyyeká, yáá ma hogon.
57001020	Iiy-hí, nyárchú, ˈdaa Máá kúnnaa Gud̶o Kiristokáka yé ˈdú ˈjé, ye geer gaa méesh.
57001021	Warˈgatééllá yú ko ˈdu gáá veerééllá, hát hé yú ko rogononallá ye met gaa egeeto-, hé éíy taaka midhab-, hé yú ko ruogonééllá a mé gíriká úba mú ki ekemeychoká yáá óg.
57001022	Aalé ye met les ˈdíit, Waag visan kíchia hí ye kí vivisata-, yáálle ged̶i hí hol ˈdu gáá nannaatallá álká Waag haí ˈduuwaycha.
57001023	Aaléka, Ebáfaros ˈdaa Yiesu Kiristoka gaalí nyí hol ˈgar hiigidhééllá, hé ko naa ká yie.
57001024	Mú Márko, Arístakos, ˈDémas, tá Lúka nyí hol hújích Kiristo ˈgar nanniyyáállá hé úba ko naa ká yie.
57001025	Máá kúnnaa Gud̶o Yiesu Kirísto hí ˈdú ˈjeeˈjeen.
58001001	Waag héle kissóótíá hát burnayye-, met hí hol ká eiyyeká eshim eshimkúnno ˈdeemano shigiche. Waag ˈdeemlééllá gál muí ˈdeem ka shigieká ˈdaallé he ká nanadhe.
58001002	Tá biiy el ˈdaalka, Waag ˈdeemlé muun gáál ka geeycheká ˈdaa Inylé he ká niiyye. Iny Waaˈgietallá he máá he met lulle liiletká Waag hí hoyche. Mu úba he máá ˈdaalleka, Waag hí he met lulle kí kuonneká.
58001003	Iny íínííllá édhúm Waaˈgiet ká eedhesia, ííni gáál Waag yaalmitle dhúrle ká aargisia, ííni ˈdeenylé fargogínt ˈguoká he met lulle kí chiiˈda. Aalé mu gáál nyuogim ubaa ad̶aabano gaa dhiireká, mu hé úratí Waag kansím lulle ˈgayyóóllá gíl ˈdaa naaniet yíéd̶ie.
58001004	Hát káána mu íín gál ˈgasso-, urruká ˈdú ˈdúwáállá, in meeny Waag hí mú shiicheká úba gál ˈgasso-, urietallá meenyle ˈdú ˈdúwa.
58001005	Mááya ˈgasso uriet kálta Waag hí geeyche, kieye, Kúún Inychú. Kúlíchallá yáá ˈJaakú yie, Waag hí chie? Héétí, Yú mú ˈJaalle hai yeedhe, mu íín Inychú hai yeedhe, Waag hí chie?
58001006	Héétí Waag Inylé ˈdúwáállá les ká eeyyeká kieye, Gál ˈgasso-, urru-, Waaˈgietká lulle hí mú viivisato, he chie.
58001007	ˈDaa gál ˈgasso-, urru-, Waaˈgietká ˈdeeny Waaˈgiet kieye, Waag gállé urru-, ˈgassoká hát waanichka he alb ká fafiyya. Mu gállé urru-, hí hújíchle nannuoká hát ír biirgáchka he alb ká fafiyya, he yie.
58001008	Tá Waag Íny ˈdaalleka kieye, Kó Waagallo, kara kua kansimoká taalle bííyyo hé ali yaal, tá gasar kuuní guchkú he ki mumuˈdoká he gasar ˈduwantiká.
58001009	Kó he ekeny ˈdúwaká giel, he ekeny gaa nyakaridheká néb. Aaléka, Waag giri Waagkúká hé ko sáláb ko geer gaa memeychoká mé ki liiyye, hé ko sheelkú ˈdú ˈduwayche, he chie.
58001010	ˈDeeny Waaˈgiet úba ged̶i kieye, Máá Gud̶o, biiy mé gáá koonleka kó les álle koyye, ur íín úba he hújích gíl geerkú.
58001011	Les ubaa úr el met haí ˈgiidha, kúún íín kó ali id̶o. Les ubaa úr hát d̶afarka hai kooso,
58001012	hát d̶afar vinate-, ˈgiˈgitekáka ha maaˈda, ha laanna, les ubaa ur kaanaká yé ha ká ˈded̶icha. Tá kúún taalle bííyyo ali ha id̶a, warramkú hé ma bebeny, he yie.
58001013	Aalé máá ˈgasso-, uriet máre kálta Waag hí geeyche, kieye, Yú ˈdaab kídhkú kara kuun hí gas ˈdú kokoyyoká ma hônyká, ye gíl ˈdaa chia naanietká yíéd̶ig, Waag hí chie?
58001014	Aaléka, Waag gállé ˈgasso-, urruká lulle he gál Waag hí alb fafiyyo-, giri gál rubach aargiroká he ki nannuoká, muunîny?
58002001	Aaléka, fayam ˈdúwa-, ki maalééllá, kí hát ˈdabaanká mé ká ˈguo, ha ki ˈbóy gaa ˈdíiny.
58002002	Waag hemuumuritlé héle gállé ˈgasso-, urruká gál kúnnaa Heberewká ka shíéllá hé hemuumurit farguogoká yie. Gál hemuumurit kinaal ˈdeed̶eneyká ubaa gál hemuumurit kinaal el ma gaa véérinyká lulle hé he il hí argiyye.
58002003	Tá fayam ˈdúwa-, gáál rubach shigichóóllá hé hemuumurit kinaal súm ˈdú ˈdúwa. Máá kúnnaa Gud̶oká hé dhúrle gálaat fayamééllá ki ˈdiiyime, tá gál fayamééllá maaleká hé fayám hát ˈdúwaká muun gáál ká geey. Aaléka, muun har ke fayamééllá gíl sug ki hayka, af kinaalka háteeye ke he il ká argisiny met kar gaa ˈdarama?
58002004	Waag hé úba fayamééllá hát ˈdúwaká gálaat argisiche, hát káána mu hé farguogo-, met hí hol ká burnay-, gálaat af ˈdaˈdabsuo-, gálaat hí ílle ki argeká eekemeyká. Waag úba hát he feˈdeká in Hím Naasanle gálaat hé shiicho onyi-, met hí hol ká burnayká shiiche.
58002005	Aalé lés kaana-, ka chiimetoká hé Waag hí gállé ˈgasso-, urruká mé ma ki kokony.
58002006	Warˈgat Waaˈgiet ali tikiˈd hé mú tikiˈd hí ˈdéé gáá hodhe, ˈdeeny kieye, Waago, máádhat he mááya, kuun hí mé ka ˈgayyóol? Máádhat inyle he mááya, kuun hí ˈgar aayaˈgiyyóol?
58002007	Kó bár gáá gaawallá gálaat gál ˈgasso-, urruká el koyye. Kó gálaat ˈdúúw shiiche, gáál ˈduwayche,
58002008	he lulle gáál ˈgas met fiiyye, giri gaal hé kinaal met ki ˈgieká, ˈdee hí yie. Waag gálaat he lulle ˈgas met fiiyyééllá, hé níínní hayche-, gaalí mé ma ki yaalinyká mán. Kor káána ke dhaayka, he lulle hátle hé gálaat ˈgas gim gaa láʼ.
58002009	Muun hé ke argóóllá he hát Yíésu Waag hí bár gáá gaawká gál urru-, ˈgassoká el koyyeká. Aalé ˈdaa giri mu he manyjay-, kúfach il hí argiyyeká in Waag mú ˈdúúw shiiche, mú ˈduwayche. ˈDaa giri Waag gálaat geer guurá ka ˈgayyoká in kúfáchallá Yíésu hí gálaat lulle ˈdú kufe.
58002010	Waag ííni he lulle ka kuonne-, he lulle hí ki ijóóllá hé ˈdúwáállá ekeyche: Waag Yíésu hayche, mú kúfach il hí argiyye, mú máá ˈdúwa-, gálaat hí rubach gaa aargiroká hoyche. Yíésu kúfách lééllá ˈdaalleka in Waag gál burnayká umle hod̶isata, Yíésu íín gáál Waag guchlé ˈdúwa-, uratiká ˈdú egedhdhe.
58002011	Máá gálaat saas ˈdaˈdabsuo-, Yíésu lééllá, ubaa gállé saas gaa egewká lúl ˈJaag hí tikiˈde. ˈDaa kinaallá ˈdugaka in mu gál saas gaa egewallá, Nyaaramchú, yegetká kernle hí ma ˈgiˈgin,
58002012	hát káána mu ˈJaalle geey-, kieye, Yú meenykú nyaaramchú met ha gaa ˈdiyime, gálkú hurtle arram ha yú ko ki meeye, muí yíéllá.
58002013	Mu ged̶i kieye, Yú ˈduuw Waag ki ógká hát ˈdabaanká ki yaalla, yie. Héétí mu úba kieye, Bá dhaayyíe, yú ubaa um Waag hí ye ka shiicheká nyí hállia, yie.
58002014	Aaléka, ˈdaa giri umééllá gon ubaa fás ˈguoká, in Yíésu úba gon ubaa fás hat kinaallóóllá kaadhdhe, gáál ˈdú kufe. Mú kúfáchlééllá ˈdaalleka in mu máá kúfach fargogintle ˈgie-, Sátanlééllá kar rie.
58002015	Hatallá in mu gál kúfach siermle ki ijeká kúfach siermlé kinaal gim gáá eey.
58002016	Hé ˈduwa, mu hé gál ˈgasso-, urruká ma ˈdú ˈjeˈjeminy, mu ˈbíl íl Abiraayamo he ˈdú ˈjeˈjeme.
58002017	Héél ˈdugaka in Waag mú hát lullé nyaaramle hí ˈgieká hoyche, giri mu Waag metle Máá méte suoryo-, ˈdúwa-, geer ka guurá ˈguoká yeget-, gálaat nyuogimle ubaa ad̶aabanolle ewle higidhoká.
58002018	ˈDaa giri mu ki egesen gáá nadhe-, he il hí argiyyeká in mu káána gál ki egesen gáá nannaatká yiir gaa chichiˈda.
58003001	Aaléka, it nyaaram chia Waag híllé-, Waag hí urle kí viiyyééllo, Máá Waag hí ali gáá kaayye-, méte suoryo-, Yíésu lé-, ke iiy yíéllá kaskícho gaa id̶ía.
58003002	Hát káána Móshe he lullé ˈdaa gál Waaˈgietka Waag hí ged̶icheká lulle el gaa igire-, Waag af ˈduwasieká, Yíésu hé Waag hí ali gáá kaayyééllá úba af ˈduwasie.
58003003	Hát káána máá ˈbíl ˈdiˈdisoká ˈbíllé he ˈdisseká súm ˈdú ˈdúwáállá, Móshe ubaa Yíésu gál naamáállá máá ke súm ˈdúúw shiguoká he Yíésu.
58003004	ˈBíl máádháto hí ˈdiˈdisa, tá he met lulle Máá hí ˈdiˈdisoká he Waag.
58003005	Gál Waaˈgiet ˈdaalle ˈdugaka Móshe he gédéch hé Waag hí gedicheká el gaa igire-, he nannieká. Hé muí nanníéllá he hé Waag hí waaséél biiy yé gáá ˈdeeycheká hol ki eg.
58003006	Kirísto íín he Iny Waaˈgiet, máá Waag umle hát ˈdabaanká mé ki yaalká. Múún íín he ke um Waaˈgiet. Hé kinaal har muun ke hé ki ˈduuwle óg-, ke hol bal ki ˈdaraan-, ke met egessóóllá hát ˈdabaanká ke ki yaalka.
58003007	-
58003008	Aaléka, Hím Naasan Waaˈgiet kieye, Hát káána gálkícho ˈbakat álleka Waag af ma ˈduwâny-, Waag gíl sug ki hayká, kúlíchallá har hí Waag afle maalleka, haí met googonôny.
58003009	-
58003010	Ál ˈbakate kinaal hé ˈduuˈdúwa-, yú warram tomonaam afur gaa eekemeyká gáál íllé gaalí ki arge, kor gaal hé ye af ma ˈduwâny, gaal ye gíl sug ki hay. Hé kinaallá ˈdugaka in yú gál bar kinaallóóllá ˈdú idhane, yú kieye, Gáál kasle aadh lullé ye haad̶icha, gaal hé ˈgierim yú ki fedoká mé ma ká ˈgany.
58003011	In aaléka yú idhane, hol ˈdodhdhe, kieye, Gálallá hé ál chia him ki nimííllá ma higilinyo yú yie, Waag hí chie.
58003012	Aaléka, nyaaramchú, hol ˈdeeˈdeemíe, itín máádhat hai geer gaa nyakarich-, máálle Waag bííyyo ali id̶óóllá haad̶uo-, iiy ma yegenká ˈgíiny.
58003013	Aadh lulle, Biiy hátlé ke kúlíchallá, ke yegetallá hol guogofsía, giri itín mú tikiˈd ad̶aabano d̶id̶amle hí mé ma googononyká.
58003014	Iiy yeen kúnnaa er-, ke Kirísto iiy yieká har ke taalle hát ˈdabaanká ke ki ˈgie-, ˈjíig biiy el ˈdaˈd kátaka, af kinaalka muun ke sheel Kiristo.
58003015	Hím Naasan Waaˈgiet ˈdeeny lééllá mé ka ˈgáa, Hát káána gálkícho Waag gíl sug ki haykáka, kúlíchallá har hí Waag afle maalleka, haí met googonônyo, he chie.
58003016	Gál Waag afle maale-, kor Waag af d̶iidhééllá he gálya? Gaal hé gál Móshe hí lés Misirayam yé gáá ˈdeeteká muunîny?
58003017	Gálya Waag warram tomonaam afur gaa idhansie? Gaal hé gál ad̶aabano hile-, ˈbakat álle ki kufumeká muunîny?
58003018	Héétí, af giri Waag hol ˈdoote-, kieye, Gálallá hé ál gaalí hím ki nannuo-, yú gáál shigúóllá hé ma higiliny, Waag hí chíéllá, gálya ˈdaalleka Waag hí ˈdéé hótééllá ki hote? Gaal hé gál mú af d̶uˈduseká muunîny?
58003019	Aaléka, ˈdaa giri gaal Waag iiy ma yéenká in gaal Waag állé him ki nimiká ma híliny.
58004001	Waag he af id̶inylé giri gálaat mú állé him ki nimiká higiloká hátle hé ali taal. Aaléka, kí sierm ˈguo, giri itín mú tikiˈd úba ál him ki nimííllá hilitle ma gaa ˈdaabinyká.
58004002	Hát káána gaal íín ál him ki nimiká fayamlé midhabká maalééllá, in muun úba ke Fayam Midhaballá maale. Tá ˈdaa giri gaal fayám maale-, kor fayám iiy ma yéenká in gaal ál him ki nimi kinaallá ma híliny.
58004003	Tá múúni ke Fayam Midhaballá iiy yegetallá hé ke ál him ki nimííllá higilo. Tá gál Waag iiy ma yéenká ˈdaalleka, Waag kieye, Yú idhane, hol ˈdodhdhe, Gálallá hé ál chia him ki nimííllá ma higilinyo yú yie, Waag hí chie. Tá ál him ki nimííllá af giri les ká kuoniny hújíchle Waag gaa d̶uyyeká hé ali id̶e.
58004004	Warˈgat Waaˈgiet ali tikiˈd kúlích ki tiiyaká ˈdaalleka ˈdeenyééllá he hote, kieye, Waag he lullé tág nanniyyeká hújíchle hí gaa d̶ue, kúlích ki tiiyaká héf ˈgisate, he chie.
58004005	Tá állá Waag hé ged̶i kieye, Gálallá hé ál chia him ki nimííllá ma higilinyo he chie.
58004006	Aaléka, ˈdaa giri ál him ki nimi-, gálaat hí higiloká ali id̶o-, tá gál héle ál kinaal fayamle maaleká Waag af d̶uˈduse-, ali ma hílinyká,
58004007	Waag hé ged̶i kúlích gálaat hí ál him ki nimííllá gaa higiloká gáál ki muˈde. Kúlích kinaallá he kúlíchallá, hát káána Waag hí biiy el ˈdaal ár ˈDawuˈd gaa hote-, kieye, Kúlíchallá har hí Waag afle maalleka, haí met googonôny, chieká.
58004008	Lés Yóshua hí héle gál Yisirayel hilsieká hé ál him ki nimííllá muuniny. Har lés kinaal he ál him ki nimííl kátaka, af kinaalka Waag háteka ged̶i kúlích éíy taaka-, him gaa nimiká ˈdeenyle hotéel?
58004009	Aaléka, biiy hé héf ˈgisan ˈdúwa-, gál Waaˈgiet hí higiloká hí gaa id̶o.
58004010	Hát tikiˈde Waag hújíchle héf gaa ˈgisatééllá, máádhat Waag állé him ki nimííllá hileka, in hújíchle úba héf gaa ˈgiita.
58004011	Aaléka, kí laad̶aan, kí Waag állé him ki nimííllá hilo, giri muun mú tikiˈd hát gál héle Waag af d̶uˈdusekáka ˈboy ma ˈdeeminy-, ma baad̶anyká.
58004012	Aalé ˈdeeny Waaˈgiet he ˈdeeny luolmiti-, fargogínt ˈguo-, faaˈd ˈdinnam hullaalle gáá alléká ˈdú alléká. Hát faaˈd laf hol af eiy gaa okodmicho-, ubaa hát faaˈd lafit muˈdeka ˈdiiny ˈdú ˈjeˈjeennokáka, ˈdeeny Waaˈgiet máádháto geer higila, mú tawunyle ubaa mu héllé geer ka ˈguoká og. Héétí mu héllé he geer ka ˈguo-, fedoká har hé Hím Naasan Waaˈgiet hí fedoká kátaka he eiy nannaa.
58004013	He met lullé Waag hí ka kuonnééllá hé níínní Waag metleka kaany gaa ijoká mán. Waag hé he lulle argiyyo, innumleka he met lulle hé gaa édhká tákáma. Mu íínííllá he Máá ke hékúnno met gaa hogodhoká.
58004014	Aaléka, ˈdaa giri ke Máá Gud̶o-, méte suoryo-, úr mé nie-, Iny Waaˈgiet Yíésu lééllá ke ˈgúóllá, iiy yeen ke mú ka ˈgúóllá kí tág chirat.
58004015	Muun hé ke máá méte suoryo-, d̶alimkúnno geer kurshamle mánká mán, tá Máá ki ˈguoká he Máá hát múúnka Sátan hí hát lulle ki ekesete-, kor íín dhúrle ad̶ááb ma hílinyká.
58004016	Aaléka, kí Waag karallé kansimo-, álle ke ˈdúˈjím gaa aargiroká hát sierm mantiká ˈdú siet, giri muun ke Waag geer guurá ubaa ˈdúˈjím gaa aargiro-, tá Waag aled̶ugul giri tagléká muun gáál gíl kí helmichoká.
58005001	Ameeny máá méte suoryoká Waago hí gálaat gáá waarate, gálaat ˈdaalle ˈdugaka in Waag hí hujich mé ki koyye, giri mu hé shiicho gálaatká Waag shiguo-, Waag metle ad̶aabano ubaa nyuogim gálaat suoryamle ˈgaˈgaloká.
58005002	Mu gál he hol eiy ma gaa nannasan-, gaalí bad̶isieká hé nog ki seseen, ˈdaa giri d̶alim gálaat hí ˈgúóllá mu íín úba hí ˈguoká.
58005003	Hééllá ˈdaalle ˈdugaka in mu gálaat ad̶aabanolle suoryamle tákámle Waag met ma gaa ˈgaˈgaliny, mu úba ad̶aabanolle suoryamle Waag met gaa ˈgaˈgala.
58005004	Hé máá níínní hol egew-, hol ˈduwasuo-, hol máá méte suoryoká hod̶uoká mán. Hát tikiˈde Ááron Waag hí hújích suoryóóllá kí viiyyééllá, in máádhat Waag hí ká veenne, Waag hí hújíchallá mé ki kokoyyo.
58005005	Hát tikiˈdééllá Kirísto úba hé hol ma ˈduwasîny, hol máá méte suoryoká ma ka hôny. He Waago mú ˈduwasiche, mú geeyche, kieye, Kuun he Inychú, kúlíchallá yáá ˈJaakú yie, mú chie.
58005006	Warˈgat Waaˈgiet ali tikiˈd Waag úba hí gaa kieye, Kuun hát Melkíseˈdegka taalle bííyyo máá suoryo, he mú chie.
58005007	Bár giri Yíésu les ˈdug ˈdú ijeká mu hé Máá fargogint gálaat kúfach gáá bibisichoká ˈguoká gil ki egefe, hé mú af gaa gud̶oká ki vivite, imiro ˈjiibie. Tá ˈdaa giri mu Waag kian ka ˈguoká mú hé Waag hí af maalle.
58005008	Har káána mu úba Iny Waaˈgiet kátaka, mu hé manyjanyléélláka Waag met gaa kím gaa onodhe.
58005009	Aalé mu hújích Waag hí ali ˈdu gáá kaayyeká beeteká, mu hé gál lullé hí af ˈduwasuoká hí máállé rubachiet-, gaal íín hí luolmit biiyoká gaa aargiroká yie.
58005010	Mu hát Melkíseˈdegka hé Waag hí Máá méte suoryoká hoyche.
58005011	ˈDeenyééllá hé gud̶o nyí gaa hogotoká nyáá nyí ˈgayya, tá ˈdaa giri itín hí nee gaa guogoká in hééllá ke hí eiy kí nannuoká fargogo.
58005012	Itín onnônyka aféél it gál gálaat ˈdeeny Waaˈgiet oonisuoká chie, kor káána hátle ged̶i máá hí ˈdeeny Waaˈgiet onisinyle mé kí kokootká hí hegesete. Itín hát hí um nigini-, een tákámle igian-, ˈguom gogiyyoká kóony aled̶ud̶ugulle ma ka ˈdônyká.
58005013	Ameeny máá hátle ˈdeeny Waaˈgiet ˈdúwáállá ma ónnonká he hát veel ninni-, een tákámle igianká.
58005014	Tá ˈguom gogiyyoká gálle íín he gál ˈdeeny Waaˈgiet ki hiray-, kás kaadhdhe-, hé midhabká ubaa hé ˈdeewká hol eiy gaa nannasatká.
58006001	Aaléka, ha ke he onisiny erkob-, Kiristo-, ke onodheká taalle gaa íd̶iny, kí biiy met ki siet, giri ke mú ˈdeenyle ki higirawká. Hé erkob ke onodhe-, hát káána he ekeny ˈdúúw mánká ke haad̶uo-, ke Waag iiy yeen ká ˈguoká, hé kinaallá he hé ke ógká muunîny?
58006002	Héétí he onisiny bie gim naan met hí hol ká eiyyeká ubaa gálaat gil ˈdú fímle atimlé, tá gálaat uushim yiem gáá ˈdímle he onisinylé, ubaa Waag ˈdéé ki id̶iny gálaat ki id̶imichoká hát biiyoká úba he hé ke onodheká.
58006003	Aalé har Waag hí feˈdoka, biiy met ha ke ki seeme, hé éíy taaka úba ˈduuˈdúwaká ha ke oonoodho.
58006004	Gál giri Waag hí fayam Kiristóóllá kí edhesiche-, hé shiicho uratiká óg-, Hím Naasan Waaˈgiet hol chiˈde-,
58006005	ˈdeeny Waaˈgiet midhantle ubaa bár ka chiimetatíá guchle fargogintle óg-,
58006006	tá Waag af gaa tameká, hé hát níínní gaalí hol ká nuo-, Waag makan faanká mán. Gaal íín dhúrle ged̶i Kirísto he ˈgór d̶arám yaalká ˈdú ˈdoy, mú gálaat met gaa eeshey.
58006007	Lés bíé iriet gud̶oká igiannoká ˈguom gud̶oká hí gáá higita. ˈGuomlé kinaal máá hí fafuoká geer gaa memesicha. Lés kinaallá ˈdúˈjím Waaˈgieto aargiˈda.
58006008	Lés hii tákámle hí gáá ˈdeˈdeenká hé ˈdúúw mán. Máá hí fieká ál ˈjóbo hí ki waaˈgata, hí jiet gaa verene.
58006009	It sheel kínyia ke hí gielallo, hééllá har káána úba nyí hatal hogotoka, hát itín hí ma ki yaalinyká nyáá nyí óg. Nyiin hé ˈduuˈdúwa-, rubachietká hát ˈdaakícho ki yaalká nyáá nyí og.
58006010	Ta Waag hé máá hé ˈdúwaká ma ekemenyká muuniny. Hújích mú ˈdaalleka hí nanniyyeká ubaa gielmit hí mú argisiche-, giri hí mú gálle yiir gaa chichirate-, tá hátle káána úba hí gáál yiir gaa chichiratóóllá hé hí in ma ká baad̶any.
58006011	Itín hé ke hí gaa fedoká, he giri ˈdaab hí les ˈdug ˈdú id̶áállá yaalmit kíchia gielmitííllá taalle hí ki id̶a-, hé biiy meto-, hí súm egeteká hát ˈduuwawká hí met gaa ógká.
58006012	Hát kinaallá hí ˈgiiyyaka, it gál he ma urinyká ma chegen, yaalmit gálle Waag iiy yeen ká ˈguo-, he met ki chichirsat-, hé Waag hí af id̶icheká aargiroká hí cheedhe.
58006013	Waag ˈdaa giri máá níínní hí ˈdú gud̶anay-, ˈdoˈdoote-, mánká, in af giri Abirááyam he af id̶icheká hol ˈdoote,
58006014	kieye, Kúún gon ha yú ko ˈdú ˈjeeme, ˈbíl íl kuun ko yé gáá ˈdeennoká súmo yú hegersia, chie.
58006015	Aaléka Abirááyam hé ma ˈgorôny, hé Waag hí hotéél af yíéd̶ie, in el ˈdaal hé Waag hí af id̶ichééllá arge.
58006016	ˈDaa gálaatka, máádhat máá hí ˈdú ˈdúwaká he ˈdoˈdodhdho. Mu máá hat kinaallóóllá ˈdodhdheka, hát he ˈduuwasuoká hé gálaat hí óg, shalal d̶o me haí ˈgidhe.
58006017	Waag úba hé hol ˈdoote, giri gál mú he af id̶inyle hélle aargiroká Waag hát ˈdéé hótle ˈduuwaycho-, hol ma gaa laaminyká ógká.
58006018	Aalé ˈdaa giri Waag hát níínní hódho hoto-, mánká, in he af id̶inyle ubaa hol ˈdoonle hol ma gaa laaminy. Hé naamáállá múúni ke Waag makan famééllá gáál góf gud̶oká shigia. Múúnííllá he gál rúbách biiyo-, Waag hí gáál af id̶ichééllá ki yaal-, met egesoká.
58006019	Rúbách biiyo-, ke met egesóóllá he hé fargogo-, ke ˈduuwle óg-, gáál el mé les ki chichirat-, ke ma wawaminy-, ke Ál Súm ˈDúwa-, Waag hí gaa id̶oká higiloká.
58006020	ˈDaakúnno ˈdugaka in Yíésu Ál Súm ˈDúwa kinaallá muun gáál met hile. Mu hát yaalmit Melkiseˈdegkáka hé Máá méte suoryo-, biiyoká yie.
58007001	Máá Melkíseˈdeg lééllá he máá kánsích Salem ubaa Waag Úr Id̶oká máállé suoryo-, onnoyká. Máállá he máá Abirááyam af giri gál kaansúoká hol yies-, mu gáál ka adhdhe-, tá ka gagalleká mú hol met kí ˈdoy-, mú ˈdú ˈguunumeká.
58007002	Aalé Abirááyam héllé lulle ká uuneká met tomon eiy ká mumure, mé tikiˈd mú shie. Meeny Melkíseˈdeg lééllá hélle er kieye, Kánsích hé ˈdúwaká ekemeyoká. Héétí Kánsích Salem gaalí mú yíéllá, hélle kieye, Naanná Kánsíchlé.
58007003	Máállá hé ˈjaalle ubaa ˈjielle, héétí hídh he yé gáá ˈdieká hé ke muog. Mu kúlích gaa ˈdalidheká ubaa kúlích gaa kufeká hé úba ke muog. Tá mu hát Iny Waaˈgiet máá suoryo-, biiyóóllá he ká yaalla.
58007004	Ebá, Melkíseˈdeg guchle dhaayyíe! Eshim eshimkúnno máállé er-, Abirááyamlééllá héllé ka uune-, he met tomon eiy ka mumureká hé meeny súm midhabká Melkíseˈdeg shie.
58007005	Hemurit Waaˈgiet Móshe hí ˈbíl íl Levi shieká he giri gálaat héllé ˈguoká met tomon eiy ká mumuro-, met taat gál Levi suoryoká ˈdú sisidhoká. Gál gál suoryoká hé shiichóóllá ˈdú sisidhoká he gáál nyaaramlé Yisirayel-, hát káána gaal íínka úba Abirááyam yé gáá ˈdíéllá.
58007006	Tá Melkíseˈdeg har úba ˈbíl íl Levi yé ma gáá ˈdíinyka, hé Abirááyam hí met tomon eiy ka mumureká hé mé tikiˈd arge, mu hé Abirááyam Waag hí he af id̶ichééllá ˈdú ˈguunume.
58007007	Hé fálaam mán-, ke ógká, he kieye, máádhat máá hí ˈdú gud̶oká in hí ˈdú ˈgunuma.
58007008	Gál suoryo-, Levi-, gaalí hé shiichóóllá ˈdú sisidhoká he gál aadh ˈdaatika kufunanká. Tá ˈdaa Melkiseˈdegka warˈgát kieye, mu hé ali ijo, he chie.
58007009	Hééllá ke dhaayka, gál suoryo-, Levi-, gaalí hé shiicho ˈdú sisidhóóllá úba hé shiicho he aargire kinaallá eiy mumure, gaal Abirááyam ˈdaalleka he met taat Melkíseˈdeg ki shigie.
58007010	Hééllá he ˈdaa giri Abirááyam af giri Melkíseˈdeg hol met kí ˈdoyká Lévi íín gón eshi ˈjaallé Abirááyamlééllá gaa ijeká.
58007011	Émeeny Levi hemuumurit Móshe hí shieká he giri gaal gál suoryo-, yeget-, hújích suoryoká lulle nannuoká muunîny? Tá har hújích gál suoryo-, Levi kinaal gálaat ad̶aabanolle lúl gaa dhidhireka, Waag háteeye ged̶i máá éíy taaka-, suoryo-, hát Melkíseˈdeg-, hídh máá Levi-, Aaronlééllá yé ma gáá ˈdíinyallá ká eeyye?
58007012	ˈDaa giri Waag yaalmit kisso-, suoryoká ali gaa eeyye-, yaalmit éíy taaka-, kaanáállá yé ká ˈdeeycheká in mu úba hemuumurit kissoká taak koyye, ˈgíérích kaanáállá yé ká ˈdeey.
58007013	Máá suoryo-, ke ˈdeenyle hogodhóóllá émeenyle émeeny Levi gaa taaka. Máállá émeenyle hé máállé níínní kálta kúb suoryo-, Waaˈgietká álle hujich gaa nieká mán.
58007014	Múún hé ke ógká he kieye, Máá kúnnaa Gud̶o Yíésu lééllá he máá émeeny Yuuˈda. Tá Móshe émeeny Yuuˈda kinaallá gálle hát gál suoryoká hé ma hôn.
58007015	ˈDaa giri máá éíy taaka-, Yíésu lééllá hát Melkíseˈdegka máá suoryo yíéllá in Waag hát ˈgíérích kaanáállá yé ká ˈdeeychééllá ke tág ˈduuwle og.
58007016	Máá kúnnaa Gud̶o-, máá suoryo yíéllá hé ˈdaa hemurit giri kieye, máá suoryoká hí émeeny Levi yé gáá ˈdie, chieká ma kí yímen, mu fargogint luolmit biiyoká ˈdaallé he máá suoryo ki yie.
58007017	Warˈgat Waaˈgiet mú ˈdaalleka kieye, Hát Melkíseˈdegka, kuun taalle bííyyo máá suoryo, he chie.
58007018	Aaléka, hemuumurit kissoká ˈdaa giri fargogint ˈdúwaká mannayyeká in Waag hí taak koyye.
58007019	Hemuumurit kinaallá hé hé níínní hát ˈdabaanká d̶ud̶usicheká mán. Aalé káánaka, ˈgíérích éíy taaka-, ˈgíérích kisso kinaal súm ˈdú ˈdúwa-, ke iiy yegetká hé Waag hí muun gáál ka shiiche. ˈGíéríchallá in muun gáál Waag kí ˈjoobonoyo.
58007020	ˈGíérích ˈdúwa-, kaanallóóllá Waag hol ˈdoonlé ˈdaalle ki fargogoyye. Gál gud̶óótíá af giri Waag hí gál suoryo-, hod̶icheká Waag hé hol ma ˈdóon.
58007021	Tá Máá kúnnaa Gud̶óóllá Waag hí máá suoryo hod̶icheká Waag hé hol ˈdoote, hát warˈgát hí hote-, kieye, Máá Gud̶o Waag hé hol ˈdodhdhe, mu hé kasle hol ma gaa laaminy. Mu kieye, Kuun taalle bííyyo máá suoryo, he mú yie, warˈgát hí chieká.
58007022	Waag hol ˈdoonlééllá ˈdaalleka in ke he hol af id̶iny kaana-, Yíésu hí Waag ubaa gálaat hol hilsíéllá hát he hol af idiny kissoká ˈdú ˈdúwaká ke tág og.
58007023	Meeny gíríítíá gál suoryoká hé burnayká. Gaal ˈdaa giri kufumeká in alblé suoryoká ma chochony.
58007024	Tá Yíésu íín ˈdaa giri bííyyo ali ijoká, mu he taalle bííyyo máá kúnnaa suoryoká.
58007025	ˈDaa kinaallá in mu fargogínt ˈgaa, giri gál mú ˈdaalleka Waag ˈdú gáá yiimetká muí ririanká. Mu íín taalle bííyyo hé ali ijo, giri gál hí gáá nannaatká ˈdaalle ˈdugaka gáál Waag ki ruogononká.
58007026	Mu he Máá méte suoryo-, muun ke hegesetká. Mu íín he máá Waag geer gaa memesuoká. Mu hé hé ˈdeed̶eneyká mán, héétí mu hé ad̶aab níínní úba hileká mán. Waag hé lés gál ad̶aabano ˈgúóllá hí gaa ijóóllá mú gaa eete, mu hé he met lullé uratiká máállé hí mé ki yaalká yie.
58007027	Mu íín hé hát gál méte suoryo-, aadh lulle suoryam ˈgaˈgalo-, suor ˈgaˈgaloká erkob suor ad̶aabanolle ˈgaˈgalat-, he d̶ueká gálaat ad̶aabanolle suor ki ˈgaˈgalóótíá muuniny. Mú íín suorle af hí tikiˈde, giri mu dhúrle ˈdaa ad̶aabano gálaatka sídhle sillieká.
58007028	Hemuumurit Waaˈgiet Móshe hí gáál shieká gálaat gál méte suoryoká hoyche. Tá gál kinaallá íín hát gáláát aad̶aká hé d̶alimle ˈgie. Tá hemuumurit Móshe hí gáál ka shíéllá el ˈdaal Waag hol ˈdoote, in Inyle ˈduwayche, mú Máá méte suoryo-, biiyoká hoyche.
58008001	Hé nyí huogotééllá ˈdeenyle hééllá: Múún hé ke Máá méte suoryo-, Waag ˈdúwaká karallé guchi-, uratiká ˈdaa naaniet yíéd̶ieká ˈguo.
58008002	Máá kúnnaa méte suoryóóllá ˈBíl ˈbaaro-, ˈdúwa-, urati-, gálaat hí ma ˈdísiny-, Waag hí ˈditeká geerle állé súm ˈdúwa-, kiatoká he hujich gaa nannaa.
58008003	Ameeny gál méte suoryo-, Waag hí hujich mé ki koyyééllá, he giri gaal hé shiicho ubaa suoryam Waag shiguoká. ˈDaa kinaallá ˈdugaka in Máá kúnnaa méte suoryóóllá úba héllé shiichoká Waag shie.
58008004	Mu hátle lésallá ˈdú id̶înyka hé máá suoryo muuniny. Hééllá he ˈdaa giri gál suoryoká les gaa ijo-, ˈdaa hemuumurit Moshekáka hé shiicho Waag shiguoká.
58008005	Gál suoryóóllá ˈbíl he hujich gaa nannuoká ubaa hújíchlé nannuoká hé úr gaa ijoká he hol ki ekenyle ubaa yaalmitlé he ká yaalla. ˈDaa kinaallá ˈdugaka in af giri Móshe ˈBíl ˈbaaro Waaˈgietká ˈdiˈdiseká Waag hí geeyche, kieye, ˈBíl chia ye kí ˈdiˈditóóllá yaalmit lulle yú ko gúm álle kí edhesieká tákámle kí ˈdis, chie.
58008006	Tá Máá kúnnaa méte suoryóóllá hújíchlé Waag hí mé ki koyyeká hé gál suoryóóllá hújíchle súm ˈdú ˈdúwa. Mu íín he Máá he hol af id̶iny kaana-, Waag ubaa gálaat hol higilsuo-, he hol af id̶iny kissoká ˈdú ˈdúwaká. Hééllá he ˈdaa giri he hol af id̶iny kaana-, Waag hí yé ká ˈdeeychééllá héllé Waag hí gálaat af id̶icheká hé kissoká ˈdú ˈdúwaká.
58008007	He hol af id̶iny kissóóllá har ˈdeensen mannânyka, he hol af id̶iny kaanallóóllá hé onnônyka Waag hí yé ma ka ˈded̶îny.
58008008	Waag ˈdaa giri gál heleká ˈdéént gaa argiyyeká kieye, Bar ali hai kí ˈdeenne, giri he hol af id̶iny kaanaká yú yé ká ˈded̶uoká. He hol af id̶iny kinaallá yú ubaa gál Yisirayel tá gál Yuuˈda nyí hol af id̶imicha.
58008009	He hol af id̶iny kinaallá hé hát he hol af id̶iny yú ubaa gáál eshim eshimle nyí héle hol af id̶icheká muuniny. Bár hele kinaallá yú gáál gil gaa chiˈde, gáál lés Misirayam yé gáá ˈdeey. Tá gaal ˈdaa giri he hol af id̶iny kisso kinaal ma ˈduwânyká in yú gáál gíl sug ki hay.
58008010	He hol af id̶iny kaana-, ka chiimeto-, yú ubaa gál Yisirayel nyí hol af id̶imichaká hééllá: Hemuumuritchú gáál kasle ha yú gaa id̶imia, gáál gerle ha yú gaa kakaa. Yú gáál Waagle ha yeedhe, gaal íín gálchú hai yeedhe.
58008011	Gaal af kinaallá hé gállé Yisirayel yíekaʼ, gállé hol léká yíekaʼ he a tatuo-, kieye, Máá Gud̶o Waag ónob, yegetká mán. Hééllá he ˈdaa giri gálaat lulle-, máá gud̶oká yíekaʼ, máá ninniká yíekaʼ, ye onodheká.
58008012	Gaal héllé ˈdeed̶eneyká ha yú haad̶ia, gáál ad̶aabanolle ubaa nyuogimle hé ged̶ ye táb ma ká ˈjeeminy, he chie.
58008013	Waag he hol af id̶inyééllá he hol af id̶iny kaanaká chíéllá, he ˈdaa giri he hol af id̶iny erkobká muí hé hujich hí beeyká hoyká. Ameeny hé hujich hí beeyká ál ˈjóbo gaalí gaa gaadha.
58009001	He hol af id̶iny erkob-, Waag ubaa gál Yisirayel hí hol af id̶iekáka, Waag visan hé hátle ˈgayye, héétí hé ˈbíllé Waag visan lesalloká ˈgayye.
58009002	Aalé ˈBíl ˈbaaro Waag visan kinaallá ger hí naama. ˈBíl geer erkobká hé hí gaa ijeká he hé gaalí nyátáá ˈdú id̶imieká ubaa kára, tá balasha gaalí Waag met gaa id̶imie-, gaalí kára kinaal ˈdú id̶imieká. ˈBíl geer erkob kinaallá Ál ˈDúwa-, Kiatoká gaalí yegie.
58009003	Đafar ˈbíl toom gaa tielká sugle he ˈbíl geer ki naamaká. ˈBíl geer ki naama kinaallá Ál Súm ˈDúwa-, Kiatoká gaalí yegie.
58009004	ˈBíl geer kinaallá hélle he kúb gaalí hórkí ˈdug ki saale-, gaalí éru ˈdug gaa ˈdunmayká ubaa sanˈdug he hol af id̶iny-, gaalí úba hórkí ˈdug ki saaleká. Sanˈdug kinaallá hé hí gaa ijeká he óng'ólích gaalí hórkí tág gaa nie-, mánna hí gaa id̶eká ubaa Ááron gasarlé gurf ˈgileebká ˈgayyeká, tá waar Waag hí hemuumurit he hol af id̶inyká gaa veeˈdeká.
58009005	Sanˈdúg met ˈdinnam hullaalle kérub taata hí ˈdug ˈdú ˈgiiyye. Kérub toomle he Waag állé súm ˈdúwaká. Kérub kinaallá kuolle sanˈdúg ˈdugo he gaach ˈdú koyye. Ál kinaallá he ál máá méte suoryoká hí aany suoryoká fásle ki ˈdarame-, ad̶aabano gálaat Waag hí egeyyeká. Hééllá lulle káánaka, hé ál ke ki ˈdaakayyoká mán.
58009006	ˈBíl ˈbaaro Waaˈgietallá shokodaamlééllá gaalí hatallá hol tág ki koyka, in gál suoryoká aadh lulle ˈbíl geer erkobká higile, hújíchlé Waag met ki ˈdeˈdemeká nannie.
58009007	ˈBíl geer ki naamaká, máá méte suoryoká tákáma hí higile. Mu wár tikiˈdeká ˈbíl geer kinaallá kulich tikiˈd tákáma gaa higile. Mu ali higileká ad̶aable ˈdugaka suor he Waag ki ˈgaleká fásle ubaa ad̶aabano gálaat hí hile-, gaalí moonnoyká ˈdugaka suor he ˈgaleká fásle he ali ki higile, giri Waag Állé Súm ˈDúwa kinaal fás ki ˈdaraanká.
58009008	Henaasanééllá ˈdaalleka Hím Naasan Waaˈgiet hé gáál ka ged̶ichoká he giri bár ˈBíl ˈbaaro Waaˈgietallá he les gaa ijeká Waag hé Ál Súm ˈDúwa-, Kiato-, uratiká ˈgíérích gálaat hí ki higiloká hátle gálaat ma kí edhesînyká.
58009009	ˈBíl ˈbaaro Waaˈgietallá ubaa henaasanlééllá hé hé muun gáál bárallá gaa oonisuoká ˈguo. He onisiny kinaallá he hé shiicho gaalí Waag shigieká ubaa suoryam gaalí Waag ki ˈgaˈgaleká hát fargogint gáál kasle ˈduuwasicheká mánká.
58009010	Henaasanééllá taalle hé koonyiet, ubaa hé imi, tá bie gim naan met hí hol ká eiyyeká ˈdaallé he ki taalla. Atimééllá in gálaat hí el gaa igire, ˈjíig Waag gáál ˈgíérích kaanallóóllá yé kí ˈdeeyche.
58009011	Aalé káánaka, Kirísto hé Máá méte suoryo-, he lullé ˈdabaan-, yé ka ˈdíéllá máállé hí mé ki yaalká yie. Mu hé ˈBíl ˈbaaro-, ˈdúwa-, urati-, gálaat hí ma ˈdísiny-, lés Waag hí ka kuonnééllá ma ˈdú yaalinyká hile.
58009012	Mu hé Ál Súm ˈDúwa-, Kiato kinaallá ˈdaa fás aiyiet ubaa fás aar rúóreká ma ki híliny, mu fásle ˈdaallé he ali ki hile. Mu ál kinaallá a tikiˈde he ki hile, in muun gáál rúbách luolmit biiyoká ˈgayyoká shie.
58009013	Yaalmit kissoká fás aiyiet ubaa fás aar rúóreká, tá maaˈd gaalí ˈdunayká egle gál suoryoká hí gál saas ˈgieká ki ˈdarame, giri gáál gónle saas gaa dhidhiˈdoká.
58009014	Ebá fás Kiristo hát hééllá lulle súm ˈdú ˈdúwaká dhaayyíe! Máá Kirísto lééllá ˈdaa Hím Naasan bííyyo ali id̶okáka in hol sillie, hol suor hoy, suorlé saas mánnallá Waag shie. Mú fásle hé muun gáál dhiire, tawunykúnno hol gáá lay, giri ke henaasan fargogínt mánnallá haad̶uo-, ke Waag bííyyo ali id̶óóllá vivisat-, ke hújíchle nannuoká.
58009015	Hééllá ˈdaalle ˈdugaka in Kirísto he af id̶iny kaanáállá máállé Waag ubaa gálaat hol higilsuoká yie, giri gál Waag hí ká viiyyeká luolmit biiyo-, Waag hí af id̶icheká aargiroká. Kirísto kúfáchlé he kufééllá, he giri gaal hé ˈded̶ew-, he af id̶iny erkobká gaa hileká ad̶aabanolle ubaa nyuogimlé kinaal gáál gaa egewká.
58009016	Af giri máádhat kamurle hátlé gaalí eiy mumuratká warˈgatle verenoká, mú kamurlé kinaallá ˈdaab mu ma kúfinyká hé máá hí eiy mumuratká mán.
58009017	Máádhat he kufeka, yaalmit muí warˈgát gaa veere kinaallá in gálaat hí el gaa verene. Mu hátlé les ˈdú ijoká gálaat hé gáál ma haad̶iny, gaal hé muí warˈgát gaa veere kinaallá eiy ma mumuran.
58009018	Yaalmit tikiˈdééllá, he hol af id̶iny erkobká suor mannânyka, hé fargogínt mannayye.
58009019	Af giri Móshe hemuumurit Waag hí shiicheká ˈdeemle lulle gál Yisirayel geeyká, in mu wala búrká dhúrle ubaa hísob ráshle shuunne, fás aar rúóreká ubaa fás aiyiet bie hol ˈgieká ki tie, warˈgat hemuumuriti kinaal ubaa gaal íín lulle ki ˈdoy,
58009020	kieye, Hééllá he fás he hol af id̶iny-, hemuumuritle Waag hí itín ki muˈdeká, muí gáál yie.
58009021	Hát tikiˈde kinaallá ˈBíl ˈbaaro Waaˈgietká ubaa shokodaamlé he naasanká muí fás ki ˈdoy.
58009022	Aalé hemuumurít ˈdaalleka, he lulle gúch fásso hí dhidhira, tá suor fásle ma okodoonka, Waag hé gálaat ad̶aabanolle ubaa nyuogimle ma haad̶iny.
58009023	ˈDaa kinaallá ˈdugaka, ˈBíl ˈbaaro Waaˈgiet les ˈdú ije-, ubaa héllé hí gaa ije-, hé uratiká ka yaalallá suoryam fásle hí dhidhireká he hegete. Tá ˈBíl ˈdúwa-, Waaˈgiet uratiká suor suoryam aanyiet far ˈdú gogiyyoká he hegete.
58009024	Kirísto hé Ál ˈDúwa-, Kiato-, gaalí ˈdisseká ma híliny. Ál ˈDúwa-, Kiato-, gálaat hí gílle ki ˈdissééllá he taalle ál uratíítíá yaalmitlé. Aalé Kirísto hé ál uratíítíá hile, in káána ˈdaakúnnoka Waag met gaa yaalla.
58009025	Mu úratíá hilééllá, ged̶i suoryó hol ká hod̶ia muuniny. Mu hé hát máá méte suoryo-, fás fásle muuninyká egeet-, Ál Súm ˈDúwa-, Kiato-, lesalloká wár tikiˈdeká a tikiˈd ki higiloká muuniny.
58009026	Kirísto hát gál méte suoryóótíá onnônyka, af kinaalka biiy mé gáá koonle tá ˈjíig káána d̶igallá af burnayká he ki maanyjay, ki kufume. Aalé káána-, biiy el ˈdaalka mu ká yimie, hol a tikiˈd suor ki hoy, giri gálaat ad̶aabano ubaa nyuogim gaa egewká.
58009027	Aaléka, máádhat a tikiˈd tákáma he ki kufuma, tá hé kinaal el ˈdaalka hé ˈdéé ki id̶iny hí egeto.
58009028	Hát tikiˈdééllá in Kirísto a tikiˈd hol suor ki hoy, giri gálaat ad̶aabano ubaa nyuogim gaa egewká. Mu hollo hol ká naadha, tá mú hol ka naanlééllá hé ad̶aabano ubaa nyuogim gálaat ˈdaalle ˈdugaka muuniny, he gál mú met egesoká muí luolmit biiyoká ˈdú gáá siidhoká.
58010001	Suoryam hemuumuritlé Móshe hí gáál shieká he hé midhab-, ali kí ˈdíéllá yaalmitlé he ká yiel, tá he hé hééllá tuuˈdle muuniny. Suoryam warram lullé gaalí gaa ˈgaˈgale, tá suoryam kinaallá hé fargogint níínní gál Waag bala ˈdú nannieká gál saas mánká hod̶icheká mán.
58010002	Suoryam aanyiet fargogint hatallóóllá ˈgíinyka, hé onnônyka hát a tikiˈdeká gál Waag vivisatká ad̶aabanolle ubaa nyuogimle gaa dhiire-, gaal suoryam ˈgalitle ali koyká muunîny?
58010003	Tá hé kinaal afleka, suoryam gaalí warram lulle gaa ˈgaˈgale kinaal gaal hát ad̶aabano ubaa nyuogim ˈgieká gáál tabano kí gagadheká muunîny?
58010004	Tá fás aar ˈguo ubaa fás aiyiet íín hé hát níínní ad̶aabano ubaa nyuogim gálaat gaa egewká mán.
58010005	Aaléka, Kirísto lésallá ka hileká ˈJaallé Waag geey, kieye, Kúún kó suoryam aanyiet ubaa hé shiicho ma fediny, kó ye gon kí kuonne, giri yú hol suor hod̶uoká.
58010006	Aany gaalí ko kí ˈdunmayoká ubaa suoryam gálaat ad̶aabanolle ubaa nyuogimle ˈdaalle ki ˈgieká kó ma galâny.
58010007	In aalé yú kieye, Waagchú, ebá dháash, hé ˈdaachúka warˈgatkú hí hotekáka, yáá ká yimie, giri hát ye gaa feˈdoká yú d̶uuwsuoká, Kirísto hí Waag yie.
58010008	Kirísto ˈdeenylé hodhééllá, erkob Waago he geey, kieye, Kuun kó suoryam aanyiet ubaa hé shiicho-, tá aany gaalí ko kí ˈdunmayoká ubaa suoryam gálaat ad̶aabanolle ubaa nyuogimle ˈdaalle ki ˈgieká ma fediny, héétí úba kó ma gaa galâny, he yie. Har káána úba hemuumurít suoryam kinaal lulle hegeseteka, Kirísto hé ˈdéé hótééllá hodhe.
58010009	In aalé mu Waag geey, kieye, Ebá dháash, yáá ká yimie, giri hát ye gaa feˈdoká yú d̶uuwsuoká, Waag yie. Mu he hol af id̶iny erkob-, suoryam aanyietká ˈgayyeká ali gaa egee, giri he hol af id̶iny ki naamáállá ál kinaal gaa kokuoká.
58010010	Aaléka, hát Waag hí feˈdeká in Kirísto hol sillie, mu gónle suor hoy, suor kinaal hát a tikiˈdeká muun gáál saas ˈdabsiche, gáál Waag gálle hoyche.
58010011	Biiy hátlé ka bibiˈdeká ameeny máá suoryoká hújíchle ál suoryo kinaallá he gaa nannie, mu aadh lulle suoryam tikiˈde kinaallá he ˈgaˈgale. Tá suoryam kinaallá hé fargogint gálaat ad̶aabanolle ubaa nyuogimle gaa egeyyeká mán.
58010012	Tá Máá kúnnaa méte suoryóóllá a tikiˈde hol suor kí hoy, giri gálaat ad̶aabanolle ubaa nyuogimle lulle gaa egewká. Mu hé Waag gíl ˈdaa naaniet yíéd̶ie.
58010013	Ameeny kinaallá in mú kídhle Waag hí ˈdúúw ririanno-, kara muí gas ˈdú kokuoká Waag hí hod̶ichoká muí egese.
58010014	Aalé Kirísto suorlé tikiˈde kinaallá ˈdaalleka in mu gál Waag hí léká bííyyo saas ˈdabsie, gaal aalé bííyyo saas hai ˈdaaba.
58010015	Hím Naasan Waaˈgiet ˈdeenyééllá ˈdugaka hé úba ˈdéé ká hote, kieye,
58010016	Máá Gud̶o Waag kieye, He hol af id̶iny kaana-, ka chiimeto-, yú ubaa gáál nyí hol af id̶imichaká hééllá: Hemuumuritchú gáál gerle ha yú gaa kakaa, gáál kasle ha yú gaa id̶imia, Waag hí chie.
58010017	Waag ged̶i kieye, Gáál ad̶aabanolle ubaa nyuogimle, tá hé ˈded̶ew-, gaalí eekemeyká ged̶ hé ye táb ma ká ˈjeeminy, he chie, Hím Naasan Waaˈgiet hí chie.
58010018	Aaléka, ˈdaa giri Waag gáál ad̶aabanolle ubaa nyuogimle gaa eeyyeká, in biiy ged̶i suor éíy taaka hí gaa id̶o-, gálaat ad̶aabano ubaa nyuogim gaa egeyyoká man.
58010019	Aaléka, nyaaramchú, fás Yiesu ˈdaalleka muun Ál Súm ˈDúwa-, Kiato uratíítíá hát sierm mantiká ke higila.
58010020	Waag hé ˈgíérích kaana-, luolmitiká muun gáál ká shiiche. ˈGíérích kinaallá Ál Súm ˈDúwa-, Kiato-, Waaˈgiet-, d̶afar hí af gaa tiel-, gálaat ka momoycheká he gáál nie. ˈGíérích kinaallá he Yiesu Kirísto tuuˈdlé.
58010021	Aalé ˈdaa giri ke Máá méte suoryo-, ˈdúwa-, ˈbíl geer Waaˈgiet mé ki yaalká ke ˈgúóllá,
58010022	ha ke geerka ˈjakarany ˈgíiny, kí iiy yeen ˈduwantiká ˈguo, kí Waag met siet. Kirísto hé gáál fásle ki ˈdoy, saas ke óg-, ke ˈgíéllá hé gáál gaa dhiire, héétí mu hé gónkúnno bíé midhabká ki ˈjie.
58010023	Hé ke met egeso-, hát ˈduuwawká ke iiy yíéllá kí tág chirat. Waag ííni gáál hééllá af id̶ichééllá he Máá ke ˈdúúw ki óg-, hééllá ˈduuwasuoká.
58010024	Ebá kí hol met ká ˈguo, giri ke hol gogofsuo-, ke gielmít ˈguo-, ke he ekeny midhabká ekemeyoká.
58010025	Hát káána gáál ˈbaal hí ekemeyóóllá ha ke hol ˈdú síé hâny, kí hol ˈdú seeseen-, kí hol guogofsuo. Biiy el ˈdaˈd hát ka ˈjobonte-, ke kimitééllá kí hol súm guogofsuo.
58010026	Múúni giri ke hé ˈdúwa-, Waaˈgietallá hát ˈdabaanká maale-, ke he ˈduuwle ógallá har ke hátle met guogínta-, ke ad̶aabano hát onyiká higiloka, af kinaalka biiy hé suor éíy taaka-, níínní hí kí ˈgisate-, ad̶aabano kinaallá egeyyoká mán.
58010027	Gál hatallóóllá hé hí kí ˈgiteká he ˈdeeny biiy met gaa igiro-, Waag hí gáál ki id̶imichoká ubaa ˈjiet bolo-, gál Waag ka kídhká af ki shugunatká siermlé hí kí ˈgisate.
58010028	Hemuumurit Moshekáka, máá hemuumurit kinaallá d̶iidheká héllé ˈdeeney gáál naam yíekaʼ, gáál sed̶ yíekaʼ hí ˈdúúw ˈdú ˈdie-, hí ká sidheká, máá kinaallá hé máá hí geer guurá argisieká mán, gaalí yies.
58010029	Aaléka háte hí dhaayche? Máá Iny Waaˈgiet eesheyo-, he hol af id̶iny fáslé hí dhiireká hé aad̶a-, ˈdúúw mánká ká dhaˈgasan-, Hím Naasan Waaˈgiet ˈdúˈjím ˈgayyoká méé ˈded̶eneyoká, máá hat kinaallóóllá hé il hí aargiˈdoká kor hát ˈdáb aake?
58010030	Máá kieye, Hala ha yú ká nannaa, ha yú ká higidha, yieká, hé ke óg. Tá ˈdeeny Waaˈgiet ged̶i kieye, Máá Gud̶o Waag gálle ˈdéé hai ki id̶imia, he yie.
58010031	Máádhat Waag bííyyo ali id̶óóllá idholle af ˈjeˈjeenká hé tág ˈdeew!
58010032	Af giri erkob-, Fayam Midhaballá Waag hí kí edhesiche-, hé gud̶oká il hí aargiˈde-, hí hé kinaal me ki chichirsateká táb ˈdodhdhíe.
58010033	It álká gaalí innum gálaat gaa chachare, gaa maanyjasie. It úba álká gál hé kinaal il hí aargiˈdeká yiir gaa chichirate.
58010034	It gál hiigin gaa ijeká ger kurshám aargisiche, héétí hé kíchia lulle hí ˈgayye-, gaalí gaa uuneká hé kinaal hát geer gaa meentiká it ká eete. Itín it hé midhab hí met egete-, taalle bííyyo ali ijoká onnoyye.
58010035	Aaléka, chirm guogint kíchia-, hí hé shiicho gud̶oká yé ˈdú ˈded̶ichóóllá haí hâny.
58010036	Onnônyka mé hí ki chiirsata, giri hí he fedit Waaˈgiet ekeycheka, hé muí af id̶ieká hí aargiˈdoká.
58010037	Warˈgat Waaˈgiet kieye, Máá ka yiimetká ˈjobintéél hai gáá yiimedhe, hé biiy ma chochony.
58010038	Máá innum chia ˈdúwaká he máá iiy yeen ye iiy yieká he ki ija. Tá máá ye el hol gaa nadheká hé ye geer ma gaa meesiny, he chie.
58010039	Tá múún hé ke gál Waag el hol gaa nannaat-, ál gálaat he il hí gaa aargiˈdoká seseenká muuniny. Muun he ke gál Waag iiy yeget-, luolmit biiyoká aargiroká.
58011001	Aaléka, iiy yeen ˈgany he hé ke met egesoká hát he ˈduuwawká ke ógká. Hát tikiˈdééllá iiy yeen ˈgany he hé hátle ke il ma ki árginyká hát he yé ka ˈdeenká ke ógká.
58011002	Gál kúnnaa heleká iiy yeenle ˈdaalle ˈdugaka in gaal Waag geer gaa meey.
58011003	Iiy yeenkúnno ˈdaalleka in Waag hát ˈdéé hótle biiy kí kuonneká ke og. Aaléka, he lullé káána ke argóóllá hé ke il ma ki arginyallá ˈdaallé he yé kí ˈdie.
58011004	Ábel iiy yeenle ˈdaalleka in héllé shiicho Waag shieká hé Káyin hí Waag shieká ˈdú ˈdúwa. Tá mú iiy yeenle ˈdaalle ˈdugaka in Waag mú máá ˈdúwaká chie, mú héllé shiicho kinaal iiy chie. Har Ábel úba kis mán yieka, mu hé iiy yeenlé kinaal hátle ˈdéé kí hogodho.
58011005	Énok iiy yeenle ˈdaalleka in kúfach il ma ki árginy, hátlé fayyáká Waag hí eete. ˈDaa giri mú Waag hí eeteká in mú gaalí ˈdabe. Hé Warˈgat Waaˈgiet hí gáál ka geeycheká kieye, Mu hátlé les gaa ije-, Waag hí ma éenká, in gálaat mú máá Waag geer gaa meeyká yie.
58011006	Aaléka, máádhat he iiy yeen manítaka, hé hát níínní Waag geer gaa meeyoká mán. Máádhat he Waag ˈdú gáá yiimet fedoka, mu Waag hát he ali id̶o-, gál hí ˈdú gáá yiimetká hé midhabká shigichoká hí iiy yeet.
58011007	Nówa iiy yeenle ˈdaalleka in kádích hí ˈbíl geerle ririanká ˈdisse. Kadich muí ˈdissééllá he ˈdaa giri hé kálta gálaat hí ma árginyká hát ka yiimetká Waag hí mú geeyche-, mu Waag af iiy yie-, Waag hát mú gaa feˈdeká muí el gaa veereká. Hé Nówa hí ekeyallá hé gál lesalloká ˈdeente. Aalé Nówa iiy yeenlééllá ˈdaalleka in Waag mú máá ˈdúwaká chie.
58011008	Abirááyam iiy yeenle ˈdaalleka, af giri Waag hí geeyche-, Waag kieye, Keʼ, lés éíy taaka-, yú ko ka shigúóllá mé naʼ, Waag hí mú chieká, in mu Waag af ˈduwasie. Har káána úba ál muí mé nannie kinaal muí moonnoyka, mu hé Waag af ˈduway, kie.
58011009	Mú iiy yeenle ˈdaalleka in mu lés Waag hí af id̶iche kinaal gaa ˈgudhdhe, ény ˈbaaroká ál kinaal gaa ˈdite, tá mu hát máá les ma lilenyká he ká ije. Mú inylé Yísak ubaa mú iny inylé Yákob id̶iny kinaallá úba he lés kinaallá ki ije. Hé Waag hí Abirááyam af id̶icheká, in úba Waag hí Yísak ubaa Yákob af id̶iche.
58011010	Abirááyam ˈjien ged̶ igiro-, el mé ˈguo-, biiyoká he met egese. ˈJien kinaallá máá hí ˈguanle óg-, hí ˈdiˈdisoká he Waag.
58011011	Sáára min Abiraayamká úba iiy yeenle ˈdaalleka, har káána kísóótí ˈdal mannayye-, úba káána súm vinateka, hé Waag hí ˈdal shiiche. Hééllá he ˈdaa giri Waag mu íín ubaa bélle he af id̶icheká muí af ˈdúúw hoteká.
58011012	In aaléka, har káána úba Abirááyam vinadhe-, ˈdal af yé gaa ˈdieka, hé hídh gud̶oká hí yé gáá ˈdie. Mú hídhlé kinaallá burnatle hát hidhino urruká, héétí hát yóch ilungo ke ma totonyallá.
58011013	Gál Waag iiy yeen ka ˈgíéllá iiy yeenlé he ˈgie, ˈjíig guraam hí guure. Gaal hátlé les ˈdug ˈdú ijeká lés urati-, Waag hí af id̶icheká hé ma árginy. Lés Waag hí gáál af id̶iche kinaal bííy fágo gaalí ká arge, gáál geer gaa meesie. Gaal hát lésal ma lileny-, lésal el mé ka mánká hé iiy yie.
58011014	Gál iiy yeen hatallóóllá ˈgúóllá, iiy yeenle héllé gáál ka ged̶ichoká kieye, gaal léslé urati-, ka chiimetoká he met egese, cheedhe.
58011015	Gaal har lés gáá yimieká fifirînyka, hé onnônyka hol nadhe.
58011016	Gaal lés lésal ˈdú ˈdúwa-, uratiká hé ˈdú lad̶ame. ˈDaa kinaallá ˈdugaka in Waag gaalí gáál Waagle yegetallá kern hí ma ˈgiˈgin. Gáál Waaglééllá hé gáál ˈjien biiyo-, uratiká ki ˈdite.
58011017	-
58011018	Abirááyam iiy yeenle ˈdaalleka, af giri Waag hí he af kí dhaaycheká in Waag af ˈduwasie, inylé Yísak kúb suoryoká ˈdú iifie, giri Waag suor ki ˈgaaloká. Har úba Waag mú he af id̶iche-, kieye, Hídhkú Yísako yé gáá ˈdeeme, chieka, mu hé inylé ali ka takachallá Waag suor ki hod̶uoká ma d̶íin.
58011019	Abirááyam tawunyleka, inyle yíésinyka, Waag hát fargogínt ˈgayyo-, mú inylé kinaal ged̶i logolnoychoká hé onnoy. Tá Abirááyam inyle ged̶i Waag hí hol ˈdú gáá niiyyééllá, hé kinaallá he yaalmit Yíésu Waag hí ged̶i luolnoyche-, Waag hí uushich yé gáá ˈdeeychééllá he hol ki eg.
58011020	Yísak iiy yeenle ˈdaalleka in Yákob ubaa Ésaw yíéd̶inylé biiy metoká ˈdaalle ˈdugaka gáál ˈdú ˈguunume.
58011021	Yákob iiy yeenle ˈdaalleka, af giri sidh hí ali kí ˈdiiyyeká mu Yúósef helelle hullaalle ˈdú ˈguunume, mu gasar mé veere, Waag vite.
58011022	Yúósef iiy yeenle ˈdaalleka, giishalle ka ˈjobonteká gál Yisirayel hát bár ˈdaatika lés Misirayam yé gaa ˈdeˈdeenká fayamle gáál shie. Héétí mú lafle ˈdaalleka, mu nyaaramle ˈdéé ki mure.
58011023	Móshe gál hí ˈdaleká iiy yeenle ˈdaalleka in Móshe ka ˈdalidheká mú ˈguiyam sed̶ gaa kaay. Hé kinaallá he ˈdaa giri mu hát mant hí midhanayyeká gaalí arge-, gaal hemurit máá kansichká ma kíanká.
58011024	Móshe iiy yeenle ˈdaalleka, ka gud̶andheká gaalí iny ini Farro yegetká d̶iidhe.
58011025	Mú hé id̶iny ad̶aabano ˈgayyoká d̶iidhe. Har káána id̶iny kinaal geyyiny ˈgayyoka, geyyinylé kinaallá hé mé múrká. Mu hé ubaa gál Waaˈgiet gaalí hol ˈgar maanyjasuoká iiy yie.
58011026	Móshe hé shiicho Waag hí shigichoká hé mé ká ˈgie, in aalé eesheny gaalí mú egesheyká ma d̶íiny. Mu eesheny il hí argiyye-, hát káána eesheny gaalí Kirísto eeshey kinaallá, hé súm kamur lés Misirayim ˈgany ˈdú ˈdúwaká muí ká dhaay.
58011027	Mú iiy yeenle ˈdaalleka in mu lés Misirayim gaa kie. Har káána úba máá giri kansichká mú ˈdú idhaneka, mu hé mú ma kían. Mu hát máá Waag gaalí ma arginyallá il ki argokáka, mu mé ki chirte, sienyle sedhe.
58011028	Mú iiy yeenle ˈdaalleka in mu gál Yisirayel ˈdéé ki mure, giri ˈjila máá ˈgasso-, urru-, Waaˈgietká hí gáál ˈdug gaa nadheká henaasanle gaalí mé gáá kokoot-, fás aiyiet gaalí é af ki lillioká. Fás gaalí é af ki lillíóllá he ˈdaa giri máá ˈgasso-, urru-, kúfach gil ka ˈguo kinaal gáál umlé yaab-, erká ma yegesinyká.
58011029	Gál Yisirayel iiy yeenle ˈdaalleka in bás gaalí Bás Búrká yegetká léslé mé gogiyyo-, yé ka ˈdiiyyeká nadhe, hod̶oˈd ˈdoy. Tá gál Misirayim gáál ˈgar ká rue-, gáál el gaa igire-, ál kinaal nanadheká bas hí ˈgudite.
58011030	Gál Yisirayel iiy yeenle ˈdaalleka in d̶ír Yeriko kulich tiiya ki made, d̶ir d̶o les ˈdoy.
58011031	Min sharmúut-, gaalí Ráab yegetallá iiy yeenle ˈdaalleka in gál dhéˈgeká hát naannáká mé gud̶áan chie. ˈDaa kinaallá ˈdugaka in Ráab gál Waag af d̶uˈduseká hol ˈgar ma kúfiny.
58011032	Aaléka, meete éíy taaka yú hí ká ged̶ia? Yáá aadh gas ˈguo-, hí Gédion, Bárag, Sámson, Yéfadha, ˈDáwuˈd, ubaa Sámuel tá gál Waag hí ˈdeem ká shigicheká hélle hí ka geeyoká mán.
58011033	Gálallá iiy yeenle ˈdaalleka in kansimano ká adhdhe, gaal hát ˈduwantiká gálaat he ki mumure. Gaal hé Waag hí af id̶icheká hé úba arge. Gaal hé lúa af eiy ˈdeeny ká ridhdhe.
58011034	Gaal hé úba ˈjiet bólo kulle ali koy, hé fado af kar gaa ˈdane. Gáál d̶alimle hé Waag hí hol gaa layye, gaal fargogoy, oossom úba far ˈdú gogoy, kidh yuoyle arie.
58011035	ˈDég ˈdaa iiy yeenleka, gállé kufeká hé Waag hí luolnoyche, Waag hí hol ˈdú niiyye. Tá gáál ˈbaal hé gaalí manyjasie, gaalí yegies. Mé furit gaalí gáál mé fufuro-, gaal Waag el af gaa tataanká hé gaalí d̶iidhe, giri gaal luolmit ˈdúwa-, biiyoká higiloká.
58011036	Gáál ˈbáál hé gaalí chaachare, gaalí tune, gon hí fuufuate. Gáál ˈbáál hé gaalí nyarugano ki ˈdane, gaalí ˈbíl hiiginká fie.
58011037	Gáál ˈbáál hé gaalí waar ki yies, gáál ˈbáál hé gaalí eiy nanam ká mumure, gáál ˈbáál hé gaalí fado órofká ki yies. Gaal hé issam aiyiet higite, he ˈdaˈdabe, tá gaalí he il ká aargisie, gaalí maanyjasie.
58011038	Gál gál lesalloká ˈdú ˈdúwáállá hé ˈbakasam ubaa gumano gaa gugurme, álká hé ligisham ubaa ˈgodo ki shosholme.
58011039	Gálallá lulle iiy yeenle ˈdaalleka in Waag hí gál ˈdúwaká chie, tá gaal af giri les ˈdug ˈdú ijeká lés urati-, Waag hí gáál af id̶icheká hé ma árginy.
58011040	Waag hé muun gáál hé ˈdúwaká kí tawuyye, giri muun ubaa gaal íín Waag gáál hol ˈgar ˈduuwasicho-, lulkúnno ke lés uratiká hol ˈgar higiloká.
58012001	Aaléka, gál burnay-, Waag iiy yeen ká ˈgie-, hát nyáˈdowka gáál ki madééllá ˈdaalle ˈdugaka, he lullé giri id̶iny Waag hí gáál ki feˈdoká gáál gáá momoyóóllá ubaa hé kúnnaa ˈded̶ew-, ke ekemeyo-, gáál ki ˈdaˈdananallá kí hayo. Kí mé ki chirsat, kí d̶uul kúnnaa ke gaa igiro-, ke ma béésenallá beeset.
58012002	Máá iiy yeenkúnno mé gáá kodhdhe-, iiy yeenkúnno ˈduuwasuo-, Yíésu lééllá kí taalle in gaa kuokuo. Geer gaa meen ka chiimet-, muí onnoy kinaallá ˈdaalle ˈdugaka in mu ˈgór d̶arám yaalká kúfáchle gaa nadhe, manyjany il hí argiyyeká ubaa eesheny gaalí egesheyká ma d̶íin. Mú kúfáchlé kinaallá el ˈdaal in mu kara guchi-, Waaˈgietká ˈdaa naaniet yíéd̶ie.
58012003	Máá kúnnaa gál ad̶aabano ˈgieká hí eeshey-, hí he ki ekeyká hát hé ˈdeew kinaal ma d̶íin-, he gaa nadheká taawúa, mé ka ˈgáa, giri hí gúóf ma ˈdaabiny-, hí ma giinanyká.
58012004	Har káána gál ad̶aabano ubaa nyuogim hílléká hí maanyjasuoka, laatééllá it fás hí gaa okodicheká mán.
58012005	Góf it um Waaˈgiet Waag hí gogofsichééllá inno hí ká bad̶ay? Góf giri kieye, Inychú, af giri Máá Gud̶o Waag ˈgúllé atím ˈgayyóóllá ko tutunnoká, ˈgúl kinaallá ha hé ˈdúúw mánká ka dhaˈgáminy. Héétí mu ko a tatuoka, ha ginnâny.
58012006	Hééllá he ˈdaa giri Máá Gud̶oká gál he giel-, umle hoteká tutuno-, a tatuoká, yieká.
58012007	ˈGúl Waag hí tutunóóllá, he hát mú umléká muí ká dhaˈgama. Iny máre ˈjaalle hí ma tutuniny?
58012008	Waag hát umle tutunno-, af tatiyyóóllá hí af ma tiinyka, af kinaalka it mú umle muuniny, itín hí um éíy.
58012009	Muun lulkúnno af giri ke ká gugud̶andheká hé idhaam lésalláka gáál af tatieká ke ˈgie. Atim kinaallá ˈdaalle ˈdugaka in ke idhaamkúnno giel, gáál ke gál ˈdúwaká ká dhaˈgama. Aaléka, ˈdaab máre ke ˈJaa kúnnaa uratiká met gaa kekeme, ke mú luolmít gaa aargira?
58012010	Idhaamkúnno bár gáá gaaw-, múún gáál af gaa tatieká, gaal hát he taawueká in gáál af ki tatie. Tá Waag íín hé gáál ki midhabká ˈdaalle ˈdugaka in gáál af tatiyya, giri hát íín saas mánnallá muun ke gálle yegetká.
58012011	Atim giri gon hí gáál gaa boloonká hé gáál ger ma gaa memesiny. Tá atim kinaal héllé hí yé gáá ˈdeˈdeenká he naanná, giri gál atim kinaallá he gaa onodheká id̶iny ˈdúwa-, Waaˈgietká gaa yíéd̶ianká.
58012012	Aaléka, gil kíchia hí gáá okoˈdééllá ubaa kurram kíchia d̶uurayyallá fargogonoyyíe.
58012013	ˈGierim hí gaa seseenneká hí ˈgierim lod̶ud̶aataká onnow, giri ˈgas kíchia hélchóóllá ma ˈded̶enen-, farguogowká.
58012014	Itín gálaat lulle hol naanná ki yíéd̶inyle ˈdú laad̶amíe. Héétí id̶iny ˈdúwa-, Waag hí ki feˈdeká ˈdú laad̶amíe. Har máádhat id̶iny ˈdúwa-, Waaˈgiet kinaal manítaka, hé Máá Gud̶o Waag ma aargiriny.
58012015	Tagkícho ˈdée! Máádhat hai Waag el af gaa táminy, ˈdúˈjím Waaˈgiet ˈdábiny. Hurtkícho hai ˈgór hed̶eʼ-, gáál shalal fafuo-, gál burnayká ˈded̶eneyoká hí gáá ˈdíiny.
58012016	Máádhat hai hol buraa gaa seséminy. Héétí hai máá hát Ésawka Waag el ma gaa igirinyká onnôny. Ésáwallá he máá guchlé inyi erká haam kóony hí tikiˈdeká hidhdheká.
58012017	Hát káána hí ógallá, hé kinaal el ˈdaal Ésaw hát he fedeká, ˈjaalle ˈdú ˈguunuminy urgúaka baabá hí inylé gud̶oká ˈdú ˈgunnuanká hí ˈdú ˈgunnuanká he fede. Har úba Ésaw buoy-, gil efe-, ˈdú ˈguunuminy kinaal aargireká fedeka, hé ˈdú ˈguunuminy kinaal ma árginy. Hé kinaallá he ˈdaa giri mu guchlé iny gud̶oká marte-, hát níínní ged̶i hol ka naasatká mánká.
58012018	It gúm ke d̶ig yeget-, ˈjiet hí gaa boloonno-, álle gaa ong'oˈde-, nyáˈdow chúgká ˈgayyo-, waanim gugud̶oká hí gaa ˈdaraanká ma ˈdú gáá chímen.
58012019	It ál faˈd shímle ubaa ˈdéé hót hí yé gáá ˈdeˈdeennoká ma ˈdú gáá chímen. Af giri gál Yisirayel Waag ˈdeenyle Gúm Sanai yé gáá ˈdeˈdemeká maaleká, gáál sierm hí faanne, gaal Móshe gil ki efe, giri Waag ged̶i gáál ma ká ged̶inyká.
58012020	Hemurit Waag hí gáál ki muˈde-, kieye, har máádhat yíekaʼ, any yíekaʼ gúm d̶ig yieka, d̶o gaalí waar ki tuno, gaalí yies, chieká hé hát níínní gaalí met ki ˈdeˈdemeká mán.
58012021	ˈDaa giri gúm yaalmitlééllá gáál sierm fafiyyeká in Móshe kieye, Yáá tág sierm ye faanne, fad̶ane, yie.
58012022	Gúm kinaal afleka, it aalé Gúm Siyon álle Waag ali id̶óóllá ˈjienlé Yerusalem urietallá hí gaa ˈgíéllá ˈdú gáá chimie. It gál ˈgasso-, urru-, Waaˈgiet-, giri shíí shíí-, nyésébíchle ger hí gaa meedheká úba ˈdú gáá chimie.
58012023	It Waag gállé guch um erká aargiro-, meetle Waag hí úr gaa veeˈdeká hol ˈdú faanne. It Waag gálaat lulle hol eiy gaa nanniyyo-, ubaa sidham gál Waag hí ˈduwayche-, ur Waaˈgiet hileká ˈdú gáá chimie.
58012024	It he hol af id̶iny kaanáállá máállé múún ubaa Waag gáál hol higilsuo-, Yíésu lééllá ubaa mú fáslé muí gáál ki ˈdaraanká úba ˈdú gáá chimie. Yíésu fásle rúbách he hogodhóóllá hé hala fás Abel hí hogodhóóllá ˈdú ˈdúwa.
58012025	Hol ˈdeeˈdemíe. Haí Waag ˈdéé hogotóóllá af d̶íiny. Gaal af giri máá hí Waag ˈdeenyle lésallá gaa shigieká af d̶iidheká hé he il hí argiyye. Tá muun har ke Waag úr ˈdéé gáá hogoto-, gáál ged̶ichóóllá ke el af gaa tameka, af kinaalka he ˈdaab máre il hí gáál aargiˈda?
58012026	Af giri Waag Gúm Sanai ˈdéé gáá hogoteká les motiyye. Tá káána mu hé gáál ˈdéé af id̶ie, kieye, Yáá aalé ged̶i les tákámle ma muotisiny, úr úba ha yú muotisia, he yie.
58012027	ˈDéé hót giri kieye, Aalé ged̶i, chíéllá, hélle kieye, he met lullé Waag hí ká kuonnééllá Waag haí muotosicha, ali haí gaa egeyye, giri hé biiyo-, ma motominyká tákámle ka ˈgiisatká.
58012028	Aaléka, ˈdaa giri muun ke guch biiyo-, ma motominyká higiloká, kí Waag gielmít hol ˈdú naanuo, hát mú kian ubaa mú ˈduuwle ónyiká kí mú hújíchle naanuo.
58012029	Hééllá he ˈdaa giri Waagkúnno he hát ˈjiet he af ki shugunatoká.
58013001	Hát gál hol ki d̶alidhekáka hol ka geelnée.
58013002	Dheeg hí mé gud̶áan chegetoká haí d̶id̶ídhminy. Gál urru-, ˈgasso-, Waaˈgietká hé bárká hát dheegka ká yiimie-, gál hí mé gud̶áan yegieká, hát gaal he gál ˈgasso-, urru-, Waaˈgietallá hé moonnoy.
58013003	Gál hiigin gaa ijoká táb ˈduoˈdodhíe, ˈdú reerebée. Gáál hiiginle hát hiiginkícho ka eedhdhíe. Héétí gáál manyjanylé gaalí maanyjasúóllá hát manyjanykícho ka eedhdhíe.
58013004	Gálaat lulle hí hol shuunan ˈduuwle onnow, gál hol shuunneká hai hol ˈdú burúminy. Gál herginy ad̶ááb ˈgayyoká gaa seseenká ubaa gál hol buruanká Waag ˈdéé haí ki id̶imicha.
58013005	Haí gál kamúr ˈgar aayaˈgoká onnôny, hé hí ˈgayyoká hí gaa ˈduo. Waag kieye, Yáá gon hí ma haad̶iny, yáá hát níínní hí hayoká mán, he chie.
58013006	Hát ke hééllá ˈduuwle ógká in ki kieye, Máá Gud̶o Waag he Máá chia ye ˈdú ˈjeˈjeenká, yáá hé níínní ye sierm fafuoká mán. Máádhat meete ye ki ekemeye? ke yegedhe.
58013007	Gál hí met ki ˈgie-, hí ˈdeeny Waaˈgiet oonisúóllá táb ˈduoˈdodhíe. Gaal húgúmlé he ki ijoká héllé midhab hí yé gáá ˈdeˈdeená mé ka gáa. Gaal iiy yeenlé Waag ka ˈguoká úba ennée.
58013008	Yiesu Kirísto hé hol ma gaa sorominy. Mu he máá tikiˈde gefere-, ubaa kulichallo-, tá biiyoká.
58013009	Ha he onisiny met hí hol ká eiyye-, ˈdeeny ˈdúwa-, hí onotééllá gaa taakaká hí láan. Gerkícho ˈdúˈjím Waaˈgiet hí fargoogonoychoka kalat. Nyatalaam ˈdaa ˈguomietáka gálaat hí hol af tág ki koyallá gíl sug ki hayyíe. Nyatalaam hatallóóllá gál hí el gaa veereká hé ál níínní yé ˈdú ˈdieká mán.
58013010	Muun hé ke kúb-, gál ˈBíl ˈbaaro Waaˈgietká hujich gaa nannuoká hí fargogintle mán-, hí he ˈdug ma gaa kokonyká ˈguo.
58013011	Máá méte suoryoká wár tikiˈdeká af tikiˈde fás aanyiet ˈdaa ad̶aabano ubaa nyuogim gálaatáka Al Súm ˈDúwa-, Kiatoká ˈdú egedhe. Aany kinaallá é sugo gaalí ˈjiet ki verene.
58013012	Hát tikiˈde kinaallá in Yíésu úba é sug he il hí gaa argiyye, kufe, giri fásle ˈdaalleka gálaat ad̶aabano ubaa nyuogim gaa dhidhiroká.
58013013	Aaléka, kí mú é sug ˈdú siet, eesheny muí arge kinaal úba il hí gáál argiyyo.
58013014	Lésalláka hé ke ˈjien bííyyoká ka mán, muun ˈjien ged̶ igiroká ki met egese.
58013015	Aaléka, Yíésu ˈdaalle ˈdugaka, meeny ke Waag memeyoká hí hé shiicho ke taalle Waag shiguoká yeet. Muuni ke kieye, Muun Yíésu ke el gaa igira, ke yegetallá, meeny ke Waag memeyo kinaallá hí hé agerkúnno yé gáá ˈdeˈdeenká yeet.
58013016	Hé midhabká hí hol ki ekemeychoká ekenyle haí hâny. He ekeny hatallóóllá he hé shiicho-, ke Waag shiguo-, Waag geer gaa memesuoká.
58013017	Gál hí met ki ˈgíéllá he gál sidhamkícho ˈdaalle ˈdugaka hí ˈdeˈdeen-, aadh ˈdaatika hújích lééllá ˈdeenyle Waag met gaa hogodhoká. Gáál met gaa keekemíe, gáál atimle el gaa veerée, giri gaal hújích lééllá nannuo-, gaal ma giinany-, gáál ger hí gaa memeetká. Har itín hí gáál ger gaa ˈdeeneycheka, hé kinaallá hé hí ma ki midhanany.
58013018	Nyí Waag kí viivitíe. Nyiin hát hé ˈdúwaká nyí ekemeychoká nyáá nyí óg. He lulle hát ˈduwantiká nyí gaa id̶aká nyí feˈde.
58013019	Hé yú hí súm net ˈdú gagadhoká he itín hí ye Waag kí vivisat-, giri yú hí ál ˈjob hol ˈdú gáá nannaatká.
58013020	-
58013021	Aaléka, Waag Máá kúnnaa Gud̶o-, ˈdúwa-, wála ˈdeˈdeen-, Yíésu lé-, ˈdaa fásleka he hol af id̶iny biiyóóllá ˈduwayallá uushich yé gáá ˈdeeyche. Waag ííni naanná ˈgayyóóllá hí he lullé ˈduuˈdúwaká gerkícho fiiyyo, giri hé midhab muí itín gaa fedoká hí ekemeychoká. Waag hí ˈdaa Yiesu Kiristoka gerkúnno hujich gaa naanniyyo, hí muun gál mú geer gaa memesuoká hoycho. Aaléka, kí Yiesu Kirístóóllá taalle bííyyo meemeyo. Iiy-hí, he hí hát kinaallá yeet.
58013022	Nyaaramchú, ˈdéé hót chia gáá gaaw-, yú hí ˈdu gáá veere-, yú hí ki gogofsúóllá ger midhabká ki eedhdhíe.
58013023	Onnóo, nyár kúnnaa Tímote hé gaalí ká fure. Tá mu har ál ˈjob gáá ˈjieka, mú hollo nyí hol ká egeete, afo ke hí kí ˈdeeme.
58013024	Gál kíchia hí met ki ˈgíéllá ubaa gál Waaˈgiet al kinaalloká lulle ye naa kí yeedhíe. Gál Talyanallá hé hí naa ká yie.
58013025	Lulkícho Waag hí ˈdú ˈjeeˈjeen.
59001001	Yú he Yákob, Waag ubaa Máá Gud̶o Yiesu Kirísto gédéchlé. Warˈgatééllá it é meet tomon a naama-, biiyano hí ma lilenyká gaa id̶áállá yú hí ˈdu gáá verene. Náa!
59001002	Nyaaramchú, manyjasiny ubaa ayaˈginy met hí hol ká eiyyeká il hí argiyyeka, ger midhabká ki eedhdhíe, ger hí gaa meet.
59001003	Hefano hatallóóllá hí gáá naate-, kor iiy yeenkícho hátle fargogíntaka, hé kinaallá hát mé ki chirsan yé ˈdú ˈdeˈdeennoká it óg.
59001004	Aaléka, mé ki chirsankícho hí hújíchle beeset, giri itín hí gaa higirayyo-, hí tagle cheet-, hé hí gaa láká mánká.
59001005	Har itín máádhat ˈdaalím ˈdabeka, hí Waag ruogono. Waag hé gíl ma gogonony, máá hí rogononká hé ˈdéé ma ki ˈdaraminy, mú ˈdaalím hai shigicha.
59001006	Máá Waag rogononká íín hai Waag ki nannáan, mu hí iiy yeen ˈguo. Máá Waag ki nannaatká hát bárán waanich hí hol gaa sisidho-, mé lod̶ud̶ugul he ki ˈdaraanká mánká.
59001007	Máá yaalmit kinaallá ˈguoká hát Máá Gud̶oká he ma gaa aargirinyká hí onnow.
59001008	Máá kinaallá he máá geer hí naama-, he lullé ekemeyoká ger totom gaa ˈgiˈgisatká.
59001009	Nyár kúnnaa he hí gáá gaawká hí yaalmitlé ˈdúwa-, Kiristoká gaa geyyuo.
59001010	Máá kúnnaa he hí gud̶oká héllé gud̶o ˈguoká hát ˈdúúw mánká hí kimisat, tá hí gaa geyyuo. Máá kamúrutká hát kállány heefurmuoká.
59001011	Hát tikiˈde aadh ká ˈjeˈjeen-, kulkul ˈguor kállánylé ˈdabaanká guogosuo-, okoˈdmúóllá, in máá kamúrutká hátlé giri héllé kinaal gaa seseenká in úba el me hí ˈgiidha.
59001012	Máá hé héf ˈguo-, farguogoká ˈdaalleka mé ki chirsatká hé Waag hí ˈdú ˈguunuanne. ˈDaa giri mu héél mé ki chirte-, yíé gaa ˈdieká, mú luolmit biiyo-, Waag gál hí gielká hí af id̶icheká Waag haí shigicha.
59001013	Har máádhat hé mákárta-, ˈdeewká hí ladhdheka, hai kieye, Waago ye hé ˈdeew kinaallá mé ki kokoyyo, yéen, ˈdaa giri Waag hé ˈdeew-, hí lalaatká mánká. Waag íín úba hé máá níínní af ˈdú nannasat-, hé ˈdeewká mé ki kokoyyoká mán.
59001014	Máádhat íín he feditlé gaa nyakaridheká hí heergisata, hí lalaata.
59001015	He feditééllá in seenne, he ekeny ˈdeewká ˈdaalla. Tá he ekeny ˈdeewká máádhat ˈgaaˈgaateka, d̶o kúfach hai ˈdalle.
59001016	Nyaaram chia yú gielallo, haí hol nyimísan.
59001017	He lullé shiicho-, gaa ˈdabaan-, midhabká úrro he yé gáá ˈdeˈdeme. Hé shiichóóllá Waag úr édhúmle ká kuonneká he yé gáá ˈdie. Waag hé hát gaach hol gaa mamaˈdóóllá hol ma gaa mamadiny.
59001018	Waag hát muun gáál ki feˈdeká in ˈdeeny ˈdúwáállá gáál ˈdalmaat kaanaká gáá shiiche, giri múún he lullé muí les ká koyká ki saanollé erká yegetká.
59001019	Nyaaram chia yú gielallo, ˈdeenyééllá mé ka ˈgáa: Máádhat hí gálaat af nee kuokuo, hátlé ˈdéé ma húógonká hí erkob kasso, hí nog siet, hai ál ˈjob gáá iid̶ídhminy.
59001020	Idho máádhat hé luolmit saas mán-, Waag hí feˈdoká yé ma ˈdú ˈdeˈdeminy.
59001021	Aaléka, yaalmisano gaa nyakaridheká ubaa ad̶aabano biiy lulle gaa id̶óóllá hol ka ridhdhíe, ˈdeeny Waag hí ger fiiyyééllá hodhin midhabká ki eedhdhíe. ˈDeeny kinaallá in sidhamkícho riima.
59001022	Haí hol nyimísan, hí hállééllá ˈdéé taalle tákámle nee kokôny, ˈdee héllé hogodhoká eekemeyyíe.
59001023	Máá taalle ˈdeeny Waaˈgietallá nee kokuo-, kor ˈdee hátlé yieká he ma gaa ekemenyká, máá kinaallá hát máá innumle síbil ki dhaay-,
59001024	kor sedheka, yaalmitlé yielká tíkíˈdé kinaal hí gaa baad̶ayyoká.
59001025	Tá máá ˈdeeny Waaˈgiet-, ˈdúwa-, gáál mé fufuróóllá súm hát ˈdabaanká taalle eiy nannasat-, tá hé maaleká hí in ma ká baad̶any-, el gaa igiroká, héllé ekemeyoká Waag haí ˈdú ˈgunnuanna.
59001026	Máádhat har hol máá ˈgíérích Waaˈgiet gaa igiroká ká dhaay-, kor hol ére mé ma dhaˈgaminyka, hollo hol nyiimita, mu ˈgíéríchlé Waaˈgiet gaa igiro kinaallá hé ˈdúúw mán.
59001027	ˈGíérích ˈdúwa-, Waaˈgiet-, saas mán-, ˈJaa kúnnaa Waag hí fedoká hééllá: um híyeská ubaa ˈdeg híyeská héllé hí ki ˈgierˈgereká ke ˈdú chichirat-, ubaa yaalmit lesallo-, gaa nyakaridheká ke hol gáá faaganayoká.
59002001	Nyaaramchú, it Máá kúnnaa Gud̶o ˈdúwa-, Yiesu Kirísto iiy chíéllá haí gál kaamúreká ˈdú ˈdííníminy.
59002002	Hát káána máá itínka, kamúrut-, d̶afaraam ˈdabaanká fadhdhe-, hórkí gíl ká ˈguoká ˈdiiyiminykícho ká yimie-, tá ál tikiˈde kinaal máá he mán-, sharim ka hiteká úba ál kinaal ká yimieka,
59002003	itín máá d̶afaraam hí ˈdabaan kinaal hí argiyyeka, káde, kara midhaballá ˈdú yíéd̶igo hí cheedhe. Tá máá giri he mánká íín áltí ki ˈdé, hí ma cheenka, nyí ˈgas met gáá yíéd̶igo hí cheedhe.
59002004	Itínka, hééllá hé gál kaamúreká ˈdú ˈdíínínyle muunîny? Hééllá hí ekeycheka, af kinaalka ar tawuny ˈdeewká ˈgayyoká hí chie.
59002005	Nyaaram chia yú gielallo, hééllá nee kóo. Gál lésalláka, gálaat hí gál he maamanká ka dhaˈgasanká hé Waag hí ma wááran, hí kamur iiy yeenká ma shíiny? Mu hé úba gáál ma wááran, giri Guch Waaˈgiet gál mú gielká muí af id̶ieká úba aargiroká?
59002006	Aaléka, it gál he maamanká eesheyche. Gál kaamúrééllá íín hé gál hí he ki nannasat-, hí gál hí ˈdeem ki id̶imuoká met egewká muunîny?
59002007	Gál meeny ˈdúwa-, máálle ˈdaalle hí ki ˈgiiyyáállá fiichiloká hé gaal íín muunîny?
59002008	Har hemurit súm gud̶o-, Warˈgat Waaˈgiet geer gaa id̶o-, giri kieye, Máá olkú hát kúún hol gielallá úba géélneb, chieká, hí el gaa igiˈdaka, af kinaalka hé ˈdúwaká hí ekemeyche.
59002009	Tá har hí gálaat hol eiy gaa nanniyyaka, af kinaalka hé ˈdeewká hí ekeyche. Hemurít hé úba hí hé kinaallá ˈdú ˈdeensete.
59002010	Máá hemuumurít lulle hát ˈdabaanká el gaa igiro-, kor hemurít tikiˈd ˈdeeneyoká, hemuumurít lullé he ˈdeeney.
59002011	Máá kieye, Haí hol burúminy, yieká in úba kieye, Ha máádhat chíésiny, yie. Aaléka, har hí hol ma buruminy-, kor hí máádhat chieska, af kinaalka it gál hemuumurit Waaˈgiet ˈded̶eneyoká chie.
59002012	Hé hí hogotoká ubaa hé hí ekemeychoká ˈdeemle hát hemuumurit gáál mé fufuˈdoká hí ki id̶imichoká onnóo.
59002013	Máá geer guuralle gálaat ma aargisinyká, kúlích ˈdéé ki id̶inyká hé Waag hí geer guurá ma aargisiny. Geer guurá hé ˈdéé ki id̶iny far ˈdú gogiyyo.
59002014	Nyaaramchú, hééllá háteeye midhab? Máádhat kieye, Yú yáá iiy yeen ˈguo, yeget-, kor máá kinaal he ekeny manítaka, iiy yeen kinaallá hé mú bíísíchô?
59002015	Hát káána nyárkúnno, muuninyka, nyaarkúnno tikiˈd, geleem ubaa ˈguom aadh lulle kokuoká maníta-,
59002016	kor itín mú tikiˈd mú geey-, kieye, Waag ki sí, ˈdéeny hai ko fáminy, hé geere kom, héyyig, mú yie-, kor máá kinaallá hé mú ki ˈgierˈgerneyká hé mú gaa shieká manítaka, hé kinaallá háteeye midhab?
59002017	Hát tikiˈdééllá har hí iiy yeen tákámle ˈgayya-, hí he ma gaa ekemenyka, af kinaalka iiy yeenkícho hai kuyye.
59002018	Tá kálmareka, mú tikiˈd hatallá hai yeedhe, Kúún kó iiy yeen ˈgayyo, yú yáá he ekeny ˈguo, hai yeedhe. Ebá iiy yeen kua hé gaa ekemeycho-, mánnallá ye ka argísish, tá yú íín hé chia ekemeyoká iiy yeenchú hai ko aargisicha.
59002019	Kuun Waag hát tikiˈdeká kó iiy chie. Kúbu! Hé kinaallá úba hé aryáán hí óg, aryáán hí gaa faad̶anan.
59002020	Kó d̶eechal, iiy yeen hé gaa ekemeycho mán kinaal hát ˈbakatéél in ha ko ká aargisía?
59002021	Af giri eshi eshim kúnnaa Abirááyam Waag af ma d̶íin-, inylé Yísak kúb ˈdú iifie-, onnônyka íny suor hod̶ieká, héllé ekey kinaal ˈdugaka, hé Waag hí máá ˈdúwaká ma chéen?
59002022	Mú iiy yeenle ubaa hé muí ekeyká hát hol hujich ˈgar nie-, mú iiy yeenle hé muí ekeyká hí ˈduwayká, kó argiyyê?
59002023	Héél ˈdugaka in Warˈgat Waaˈgiet ˈdeenylé hote-, giri kieye, Abirááyam ˈdeeny Waaˈgiet iiy yie, tá mú iiy yeenlé kinaallá ˈdugaka in Waag mú máá ˈdúwaká chie, yieká ˈduway. Aalé mú gaalí Waag máá béelle yie.
59002024	Aalé máádhat hát iiy yeenle tákámle muuniny, héllé ekemeyoká ˈdugaka, Waag hí máá ˈdúwaká ka dhaˈgasannoká it argiyye.
59002025	Hát tikiˈdééllá Ráab giri sharmúut onnoyye-, gál dhéˈgeká eete-, gáál shuolsiche-, gáál ˈgíérích éíy taaka niiyyeká, héllé ekeyche kinaallá ˈdugaka hé Waag hí máá ˈdúwaká ma chéen?
59002026	Aaléka, gon sidh manítaka hát kuyyeká it óg. Hát tikiˈdééllá iiy yeen hé gaa ekemeychoká manítaka hai kuyye.
59003001	Nyaaramchú, itín gúch haí gál gálaat he oonisuoká chéen. Múúni ki gálaat he oonisúóllá hát Waag gáál súm ˈdéé ki id̶imichoká hé ki óg.
59003002	Múún lulkúnno hát burnayká ki he ˈded̶eneye. Máá kálta af ma koˈdosîny-, erelle aadh lulle mé raraatká, he máá súm hiray-, gónle lulle mé ki yaalká.
59003003	Farich ke af muul kaay-, sáa yieka, ál ki fedoká ha ki nannaa.
59003004	Héétí kadís kí yeet, kadiská ˈbaal hé gugud̶o, wááních fargogoká hí tataa, kor íín yaaw niginiká hí af tataa, ál gál kadís kukuoká hí fedoká met nanniyya.
59003005	Gón kúnnoka, ere hé ninniká. Ere ninni-, a geer gaa ijóóllá, in hé burnay-, hol meeny hí gaa id̶oká hogodho. Ebá héél dhaayyíe, hóf ninniká in bolomo, tím gud̶oká ˈdunmaya.
59003006	Ere íín úba hát ˈjiete, gón kúnnoka ííni súm hé ˈded̶ewká gaa chachadhdha. In máádhat alulle ˈded̶eneye, mú les ˈdú id̶inyle ˈjiet gaa verene. Ííni tikiˈdééllá bololle ˈjiet biiyoká yé gáá ˈdie.
59003007	He met lullé met hí hol ká burnay-, les yíekaʼ, bás yíekaʼ, gaa ijoká hé úba gálaat hí hod̶isat, gálaat met gaa kekeen.
59003008	Kor ere hé máá níínní hí hod̶isat-, hí mé chichiratká mán. Ere hed̶eʼ, hát chár gálaat yegeská, hé ali ki ˈdím muog.
59003009	Ere ííni ke Máá kúnnaa Gud̶o Baabá Waag ke ki memeye. Tá úba ke gál Waag hí yaalmitle tág gáá niiyyeká ke ki waaˈgata.
59003010	Af geer tikiˈdééllá in Waag meeny ubaa ki waaˈgasan hí yé gáá ˈdeˈdeme. Nyaaramchú, hé kinaallá hé tagle muuniny.
59003011	Haˈd tikiˈdeká hé bíé méká ubaa bíé bírigká hí gáá feféen? Híʼi, hé hí ma gáá fefeminy!
59003012	Nyaaramchú, kinnach hé saano salabká hí gáá higissô? Héétí, ˈgór vinna hé kinnach um hí gáá higissô? Hát tikiˈdééllá haˈd bie hí bírigká hé bíé méká hí ma gáá fefeminy.
59003013	Itín mááya ˈdaalle, hé burnayká og? Máá kinaallá yaalmitlé midhab ki ijoká ubaa héllé ˈdabaan ekemeyo-, máálle hol ˈdúúw rieká hí gáál ˈdaalimlé kinaallá gáá argisuo. Hol ˈdúúw rím hatallóóllá ˈdaalímmo yé gáá ˈdeˈdeenne.
59003014	Tá har hí hinaaf ˈdeewká ubaa he hol ki fedit gálle gálaat ˈdú ˈduuwawká ger ká ˈgayyaka, haí hé kinaallá hol ki memêny. Tá har hí hé kinaallá ekemeycheka, af kinaalka hé ˈdúwaká hí hol gaa layye, hí hé hódhoká hoyche.
59003015	ˈDaalim hatallo-, hódhóóllá hé úr ma gáá léen, ˈdaalimééllá he ˈdaalim lesallá. Hé ˈdaalim Waaˈgiet muuniny, he kídhích Waaˈgiet ˈdaalimlé.
59003016	Aaléka, ál hí hinááf ubaa he hol ki fedit gálle gálaat ˈdú ˈduuwawká gaa ˈgayyaká ál kinaallá hé hol af ma maalít ubaa he lullé ˈded̶ewká hé hí gaa ijo.
59003017	ˈDaalim úr yé gáá ˈdeˈdeennoká héllé erká saas mánti, ubaa naanná, tá nog sien, ííni gálaat he ki chiran, ííni met gaa kími, ííni geer guurá ubaa húgúm midhabká, ííni gálaat hol eiy gaa ním mánti, ííni hé led̶ud̶ugulleká wuogon.
59003018	Gál gálaat naanná hurt ki ijo-, ubaa gálaat naanná hurt gaa sisidhoká, héllé ˈdabaan ekemeyoká hé ˈdúwaká yiem haí gáá ˈdeeme.
59004001	Hurt kíchiallá oosom ubaa hol ídho meete hí yé ká ˈded̶ia? Hé kinaal hé he fedit gónkícho hí ká lalaanal yé ma gáá ˈdeˈdemîny?
59004002	Itín hí he feˈde, kor hí he má aargiˈda. Itín hí oos ˈgayya, hí gajált kaata, kor hé hí feˈdeká hí má aargiˈda. Hí hol idhansicha, hí hol tunna, kor hí he má aargiˈda. Hééllá ˈdaa giri hí Waag ma hegesenká in hí ma ki aargiriny.
59004003	Hé hí Waag hegesetoká hí ma aargirinyallá he ˈdaa giri hí he yaalmit tagle muuninyká ki hegeseto-, hé onnônyka hí mú gaa aargiˈdoká hí taalle he fedit gónkícho ki nannasatoká.
59004004	It Waag af gaa taannéel, hé lesalloká geelnetle hát Waag nebítiká it múog? Máá hé lesalloká geelnetká kídhích Waaˈgieto hol hoy.
59004005	ˈDéé hót ˈdaa kúnnoka Warˈgat Waaˈgiet gaa id̶oká kieye, Sidham muun gáál gaa ijóóllá hé tág gajált ˈguo, chieká, hálééllo hatal chie?
59004006	Tá Waag hé tág súm muun gáál ˈdú ˈjeˈjeen. Héél ˈdugaka in Warˈgat Waaˈgiet kieye, Waag hé gál hol memeyoká d̶id̶idhan, tá gál hol ˈdúúw ririanká ˈdú ˈjeˈjeen, chie.
59004007	Aaléká, hol Waag gíl geer gaa káa, kídhích kúnnaa Sátan ká adhdhíe, mu met kar haí gaa ˈdarama.
59004008	Waag kí ˈjobondhíe, Waag íín úba haí kí ˈjoobonto. It ad̶aabano ˈgayyáállo, gil ˈjidhdhíe! It ger hí nanamáállo, hol hé ˈded̶ewká ka ridhdhíe!
59004009	Ger hí gaa ˈdeenet, shiilmitíe, buoyyíe. Kósólkícho hí shiilmisan ki yeet, ger gaa meenkícho hí innum ˈdéént ki cheet.
59004010	Waag innumle hol ˈdúúw gaa ría, Waag ˈdúúw haí ká shigicha.
59004011	Nyaaramchú, haí hol meet ˈded̶enêny. Máá nyárle ˈded̶enset-, muuninyka, mú ˈdéé ki id̶imuoká, af kinaalka ííni Waag hemuumuritle ˈdeente, ˈdéé ki id̶ie. Kúún har hemuumurít ˈdéé ki id̶imichoka, af kinaalka kó máá hemuumurít el gaa igiroká muuniny. Kuun he máá hemuumurít ˈdéé ki id̶imuoká chie.
59004012	Máá gáál hemuumurít ká shie-, gáál ˈdéé ki id̶imuoká tikiˈd tákáma. Máá kinaallá ííni fargogint gáál ki ririanká ubaa fargogint gáál ki bed̶isatká ˈgaa. Tá kúún mááya, máá olkú ˈdéé ki id̶imichóol?
59004013	Aaléka, nee kóo, it halúg hí kieye, Kúlíchal yíekaʼ, beríka yíekaʼ, ˈjien mákártaká ki seeme, ki war tikiˈd gaa yíéd̶ima, ki shokodaam gaa mamadia, ki birm aargira, hí chegetal!
59004014	It hé berikaká muog. Id̶inykícho hát meete ki yeedhe? Id̶inykícho he hát nés les ˈdaraan-, d̶o ál ˈjob mán gaa yegetká.
59004015	Itín, onnônyka, hééllá hí hogoto, Har Waag hí feˈdoka, les ˈdug ha ke ˈdú yíéd̶ima, héél ubaa héétí ha ke nannaa, hí cheedhe.
59004016	Kor itín káána, hollo hí hol memeyche, gál ˈdúwaká hí hol ká dhaˈgasanna. Tá hol meeny lullé hat kinaallóóllá hé tág ˈdeew.
59004017	Aaléka, máá hé ˈdabaanká ekemeyoká óg-, kor he ma ekemenyká, máá kinaallá ad̶áábo he ˈgaa.
59005001	Aaléka, it kaamúréel, ˈdaa giri hé farguogo-, ˈded̶ewká hí kí ˈdeenká buoyyíe, koˈdam ˈdaaˈdía.
59005002	Kamur kíchiallá hé moˈdoyye, geleemkícho hé tabaˈd hí koey.
59005003	Hórkíkícho ubaa birmkícho hé kosoyye. Kósle he ˈdúúw ˈdú ˈdímkícho, héétí hát ˈjietka, gón kíchia kokoo. Bííy barallo-, káána-, el met hí ˈgiˈgidhóóllá kamurkícho it guorchaam ki chie.
59005004	Bá dhaayyíe, it gál hí ˈguom kí mureká símísle hol ma ˈdú níiny, símís kinaallá hí ki bebime. Gál ˈguomkícho mureká buonyle hé Máá Gud̶o-, fargogínt lulle ˈguoká nétle hí maalle.
59005005	Id̶iny kíchia lesalloká kamurle itle tákám kíchia hí ká kokonye, hí ki geyyeenne. Tá kúlích Waag hí gálaat ˈdéé ki id̶imichoká bá ka ˈjobónte! Kor itín hí hát wala gegie-, meeny ˈgalan ˈguoká chíe!
59005006	It gál hé konf ká ˈgie-, mán-, hí met il ma gaa ˈgíinyká ˈdeensete, hí ˈdeem ki iid̶imiche, hí chiegies.
59005007	Aaléka, nyaaramchú, hol táa, ˈjíig Máá Gud̶oká hí ká ˈjie. Ebá máá les fafuoká hát ˈguomle met egeso-, tá hol tatuo-, ír mísáchle met egesoká dhaayyíe.
59005008	Máá Gud̶oká ˈjímle hé ká ˈjobondhe. Itín úba hol táa, iiy yeenkícho tág chiˈdíe.
59005009	Nyaaramchú, horróo! Máá gálaat ˈdéé ki id̶imuoká ˈbíl af yaal. Haí hol shalal fafîny, Waag hí ˈdéé ki id̶îny.
59005010	Nyaaramchú, ebá gál Máá Gud̶o Waag hí ˈdeem ka shigie-, gálaat ki ˈdiiyimeká hát manyjasiny il hí aargiˈde-, tá hol gaa tatieká, táb ˈdodhdhíe.
59005011	Bá dhaayyíe, gál af ˈginnime-, mé ki chichirte-, ma giníminyká gál Waag hí ˈdú ˈguunnuanneká ke yegie. Yôb hát af ˈginnimeká ití maalle, tá Máá Gud̶oká waaséél hát mú naannasieká it óg. Máá Gud̶oká hé geer ka shâw ubaa geer ka guurá ˈguo.
59005012	Aalé káánaka, hé ˈdúwa-, yú hí ged̶uoká hééllá: Haí úr ubaa les ˈdoˈdóon, muuninyka, hí hé mákártaká ˈdoˈdóon. Iiy-hí kícho, hí iiy-hí onnoyyo, híʼi kícho, hí híʼi onnoyyo, giri itín Waag hí ma ˈded̶ensenká.
59005013	Itín mááya hé ˈded̶ewká il hí aargiˈde? Máá he il hí aargiˈdeká hí Waag viivisat. Itín mááya geer hí gaa meedhe? Máá geer hí gaa meedheká hí arram gaalí Waag ki memeyoká ˈdaaraan.
59005014	Itín mááya kúllaʼ? Máá kúllaká hí karu Kiristoká vie, mú gaalí Waag ki visat, gaalí ˈdaa Máá Gud̶oká meenyle salab ki lio.
59005015	Gáál Waag visanlé iiy yeen ˈgayyoká máá kúllaká hai rianna. Máá Gud̶oká máá kúllaká les hai gaa egee, har mu he ad̶ááb hileka, mú ad̶ááb hai gaa egee.
59005016	Aaléka, hé kíchia ˈded̶ewká fayamle hol shía, tá hol Waag ki viivitíe, Waag hí bisicho. Máá Waag hát feˈdoká el gaa igiroká Waag visanle hé fargogínt ˈgayyo, hujich hai nanniyya.
59005017	Elíya he máádhát, hát muunííllá. Mu héle les ˈdú ijeká Waag geerle lulle ki vite, Ir hai túniny, yie. Ir d̶o hé warram sed̶ tá ˈguiyam le ma gaa túniny.
59005018	Aaléka, mu ged̶i Waag vite, Waag ír ruogone, Waag d̶o ír ká hayche, les ged̶i mite.
59005019	Nyaaramchú, itín mú tikiˈd ˈgíérích ˈdúwáállá af gaa tamme-, tá máádhat hí af ká tieka,
59005020	hééllá mé ki eedhdhíe: Máá mú ˈgíérích ˈdúwáállá hol ˈdu gáá nannúóllá, mú kúfacho ká riridhdha, tá mú héllé ˈded̶ew-, met hí hol ká burnayká ˈdeensenle mú Waag haí gaa egeyye.
60001001	Yú he Bétiro, máá ali gaa kaany-, Yiesu Kiristoká. Warˈgatééllá it Waag hí waarate-, hí lésallá ma lileny-, hí lés Bontos, lés Galatia, lés Kabaˈdosha, lés Asia, tá lés Bidhinia gaa id̶áállá yú hí ˈdu gáá verene.
60001002	ˈJaa kúnnaa Waag kíssóótí hé hí kasle ká ˈgie, in hí waaˈde. Mu hí Hím Naasanle taak ki kodhdhe, giri itín hí Yiesu Kirísto met gaa kekeenno-, hí fás Kiristo gim nannaatoká. Waag hí taalle ˈdú ˈjeeˈjeen, hí naanna gud̶oká shiigicho.
60001003	Máá kúnnaa gud̶o Yiesu Kirísto ˈjaallé Waag gaalí meeyo. Mú geer guurallé gud̶oká ˈdaalleka, mu hé muun gáál ˈdalmaat kaanaká ká shie. ˈDaa giri Yiesu Kirísto uushich yé gáá ˈdieká, in káána hát ke luolmit biiyoká ˈguoká ke og.
60001004	Héétí kamur ˈdúwa-, ma viinan-, ubaa ma ˈded̶enen-, el met hí ma ˈgiˈginká ha ke aargira. Kamur kinaallá hé Waag hí itín úratí ali kí id̶iche.
60001005	Rubach ˈdaab kúlíchlé biiy el ˈdaˈdká ali ma kí ˈdíinyká, iiy yeenkícho ˈdaalle ˈdugaka, fargogint Waaˈgiet hé hí in gaa taal. Rúbách kinaallá kúlíchle ali kí ˈdiiyyeka, Waag yíé haí ká ˈded̶icha.
60001006	ˈDaa kinaallá ˈdugaka in ger hí gaa meedhe, har úba káána ˈdaabal hí manyjasiny met hí hol ká burnayyeká hí ger ˈdéént gaa aargiˈdoka.
60001007	Hát hórkí ˈjiet hí ˈgeesicheka ˈdúúwáálláka, manyjany kíchiallá iiy yeenkícho hai ˈduuwasicha. Hórkí íín el met haí ˈgiidha, tá iiy yeen kíchia-, hórkí ˈdú ˈdúwáállá íín hé el met hí ma ˈgiˈgin. Tá af giri Yiesu Kirísto hol ká nannaat-, Waag hí ká eedhesichoká itín meeny ubaa ˈdúúw haí aargiˈda.
60001008	It mú ma árginy, kor it mú giel. Har káána úba hí mú ma arginyka, it hí mú hát ger gaa meenká iiy chie. Geer gaa meen hí ˈgayyáállá ˈduuwle hé ˈdéé hót hí hogotoká a yíé ˈdiiyye.
60001009	Héétí iiy yeen kíchiallá hélle it aargiˈda. Iiy yeenkícho héllé kinaallá he rúbách sidhamkícho.
60001010	Gál Waag hí ˈdeem ka shigicheká hé rúbáchallá hát hí aargiˈdoká ˈdeemle ˈdiiyime. Gaal hé tág ˈdúˈjímallá ˈdeemle Warˈgat Waaˈgiet gaa ˈgeˈgedhe, eiy naasanle ki laad̶ame.
60001011	Hé gaalí eiy naasanle fedeká he manyjasiny Kiristo yaalmisanolle ubaa manyjasinyle aled̶ud̶ugullé, tá hé ˈdúwa-, burnay-, midhab-, manyjasiny kinaal el gaa igiroká eiy naasanlé. Hím Naasan Kiristo gál kinaallá gaa id̶eká hé gáál kíssóótí ˈdeem manyjasiny ubaa hé ˈdúwa kinaal geeyche.
60001012	Gaal fayamééllá ˈdiiyimeká Waag hé hát gaal hol hujich ma ki nannîny-, itín hí hujich kí nannieká hé gáál argisiche. Gál káána hí fayam tikiˈdééllá ki ˈdiiyimééllá hé Hím Naasan Waaˈgiet úr yé gáá ˈdiiyyeká fargogintle hí ki ˈdiiyime. Waag gállé ˈgasso-, urruká úba hééllá hol eiy gaa nannasatká hé tág fedo.
60001013	Aaléka, hol táa, kaskícho tág kodhdhíe. Af giri Yiesu Kirísto ká ˈjeenká mu ˈdúˈjím Waaˈgiet haí ˈdu gáá siidha. ˈDúˈjím hí met egetééllá, hát ˈdabaanká mé ka ˈgáa.
60001014	Aaléka, ˈdaa giri hí um Waag af ˈduwasuoká chieká, balt af giri hí Waag moonnoyyeká hí ˈgayyeká haí ged̶i hol ˈdú náan.
60001015	ˈDaa giri máá hí ka vieká saas mánká, itín úba hé hí ekemeychoká lulle saasle ˈdabáa.
60001016	Hééllá hé Warˈgat Waaˈgiet hí hote-, giri Waag kieye, Hát yú saas mánnallá, itín úba saas ˈdabáa, chieká.
60001017	ˈJaa kúnnaa úr ijo-, hí vivisatáállá hát máá níínní ˈdú ˈdíínian-, mánká it óg. Mu he lullé gálaat hí ekemeyoká eiy hai nannaa. Aaléka, itín yíéd̶iny mé gaaw-, hí les ˈdug ˈdú id̶áállá mú gaa kiikiadhíe.
60001018	Hé Waag hí ˈdú gute-, giri id̶iny ˈdúúw mán-, eshim eshimkícho hí af kí hayallá hí gáá eete-, hí gálle hosoteká it óg. Hé muí ˈdú gusseká hé bíre ubaa hórkí bár ˈdaatika el met hí ˈgiˈgidhóóllá muuniny.
60001019	Waag íín hé hí ˈdú guteká he fás Kiristo ˈdúúwáállá. Kirísto he hát élíny mat ubaa ál hí gaa taalká mánká.
60001020	Waag hátlé les ma ka kúóninyká in Kirísto galayche, bár biiy el ˈdaˈd kaanallóóllá mú lésallá ali ˈdu gáá kaayye. Hééllá ˈdaa kíchia muí ki ekey.
60001021	Itín Kirísto ˈdaallé hí Waag iiy ki chie, ˈdaa giri Waag Kirísto uushich yé gáá ˈdeeyche-, Kirísto ˈduwaycheká. In káána hí iiy yeen ubaa ˈdúúw Waag ká ˈgayya.
60001022	Aalé ˈdaa giri ˈdeeny ˈdúwa-, Waaˈgietallá hí el gaa veeˈdeká, in hí hol saas ká riate, in káána nyaaramkícho hí gielmit ˈdúwaká hol ká ˈgayya. Gielmit geer ged̶iká hol ki geelnedhíe.
60001023	Itín it ged̶i ká ˈdalaate. Luolmit kíchia káána hí ˈgayyáállá ˈdaa ˈdeeny Waaˈgiet bííyyo-, luolmít ˈgúóllá hí ki argiyye. Luolmit kíchiallá taalle luolmit biiyo, hé hát luolmit gálaat el met hí ˈgiˈgidhóóllá muuniny.
60001024	Hát káána Warˈgat Waaˈgiet hí hote-, giri kieye, Gálaat lulle íín hát iish, gáál ˈdabintle hát kallany. Iish hai moorˈgoo, kallany hai okoˈdmoˈdo,
60001025	tá Máá kúnnaa Gud̶oká ˈdeenyle taalle bííyyo hé ali ijo, chieká. ˈDeenyééllá he fayam ˈdúwa-, gaalí ki ˈdiiyimeká.
60002001	Aaléka, he lullé ˈded̶ew-, hát káána d̶id̶ám, nyiimisan, hódho, ubaa hinááf, tá kolkól hí gaa id̶oká lulle hol ka ridhdhíe.
60002002	Hát káána um nigini-, ˈbáˈdká ot eelle eenamle maralle ˈgúóllá, itín úba ˈdeeny Waaˈgiet maralle ˈgáa, giri ˈdeeny kinaal ˈdaalleka, hí rúbáchkícho ki higirayyoká.
60002003	Hééllá he ˈdaa giri Waag hát midhabká hí kimisateká.
60002004	Aaléka, taalle hí Kirísto halúg wár luolmiti-, gálaat hí d̶iidhe-, kor íín Waag hí galayche-, Waag ki ˈdúúwáállá hí enniannoka,
60002005	itín úba hát hí waar luogol-, Waag hí ˈbílle ki ˈdiˈdisatoká. Itín úba hí Waag gállé suoryo-, Waag hí taak koote-, suor kíchia hodhinne-, hí Waag shigichoká ˈdaa Yiesu Kiristoka Waag hí met gaa egeetoká.
60002006	Hát káána Warˈgat Waaˈgiet hí hote-, Waag kieye, Bá dhaayyíe, wár ˈdúwa-, ˈbíl guogoyo-, yú galayká Síyon ha yú gaa id̶imia. Wár kinaallá máá hí iiy yeetká hé máá hí kern ˈgiidhuoká mán, chieká.
60002007	Aaléka, it giri hí Yíésu iiy chíéllá, Yíésu ˈdaakíchoka he wár ˈdúwáállá. Tá gál Yíésu iiy ma yegenká ˈdeenyle hé Warˈgat Waaˈgiet hí hote-, giri kieye, Wár gál é ˈdiˈdisoká hí d̶iidheká hé ˈbíl wárlé hí guogoyoká yie, chieká.
60002008	Héétí warˈgát hé úba kieye, Mu hé wár gálaat ˈgas met ki ˈdaraan-, gáál riigirsuoká ubaa nyátáábá gáál les ki ˈdaraanká yie, chie. Gaal riigiróóllá he ˈdaa giri gaal fayám el ma gaa igirinyká, in Waag hí gáál ˈdú hayche.
60002009	Tá itín he gál Waag hí galayche-, Waag ííni kansidhééllá hí mé tikiˈd hoyche-, hí gállé suoryoká hosote-, hí hol taak ki kooteká. Hé ˈduwa, itín he gál Waag híllé-, muí bííy gaa ong'oˈdeká gáá vie-, muí édhúmlé ˈdúwaká hurt gaa id̶ite-, giri hí mú ˈduuwle memeychoká.
60002010	Itín érléká it é méé muuniny, kor káána it Waag é meenyle chie. Waag hé érléká hí geer guurá ma aargisîny, kor káána hé hí geer guurá argisiche.
60002011	Sheel chia yú gielallo, gillo yú hí ki efe, ˈdaa giri itín hí lésal ma lileny-, égetkícho úratíká, balt gaa nyakaridhe-, sidhamkícho baad̶isichoká hol ka ridhdhíe.
60002012	Gál Waag muogká yaalmisam ˈdúwaká hursam ki yíéd̶ía. Har úba gaalí hé ˈded̶ewká af kakaw-, gaalí ˈded̶ensetka, hé ˈdúwa-, hí ekemeychoká gaalí argo, gaal hé kúlích Waag hí gáá ˈjeennoká Waag gaa meeyo.
60002013	ˈDaa Máá Gud̶okáka, hemuumurit lesiet lulle gim gaa yíéd̶ía, met gaa keekemíe. Hát káána máá les mé ki yaalká hemuumuritle yíekaʼ,
60002014	héétí mú gállé hí ello-, muí alb fafuo-, gál hé ˈded̶ewká ekemeyoká he il ká aargisuo-, gál hé ˈdúwaká ekemeyoká memeyoká hemuumuritle yíekaʼ, úba met gaa keekemíe.
60002015	Waag hát he feˈdoká hééllá: Hé kíchia ˈdúwa-, hí ekemeychoká in ˈdeem hódho-, gál d̶éeská hí ˈdú hogodhoká shab hod̶ia.
60002016	Hát gál Waag hí mé fuˈdeká ka yíéd̶ía, tá mé furit kíchia kinaallá hai mé furit hé ˈded̶ewká met yuyuyyoká onnôny, gede Waaˈgiet ka yíéd̶ía.
60002017	Gálaat lulle gál ˈdúwaká ka dhaayyíe, nyaaram kíchia Kiristoká geelnedhíe. Waag kiikiadhíe, máá les mé ki yaalká úba máá ˈdúwaká ka dhaayyíe.
60002018	Géde, gál kíchia hílléká hát lullé kian hí gaa id̶oká met gaa keekemíe. Haí gál midhab-, abunaká tákámle met gaa kekéminy, gál hugum hí ˈdeew-, gálaat ugufoká úba met gaa keekemíe.
60002019	Máádhat manyjasiny onnônyka il hí ma aargirinyká il hí taalle aargiˈdo-, tá ˈdaa giri mu Waag kikiatká mu mé ki chichirsatka, húgúm hat kinaallóóllá innum Waaˈgietka taglé.
60002020	Har káána hé ˈded̶ew-, hí ekeycheká gaalí gaa tutuno-, kor hí mé ki chirsataka, gálaat kín haí meeye? Tá hé ˈdúwaká hí ekemeycho-, he il hí gaa aargiˈdo-, hí mé ki chichirsataka, húgúm hát kinaallóóllá innum Waaˈgietka taglé.
60002021	ˈDaa giri Kirísto hí ˈdú manyjayká, in Waag hí yaalmitééllá kí viiyye, giri hí yaalmit Kiristóóllá enniannoká.
60002022	Mu hé Waag hí feˈdeká hé níínní gaa ˈdeeneyká mán, hé úba hodho hí af yé gáá ˈdieká mán.
60002023	Mú gaalí chaachareká, mu hé chaarim chaarim agim nieká mán, mú he il hí argiyyeká, mu hé gáál ma suurˈgâny. Hé kinaallá lulle hé muí Waag gáál ˈdéé ki id̶imicho-, gáál ˈdéé hát ˈdabaanká eiy kí nanniyyóóllá ˈdú hay.
60002024	Hé múún ki Waag ki ˈdeed̶eneyká ˈdeentle mu ííni hí luut kaadhdhe, hí ˈgór d̶arám yaalká ˈdú eedhdhe, giri múún ki ad̶aabanokúnno ma gaa id̶iny-, ke hát Waag hí feˈdoká yíéd̶ianká. Aaléka, mú lilolle hé hí fayansie.
60002025	Itín érléká hát hí wala eiy bad̶ayká, kor káána it Máá sidhamkícho ˈdeˈdeen-, sidham in gaa yaalká hol ˈdu gáá naate.
60003001	ˈDége, hát tikiˈdééllá beelemkícho met gaa keekemíe, giri min bélle Fayam Midhaballá iiy ma yéenká, úba bélle ma geenyka, húgúmlé midhab he ˈgayyoká bélle Waag ˈdu gáá egewká.
60003002	Hé kinaallá har húgúm kíchia midhaballá ubaa yaalmit kíchia hí Waag kian ka ˈgayyáállá beelemkícho hí argeka.
60003003	Verekícho hai mé gamar gasankícho ubaa huraam faankícho, tá geleem hisankícho, héétí he lullé éíy taaka-, hatallo-, hí gónkícho ki buukaychaká yé gáá ˈdíiny.
60003004	Verekícho hí vere hí hodhinaam ká ˈgayyaká onnoyyo, úba hí vere hugumiet ma ˈded̶enen-, abuniyyo-, sáaká onnoyyo. Vere hat kinaallóóllá innum Waaˈgietka hé ˈdúwa.
60003005	Vere kinaallá in ˈdeg héle Waag hát ˈdabaanká el gaa igiˈde-, hé giri Waag hí gáál af id̶icheká hát Waag hí ˈduuwasichoká onnoyyeká hí buukusate. ˈDeg kinaallá hé beelemle met gaa kekeenne.
60003006	Hé kinaallá hát káána Sáára, giri béllé Abirááyam met gaa kekeenne-, mú máá chia gud̶oká chegieká. Har itín hí hé midhabká ekemeycho-, hí hol sierm ma fiinyka, af kinaalka itín hí Sáára hadallé.
60003007	Beelem, ˈdaa giri ˈdegkícho d̶alimle hí ógká, ˈdég gálaam aargisía. Gaal íín ubaa itín shíícho Waaˈgiet luolmitiká ˈgarro hí hol aargiˈda. Aaléka, ˈdég gál ˈdúwaká ka dhaayyíe, giri Waag visankícho hé níínní hí ka momoyo mánká.
60003008	Aaléka, lulkícho kas tikiˈde-, naannaká ki yíéd̶ía. Ger kurshám ubaa gielmit gál hol nyaaramká hí hol ka ˈguoká ˈgáa. Héétí ger guurá ˈgany ubaa hol ˈdúúw rím ˈgáa.
60003009	Haí hé ˈdeewká héllé ˈdeewká akaˈd madîny, muuninyka, chaarim haí chaarimle akaˈd madîny. Hé ˈdeewká Waag ki vím akaˈd madía. Hééllá ˈdugaka in Waag hí ká viiyye, giri hí ˈdú ˈguunnuminy Waaˈgiet aargiˈdaká.
60003010	Hát Warˈgat Waaˈgiet hí hote-, warˈgát kieye, Máá id̶iny midhab-, mé ˈdérká fedoká hí erelle hé ˈded̶ewká ká riat, hí afle úba hé hod̶omká ká riat.
60003011	Muí hé ˈded̶ewká gíl sug ki hayo, hí hé midhabká eekemeyo, hí naanná hol gaa ˈgieˈgedho, hí ˈgar aayaˈgo.
60003012	Hééllá ˈdaa giri Máá kúnnaa Gud̶oká gál hí aadh lulle héllé fedoká ekemeyoká ˈdeˈdeen-, gáál Waag visanle nee kokuo-, tá inle gál hé ˈded̶ewká ekemeyoká d̶iidheká, warˈgát hí chieká.
60003013	Hé midhab-, hí ekemeychoká feditle hí ˈgayyaka, mááya hí he il ká aargisia?
60003014	Har káána úba hé ˈdúwaká hí ˈdú manyjayyeka, Waag hé hí ˈdú ˈguunnuanne. Haí suurˈgany gálaat kikían, hí biirgisîny.
60003015	Tá ger kíchoka, Kirísto Máá Gud̶oká hotíe. Aadh lulle tagano ˈgée, giri gálaat hí iiy yeenkícho héllé hí met egeteká hí heeteka, hé hí gáál hol ˈdú nanniyyaká hí ˈgayyaká.
60003016	Tá ˈdeenyééllá ere midhab-, sáaká ki hoogodhóo. Hé innum Waaˈgietka midhab-, hí ógká tákámle eekemeyyíe. Hát kinaallá in gál hé kíchia ˈdabaan-, ˈdaa Kiristoka hí ekemeychoká ˈdeentle hí ˈdú hogodhoká fichilitlé kinaal gálle dhúrle kern ˈgiidhicha.
60003017	Waag har máádhat manyjany ki feˈdoka, kalat mu hí hé ˈdúwaká ˈdú manyjaw. Mu hai hé ˈdeewká ekêny, ˈdú manyjâny!
60003018	Gálaat héllé ˈded̶ewká ad̶aabanolle lulle ˈdugaka, Kirísto af tikiˈde hí ˈdú kufe. Máá saas níínní-, ˈguo-, mán kinaallá gál saas ˈguoká he ˈdú kufe, giri gáál Waag ˈdú egewká. Mú gonno gaalí gáá yies, tá Hím Naasan Waaˈgiet hé mú loolnoyche.
60003019	Aalé mu Hím Naasan fargogintle ki sedhe, in gál Waag hí hiigiteká ki ˈdiiyime.
60003020	Gál Waag hí hiigitééllá he gál bár giri Nówa kádích gud̶oká tág nannieká Waag hol tatiyye-, Waag hí egete-, kor íín Waag af d̶uˈduseká. Kadich gál iraam mán-, síet-, hí gaa ijeká, bie hí ká taarsie, in ká bie.
60003021	Yaalmit kinaallá héllé ke hol ki ekemeyoká he bie gim naan ubaa hát Waag hí rubach shiicheká. Bie gim naanééllá hé bíé hí hol símis ki dhidhiˈdaká muuniny. Bíéllá he yaalmit máádhat hí kasle hát Waag hí feˈdoká gaa id̶imuoká. Máádhat af giri Yíésu iiy yie-, mú uushich yé gáá ˈdímle úba iiy yieká in Waag hí rubach shiiche.
60003022	Aalé Kirísto tikiˈde kinaallá in úr mé nie, káána Waag gíl ˈdaa naaniet ija, gál urru-, ˈgasso-, Waaˈgietká ubaa kansimano lullé met hí hol ká eiyyeká hí hemuumuritle gim gaa ija.
60004001	Aaléka, hát Kirísto gon hí boloyyééllá, kas tikiˈde muí ˈgúóllá far ki googóo, máá gon hí boloonká hé ˈded̶ewká haad̶uoká.
60004002	Máá gon hí hatallá boloyyeká id̶inylé lésallá ˈdú ijoká hé hát gálaat hí fedoká ma enniminy, mu hát Waag hí feˈdoká he yíéd̶ima.
60004003	It kíssóótí hé gál Waag muogká hí eekemey-, gálle kern mannay-, babát hí faanne-, bersham hí fafame-, hol hursam ki hergime-, ubaa waagam hódhoká viviteká úba it álle gaa seseenne, warram ki beesete.
60004004	Gál hé ˈded̶ewallá gaa seseenallá hé hí af ˈdaˈdabsuoká he gaal héllé fedo-, hol gáá mony mánnallá itín hí ma gaa seseminyká, in itle gaalí chaarim ˈdú mumura hállá!
60004005	Tá gaal Waag gál luogolká ubaa gál kufeká ˈdéé ki id̶imichoká metle héllé eekemeyká hai gaa hogodho.
60004006	Hééllá ˈdaalle ˈdugaka in gál kufeká Fayam Midhaballá Kirísto hí ki ˈdiiyime, giri gaal har úba káána kúfách gonniet-, Waag hí gálaat lulle met id̶icheká kufeka, gaal luolmit biiyo-, Waag hí ˈgayyoká kárle Hím Naasan Waaˈgiet gaa aargiroká.
60004007	He lulle el mé ˈginle hé ká ˈjobondhe. Aaléka, tagano ˈdée, kas hí Waag ki vivisatoká ˈgáa.
60004008	Hé súm ˈdúwaká hééllá: Hát ˈdabaanká hol geelnedhíe. Hééllá he ˈdaa giri gielmít hé burnay-, ˈded̶ewká gíl sug ki haad̶ichoká.
60004009	Af giri hí hol dheegam ˈdú seseenneká, hol mé gud̶áan yiegedhíe, haí yiirsam fafáan.
60004010	Máádhat hé shiicho-, Hím Naasan Waaˈgiet gaa argeká hí héllé shiicho kinaallá hújích Waaˈgiet gálaat ki naannuo, hí ˈdúˈjím Waaˈgiet hát ˈdabaanká hát lulle gálaat aargisuo.
60004011	Har máádhat héllé shiichoká ˈdeeny Waaˈgiet ˈdiiyiminy kátaka, hí ˈdéé hát ˈdabaan-, lod̶ud̶ugulleká ˈdiiyeen. Mu har héllé shiichoká gálaat hát lulle kuol gaa chiran kátaka, hí fargogint Waag hí shigichoká hujich ki naannuo, giri he lulle ˈdaa Yiesu Kiristoka, Waag hí ˈdúúw gaa aargiˈdoká. ˈDuuw ubaa fargogínt taalle bííyyó biiyo hí Waag hélle yeet. Iiy-hí, he hí hát kinaallá yeet.
60004012	Sheel chia yú gielallo, manyjasiny farguogiyyo-, hí he af kí dhaˈgasannoká il hí argiyyeka haí af ˈdábiny, hát hé aad̶aká ka dhaayyíe.
60004013	Manyjany hát manyjasiny Kiristóóllá ka taalká il hí argiyyeka, taalle ger hí gaa meet, giri mú ˈduuwle ká edhdheyyeka súm ger hí gaa memeet-, hí geyyeenneká.
60004014	ˈDaa giri Hím Naasan Waaˈgiet ˈdúúw ˈgayyoká hí buanneká, har gaalí meeny Kiristo ˈdaalle ki chaachareka, it Waag hí ˈdú ˈguunuanne.
60004015	Har hí maanyjayyoka, manyjanykícho hai manyjany gálle gál gálaat yeges-, muuninyka, buruan-, tá gál hé ˈded̶ewká gaa seseenká onnôny. Héétí hai manyjany gálle gál hé ma lilenyká ílle ˈguoká onnôny.
60004016	Tá máádhat har Kirísto ˈdaalle ki manyjay-, he il hí argiyyeka, hai kern hí ˈgîn, ˈdaa giri mú Kirísto hílléká muí Waag meeyo.
60004017	Aaléka, Waag aled̶ud̶ugul ˈbíl geerle ˈdéé ki id̶imichoká ˈjóbo ali kí ˈdeenne. Tá he har múún Waag hí gáál mé kí kooteka, gál fayam Waaˈgiet met ma gaa kekeminyká, kor me hí ále?
60004018	Hát káána Warˈgat Waaˈgiet hí hote-, giri kieye, Har máá hát Waag hí feˈdoká el gaa igiroká rúbáchlé aargiroká fargogíntaka, máá Waag ma kikianká ubaa máá hé ˈded̶ewká gaa seseenká, kor hát hí háteeye? chieká.
60004019	Aaléka, gál Waag hát feˈdoká el gaa igiritle ˈdú maanyjawká hí Máállé ˈdúwa-, hí ka kuonnééllá hol gíl geer gaa kaaw, hí taalle hé midhabká eekemeyo.
60005001	It káru-, hí gáál hursam gaa id̶áállo, yú he karsich, hát itíni. Yáá giri Kirísto manyjanyle il ki argééllá, af giri Waag ˈduuwle ka eedheyyoká yú úba he máá hí hol ˈduuw kinaal ˈgar aargiˈdoká. Aaléka, gillo yú hí ki efe,
60005002	wala Waaˈgiet hí met ki ˈgiiyyáállá hát ˈdabaanká ˈdeeˈdemíe, af taatáa, tá hé kinaallá hé he mé ki tím muuniny, he hát hí uˈda-, Waag hí ki feˈdoká. Haí birm maralle ˈgíiny, hújích hí nanniyyáállá gófle ˈgáa.
60005003	Gál Waag hí gil ká fiiyyééllá haí hemuumurít mé gim níiny, gáál yaalmit midhab-, gálle gaalí ka ennianká aargisía.
60005004	Aalé gál gál Kiristo ˈdeˈdeenká Máállé hí mé ki yaalká hol ká nadheka, itín hé shiicho Waaˈgiet ˈdúúw ˈguo-, taalle bííyyo-, el met hí ma ˈgiˈginká haí aargiˈda.
60005005	Tá it rúórééllo, itín úba karukícho met gaa keekemíe. ˈDaa giri Waag gál hol gál ˈdúwaká ka dhaˈgasanká d̶id̶idhan-, tá gál hol ˈdúúw ririanká ˈdú ˈjeˈjeenallá, itín lulkícho, haí hol ˈdúúw ˈdeˈdéminy.
60005006	Hol ˈdúúw ría, hol Waag gíl geerlé fargogiyyoká gaa káa, giri ˈdaa biiy meto hí ki seseennóóllá aled̶ud̶ugullé mákárta-, Waag hí gaa feˈdoká ali kí ˈdiiyyeka, Waag hí ˈduuwaychoká.
60005007	ˈDaa giri Waag hí ki taal-, hí ˈdeˈdeennoká, hé kíchia hí ger gaa ˈdeewká Waag ˈdú hayyíe.
60005008	Hol táa, tág ˈdée, kídhích kíchia Sátanléká hát luochka, hol gaa seseme, yayarma, hagata, máá kokuoká hol gaa ˈgeˈgedhe.
60005009	ˈDaa giri nyaaram kíchia les lúl gaa ijoká manyjany hí gaa id̶áállá hát úba he gaa ijoká hí ógallá Sátan gaa d̶iid̶idhmíe, iiy yeenkícho tág chiˈdíe.
60005010	Aalé hí á níínni mare manyjayyeka, Waag gáál hát lulle ˈdú ˈjeˈjeenno-, hí ka viiyye-, hí Yiesu Kirísto gáá naate-, hí Waag ˈduuwlé biiyoká ka hilleká, Waag íín dhúrle haí biisicha, haí ˈdiita, far haí googonoycho, hidh haí aruanna.
60005011	Fargogínt taalle bííyyó biiyo hí mú hélle yeet. Iiy-hí, he hí hát kinaallá yeet.
60005012	Yáá hí warˈgat gáá gaaw-, nyár chia Silfáánas yú máá ˈdúwaká ka dhaˈgasanallá hí ye yiir kí chiˈdééllá hí ˈdú gáá veere. ˈDeenyééllá ha yú hí ki gogofsia. Yú hí geeye, af timmééllá he ˈdúˈjím ˈdúwa-, Waaˈgietká. ˈDúˈjím ˈdúwáállá hidh ki aría.
60005013	Gál Kiristo-, Waag hí itín hol ˈgar waarate-, Bábilon gaa ijóóllá hé hí naa ká yie. Iny chia Márko úba hé hí naa ká yie.
60005014	Aaléka, gielmit Kiristo hol naa ki yiegedhíe. It lulkícho Kirísto híllééllá naanná gaa yíéd̶ía.
61001001	Yú he Símon Bétiro, Yiesu Kirísto máállé gedech-, ali gaa kaanyká. Warˈgatééllá it halúg hí iiy yeen tikiˈde-, ˈdúwa-, nyiin nyí ˈdaa Waag kúnnaa Rubachiet-, Yiesu Kirísto ˈduuwle ki argiyyééllá itín úba hí ki argiyyééllá yú hí ˈdú gáá verene.
61001002	Aalé taalle hí Waag ubaa Máá kúnnaa gud̶o Yíésu ka oonnootoká, Waag hí ˈdú ˈjeeˈjeen, hí naanna gud̶oká shiigicho.
61001003	ˈDaa giri Kirísto ki ógká, mú fargogintlé Waaˈgietká hé he lullé luolmitkúnno ki midhab-, gáál hé Waag hí feˈdoká ˈdú heergisatoká gáál ká shiiche. Mu ííni kinaallá in gáál ˈduuwle ubaa midhantle kí vie.
61001004	Mú ˈduuwle ubaa midhantlé kinaal ˈdaalleka, mu hé he af id̶inylé ˈdúwa-, kamuryoká hélle muun gáál ká shie. Hé muí gáál ka shíéllá ˈdaalleka, it hí he fedit lesallo-, gáál ˈded̶eneychóóllá yíé gáá ˈdiiyye, Waag hé gerkícho gaa id̶o.
61001005	ˈDaa giri Waag muun gáál hatal ˈdú ˈjiiyyeká, hát ˈdabaanká laad̶amíe. Iiy yeenkícho midhánt ˈdú chiˈdíe, midhánt kás ˈdú chiˈdíe,
61001006	kás hol tím ˈdú chiˈdíe, hol tím mé ki chirsan ˈdú chiˈdíe, mé ki chirsan húgúm Waag hí feˈdoká ˈdú chiˈdíe,
61001007	húgúm Waag hí feˈdoká geer gaa midhánt ˈdú chiˈdíe, geer gaa midhánt gielmít ˈdú chiˈdíe.
61001008	Yaalmisanóóllá taalle hí ˈgayya-, hí ki higirayyoka, af kinaalka it taalle hí Máá kúnnaa Gud̶o-, Yiesu Kirísto oonnootallá it hí gál esham maaman-, saano hí gáá higisso-, mánká ma chegen.
61001009	Máádhat he yaalmisanóóllá manítaka, he hát máá in gaa dhát-, hol ˈgas mé ma arginyká. Máá hat kinaallóóllá héllé ˈded̶ew-, he kis eekemeyká ad̶aabanolle hát Waag hí gaa eeyyeká hé úba hí in ká bad̶ay.
61001010	Aaléka, nyaaramchú, laad̶amíe, hát ˈdabaanká yíéd̶ía, hát itín Waag hí ká viiyye-, hí waarate-, hí gálle hosoteká kiimitíe, gálaat hí argo. Yaalmisano hatallóóllá hí ˈgayyoka, it ma riiteen, les ma ˈdaraminy.
61001011	Tá Máá kúnnaa Gud̶o-, Rubachiet-, Yiesu Kirísto Guchlé biiyoká hí higilloká, Waag hát ˈdabaanká mé gud̶áan haí cheedhe.
61001012	Aalé har úba káána hí hééllá óíyta-, hí ˈduuwle hát ˈdabaanká iiy chieka, hééllá taalle aadh lulle tábo yú hí kí gagadha.
61001013	ˈDaab yú les ˈdug ˈdú ijóóllá, hééllá yú hí táb kí gagadhokáka taglé.
61001014	Hééllá he ˈdaa giri Máá kúnnaa Gud̶o Yiesu Kirísto yú lésallá hát ál ˈjob-, guraam hí ye gaa guuranká ye ka geeyká.
61001015	Aaléka, hééllá ˈdaalle ˈdugaka in yú hátlé les ˈdug ˈdú ijóóllá lad̶ama, hí hééllá oonisia, giri yú guraam ye guureka hí hééllá aadh lulle mé ka ˈgayyaká.
61001016	Af giri ke hí geey-, Máá kúnnaa Gud̶o Yiesu Kirísto fargogínt hollo hol kí nanadha-, ki hí yieká, hé kinaallá hé hib d̶id̶amo-, gálaat hí hol af tág kí koyká muuniny. Yíésu ˈduuwle íín íl kínyaa nyí ki argiyye.
61001017	Af giri Waag gúch lulle léká úr ˈdéé gáá hote-, kieye, Hééllá he Iny chia yú gielká. Mu hé tág ye geer gaa meey, chieká, af kinaallá in Yíésu ˈJaa kúnnaa Waag ˈdúúw ubaa meeny gaa arge.
61001018	Af giri nyíín ubaa Yíésu nyí gúm Waaˈgiet álle gaa id̶e-, Waag ˈdéé úr gáá hoteká, nét kínyaa nyí ki maalle.
61001019	Aaléka, gál Waag hí ˈdeem ká shigicheká héllé ka veereká, ˈduuwle hé ki óg. ˈDeeny gaalí ka veere kinaallá onnônyka hát ˈdabaanká nee haí kooyyo. ˈDeeny kinaallá he hát édhúm bííy gaa ong'oˈdeká gaa eedhesuo-, bííyle ká biˈdeka, hidh íín gerkícho súm gaa eedhesuoká.
61001020	Hééllá onnóo, gál Waag hí ˈdeem ka shigiche kinaallá hé ˈdeem kasle eiy ma ki nannîny.
61001021	ˈDeem Waag hí gáál ka shigicheká hé kálta gálaat kasle yé ma gáá ˈdíiny. Gaal íín Hím Naasan Waaˈgieto hí af tatiyye, in ˈdeeny Waaˈgiet hogodhe.
61002001	Kíssóótíka, lés Yisirayel hé gál hod̶omlé-, hol gál Waag hí ˈdeem ka shigicheká ka hod̶ieká hé gálaat hursam gaa ije. Hát tikiˈdééllá itín úba gál hé hod̶omká gálaat oonisuoká hursam yiem haí gáá ˈdeeme. Gaal hát d̶id̶amoká gál hí el gaa igiroká hé hod̶om-, gáál ˈded̶eneyoká hai oonisia. Gaal úba Máállé Gud̶o hí sídhle ˈdú sillie-, Kirísto lééllá hai d̶iidhma. Hééllá ˈdaalle ˈdugaka, gaal hé ˈdeew-, il hí aargiˈdoká ál ˈjob hollo hol ˈdú egee, hai gaa bebee.
61002002	Gál burnayká gáál yaalmitlé gaa nyakaridhe-, kern mantííllá hai ennime. Gáál he onisinylééllá ˈdaalleka gálaat ˈbaal ˈgíérích ˈdúwa-, Waaˈgietallá hai eesheye.
61002003	Gaal ˈdaa he hol ki feditleka in ˈdeem hol af tagano ki kokoo, hí nyiimita, hí he ki nannata. Tá Máá gáál ˈdéé ki id̶imuo-, gáál af ki bed̶isatká íín kisso gáál met tág ˈdie, hé in bano.
61002004	Kíssóótíka, Waag hé gállé urru-, ˈgasso-, hí el af gaa tammeká ma hâny, hé gáál ál gaa dhát-, gaa ˈdér-, kúlích ˈdéé ki id̶inyká hátlé ali ma kí ˈdíinyká gálaat hí ki maanyjawká ki hiigite.
61002005	Hát tikiˈdééllá bár héle giri gálaat Waag af d̶iidheká Waag hé gáál ma hâny, hé gáál bie ˈdú gáá rusiche, gáál bie hí yies. Tá Nówa giri ˈgíérích Waag met gaa kimiká gálaat ki ˈdiiyimeká ubaa gállé éíy taaka tiiya hé Waag hí riiyye.
61002006	Waag úba hé kíssóótí ˈjien Soˈdom ubaa ˈjien Gomora gálle héllé ˈded̶ew-, eekemeyká ˈdaalle ˈdugaka, hé ˈjien kinaal ubaa gálle ˈjiet gaa veeˈde, ég hoyche. Hééllá he gál Waag af d̶id̶idhanká il gíl gaa helitlé.
61002007	Waag erkob hátlé ˈjien kinaal ˈjiet ma gaa véérinyká, hé Lóot giri máá ˈdúwa-, gál ˈjien kinaalloká yaalmitlé gaa nyakaridhe-, nyátál mannayyeká hí geer gaa ˈdeeneycheká riiyye.
61002008	Máá ˈdúwa-, Waag met gaa kekemééllá, aadh lulle gál nyátál mannayallá hurt gaa ije-, gáál héllé ˈded̶ewká aargire-, tá mamaleká, d̶o hé kinaal hí súm idhansie, geer hí gaa ˈdeenedhe.
61002009	Har hééllá hatal kátaka, Waag hé gál ˈgíérích ˈdúwaká el gaa igiroká hé hí ki ˈgierˈgereká hé hát gaa ririannoká ˈgayyo. Héétí Waag hé gál saas ˈguoká ˈdaab kúlích ˈdéé ki id̶inyká ali ma kí ˈdíinyká hé hát gáál higito-, gáál he il ka aargisichoká ˈgayyo.
61002010	He il ka argisinyééllá súm ˈdaa gál balt gónlé-, kern mantiká el gaa igiro-, gál hí met ki ˈgieká egesheyoká he ki taalla. Gál hod̶omlééllá hé Waag ubaa gálaat kianka mán, gaal gálaato egesheye. Gaal hé úba aryaan farguogoká eeshenylé he egesheyoká hí ma biirgisiny.
61002011	Waag gállé ˈgasso-, urruká har úba gál hod̶omlééllá fargogínt ˈdú ˈguoka, hé aryaan farguogóóllá Máá Gud̶oká metle ma gaa egesheny.
61002012	Gál hod̶omlééllá he hát bine-, kás mán-, gaalí ˈdú hagasat-, gaalí yegesallá. Gáál yaalmitlé kinaallá ˈdugaka in gaal hé muogká egesheye, chachara. Gaal hát bine-, gaalí yegesalláka íín úba Waag haí bed̶isata.
61002013	Gaal ˈdeentlé gálaat ˈdeeney kinaallá ˈdaalle ˈdugaka, Waag manyjasiny súm ˈdeewká akaˈd haí maadicha. Gál kinaallá kulich úba kátaka, hé hé níínní hol gáá momoyoká mán. Af giri gáál hí hol ˈgar ˈgolmosotoká, nyimisan gaal hí itín nyimisatallá in gaalí ki geyyime. Gaal itín hí lilo ubaa alb ki yie.
61002014	Gaal aadh lulle ˈgál ˈdíét af ˈgoˈgorot-, hergisanká hol gaa ˈgeˈgedhe, gaal hé hé ˈded̶ewká ekenyle ma haad̶iny. Gaal gál Kiristo ma hirânyká he baad̶isia, nyuogim ubaa ad̶aabano met ki kokoo. Gáál gerle he hol ki fedít gaalí onodheká hí koch. Gálallá idho Waaˈgieto he gim gaa ija.
61002015	Gaal hé ˈgíérích ˈdúwaká hay, ˈboy ˈdie, hé ˈgíérích Balam giri iny Beyor-, hí hújích saas ˈgieká gúsáchle ki geelnedheká nadhe.
61002016	Tá Bálam ólle hát máádhat ˈdéé ká huogodhe, hí geey. ˈGuol mu héllé gaa sesemeká ˈdeentle mú geey, mú d̶eemle gáá moy.
61002017	Gál hod̶omlééllá he hát haˈd bie mánká ubaa hát nyáˈdow gud̶o-, wááních fargogoká hí el mé gaa chichirat-, ír hí gáá tutuno mánká. Gálallá ál súm gaa ong'oˈdeká hí met egete.
61002018	Gaal ˈdeem churshamo-, ˈdúúw mánká he hogodho. Gaal gál ˈjobintéél hé gaa nyakarichká kar gáá ˈdaneká he laladhdha, balt gónlé gaa nyakaridheká he gáál af ki ˈgoˈgoˈdo.
61002019	Gaal gáál ged̶uoká kieye, Yaalmisano kínyaallá mé ha hí fuuˈda, he yegedhe. Tá ˈdaa giri máádhat héllé hol gon oonisieká gédéchle yegetká, in gaal íín dhúrle yaalmisanollé gaa nyakaridhééllá gedelle yie.
61002020	Gál Máá kúnnaa Gud̶o-, Rubachiet-, Yiesu Kirísto iiy yeenle ubaa eiy naasanle hí riiyye-, les héllé gaa nyakarichká kar gáá ˈdaneká, har ged̶i héllé ˈded̶ew kinaal hol ˈdú nadhe-, hí ˈgaaˈgadhdheka, gáál yaalmitlé kaanallóóllá hé gáál yaalmitlé kissoká súm ˈdú ˈdeew.
61002021	Gálallá ˈgíérích ˈdúwa-, Waaˈgietallá meeny gíri moonnônyka kalat. Hát gaalí hemurit Waaˈgiet onisie-, ˈdee hí ger hile-, tá káána ged̶i ˈdéé el af gaa tammééllá ˈdeew.
61002022	Atim giri kieye, Cher dhiidhlé dhiidhimeká hollo hol ˈdú naadha, hai kokoo, chieká, ubaa atim giri kieye, Golch gaalí sháˈd gaa ˈjieká sháˈd hollo hol ˈdú naata, hai gaa gaalgalata, chieká, gálallá héllé hogoto.
61003001	Sheel chia yú gielallo, hééllá he warˈgat chia ki naama-, yú hí ˈdú gáá veereká. Warˈgasamééllá yú hí ˈdu ˈgáá veerééllá yú haí gogofsia, giri kas ˈdúwa-, Waaˈgiet hí ˈgayyaká yú hí táb kí gagadhoká.
61003002	Hé yú hí gaa fedoká he giri itín hí ˈdeem héle Waag hí gállé taak kooteká ka shigicheká mé ka ˈgayya-, ubaa hemurit Máá kúnnaa Gud̶o-, Rubachietká hí ka shieká úba hí mé ka ˈgayyaká. Hemurit kinaallá itín Kirísto gállé alb fimiká hí gaa maalle.
61003003	Er hééllá onnóo: Biiy bár el met ˈdáˈdle ka ˈjoobonotoká gál af ka fichilít ˈguo-, baltlé gaa nyakaridheká el gaa igiroká les yiem hai gáá ˈdeeme.
61003004	Gaal hatal hai yeedhe, Kirísto ˈdeeny hí af id̶ieká kieye, Yú hollo hol ká naadha, in hí yie háluke, tá har laa? Tá ameeny giri eshim eshimkúnno guraam hí guureká tá ˈjíig ki gaa ijóóllá d̶ig, he lulle in hátlé aad̶a-, Waag hí ka kuonneká har ija, hálukia! hai yeedhe.
61003005	Gaal hé Waag hát kíssóótí ˈdéé hótle úr kí kuonne-, les mé gogoká bie yé gáá ˈdeeycheká táb ˈdoonle d̶iidhe.
61003006	Waag ˈdeenylé hoteká ˈdaalleka in bie les er suosiche, les he lullé hí gaa ijeká af ki beesete.
61003007	Waag ˈdéé hótle úba in ur kaanallóóllá ubaa lés kaanallóóllá Waag hí taak ki koyye, giri ˈjiet hí af ki shugunatká. Hé kinaallá hé Waag hí ali koyye, ˈdaab kúlích Waag gálaat ˈdeem ki id̶imichoká ubaa gál Waag af d̶id̶idhanká af ki beesenle-, ali ma kí ˈdíinyká.
61003008	Sheel chia yú gielallo, tá ˈdéé umutééllá haí in ka bad̶âny: ˈdaa Máá kúnnaa Gud̶okáka, kulich tikiˈd he hát warram shíí tikiˈde, tá warram shíí tikiˈd he hát kulich tikiˈde.
61003009	Waag héllé gáál af id̶icheká gáál ˈbaal tala ki manítaka, íín he af id̶inylé kinaallá hé tala ma gaa mannany. Waag ˈdaa kíchoka hé geer gaa gud̶o, gálaat lulle hí makan fafaanká he feˈde, hé máádhat hol eiy gaa ˈgiˈgisatká ma fediny.
61003010	Máá kúnnaa Gud̶oká kúlíchlé gáá ˈjeˈjeenká hát kúlích ki met muog-, máá buraalléká hí gáá ˈjeˈjeenká. Ur hai yaarma, mán hai yeedhe. Les ubaa héllé hí gaa ijoká lulle ˈjiet haí ˈjeenne, ˈjiet af haí ki shugunata.
61003011	Aaléka, ˈdaa giri Waag hí he lulle hatal ki bed̶isatkáka, itín kor it gál hát máre ˈgie? Itín onnônyka hát saas manti-, yaalmitle Waag geer gaa memesichoká hí ká yíéd̶ianna,
61003012	giri hí kúlích Yíésu hí hol gáá nannaatká met egeto-, d̶o hí kúlích Waaˈgiet kinaal ka ˈjoobonsotoká. Kúlích kinaallá úr ˈjiet af haí ki shugunata. Les ubaa héllé hí gaa ijoká lúl kulkul haí ˈgeesia.
61003013	Tá hát Waag hí gáál af id̶ichekáka, muun ur ubaa lés kaana-, ged̶ igiˈdo-, ény gál Waag geer gaa memesuoká ki met egese.
61003014	Aaléka, sheel chia yú gielallo, ˈdaa giri hí hééllá met egetoká taalle laad̶amíe, giri kúlích ka chiimetóótíá hí Waag met ki ˈdeenno-, hí geer ka ˈjakarany mán-, Waag hí gál saas ubaa ˈdeensen mánká ka dhaˈgasannoká.
61003015	Hééllá mé ka ˈgáa, Máá kúnnaa Gud̶oká geer guurallé ˈguoká in hol ki momoyo, gál burnayká hí rubach ki aargira. Nyár kúnnaa ki giel-, Báulo lééllá, ˈdaalim Waag hí shiicheká ˈdugaka in hí ˈdéé hót tikiˈdééllá úba ˈdu gáá veere.
61003016	Yaalmit tikiˈdééllá in mú warˈgasamle lulle ˈdéé hótallá hí gaa id̶a. Mú warˈgasamle alb ˈbaal ˈdeem hótlé ki hol eiy gaa nannasatká hé tág farguogo. Gál máá hí hát ˈdabaanká onisie mán-, hátle wawaanká alb farguogo kinaallá ubaa warˈgasam Waaˈgiet éíy taaka ˈdeemle hát éíyyo he eiy nannaa. Gaal hé kinaal ˈdugaka in hol mé il gáá mure, gaa bebee.
61003017	Aaléka, sheel chia yú gielallo, ˈdaa giri hééllá hí ógká, taganokícho ˈgée, giri gál halúg nyatalaam mánnallá hí ma baad̶isiny-, iiy yeen kíchia hí tág ki taalallá hí ma gaa riiteenká.
61003018	Tá Máá kúnnaa Gud̶o-, Rubachiet-, Yiesu Kirísto lééllá ˈdúˈjímle ubaa onyle ki hiráa. Káána ubaa bííyyo, ˈduuw taalle hí mú hélle yeet. Iiy-hí, he hí hát kinaallá yeet.
62001001	Nyiin Máá erkob-, Waag hátlé hé níínní ka kuonne mánká ali ije-, nyí ageerle nee kokoyye-, ubaa nyí il ki argiyyeká fayamle ke hí ki ˈdiyime. Máá ˈDeeny Luolmiti lééllá nyáá nyí argiyye, nyí gilkínyo ki chiichirate.
62001002	Máá gáál luolmít shigúóllá hé Waag hí nyí yé ˈdu gáá ˈdeeyche, nyáá nyí mú argiyye. In aalé mu íín hát luolmit biiyo-, ˈJaa kúnnaa Waag hol af ije-, ˈJaa kúnnaa kinaal hí nyí yé ˈdu gáá ˈdeeyká ke hí ˈduuwle ged̶ia, ke hí ki ˈdiyime.
62001003	Hé nyí argiyye-, ubaa nyí maalleká ke hí ki ˈdiyime, giri itín ubaa nyiin ke hol ˈdú faan-, ke tikiˈd yegetká. Aalé hát káána nyiin nyí ˈJaa kúnnaa Waag ubaa Inylé Yiesu Kirísto hol ˈdú faannééllá, hol ˈdú famit kúnnaa kinaallá hé ˈJaa kúnnaa Waag ubaa Inylé Yiesu Kirísto hí gaa ijo.
62001004	Hééllá nyí verennóóllá he giri múún ger gáál hát ˈdabaanká gaa memeetká.
62001005	Fayam nyí Kirísto gaa maalle-, ke hí ki ˈdiyeenallá he fayam kieye, Waag he édhum, Waag dhúrle hé hé níínní gaa nyakarich hí gaa ijoká mán.
62001006	Har ki kieye, hé ke Waag hol ˈdú fame, ke yeget-, kor ke bííy gaa ong'oˈdeká gaa seseenka, af kinaalka hódho ke hogodho, hé ke hé ˈdúwaká ma ekemeny.
62001007	Tá har hát mu íín édhum gaa ijóóllá muun úba ki édhum gaa seseenka, af kinaalka hé ke mú hol ˈdú fame, ke tikiˈd yie, tá mú Inylé Yíésu fásle nyuogimkúnno ubaa ad̶aabanokúnno lulle hai gáál gaa dhiira.
62001008	Har ki kieye, hé ke nyuogim ubaa ad̶aabano mán ki yieka, af kinaalka hollo ki hol nyimite, ˈdeeny ˈdúwa-, Kiristóóllá hé gáál ma gaa id̶iny.
62001009	Tá ke Waag makan fame-, hát ke he ˈdeeneyká ke Waag geeyka, Waag he Máá ˈdúwa-, taglé-, nyuogimkúnno ubaa ad̶aabanokúnno ˈdaalleka, gáál ˈdú ˈjeˈjeen-, gáál nyuogim ubaa ad̶aabano lulle gaa dhidhiroká.
62001010	Har ki kieye, hé ke nyuogim ubaa ad̶aabano ma híliny, ki yieka, af kinaalka Waago ke máá hódholléká hoy, mú ˈdeenyle hé gáál ma gaa id̶iny.
62002001	Um chiallo, ˈdeenyééllá yú hí ˈdu gáá verenóóllá he giri hí nyuogim ubaa ad̶aabano ma higilinyká. Tá máádhat har nyuogich yíekaʼ, ad̶ááb yíekaʼ hileka, af kinaalka muun hé ke Máá ˈJaa kúnnaa Waag hol af ijo-, gáál ˈdéé ˈdú hogodhoká ˈguo. Máá kinaallá he Yiesu Kirísto, giri tikiˈde-, ˈdúwaká.
62002002	Mu he suor ad̶aabanokúnno ubaa nyuogimkúnno ewle higidhoká. Suorééllá hé ad̶aabano ubaa nyuogimkúnno tákámle ewle ma higin, gálaat lullé les gaa ijoká nyuogimle ubaa ad̶aabanollé úba ewle higita.
62002003	Har ke mú hemuumuritle el gaa igiroka, af kinaalka hát ke mú ógká hé ke óg.
62002004	Máá kieye, Yáá mú óg, yeget-, kor mú hemuumuritle el ma gaa igirinyká, máá kinaallá he máá hódhollé-, ˈdeeny ˈdúwa-, Kiristóóllá hí ma gaa id̶inyká.
62002005	Tá máá Kirísto ˈdeenyle el gaa igiroká, máá kinaallá gon gielmitlé Waag ka ˈguoká kisso he hidh ki arie. Yaalmitééllá in hát ke mú gaa ijoká ke og.
62002006	Máá kieye, Yáá mú gaa ijo, yegetká, húgúm Yíésu hí ki ijeká, úba hí ki yíéd̶uo.
62002007	Sheel chia yú gielallo, hemurit yú hí ˈdu gáá vereno-, hol geelnedhíe, chegetallá, hé hemurit kaanallo muuniny, he hemurit héle er hí ˈgayye-, hí maalleká.
62002008	Tá hemurit yú hí ˈdu gáá vereno-, hol geelnedhíe, chegetallá íín he hemurit kaanaká. Yíésu hé hemuritééllá ˈduuwle ki ijo. Tá káána itín úba it hemuritééllá ki id̶a, ˈdaa giri bííy gaa onˈgoˈdeká ká bebeyyo-, bííy ˈdúwa-, gaa édhká ka eedheyyoká.
62002009	Máá kieye, yú bííy gaa édhká gaa ija, yeget-, kor nyárle nébká, máá kinaallá hátle bííy gaa ong'oˈdeká he gaa ija.
62002010	Máá nyárle gielká hé bííy gaa édhká gaa ijo. Tá bííy gaa édh kinaallá hé níínní hí gaa ijo-, mú riigirsuoká mán.
62002011	Tá máá nyárle nébká bííy gaa ong'oˈdeká he gaa ija, gaa seseme. ˈDaa giri mú bííy gaa ong'oˈdeká hí in riiyyeká, mu hé mé ˈdaa he ki seseenká muog.
62002012	It umóóllo, hééllá yú hí ˈdu gáá verenóóllá he ˈdaa giri Kirísto ˈdugaka, Waag hí ˈdú ˈjiiyye-, hí nyuogimkícho ubaa ad̶aabanokícho gaa eeyyeká.
62002013	It idhaamallo, hééllá yú hí ˈdu gáá verenóóllá he ˈdaa giri itín Máá erkob-, Waag hátlé hé níínní ka kuonne mánká ali ijeká hí ógká. It rúórééllo, hééllá yú hí ˈdu gáá verenóóllá he ˈdaa giri hí máá ˈdeew-, Sátanlééllá ká adhateká.
62002014	It d̶albááyáállo, hééllá yú hí ˈdu gáá veerééllá he ˈdaa giri itín hí ˈJaa kúnnaa Waag ógká. It idhaamallo, hééllá yú hí ˈdu gáá veerééllá he ˈdaa giri itín Máá erkob-, Waag hátlé hé níínní ka kuonne mánká ali ijeká hí ógká. It rúórééllo, hééllá yú hí ˈdu gáá veerééllá he ˈdaa giri hí fargogínt ˈgayya-, ˈdeeny Waaˈgiet hí ger gaa ijo-, tá hí máá ˈdeew-, Sátanlééllá ká adhateká.
62002015	Haí les ubaa les héllé hí gaa ijoká géélnen. Máádhat har hé lesalloká geelnedheka, hé gielmit ˈJaa kúnnaa Waag geerka mán.
62002016	Hééllá he ˈdaa giri he met lullé les gaa ijo-, hát káána balt ˈdeew-, gonietká yíekaʼ, bargaab hé gálaat inle hí fedoká yíekaʼ, héétí hé gálaat hí ˈguo-, ubaa hí ekemeset-, hí hol ki memeyoká yíekaʼ, hééllá lulle hé ˈJaa kúnnaa Waag yé ma gáá ˈdeˈdeminy, lésallá he yé gáá ˈdeˈdeme.
62002017	Les ubaa balt lesalloká el met haí ˈgiidha, tá máá hé Waag hí feˈdoká ekemeyoká bííyyo hé ali ijo.
62002018	It d̶albááyáállo, les el met ˈdaˈdle hé ká ˈjobonte. It máá Kirísto ka kidhichká hát ka ˈjeˈjeenká maalle. Tá káána ke gaa ijóóllá gál burnay-, Kirísto ka kídhká hé úba biiy ká hile. Hééllá ˈdaalleka in les el met ˈdaˈdle hát he ka ˈjobonteká ke og.
62002019	Gál muun gáál yé gaa ˈdíéllá hé gálkúnno muuniny. Gaal he gálkúnno onnônyka, hé hátle onnônyka ke hol ˈguo. Yaalmit gaal muun gáál hayallá, in gaal lulle hát gálkúnno muuninyká gáál ká argisie.
62002020	Tá itín it Máá saas mánká hé hí Hím Naasanle shie, lulkícho it hé ˈdúwaká óg.
62002021	Hééllá yú hí ˈdu gáá veerééllá hé kieye itín it ˈdeeny ˈdúwa-, Kiristóóllá muog muuniny, he ˈdaa giri itín hí ˈdeeny ˈdúwáállá ógká. Héétí úba ˈdeeny ˈdúwáállá hát hodho-, níínní hí yé gáá ˈdeˈdeen-, mánká hí ógká.
62002022	Máá hódholléká he mááya? He máá kieye, Yíésu hé Messíya muuniny, yegetká muunîny? Máá hatallóóllá he Kirísto kídhíchlé. Máállá ˈJaa kúnnaa Waag ubaa Inylé Kirísto lééllá he d̶iidhe.
62002023	Máá Iny Waaˈgietallá d̶iidhoká, hé ˈJaa kúnnaa Waag hí ma lileny. Tá máá Iny Waaˈgietallá ˈdúúw hoteká, hé ˈJaa kúnnaa Waag hí lé.
62002024	Itínííllá, fayamééllá he onisinyle hát erkob hí maalleká hí ger gaa yíéd̶iyyo. Har he onisinyééllá hát erkob hí maalleká hí ger gaa id̶oka, af kinaalka it Íny ubaa ˈJaalle taalle gaa id̶a.
62002025	Kirísto hé muun gáál af id̶ieká he luolmit biiyóóllá.
62002026	Hé yú hí ˈdu gáá veerééllá he ˈdeeny gál hí baad̶isuoká.
62002027	Tá itín it Hím Naasan Waaˈgiet Kirísto gaa argiyye. Hím Naasanééllá hé hí gaa id̶o. ˈDaa kinaallá ˈdugaka in hí máá hí hé ˈdúwaká oonisuoká ma hegesen. Hím Naasanééllá he máá hí he met lulle oonisuoká. Hé Hím Naasanééllá hí oonisichoká hé hé hódhoká muuniny, he hé ˈdúwaká. Hát Hím Naasan Waaˈgietallá hí onisichééllá, Kirísto gaa yíéd̶ía.
62002028	Aaléka, umééllo, mú gaa yíéd̶ía, giri mu hol ká nadhe-, ke mú il ki argeka, ke sierm mán-, mú metle kern hí gáál ma gaa ˈgiˈginká.
62002029	ˈDaa giri mu íín hát ˈdúwaká hí ógká, itín úba gál hé ˈdúwaká ekemeyoká lulle hát ˈdalmaat mú yé gáá ˈdiiyyeká ˈdalidheká it óg.
62003001	ˈJaa kúnnaa Waag gielmitlé gud̶o-, he muun gáál gielallá, ebá dhaayyíe! Gielmitééllá ˈdaalle ˈdugaka in Waag muun gáál umle chie. Tá hé kinaallá hé ˈdúwa, muun ke um Waaˈgiet. ˈDaa giri les gálle mú moonnoyká, in úba káána gálaat muun gáál muog.
62003002	Sheel chia yú gielallo, muun káána ki um Waaˈgiet. Bár ka chiimetóótíá yaalmit kúnnaa ke kakaatká hátle hé ke muog. Tá Kirísto he hol ká nadheka, hát ke Kirísto yaalmitle kaatká hé ke óg, ˈdaa giri yaalmit muí yaal kinaallá ke il ki argoká.
62003003	Ameeny máá he met esinyééllá Kirísto ka ˈguoká, hát tikiˈde Kirísto saas mánnallá, íín úba hé hí saas mé ki kokuoká hol ká riiriat.
62003004	Ameeny máá hé ˈded̶ewká ekemeyoká úba hemuumurit Waaˈgieto he ˈded̶eneye. Hé ˈded̶ewká eekemeny, he hemuumurit Waaˈgiet ˈdeeneny.
62003005	Kirísto ka yimíéllá, hát nyuogim ubaa ad̶aabano gálaat gaa egewká it óg. Tá mu íín hé nyúógích ubaa ad̶aab níínní ˈguoká mán.
62003006	Ameeny máá mú gaa ijoká, hé hé ˈded̶ewká ma gaa seseminy. Tá ameeny máá hé ˈded̶ewká gaa seseenká hé mú ma árginy, héétí hé mú muog.
62003007	Umééllo, ha máádhat hí bad̶isîny. Hát Kirísto íín ˈdúwáállá, máá hé ˈdúwaká ekemeyoká úba hé ˈdúwa.
62003008	Máá hé ˈded̶ewká gaa seseenká íín máá Satan. Hé kinaallá he ˈdaa giri ameeny les mé gáá koonle, ˈjíig káána ke gaa ijóóllá, Sátan hé ˈded̶ewká gaa seseenká. ˈDaa kinaallá ˈdugaka in Iny Waaˈgietallá ká yimie, giri hújích Satan eiy fufumuoká.
62003009	Hé máá níínní ˈdalmaat Waag yé gáá ˈdiiyyeká ˈdalidhe-, kor hé ˈded̶ewká gaa seseenká mán, ˈdaa giri mú luolmit Waaˈgiet hí gaa id̶oká. Máá ˈdalmaat Waag yé gáá ˈdiiyyeká ˈdalidheká, hé hé ˈded̶ewká gaa seseenká ma uriny.
62003010	Yaalmit giri ke um Waaˈgiet ubaa um Satan hol eiy gaa nannasatká hééllá: Ameeny máá hé ˈdúwaká ma ekemenyká hé veel Waaˈgiet muuniny, héétí máá nyaaramlé Kiristoká ma geelnenyká hé úba veel Waaˈgiet muuniny.
62003011	Atim héle af giri Fayam Midhaballá erkob hí maalleká hí ˈgayyeká kieye, kí hol geelneto, he chie.
62003012	Ha ke hát máá Satan Káyinlé-, nyárle yieská yéen. Tá mu íín háteka nyárle yiesal? Mu nyárle yiesallá he ˈdaa giri mu íín he eekemenyle ˈdeew-, mú nyárle íín he eekemenyle ˈdúwaká.
62003013	Nyaaramchú, har les gálle hí nebedheka, haí hé kinaallá af ˈdábiny.
62003014	ˈDaa giri muun ki gál nyaaramallá gielká, in hát ki kúfach el ki naate-, ki luolmít yé ˈdú ˈdieká ki og. Máá gál nyaaramallá ma geelnenyká hátle kúfacho he gaa ija.
62003015	Máá nyárle nébká, he hát máá nyárle yies. Tá hát máá níínní gálaat yeges-, nyuogich ˈguo-, kor luolmit biiyoká hí gaa id̶o-, mánká, it óg.
62003016	Gielmít yaalmitééllá ke eiy ki naate: He hát káána Yiesu Kirísto sídhle sillie-, gáál ˈdú kufééllá. Muun onnônyka sidhamkúnno úba gál nyaaramallá ke ˈdú silmia.
62003017	Har máádhat he ˈguo-, tá nyárlé he hí ki ˈgereká geer hí shâw ma ˈdú yeenka, máá kinaallá háteeye gielmit Waaˈgiet hí gaa id̶a?
62003018	Umééllo, ha ki gálaat af tákámle ki geelnêny, gálaat kí hát ˈduwantiká geelnew, gálaat kí ˈdú ˈjeeˈjeen.
62003019	Muun ke hát kinaallá ˈdieka, in hát muun ke ˈdeeny ˈdúwa-, Kiristóóllá gálléká ke hol og, Waag metle hé ki geer ˈdéént mán.
62003020	Muun har úba ke geer ˈdéént ˈguoka, Waag geer guuralle ííni geer ˈdeentkúnno ˈdú gud̶o, he lulle og.
62003021	Sheel chia yú gielallo, har ke hol óíyta-, ke ˈgíérích ˈdúwa-, Waag hí feˈdoká el gaa igiroka, af kinaalka Waag metle hé ke sierm gaa mán.
62003022	Héétí, hé mákárta-, ki mú rogononká ha ke mú gaa aargira. Hé kinaallá he ˈdaa giri ke mú hemuumuritle ki met gaa kekeen-, ke hé mú geer gaa memeyoká ekemeyoká.
62003023	Aalé Waag hemuritle hééllá, giri ki mú Inylé Yiesu Kirísto iiy yegetká, héétí hát giri muí gáál kí mure-, hol geelnedhíe, muí yieká ki hol geelnetká.
62003024	Ameeny máá hemuumurit Waaˈgiet met gaa kekeenká, hé Waag gaa ijo, tá íín úba hé Waag hí gaa id̶o. Waag hát muun gáál gaa id̶o-, ki ógká hééllá: Mu Hím Naasanlé gáál ká shíéllá ke ki og.
62004001	Sheel chia yú gielallo, af giri gálaat hí ˈdéé hót ged̶uoká haí d̶o kieye, gaal Hím Naasan Waaˈgieto he ˈdéé ki hogodho, hí chégen. Ebá gáál ˈdéé hótle he af kí dhaayyíe, har gáál ˈdéé hótle ˈdéé hót Hím Naasan Waaˈgiet yé gáá ˈdiiyyeká kátaka. Hééllá he ˈdaa giri gál burnay-, hod̶omlé-, hol gál Waag hí ˈdeem ká shigicheká hoyká biiy gaa ijoká.
62004002	Gaal har gál Hím Naasan Waaˈgiet ˈdéé ki hogodhoká kátaka, hát ke eiy naasatká hééllá: Ameeny máá hééllá ˈdúúw hod̶isat-, kieye, Yiesu Kirísto hé gon kaadhdhe, lésallá gaa ˈdalidhe, yegetká, máá kinaallá Hím Naasan Waaˈgieto he ˈdéé ki hogodho.
62004003	Tá ameeny gál Yíésu ˈduuwlééllá d̶iidhoká, hé Hím Naasan Waaˈgiet ˈdéé ma ki hogon. ˈDéé hót gaalí hogodhóóllá Yíésu kídhíchlé he yé gáá ˈdiiyye. Kídhíchallá he máá ˈdeenyle hí maalle-, ká yiimet-, tá káána úba hátle les gaa ijoká.
62004004	Umééllo, itín hí gál Waaˈgiet, ití gál mú ka kídhallá ká adhate. Hééllá he ˈdaa giri Máá hí geer gaa ijóóllá kídhíchlé les gaa ijoká far ˈdú gogoká.
62004005	Gálallá íín lésallá ˈdaallé he ki ˈgee, in hé lesalloká hogodho, les hí af nee kokoyyo.
62004006	Múún ke um Waaˈgiet, máá Waag ógká af nee gáál kokoo. Tá máá veel Waaˈgiet muuninyká hé gáál af nee ma kokony. Hatallá in máádhat ˈdeenylé he hogodhoká har Hím Naasan Waaˈgiet ˈdúwáállá yé gáá ˈdiiyyeka, héétí har mú ˈdeenyle máá kídhích Waaˈgiet hódho lééllá yé gáá ˈdieka, in ke hol eiy gaa nannata.
62004007	Sheel chia yú gielallo, ˈdaa giri gielmít Waag yé gáá ˈdeˈdeenká, kí hol geelnet. Ameeny máá gielmít ˈguoká he máá ˈdalmaat Waag yé gáá ˈdiiyyééllá ˈdalidhe-, Waag ógká.
62004008	ˈDaa giri Waag íín he gielmítiká, máá gielmít mánká hé Waag muog.
62004009	Waag hát muun gáál gielmít argisicheká hééllá, giri kieye, Waag Inylé ali ka takachká lésallá ali ˈdu gáá kaayye, giri ke mú ˈdaalle ki ijo-, ke luolmit biiyoká ˈguoká.
62004010	Waag gielmitle he hatallá, hé muun erro ke Waag geelnedhe muuniny, Waago muun gáál er geelnete, Inyle ali gáá kaayye, giri mu suor yeget-, mu ad̶aabanokúnno ubaa nyuogimkúnno ewle higidhoká.
62004011	Sheel chia yú gielallo, ˈdaa giri Waag gáál hatal gielká, muun úba kí hol geelnet.
62004012	Hé máá níínní kálta Waag il ki argeká mán. Tá muun har ki hol gielnítaka, Waag hé gáál gaa id̶o, gielmitle muun gáál hidh ki ariyye.
62004013	ˈDaa giri Waag Hím Naasanle gáál ka shiichééllá, in ke hát ki mú gaa ijo-, mu íín úba gáál gaa ijoká ke og.
62004014	Hát ˈJaakúnno gáál Inyle ali ˈdu gáá kaay-, mu les Máállé Rubachietká yíéllá nyáá nyí ˈduuwle argiyye, nyí hogoto.
62004015	Ameeny máá Yíésu hát Iny Waaˈgietká ˈdúúw hod̶isatká, máá kinaallá íín Waago hí gaa id̶a, íín úba Waago he gaa ija.
62004016	Gielmit Waag hí gáál ka ˈgayyóóllá hé ke óg, úba hé ke iiy yie. Waag he gielmíti. Ameeny máá gielmitééllá ˈguo-, ki ijoká, máá kinaallá Waago gaa ija, tá íín úba hé Waag hí gaa id̶o.
62004017	Hatallá in gielmít muun gáál hidh ki ariyye, giri kúlích ˈdéé ki id̶inyká ki sierm mánká. Hé kinaallá he ˈdaa giri muun hát Yíésu hí ijoká ke lésallá ki ijoká.
62004018	Gielmit hatallóóllá hé sierm mán. Gielmit ˈdúwáállá íín siermo he aruanna. Gálaat íín ˈdéé ki id̶inyo he siermle ˈgaa. Aaléka, gál siermééllá ˈguoká hé gielmit ˈdúwáállá hí hát ˈdabaanká hidh ma ki arîny.
62004019	ˈDaa giri mu íín er gáál gielká in múún úba ke gielmít ˈgaa.
62004020	Har máádhat kieye, Yáá Waag giel, yeget-, kor nyárle nebítaka, máá kinaallá he máá hódholléká. Máá nyárlé il ki argoká ma geelnenyká, hé hát níínní Waag he il ma ki árginyká gielká mán.
62004021	Aalé Waag hé gáál hemuritééllá ká shiiche, hemurit kieye, máá Waag gielká hí nyárle úba geelnew, chieká.
62005001	Ameeny máá Yíésu hát Messíyaká iiy yegetká, máá kinaallá hé veel Waaˈgiet yie. Tá ameeny máá véel ˈjaalle gielká, hé úba veel muí ˈdaloká giel.
62005002	Ke Waag gielníta-, ubaa ke Waag hemuumuritle el gaa igiroka, in ke hát um Waaˈgiet gielká ke og.
62005003	Waag geelnen he Waag hemuumuritle el gaa igiriny. Mú hemuumuritlééllá hé gáál ílsh ma ˈdú id̶iminy.
62005004	Ameeny máá ˈdalmaat Waag yé gáá ˈdiiyyeká ˈdalidheká hé lesalloká he ká aad̶adhdha. Hé lesalloká hé ke kí aad̶aatká he iiy yeen kúnnaa ke Yiesu Kirísto ka ˈgúóllá.
62005005	Mááya hé lesalloká ká aad̶adhdha? Máá Yíésu hát Iny Waaˈgietká iiy yeetká tákáma hé lesalloká ká aad̶adhdha.
62005006	Yiesu Kirístóóllá he Máá bie ubaa fás kí yimieká. Mu hé bie tákámle ma kí yímen, mu bie ubaa fásso he kí yimie. Hééllá hát ˈdúwaká Hím Naasan Waaˈgiet aadh lulle hé ˈdúwaká hogotóóllá hé hí gáál ká ged̶icho.
62005007	Hé gáál Yíésu ˈduuwle ged̶uoká sed̶e.
62005008	Hé kinaallá he Hím Naasan Waaˈgiet, ubaa bie, tá fás. Hé sed̶ééllá ˈduuw he hogodhoká tikiˈde.
62005009	Hé gálaat hí ˈdúúw ˈdú ˈdieká hé ke iiy yeget. Kor hé Waag hí ˈdúúw ˈdú ˈdiiyyeká súmmo ˈdúwa. Waago in Inyle ˈdúúw ˈdú ˈdiiyye, Inyle ˈduuwle gáál ká geeyche.
62005010	Máá Iny Waaˈgiet iiy yieká, hé ˈdéé hót ˈdúwáállá hí geer gaa id̶o. Tá máá hé Waag hí gáál ka geeychééllá iiy ma yéenká, hé Waag máá hódholléká hoy, ˈdaa giri mu hé Waag hí ˈdaa Inyleka ˈdúúw ˈdú ˈdiiyye-, hí gáál ka geeychééllá iiy ma yéenká.
62005011	Hé Waag hí gáál ˈduuwle ká geeycheká hééllá: Waag hé muun gáál luolmit biiyoká ká shiiche. Luolmit biiyóóllá mú Inylé ke gaa aargira.
62005012	Máá Iny Waaˈgiet hí gaa ijoká hé luolmitééllá hí gaa id̶o. Tá máá Iny Waaˈgiet hí ma gaa id̶inyká hé luolmitééllá úba hí ma gaa id̶iny.
62005013	It hí Iny Waaˈgiet iiy chíéllá in yú hí hééllá ˈdu gáá veere, giri hát hí luolmit biiyoká ˈgayyoká hí ógká.
62005014	Aalé Waag ˈdaalleka hé ˈdúwa-, ke tág ógká hééllá: hé muí gáál ki fedoká ke mú ruogoneka, mu af hai gáál maala.
62005015	ˈDaa giri mu hát gáál af mamaloká ke ógká, mú ke he ruogoneka, hé kinaallá hát ke mú gaa aargiroká hé ke óg.
62005016	Aalé har máá mákártaká nyárle arge-, mu ad̶aab hí kúfach mé ma ki kokonyká hileka, muí mú Waag ki viivisat, mú Waag hí luolmít shiicho. Tá biiy hé ad̶aab gálaat kúfach mé ki kokoyyoká hí gaa ijo. Tá yáá kieye, gál ad̶aab kinaallá hiloká Waag ki viivitíe, ma yegen.
62005017	He ˈded̶ew-, ki ekemeyoká lulle he ad̶ááb, tá biiy hé ad̶aabano gálaat kúfach mé ma ki kokonyká hí gaa ijo.
62005018	Ameeny máá ˈdalmaat Waag yé gáá ˈdiiyyeká ˈdalidheká hát hé ˈded̶ewká ma gaa seseminyká hé ke óg, ˈdaa giri mú Waag Inyle hí ki yaal-, máá ˈdeew-, Sátanlééllá hí d̶ig ma yegenká.
62005019	Muun hát ke um Waaˈgietká hé ke óg, kor lésallá lulle íín Sátano he gíl geer gaa id̶a.
62005020	Iny Waaˈgiet hát ka yimie-, ˈdaalim ke Waag ˈdúwaká ke ki kiimisatká gáál ka shieká hé ke óg. Múún Máá ˈdúwa-, Waag Inylé-, Yiesu Kirísto lééllá ke gaa ija. Mu íínííllá he Waag ˈdúwaká ubaa luolmit biiyoká.
62005021	Umééllo, hol waagam hódhoká gáá faganayyíe!
63001001	Minnééllo, yáá karsichallá warˈgatééllá kó Waag ko ká viiyyééllá ubaa um kua yú hí ˈdu gáá verene. Yáá tág kuun ubaa umkú hí giel, kor yáá tákámchú hí ma geelneny, it úba gál lulle ˈdeeny ˈdúwa-, Waaˈgietallá ógká hí giel.
63001002	Itín ke hí gielallá, he ˈdaa giri ˈdeeny ˈdúwa-, Waaˈgietallá muun gáál gaa ijo-, kor taalle bííyyo muun gáál gaa ijoká.
63001003	Múúni ke ˈdeeny ˈdúwáállá ubaa ke gielmít ki ijóóllá ˈJaa kúnnaa Waag ubaa Inylé Yiesu Kirísto taalle bííyyo hai gáál ˈdú ˈjeˈjeme, geer guurá hai gáál aargisia, tá naanná hai gáál gaa id̶imia.
63001004	Yáá tág geer ye gaa meedhe, giri um kua yú argeká ˈdeeny ˈdúwáállá ki ijoká. Hééllá he hát ˈJaa kúnnaa Waag hí muun gáál kí mureká.
63001005	Aaléka, minnééllo, gillo yú ko ki efe, kí hol geelnet. Hemurit yú ko ˈdu gáá veerééllá hé hemurit kaanallo muuniny, he hemurit kis ki maale-, hol geelnedhíe, chieká.
63001006	Gielmít hélle he Waag hemuumuritle el gaa igiríti. Hemurit hol geelnedhíe chíéllá, he hemurit kis hí maalle-, onnônyka hí ki id̶aká.
63001007	Yú hí hatallá ged̶úóllá he ˈdaa giri gál burnay-, gálaat baad̶isuo-, Yiesu Kirísto hát gon kaadhdhe-, ka ˈdalidheká iiy ma yegenká les gaa seseenká. Gál hatallóóllá máálle he máá gálaat baad̶isuo-, Kirísto ka kidhichká.
63001008	Aaléka, hol ˈdeeˈdeemíe, giri hújích hí niiyyééllá hélle hí ma ˈdaabiny-, símísle alulle hí aargiˈdaká.
63001009	Ameeny máá he onisiny Kiristóóllá ma ki yaaliny-, he onisiny hol gaa lalaanká hé Waag hí ma gaa id̶iny. Tá máá he onisiny Kiristóóllá ki yaalká hé ˈJaa kúnnaa Waag ubaa Inyle hí gaa ijo.
63001010	Aaléka, máádhat har ál hí gaa id̶aká ká yimie-, kor he onisinyle he onisiny Kiristóóllá gaa taak kátaka, máá kinaallá haí af nee kôny, ubaa hí énykícho ˈdú éen.
63001011	Máá hat kinaallóóllá máá hí af nee kuoká hé ˈded̶ew-, muí ekemeyóóllá úba hé gaa ijo.
63001012	Yáá hé gud̶o-, hí ka ged̶uoká ˈguo. Tá ˈdéé hót yú ˈgúóllá yáá warˈgatééllá geerle ˈgalaamééllá kí verenoká ma fediny. Hé kinaallá afleka, yú onnônyka ká yiimet-, ke hol af ká yíéd̶ian-, ke hol ged̶uoká fede, giri ger muun gáál hát ˈdabaanká gaa memeetká.
63001013	Aaléka, nyaar kua Waag hí ka viiyyééllá umle hé ko naa ká yie.
64001001	Yáá karsichallá kó shééléch chia yú ko tág giel-, Gáyyos lééllá in yú ko warˈgatééllá ˈdu gáá verene.
64001002	Shééléch, yáá ko Waag kí vivisat, giri he met lulle ko met tág gaa ˈdeˈdeen-, tá hát tikiˈde sídhkú naanná id̶óóllá gónkú úba Waag ki id̶oká.
64001003	Af giri gál nyaaramká ká fame-, yaalmit kua kúólle ˈGierich ˈDúwáállá aadh lulle ki taalká ye fayamle ka shieká, yáá tág geer ye gaa meedhe.
64001004	Yú umchú ˈGierich ˈDúwáállá ki ijoká maaleka, geer gaa meen yú aargiroká hé tág súm gud̶o.
64001005	Shééléch, nyaaram kúnnaa ál kíchia kinaallá gáá nannaatká, har káána úba kuun hí móíytaka, hé kua gáál ki ekemeychoká hát ˈduwantiká ekemeyche.
64001006	Gál ko gáá nannaatallá hé gál nyaaram-, állá gaa ijóóllá gielmitkú geey. Aaléka, gaal ˈgierimlé gaa igiroká yaalmit innum Waaˈgiet gaa tagléká ki nú, gáál ˈgas gaa kúókog. Hé kinaallá ekemeychoka, kuun hé ˈdúwaká ekemeyche.
64001007	Hééllá he ˈdaa giri gaal siem ˈdaa meeny Máá kúnnaa Gud̶óóllá ˈguo-, gaal gál Waag muogká hé níínní he ruogonon mánká.
64001008	Aaléka, muun kí gál hatallóóllá ˈdú ˈjeeˈjeen, giri ke gáál ˈGíérích ˈDúwáállá hújíchle hol ˈgar nannuoká.
64001009	Yáá ˈdéé hót mé tikiˈd gál kíchia nyaaram-, al kinaallóóllá ˈdu gáá veere, tá máá kíchia ˈDioteréfes hí he gil ki mumuroká fedo kinaallá hé nyí af ká d̶iidhe.
64001010	Aaléka, yú ká yimieka, mu yaalmitlé gaa seseen-, máálle nyí hát nebitiká fiichilóóllá metkícho ha yú gaa hogodho. Hé kinaallá úba kí hayo, mu gál nyaaram-, álkícho gáá nannaatká mé gud̶áan yegetká d̶id̶idhma. Mu hé gál onnônyka gáál mé gud̶áan yegetká úba hé kinaal ká ririat, héétí gáál gálatí gaa aruan.
64001011	Shééléch, ha hé ˈded̶ewká eníminy, hé midhabká tákámle eenímo. Máá hé midhabká ekemeyoká he máá Waaˈgiet. Tá máá hé ˈded̶ewká ekemeyoká hé Waag muog.
64001012	Tá ˈDemétiros íín hé gálaat lulle hí ˈduuwle hogodho. Mú ˈduuwlééllá hé Máá kúnnaa ˈDúwáállá úba hí hogodho. Nyiin úba nyáá nyí mú ˈduuwle hogoto, tá ˈdeenykínyo hát ˈdúwaká kó óg.
64001013	Yáá hé gud̶o-, ko ka ged̶uoká ˈguo. Tá ˈdéé hót yú ˈgúóllá yáá warˈgatééllá geerle ˈgalaamééllá kí verenoká ma fediny.
64001014	Yú onnônyka ál ˈjob gáá yiimet-, ke hol af ká yíéd̶ian-, ke hol ged̶uoká fede.
64001015	Naanna Waaˈgiet gaa yíéd̶ig. Sheel kua allóóllá hé ko naa ká chie. Sheel kínyaa al kinaallóóllá hát taataká nyí naa kí áat.
65001001	Yú he Yúúˈda, gédéch Yiesu Kiristo, nyár Yakob. Warˈgatééllá it Waag hí ká viiyye-, ˈJaa kúnnaa Waag hí giel-, Waag hí ˈdaa Yiesu Kiristo in ki ˈdiiyyeká yú hí ˈdu gáá verene.
65001002	Waag hí súm geer guurá ubaa gielmít aargisicho, hí naanna gud̶oká shiigicho.
65001003	Sheel chia yú gielallo, yú érléká rúbách kúnnaa áwúlle ke hol ki ˈgúóllá hélle hí ˈdú gáá vereneká súm fede. Kor káánaka, yáá kas yáálle hí warˈgát ˈdu gáá vereno-, hí gil ki egefoká ye ká hille, giri Fayam Midhab ˈdúwa-, Waag hí gálle af tikiˈd kí shiiche-, tá bííyyo hol ma gaa sorominy-, muí gáál ki ógallá taalle laatle kín hí lad̶aanna-, gál hod̶omléká hí ma laanká.
65001004	Onnóo, gáál mé tikiˈd hé hí hurt kí hure, gálallá hé Waag kian ka mán. Gaal hé Waag ˈdúˈjímlé muun gáál mé fuˈdeká hol gaa lay, ˈdúˈjím héllé ˈded̶ew-, gaa seseenká hoy. Héétí, gaal hé Máá kúnnaa Gud̶o-, gáál mé ki yaal-, Yiesu Kirísto d̶iidhe. Gálallá he gál héle ˈdeenyle warˈgát gaa ije-, giri Waag hí ˈdéé ki id̶iche-, hí ˈdeensenteká.
65001005	Har káána úba héél lulle hí óíytaka, Máá Gud̶oká hát gálle lés Misirayim gáá bisieká yú hí táb kí gagadhoká yú fede. Kor el ˈdaal mu hé gál hí iiy ma yéenká af ki beete.
65001006	Hééllá onnônyka úba mé hí ká ˈgayya, hát gál ˈgasso-, Waaˈgiet-, urru-, giri állé hemuumuriti-, Waag hí gaa id̶icheká ma gaa yíéd̶îny-, égetlé kinaal gíl sug ki hayká. Tá gaal íínííllá ˈdaab Kúlích Gud̶o-, Waag hí gálaat ˈdéé ki id̶imichoká ali ma kí ˈdíinyká, hé Waag hí bííy gaa ong'oˈdeká ki chirate, hí nyarugano biiyoká ki ˈdanne.
65001007	Hát hatallóóllá, ˈjien Soˈdom ubaa ˈjien Gomora tá ˈjienlé hí lag ijeká gálle herginy goramká ubaa babat giri gál yááble hol hergisanká hol ˈdú hayká in Waag hí ˈjiet ki beesete. Hé kinaallá he il gíl gaa helit-, gál Waag af d̶uˈdusoká hát hí ˈjiet biiyoká ki maanyjawká.
65001008	Hát hatallóóllá, gál amatle el gaa igiroká amatlé kinaallá in hí hé sed̶ééllá mé ki kokoyyo, in gaal gónle ˈded̶eneye, hemuumurít d̶id̶idhma, héétí gál ˈgasso-, urruká fiichila.
65001009	Ebá táb ˈdodhdhíe, Mikáyel har úba gál ˈgasso-, Waaˈgiet-, urruká máállé méteká kátaka, af giri mu ubaa kídhích kúnnaa Sátanléká gón Moshe ˈdaalleka hol ki fafalmeká, mu hé Sátan ma fichíliny, mu hé Sátan geeyká kieye, Máá Gud̶oká ííni ko il ki ˈded̶ente, yie.
65001010	Gálallá hé eiy ma náásanká ˈdeentlé he hogodho, fiichila. Gálallá hát bíne, hé kás mán. Gaal hé gónle hí feˈdoká he ekemeye. Tá gaal héllé ekemeyóóllá tuuˈdlé hí mé ˈgiidhia.
65001011	Hóbá! He bá gál kinaal ki ˈdéen! Gaal hé ˈgíérích Kayinká nadhe, gaal hé hol gaa ˈdoˈdodhdhe, ˈgíérích muommo-, Balamká nadhe. Gaal hé hát tikiˈde-, mú Kóra hí Waag af d̶uˈduse-, Waag hí af ki beeseteká íín úba Waag af haí ki bed̶isata.
65001012	Af giri gólol álle me hí hol gaa aargiroká, in gálallá hí ká higila, hí ˈded̶eneye. Gaal íín dhúrlé hol golmia, kern hí ma ˈgiˈgin. Gaal he hát nyáˈdow ír mán-, waanich hí hol gaa sisidhoká, ubaa hát ˈguor saano hí ma gáá higisiny-, hidh hí les gaa mánká. Gálallá he gál kúfach met naam il hí aargiˈdoká.
65001013	Hát tikiˈde húd̶úm basietká oshony lalaannallá in gálallá kern mantle úba ká eedhesia. Gálallá hát hidhino hol gaa seseen-, Waag hí ál súm gaa ong'oˈdeká taak ki koyyeká.
65001014	Áˈdam ˈbíl ílle hátlé hol ka hoycheká, máállé ki tiiyaká he Hénog. Hénog kíssóótí hé yaalmit galallo-, ˈdeenylé Waag hí shiicheká ˈdiiyime, mu kieye, Bá dhaayyíe, Máá Gud̶oká gállé ˈgasso-, urru-, shíí shííká hollo hol ká egedhdhe.
65001015	Mu ka yiimetallá he giri mu gálaat lulle ˈdéé ki id̶imuo-, gál Waag kian ka mánká lulle héllé ˈded̶ew-, eekemeyká ˈdú ˈded̶enset-, gáál he il ká aargisuoká. Héétí mu gál Waag kian ka mán-, ad̶aabano ˈguo-, ˈdeem lullé kullaʼ-, Waag ki huogodheká úba ˈded̶enset-, gáál he il ká aargisuoká, he yie.
65001016	Gálallá he gál yiirsam fafaat-, ˈded̶int gálaat ka aargiroká. Gaal úba he gál baltle el gaa igiro-, hol memeyo, gálaat in boodhom bubuo-, gálaat he gaa aargiroká.
65001017	Tá it sheel chia yú gielallo, Máá kúnnaa Gud̶o-, Yiesu Kirísto gállé alb fimiká ˈdeem Waag hí ká shigiche-, he ˈdiiyimeká táb ˈduoˈdodhdhíe.
65001018	Itín hé gaalí geeyká, gaal kieye, Bár biiy el ˈdáˈdle ali kí ˈdeˈdeenká gál af ka fichilít ˈguo-, Waag kian ka mán-, baltle el gaa igiroká biiy yiem hai gáá ˈdeeme, gaalí hí yie.
65001019	Gálallá he gál giri hí eiy ˈgiˈgidhuo-, hinyamlé gonnietká tákámle el gaa igiro-, Hím Naasan Waaˈgiet mánká.
65001020	Sheel chia yú gielallo, itín he onisiny Waag hí ká shiichééllá tág chiˈdíe, ki hiráa, tá Hím Naasan Waaˈgiet hí fargogint hí Waag ki vivisataká shiigicho.
65001021	It Máá kúnnaa Gud̶o-, Yiesu Kirísto geer guurallé-, hí luolmit biiyoká higilsichoká met egetééllá, hát Waag hí gielká onnóo, kas kinaallá ki yíéd̶ía.
65001022	Gál ˈdaa Fayam Midhaballáka wawaanká, geer guurá aargisía.
65001023	Gáál ˈjiet biiyoká af gáá saasaráa. Gáál ˈbaal hí geer guurá aargisichoká hol ˈgas met ˈdeeˈdemíe, gáál ad̶aabanolle hát sharim muˈgay-, ki ˈdug ma ˈdú chichiranká ka nebedhíe.
65001024	Waagkúnno he Waag fargogínt ˈgayyo-, hí ˈdeˈdeenno-, hí ma riigiriny-, hí metlé gúch ˈgayyo-, geyyiny hí gud̶oká hát ˈdeensen mantiká hí ˈdú egeetoká.
65001025	Waag tikiˈde-, tákámle Rúbách kúnnaallá, ˈdaa Máá kúnnaa Gud̶o Yiesu Kirísto léélláka, bár giri hátle les ma ka kúóninyká, ubaa bárallá, tá bííyyó biiyo, ˈdúúw, kansím, fargogínt, tá hemuumurít lulle hí hélle yeet. Iiy-hí, he hí hát kinaallá yeet.
66001001	Hééllá he kí edhesiny-, Waag hí Yiesu Kirísto shiiche-, giri yaalmisano ál ˈjob yé gáá ˈdeˈdeenká muí gedelle aargisuoká. Yíésu máállé ˈgasso-, urruká ali gáá kaay, mú máállé ˈgasso kinaal kí edhesinyéél mú gédéchlé Yuána ˈdú eedhdhe, mú argisie.
66001002	Yuána íín hé arge kinaal lulle huogodhe. Hééllá he ˈdeeny Waaˈgiet ubaa hé Yiesu Kirísto hí mú kí edhesieká fayamlé.
66001003	ˈDeeny Waag hí mú ka shiiche-, muí veerééllá máá hí gálaat ki tooyoká ubaa gál hí nee kokuo-, tá hí ki yaalká, ebá Waag hí ˈdú ˈjiiy! Hééllá bárlé yé gáá ˈdeˈdeenká hé ˈjób.
66001004	-
66001005	Yú he Yuána. Warˈgatééllá it gál Kiristo-, met hí tiiya-, hí lés Asia gaa id̶oká yú hí ˈdu gáá veere. Máá ali ijo-, kísóótí ali ije-, tá bár ka chimetóótíá úba ali ijoká, héétí hím naasan tiiya-, mú karallé guchiká met gaa ˈgiiyyoká, tá Yiesu Kirísto hí ˈdú ˈjeeˈjeen, hí naanná shiiguo. Yiesu Kirísto íín he Máá he lúl ˈduuwle hogodhoká. Mu he Máá gál uushim yiem gáá ˈdeˈdeenká Máállé méteká. Héétí mu he Máá kansimano lesalloká Máállé hí mé ki yaalká. Mu ííni gáál giel-, gáál fásle ki dhiire-, ad̶aabanokúnno ubaa nyuogimkúnno gáál yé gáá ˈdeeyallá kí ˈdúúw shuo.
66001006	Mu hé muun gáál gugúch koy, gáál gál mú ˈJaallé Waag hujich ki nannuoká hoy. ˈDuuw ubaa gúch taalle bííyyo hí mú hélle yeet. Iiy-hí, he hí hát kinaallá yeet.
66001007	Bá dhaayyíe, mu nyáˈdow hai kí yiimedhe, il lulle haí aargiˈda, gál mú veereká úba mú hai aargira. Kidh lullé les gaa ijoká mú ˈdaalle ˈdugaka af gaa gud̶oká hai ki beeme. Iiy-hí, he hí hát kinaallá yeet.
66001008	Máá Gud̶o Waag kieye, Yú he Álfa ubaa Oméga, Waag ali id̶o-, kísóótí ali id̶e-, tá bár ka chiimetóótíá úba ali id̶o-, fargogínt lulle ˈgayyoká, he chie.
66001009	Yáá nyár kíchia Yuána lééllá, he máá kíchia ˈdaa Yiesuka hí Waag Guch lééllá hol ˈgar id̶a-, hí hol ˈgar maanyjayya-, hí mé ki chichirsataká. Yú ˈdaa giri Waag ˈdeenyle ubaa fayam Yiesu gálaat ged̶ieká in gaal ye ˈgiliˈgay, gaal ye koro Batimosallá ká sidhe.
66001010	Kúlích Máá Gud̶oká tikiˈd Hím Naasan Waaˈgiet kaschú chirate, in yú mé sugchú ˈdéé hót ˈdér-, faˈd shímle ki égká gaa maale.
66001011	ˈDéé hót kieye, Hé argiyyoká warˈgát gaa véer, gál Kiristo met hí tiiya-, Eféso, Simírna, Bérgamon, Dhayatíra, Sártis, Filaˈdélfia, tá Lauˈdikew gaa ijoká ˈdú laalámo, chie.
66001012	Aalé yú hol gaa made, ˈdéé hót ye ged̶icheká máálle aargireká fede. Yú hol gaa madeká hé tiiya-, gaalí hórkí gaa tune-, nyátáá tiiya hí ˈdú id̶oká arge.
66001013	Hé nyátáá hí ˈdú id̶o kinaal hurtle máá iny máádhat ká yaal-, giel ˈdérká kaadhdhe-, sáb horki ele hiteká yú gaa arge.
66001014	Mú meenyle ubaa mú mé dhúrle edhle hát dhúr édh-, walaká, héétí edhle hát ír áár. Mú inle hát ˈjiet bólo.
66001015	Mú ˈgas metle yaalmitle hát gib gaalí ˈjiet fie-, gaalí lie-, boloonká. Mú ˈgoonyle yérle hát hele gud̶o-, fafaanká yúkúrlé.
66001016	Mú gíllé ˈdaa naanietká hidhino tiiya muí ká ˈgaa. Mú ageerle faaˈd órof-, af ˈdinnam hullaalle gáá alléká hí gáá fuoriche. Mú innumle hát aadh kír chieká.
66001017	Yú mú argeká, hát máá kufekáka mú ˈgas met les gaa ˈdoy. Aalé mu ye gíllé ˈdaa naanietká ˈdú iifie, kieye, Ha bírginy, yú he Erkob ubaa Biiy El ˈDaˈd,
66001018	Máá bííyyo ali ijoká. Yáá kufe, tá bá dháash, yáá káána luol. Yú taalle bííyyo ali ha ija. Yú yáá kúfach ubaa ál gál kufeká hí mé nannuoká kúlfílle ˈguo.
66001019	Aalé hé kuuní argiyyééllá ubaa hé káána yé ká ˈdeˈdeen-, tá héllé hí el gaa igiro-, bár ka chimetóótíá yé ká ˈdeˈdeenká warˈgát gaa véer.
66001020	Hé geer ged̶i-, hidhinolle tiiya-, kuuní gíl chia ˈdaa naanietká gaa argiyyeká ubaa hé tiiya-, hórkí-, nyátáá tiiya hí ˈdú id̶óóllá hélle hééllá: Hidhino tiiyáállá he gál Kiristo met hí tiiyaká gállé urru-, ˈgassoká, héétí hé tiiya-, hórkí-, nyátáá tiiya hí ˈdú id̶oká he gál Kiristo met hí tiiya kinaallá.
66002001	Gál Kiristo ˈjien Efeso gaa ijoká máállé urru-, ˈgassoká ˈdeenyééllá ˈdú véer. Máá hidhino tiiya gíl ˈdaa naaniet ka ˈguo-, hé tiiya-, hórkí-, nyátáá tiiya hí ˈdú id̶oká hurt gaa seseenká ˈdeenyle hééllá:
66002002	Húgúmkícho ubaa símískícho, tá mé ki chirsankícho yáá óg. Héétí gál hé ˈded̶ewká gaa sesemeká hát hí gáál héllé ˈded̶ew kinaal mé ma yuyûnyká yáá óg. Gál gál alb fimiká hol ká hoy-, kor gál alb fimi-, muuniny kinaal, hát hí eiy naasate-, hí hod̶omle ka edhesicheká úba yáá óg.
66002003	Itín ˈdaa meenychúka hát hí maanyjayyo-, tá hí mé ki chichirsato-, hí ma giinanyká yáá óg.
66002004	Tá hé yú hí ˈdú ˈdeenteká hééllá: It gielmit hí er ˈgayyeká hayche.
66002005	Ebá gielmit kinaal hát hí ˈdabiyyeká táb ˈdodhdhíe, Waag bala ˈdú náa, hé erkob hí nanniyyeká ged̶i naannáa. Har hát kinaal muuninyka, ˈdaab itín hí Waag bala ma ˈdú níinyká yú ha hí ˈdú gáá yiimedhe, hé kíchia horki-, nyátáá hí ˈdú id̶oká ali ha yú gaa egee.
66002006	Tá hé kíchia midhabká he giri itín gál Nikolaita héllé ˈded̶ew-, he ekemeyoká hí nébká. Yú úba yáá gáál héllé kinaallá néb.
66002007	Máá nee ˈguoká hí hé Hím Naasan Waaˈgiet hí gál Kiristo ged̶ichóóllá maalo. Máá hé lesalloká ká adhatká ˈgór luolmiti-, od̶o Waaˈgiet gaa yaalká saanolle ha yú shigia, hai kokoo.
66002008	Gál Kiristo ˈjien Simirna gaa ijoká máállé urru-, ˈgassoká ˈdeenyééllá ˈdú véer. Máá Erkob ubaa Biiy El ˈDaˈd lé-, kufe-, kor ged̶i loolnodheká ˈdeenyle hééllá:
66002009	Yú yáá manyjanykícho ubaa he mantkícho óg, tá it kamurayye. Gál hol gál Waaˈgiet yeget-, kor gál Waaˈgiet muuninyallá hé ˈded̶ew-, ˈdaakíchoka huogodheká yáá óg. Gálallá he gál Satan.
66002010	Manyjany ál ˈjob-, il hí gaa aargiˈdoká siermle haí ˈgíiny. Bá dhaayyíe, itín ˈbaal Sátan ál ˈjob ˈbíl hiiginká haí ki lalaanna, giri muí he af kí dhaˈgasanká. Ram tomon he il haí gaa aargiˈda. Aaléka, har úba káána kúfach kátaka, iiy yeen kíchia hí ye ká ˈgayyaká haí hâny, yú hé shiicho luolmitiká haí shigia.
66002011	Máá nee ˈguoká hí hé Hím Naasan Waaˈgiet hí gál Kiristo ged̶ichóóllá maalo. Máá hé lesalloká ká adhatká hé kúfách ki naamaká hát hí kuoká mán.
66002012	Gál Kiristo ˈjien Bergamon gaa ijoká máállé urru-, ˈgassoká ˈdeenyééllá ˈdú véer. Máá faaˈd órof-, ˈdinnam hullaalle gáá alléká ˈguoká ˈdeenyle hééllá:
66002013	Itín hát ˈjien kara guchi-, Satanká hí gaa yaalká hí gaa id̶aká yáá óg, tá it meenychú tág ki ˈgiiyya. Har úba máá chia ˈdúwa-, ˈdeenychú gálaat ged̶ie-, Ántibas lé-, ˈjien Sátan hí gaa id̶oká álle gaalí hurtkícho ki yieska, it iiy yeen hí ye iiy chieká ma d̶íiny.
66002014	Tá yú yáá ˈdéé um naama-, hí ˈdú ˈdeenteká ˈguo. Itín hurtkícho hé gál gálaat he onisiny Balam oonisuoká hí gaa ijo. Bálam Bálak yaalmit gál Yisirayel ad̶aabano mé ki kokuoká onisie. Ad̶aabano kinaallá he suoryam gaalí waaˈgam hódhoká ki ˈgaˈgaleká kóonylé ubaa herginy gál hol ma shúúnanká hí hol ka ˈgieká.
66002015	Hát tikiˈdééllá hurt kíchiallá hé gál he onisiny gál Nikolaita hí el gaa igiroká ki ˈgieká hí gaa ijo.
66002016	Aaléka, he onisiny kinaallá hayyíe, Waag bala ˈdú náa. Har hát kinaal muuninyka, yú ál ˈjob haí gáá higila, faaˈd chia órof-, ye af gaa taalká ha kí ruuma, gál he onisinyééllá ki ˈgieká he yú ki ekemeye.
66002017	Máá nee ˈguoká hí hé Hím Naasan Waaˈgiet hí gál Kiristo ged̶ichóóllá maalo. Máá hé lesalloká ká adhatká mánna kaany gaa id̶oká ˈbaal ha yú shigia. Wár édh-, yú meeny kaanaká ˈdug gaa veere-, meenyle máá éíy taaka hí ogká mán-, máá hí lé-, hí ˈguoká tákámle hí ógká úba ha yú shigia.
66002018	Gál Kiristo ˈjien Dhayatira gaa ijoká máállé urru-, ˈgassoká ˈdeenyééllá ˈdú véer. Iny Waaˈgiet in hí hát ˈjiet bólo-, ˈgas met hí hát gib boloonká ki égká ˈdeenyle hééllá:
66002019	Yáá húgúm kíchia hí ˈgayya-, hát káána gielmít ubaa iiy yeen kíchia, héétí laat kíchia ubaa mé ki chirsan kíchia hí ˈgayyáállá óg. Húgúm kíchia midhab-, kaanallóóllá hát húgúm kíchia kissoká af yíé ˈdieká úba yáá óg.
66002020	Tá hé yú hí ˈdú ˈdeenteká hééllá: It min Yésebellé-, hol máá Waag hí ˈdeem ká shigichoká hol ka hoychééllá kar shiiche, min he onisiny hódhoká gedechú onisiche, giri gaal herginy gálle hol ma shúúnanká gaa seseen-, gaal suoryam gaalí waaˈgam hódhoká ki ˈgaˈgaloká kokuoká.
66002021	Yáá min kár héllé gaa nyakarich kinaal haad̶icho-, ye makan ka ˈjeˈjeennoká shie, kor min hé hé kinaal d̶iite.
66002022	Bá dhaayyíe, yú minnééllá kúlla-, hí les gaa igifichoká ha ˈdú id̶imia. Tá gál ubaa min íín hé gaa nyakarich kinaal gaa seseenká ˈdaab min héllé kinaal ma hânyká manyjany gud̶oká úba ha yú ˈdú id̶imia.
66002023	Héétí min umle ha yú yeese, giri gál Kiristo lulle hát yú he Máá gálaat kasle ubaa gerle hélle eiy nannasatká kiimisatká. Tá itín lulkícho hé hí ekemeychóóllá hélle hollo yú hol ˈdú gáá nannaa.
66002024	Tá it hí Dhayatíra gaa id̶a-, hí he onisiny hodho-, gaalí Sátan héllé geer ged̶iká yegetallá el ma gaa véérinyatíá ha yú hí geey, yáá hí ilsh éíy taakaká ma ˈdú id̶iminy.
66002025	Tá, ˈdaab yú hol ma ka náanká, iiy yeen hí ye ká ˈgayyáállá tág chiˈdíe.
66002026	Máá hé lesalloká ká adhat-, hé yú fedoká ekemeyoká, máá kinaallá kansim giri kidh mé ki yaalká ha yú shigia.
66002027	Mu kidh gasar síbilká af hai ki tataa, kidh hát ibilaamka eiy hai babaa. Hát tikiˈde yú ˈJaachú kansím gaa argééllá, mú kansím ha yú shigia.
66002028	Mú úba hidhint biiy hí kí bibiˈdoká ha yú shigia.
66002029	Máá nee ˈguoká hí hé Hím Naasan Waaˈgiet hí gál Kiristo ged̶ichóóllá maalo.
66003001	Gál Kiristo ˈjien Sartis gaa ijoká máállé urru-, ˈgassoká ˈdeenyééllá ˈdú véer. Máá giri hím naasan tiiya-, Waaˈgietká ubaa hidhino tiiya ˈguoká ˈdeenyle hééllá: Yú yáá húgúmkícho óg. Itín kerka meeny gál luogolká hí ˈgayya, kor it kuyye.
66003002	In eiy ˈdeeyyíe, iiy yeen kíchia hí kí ˈgisatééllá hátlé el met hí ma ˈgínnallá hirayyíe. ˈDaakíchoka hé yú argeká, hújích hí nanniyyóóllá innum Waaˈgietka hé tagle muuniny.
66003003	Aaléka, hé hí maalle-, hí iiy chieká táb ˈdodhdhíe, hé kinaallá ki kuong'oˈdíe. Hé kíchia ˈded̶ewallá gíl sug ki hayyíe, Waag makan famíe. Tá har hí in eiy ma ˈded̶inyka, onnóo, yú hát máá buraa léká ká yiimedhe, it aadh ˈgás yú gáá yiimetká muog.
66003004	Tá gál kíchia ˈbaal Sártis gaa ijóótíá d̶afaraamle hé ma muˈgâny. Gál kinaallá ˈdaa giri ki ˈdúwaká in d̶afaraam eegedh-, yú fadhdhééllá úba faadhdha, nyí hol ˈgar seseenne.
66003005	Máá hé lesalloká ká adhatká hát gaal ííníílláka d̶afaraam eegedhká hai faadhdha. Yáá máállá meenyle warˈgat luolmitiká ma gaa hogoliny, ˈJaachú ubaa gállé ˈgasso-, urruká metle mu hát mááchúká ha yú gaa hogodho.
66003006	Máá nee ˈguoká hí hé Hím Naasan Waaˈgiet hí gál Kiristo ged̶ichóóllá maalo.
66003007	Gál Kiristo-, ˈjien Filaˈdelfia gaa ijoká máállé urru-, ˈgassoká ˈdeenyééllá ˈdú véer. Máá giri saas mán-, ˈdúwa-, kúlfí ˈDawuˈd gíl ka ˈguo-, hé af fufuroká máá níínní hí af gaa kokuo-, mán-, héétí hé af gaa kokuoká máá níínní hí af fufuro-, mánká ˈdeenyle hééllá:
66003008	Húgúmkícho yáá óg. Bá dhaayyíe, yáá hí kar af kí fure. Kár kinaallá hé máá níínní hí af gaa kokuoká mán. Hát hí fargogint gud̶oká mánká yáá óg, tá it ˈdeenychú chirate, meenychú ma d̶íin.
66003009	Bá dhaayyíe, gál ˈbíl ˈdiiyiminy Satanká hod̶omlé-, hol gál Waaˈgiet yeget-, kor gál Waaˈgiet muuninyallá héllé yú ki ekemeyoká onnóo. Gáál ha yú ká egee, gaal metkícho les kurram hai gaa ˈdarama, gaal hát yú hí gielká hai kiimita.
66003010	Aalé ˈdaa giri ˈdeeny chia kieye, mé ki chirtíe, chieká hí chirateká, aaléka af giri manyjany les gáá ˈdeen-, gál les ˈdú ijoká lulle he il hí aargiˈdoká, hé kinaal ha yú hí ká riidha.
66003011	Yú ál ˈjóbo gáá yiimedhe. Hé hí ˈgayyaká tág chiˈdíe, giri hé shiicho Waag hí shigichoká máá níínní hí ka riatká mánká.
66003012	Máá hé lesalloká ká adhatká Waagchú ˈbílle aarlé hí guogoyoká áár tikiˈd ha yú hod̶ia. Mu hé ged̶i ˈbíl kinaallá yé ma gaa ˈdeeminy. Tá mú Waagchú meenyle ubaa Waagchú ˈjienle meenyle ha yú gaa verene. ˈJienééllá he Yerúsalem kaana-, Waagchú gáá chiimet-, úr gáá leletoká. Héétí meeny chia kaanaká úba ha yú mú gaa verene.
66003013	Máá nee ˈguoká hí hé Hím Naasan Waaˈgiet hí gál Kiristo ged̶ichóóllá maalo.
66003014	Gál Kiristo ˈjien Lauˈdikew gaa ijoká máállé urru-, ˈgassoká ˈdeenyééllá ˈdú véer. Máá He Hí Hát Kinaallá Yeet lé-, ˈdúwa-, fayam Waaˈgiet ˈduuwle hogodho-, tá Waag hé ka kuonneká mé ki yaalká ˈdeenyle hééllá:
66003015	Yáá húgúmkícho óg. It hát bíé abunaká muuninyal! Ubaa hí bíé kulaká muuninyal! Kalat hí bíé kulaká muuninyka, hí bíé abunaká onnônyka.
66003016	Aaléka, ˈdaa giri taalle hí tiidh niginiká ˈgayya-, hí ma kulnany-, muuninyka, hí ma aabunanyká, af ha yú hí gáá leesia.
66003017	Itín hí kieye, Nyáá nyí kaamurayye, nyíín nyí gál kaamúre, nyáá hé níínní nyí ˈdabiyyeká mán, hí hol cheedhe. Itín yaalmit ˈdeew-, éésh mán-, hí ki id̶oká it muog. Itín hát hí gál he mán-, in mán-, hí búr id̶aká muogká.
66003018	Aaléka, hatallá ˈdée, hórkí ˈjiet hí ˈgeesiche-, óshor mánká ye gaa hidhdhíe, giri hí gál kaamúreká chegetoká. Đafaraam eegedhká ye gaa hidhdhíe, giri hí fafaat-, hí búr ma id̶iny-, kern hí ma ˈgiˈginká. Sáláb ˈgór ˈgayyoká úba ye gaa hidhdhíe, giri sáláb kinaal hí in gaa liliat-, hí biiy gaa aargiˈdaká.
66003019	Gál yú gielká in yú ki lolodhmo, yú af tataa. Aaléka ˈgaad̶amíe, ye bala ˈdú gáá náa!
66003020	Bá dhaayyíe, yáá ˈbíl af yaal, ˈbíl máálle veveen. Máá ye af maalo-, ye ˈbíl af kí eewká ˈbílle ha yú higila, ˈgarro nyí hol golmosoto.
66003021	Hát káána yú he lulle ká adhdhe-, káána ˈJaachú karallé guchiká nyí ˈdú id̶áállá, máá hé lesalloká ká adhatká ˈduuw máálle nyí hol kara chia guchiká ˈgar yíéd̶ianká úba ha yú shigia.
66003022	Máá nee ˈguoká hé Hím Naasan Waaˈgiet hí gál Kiristo ged̶ichóóllá maalo.
66004001	Hééllá lulle yú argeká, úr af hí furme yú arge. ˈDéé hót er yú maale-, faˈd shímle ki égká ged̶i ye geeyche, kieye, Úr ál yú ijóóllá mé ká naʼ. Hé yú ko geeyallá elle yaalmisano yé ká ˈdeˈdeenká ha yú ko ká aargisia, ˈdéé hót hí ye chie.
66004002	Ál ˈjób kinaallá Hím Naasan Waaˈgiet kaschú eete, hol gaa sisite, in yú kara guchi-, úr gaa yaal-, máádhat hí ˈdú ijoká arge.
66004003	Máá kara guchi kinaallá ˈdú ijeká bísle hát wár midhab-, búr ubaa ˈgileebká. Tá kara guchi kinaallá chala bis hí ˈgileeb-, ráshká hí buanne.
66004004	Kara guchi kinaal karm éíy taaka guchiká tomonaam naama a afurro hí ki made. Karm kinaallá káru tomonaam naama a afurro hí ˈdú ije. Karu kinaallá gielo eegedhká he fadhdhe, shotam guguchi-, horkiká he met ká ˈgie.
66004005	Kara guchi kinaal édhúm birgachle gogo-, yaarít ubaa ˈgeˈget fargogoká hí yé gáá ˈdie. Kára metle nyátáá tiiya-, gaalí ˈjiet gaa id̶imuoká hí gaa boloyye. Nyátáá tiiya kinaallá he hím naasan tiiya-, Waaˈgietká.
66004006	Kára metle úba bás dhát-, ˈjiimidatká hí ije. Kára ˈdinnamle lulle hé luogol-, afur-, bala ubaa sug in burnay-, biiy ki dhaˈgasanká ka ˈguoká hí ˈgie.
66004007	Hé luogol kinaal hé erká hát luoch. Hé ki naamaká hát ány ˈguo yábká. Hé ki sed̶eká innumle hát innum máádhat. Tá hé ki afurká hát kódích kuol efeká.
66004008	Hé luogol-, afurallá lulle kuol hí lelle, gónle ubaa kuolle lulle in biiy ki dhaˈgasanká hí kuˈd. Kulich ubaa chúúrélle hé árallá ˈdony ali ma kokony. Ár kieye, Máá Gud̶o Waag fargogínt lulle ˈguo-, kíssóótí ali ije-, káána ali ijo-, tá bár ka chiimetká úba ali ijoká he Máá ˈdúwa-, saas mán-, saas mán-, saas mánká! aar hí yie.
66004009	Af giri hé luogol kinaal Máá kara guchiká ˈdú ijo-, taalle bííyyo ali ijoká ˈdúúw shiiguo-, mú memeyo-, tá mú gielmít hol ˈdú nannuoká,
66004010	gál káru tomon naama a afurká Máá kara guchiká ˈdú ijo-, taalle bííyyo ali ijóóllá met les gaa ˈdarama, mú memeye. Gaal shotamlé hórkíká kara guchííllá met fafaa, áár ˈdarama, kieye,
66004011	Máá kínyaa Gud̶o Waag, kó ˈdúúw ˈgayyo. Guch ubaa ˈdúúw tá fargogínti, lullééllá hékú. Kuun he met lullé ká kuonne. He feditkú ˈdaalleka, he met lullé ka kuonnééllá hé biiy gaa ijo, gaalí yie.
66005001	Aalé Máá kara guchiká ˈdú ijoká warˈgat gaalí mareká gíl ˈdaa naaniet ká ˈgaa yú arge. Warˈgat kinaallá ˈdug ubaa geer he veerít ká ˈgayye, héétí kát tiiya-, gaalí ki ˈdaneká úba ˈgayye.
66005002	Héétí máá ˈgasso-, urru-, fargogo-, af gaa gud̶oká ki ˈdiyeenká yú arge. Hé muí hogodheká kieye, Mááya ˈdúwa, warˈgát katléél babaa, warˈgát af fuura? yie.
66005003	Tá biiy hé máá níínní úr yíekaʼ, les ˈdug yíekaʼ, héétí les gim yíekaʼ hí gaa ijo-, warˈgát af fuuro-, warˈgát tooyoká mán.
66005004	Aalé ˈdaa giri warˈgát máá níínní ˈdúúw ˈguo, hí af fuuro-, hí tooyoká mánká in yú súm buoy.
66005005	Aalé d̶o gál káruká mú tikiˈd ye geey, kieye, Ha búony. Bá dháash, Lóch é meeny Yuuˈda-, gaalí Hídh ˈbíl íl ˈDawuˈd yegetká hé he lulle ká adhdhe. Mu warˈgát katlé tiiyaká hai babaa, warˈgát afo fuura, ye yie.
66005006	Aalé kara guchiká ubaa hé luogol-, afurká tá gál káruká toomle Eliny hí gaa yaal yú arge. Élíny kinaallá hát élíny gaalí yieská ká yaalla, gaas hí tiiya, in úba hí tiiya. Hééllá he hím naasan tiiya-, Waaˈgiet-, Waag hí les geer lulle ali ˈdú fiiyyeká.
66005007	Aaléka, Eliny sedhe, warˈgat kinaal Máá kara guchiká ˈdú ijoká gíllé ˈdaa naanietká gaa eedhdhe.
66005008	Aalé mu warˈgát eedhdheká, hé giri luogol-, afurká ubaa karu giri tomonaam naama a afurká Élíny ˈgas met abuunam les gaa ˈdane. Hé luogol kinaal ubaa gaal íín lúl hé áár ki ˈdaraanká ubaa kedm horki-, eruká gil ká ˈgaa. Eru kedm yé gáá ˈdeˈdeenallá he Waag visan gál Kirísto iiy yieká.
66005009	Aaléka hé luogol kinaal ubaa káru ár kaanaká ˈdoy, aar kieye, Kuun kó ˈdúúw ˈgayyo, giri warˈgát egeet-, warˈgát kát gaa babiyyoká. Kuun gálaat hé ko yies. Kó fáskú okodiche. Hát kinaallá in gálaat ká yiate. Gál kuuní Waag kí yiatééllá he gál kidh lulle ubaa afano lulle tá émeet lulle, héétí gálaat lulle yé gáá ˈdeˈdeenká.
66005010	Tá kó gálallá gál guchkú léká ubaa gál Waag hujich ki nannuoká hoyche. Gálallá lesso he gaa mumura, aar hí yie.
66005011	Aalé yú d̶o gál ˈgasso-, urru-, burnay-, kara guchiká ubaa hé giri luogolká tá karu giriká ki madeká arge. Héétí gaal áár ˈdarameká yú maale. Gál ˈgasso-, urru kinaal túóyle he shíí shíí burnayye-, túoy mánká.
66005012	Gaal árle af gaa gud̶oká ki ˈdoy, kieye, Élíny gaalí yieská hé ˈdúúw ˈguo. Mú guchlé, kamurlé, ˈdaalimlé, ubaa fargogintle ˈdugaka kí ˈdúúw shiiguo, kí meemeyo, kí gielmít hol ˈdú naannuo, yie.
66005013	Hééllá el ˈdaal he lullé Waag hí ka kuonne-, úr yíekaʼ, les ˈdug yíekaʼ, les gim yíekaʼ, bassam yíekaʼ hí gaa ijoká afle yú maale, kieye, Máá kara guchiká ˈdú ijoká ubaa Élíny ˈduuwlé, guchlé, ubaa fargogintle ˈdugaka, taalle bííyyo kí meemeyo, gaalí yie.
66005014	Aalé hé giri luogol-, afurká kieye, Iiy-hí, he hí hát kinaallá yeet! yie. Gál giri káruká d̶o abuunam les ˈdane, Waag ubaa Élíny meey.
66006001	Aalé Eliny kat tiiyaká katlé erkobká silmieká yú arge. Hé giri luogol-, afurká he tikiˈd ˈdéé hodhe, yú a maale. He ˈgoonyle yérle hát ˈgeˈgete, he kieye, Káde! yie.
66006002	Yú fuˈjieká fárích édhká arge. Farich máá hí ˈdú ijeká ˈbadá ˈgaa, mú Waag hí shóte guchiká shiiche, mu d̶o hát máá oos ka aad̶aatká ká sedhe.
66006003	Aalé Eliny kat tiiyaká katlé ki naamaká sillieká hé luogol-, ki naamaká yú a maale, he kieye, Káde! yie.
66006004	In aalé fárích éíy taaka-, búrká yé ká ˈdie. Máá hí ˈdú ijeká Waag hí fargogínt shiiche, giri naanná les gaa egew-, gál les ˈdú ijoká hol bed̶isatká. Mú d̶o Waag hí faaˈd órofká shiiche.
66006005	Aalé Eliny kat tiiyaká katlé ki sed̶eká sillieká hé luogol ki sed̶eká yú a maale, he kieye, Káde! yie. Yú fuˈjieká fárích óng'orká ká yiimie. Farich máá hí ˈdú ijeká hé gaalí ˈguom ilshamle ki dhaˈgasanká gíl ká ˈgaa.
66006006	In hé luogol-, afurká hurtle yú ˈdéé hót gaa maale, ˈdéé hót kieye, Sííndí murmurté hí tikiˈdeká bírelle hújích kulich hí tikiˈdeká hai yeedhe. Tá rub murmurté hí sed̶eká úba bírelle hújích kulich hí tikiˈdeká hai yeedhe. Héétí salab ubaa ˈduu vinna haí ˈdeenêny, ˈdéé hót hí chie.
66006007	Aalé Eliny kat tiiyaká katlé ki afurká sillieká hé luogol ki afurká yú a maale, he kieye, Káde! yie.
66006008	Yú fuˈjieká, fárích ikarká arge. Máá hí ˈdú ijoká meenyle Kúfach. Tá mú Ál Kufachietká hí el gaa igira. Gálallá in Waag hí fargogínt shiiche, giri gál les gaa ijo-, met hí afurká mé tikiˈd faaˈd órofká ubaa már, tá basham ubaa bine kach ˈguo-, lesietká ki yegeská.
66006009	Aalé Eliny kat tiiyaká katlé ki chenká sillieká kúb suoryoká gimle gál ˈdaa ˈdeeny Waaˈgiet ubaa ˈdéé ˈdiiyiminyle ˈdugaka gaalí yieská sidhamle yú gaa arge.
66006010	Gaal af ˈdérká ˈdéé ki hodhe, kieye, Máá Gud̶o Waag saas mán-, ˈdúwa-, les he gaa mumuróóllo, kuun amáre gál les ˈdú ijoká ˈdéé ki id̶imicha, fáskínyo halalle ká nanniyya? yie.
66006011	Gálallá d̶o Waag hí gielo eegedhká eiy taat shiiche, Waag hí geeyche, giri gaal á níínni mare yíéd̶ian-, ˈdaab gáál nyaaramlé-, Kiristo-, les gaa ijo-, hát gaal íínka gede Waaˈgietallá ˈdáblé gaalí gaa yegeská úba gaalí ma gaa yíésinyká.
66006012	Aalé Eliny kat tiiyaká katlé ki leká silmieká yú arge. Les d̶o súm mootoonne. Aadh súm ong'oroyye, óng'órle hát ís ong'oˈdeká. ˈGuiy alulle búr yie, burle hát fás.
66006013	Héétí hidhino hát urgúaka wááních fargogoká ká ˈdoyka kinnach um urgano gáá okoˈdmootallá úba urgano gáá ookodmoˈde.
66006014	Ur hát warˈgat gaalí mamarokáka, ali gaa guure. Gumano ubaa korm lulle alble gaa bame.
66006015	Aalé les gállé kansúoká, gállé gugud̶oká, gállé yuoy met ki ˈgieká, gállé kaamúreká, gállé farguoginsam ˈguoká, héétí les gállé aad̶aká yíekaʼ, gállé gédeká yíekaʼ lúl ligisham gerle ubaa gumano nyataabanolle gim ki erey.
66006016	Gaal gumano ubaa nyataabano vie, kieye, Nyí ˈdú ˈdannáa! Nyí innum Máá kara guchiká ˈdú ijoká ubaa Élíny idholle nyí met gaa shuolsía!
66006017	Kúlích gáál idholle ka chiimetoká hé ali kí ˈdiiyye! Mááya idhóóllá met ki ˈdeˈdeenká ura? gaalí yie.
66007001	Hééllá el ˈdaal gál ˈgasso-, urru-, afur-, les met ˈdinnam afuraalle ˈgie-, wááních biiy ˈdinnam afuraalle gáá nannieká met gaa moy-, giri waanich les yíekaʼ, bás yíekaʼ, ˈguor yíekaʼ ma ˈdú ˈdaraminyká yú arge.
66007002	Aalé ged̶i yú máá ˈgasso-, urru-, éíy taaka-, ˈdaa baryo yé gáá ˈdeˈdeenká arge. Mu Waag bííyyo ali id̶oká gúíylé gálaat ki guguoká gíl ká ˈgaa. Mu gál giri ˈgasso-, urru-, afur-, Waag hí fargogint les ubaa bás ki ˈded̶eneyoká shiicheká af ˈdérká ki geey, kieye,
66007003	ˈDaab Waag gedelle ke met bala ma gúinyká les ubaa bás, tá ˈguor haí ˈdeenêny, muí gáál yie.
66007004	Aalé gál Waag gúíyle gaalí gueká túóyle yú maale. Gaal lulle túoy hí shíí kúˈd tikiˈde, shíí eiy tomonaam afur a afur. Gálallá lulle émeet Yisirayello yé gáá ˈdie.
66007005	Émeeny Yuuˈda gál gúíy Waaˈgietká ˈgieká shíí tomon tikiˈde a naama. Émeeny Ruuben gál gúíy Waaˈgietká ˈgieká shíí tomon tikiˈde a naama. Émeeny Gad gál gúíy Waaˈgietká ˈgieká shíí tomon tikiˈde a naama.
66007006	Émeeny Asher gál gúíy Waaˈgietká ˈgieká shíí tomon tikiˈde a naama. Émeeny Naftali gál gúíy Waaˈgietká ˈgieká shíí tomon tikiˈde a naama. Émeeny Manaase gál gúíy Waaˈgietká ˈgieká shíí tomon tikiˈde a naama.
66007007	Émeeny Simion gál gúíy Waaˈgietká ˈgieká shíí tomon tikiˈde a naama. Émeeny Levi gál gúíy Waaˈgietká ˈgieká shíí tomon tikiˈde a naama. Émeeny Isikar gál gúíy Waaˈgietká ˈgieká shíí tomon tikiˈde a naama.
66007008	Émeeny Dhebulun gál gúíy Waaˈgietká ˈgieká shíí tomon tikiˈde a naama. Émeeny Yuosef gál gúíy Waaˈgietká ˈgieká shíí tomon tikiˈde a naama. Émeeny Binyamin gál gúíy Waaˈgietká ˈgieká shíí tomon tikiˈde a naama.
66007009	Hééllá el ˈdaal yú fuˈjieká, nyésébích gud̶o-, túoy mán-, gálle gálaat lulle, kidh lulle, émeet lulle, ubaa af lulle yé gáá ˈdeˈdeen-, kara guchiká ubaa Élíny metle ˈgie-, gielo eegedhká fadhdhe-, kulidh gil ka ˈguoká yú arge.
66007010	Gaal af ˈdérká ˈdéé ki hodhe, kieye, Rubach Waag kúnnaa kara guchiká ˈdú id̶oká ubaa Élínyi he yé gáá ˈdeˈdeme, gaalí yie.
66007011	Aalé gál ˈgasso-, urru-, kara guchiká ubaa káru, tá hé luogol-, afurká ki madeká lulle kara guchiká metle abuunam les ˈdane, innum les ˈdú iifie, Waag meey,
66007012	kieye, Iiy-hí, he hí hát kinaallá yeet! Waagkúnno ˈduuwlé, ˈdaalimlé, guchlé, ubaa fargogintle ˈdugaka, taalle bííyyo kí meemeyo, kí gielmít hol ˈdú naannuo, kí ˈdúúw shiiguo. Iiy-hí, he hí hát kinaallá yeet! gaalí yie.
66007013	Aaléka gál káruká mú tikiˈd ye yiete, kieye, Gál gielo eegedhallá fadhdhééllá he gálya? Gaal ále he gáá yimie? ye yie.
66007014	Aalé yú mú ˈdéé hol ˈdú nie, yú kieye, Máá gud̶o, gálallá kuuni hí og, yú yie. Mu d̶o kieye, Gálallá he gál manyjany gud̶oká yé gáá ˈdieká. Gaal gielolle fás Elinyi ki ˈjie, gielo édh yie.
66007015	Hééllá ˈdugaka in gaal kara guchi-, Waaˈgietká met ˈgee. Gaal Waag hújíchle ˈBíl Waaˈgiet kulich ubaa chúúrélle gaa nannaa. Waag karallé guchi-, ˈdú id̶óóllá gáál hai buanna.
66007016	Gaal hé ged̶ ger hí ma gaa bolominy, hé ged̶ báre hí ma chiesiny, hé ged̶ aadh hí ma chiesiny, héétí hé ged̶ kulkul hí ma yiesiny.
66007017	Élíny giri kara guchiká álle yaalká gáál máállé hí ˈdeˈdeenká hai yeedhe. Mu gáál haˈdam bíé luolmitiká hí gáá fefeenká gáál hai ˈdú egedhdhe. Waag gáál imiro lulle hai gaa shugudmicha, karsich hí yie.
66008001	Aalé Eliny kat tiiyaká katlé ki tiiyaká sillieká, ur d̶o aadh ˈgas d̶úúw ríg gaa yie.
66008002	Aalé gál ˈgasso-, urru-, tiiya-, aadh lulle Waag met ˈgieká yú arge. Gáál gaalí faˈd tiiya eiy taat shie.
66008003	Aalé máá éíy taaka-, ˈgasso-, urru-, kedmit horki-, gaalí éru ki ˈdunmayoká gíl ká ˈguoká ká yimie, kúb suoryoká bala ki ˈdie. Mú gaalí eru gud̶oká shie, giri mu eru kinaal ubaa Waag visan gál Kiristoká lulle kúb suoryo-, horki-, kara guchiká met ijoká álle Waag ˈdú siidhoká.
66008004	Eru érle ubaa Waag visan gál Kiristoká kedmít máá ˈgasso-, urruká hí gíl ka ˈgieká geer yé gáá ˈdie, Waag met gaa kie.
66008005	Aalé máá ˈgasso-, urruká ˈduno bolomeká kúb suoryoká ˈdug gáá shuunne, kedmit gíl ka ˈgie kinaal ká fadhdhe, ˈduno les ˈdú okodie. ˈDuno bolome kinaal les ˈdú okoˈdeká ˈgeˈget d̶o shiiyye, yaaˈde, ir biirgime, les úba mootoonne.
66008006	Aalé gál giri ˈgasso, urru-, tiiya-, faˈd tiiyaká ˈgieká tagano ˈdie, giri faˈd ˈdaraanká.
66008007	Máá ˈgasso, urru-, erká faˈdle ˈdoy, d̶o ír waar ˈguoká ubaa ˈjiet fás hol ˈguoká les ˈdú okoˈde. Les met ˈdinnamlé sed̶eká mé ˈdíne tikiˈd ubaa ˈguorle ˈdunay, ísh nyuro-, hí gaa ˈgieká lúl úba ˈdunay.
66008008	Aalé máá ˈgasso-, urru-, ki naamaká faˈdle ˈdoy, d̶o hé gúm gud̶oká ki ég-, ˈjiet hí gaa boloonne mare gaalí bás ki lay. Aalé bás met ˈdinnamlé sed̶eká mé ˈdíne tikiˈd fás yie,
66008009	hé luogol-, bás gaa ijeká met ˈdinnamlé sed̶eká mé ˈdíne tikiˈd lúl hí kufe, héétí kadís met ˈdinnamlé sed̶eká mé ˈdíne tikiˈd lúl eiy baabaanne.
66008010	Aalé máá ˈgasso-, urru-, ki sed̶eká faˈdle ˈdoy, d̶o hidhint gud̶o-, hát ˈjietka boloonneká úr gáá ˈjiiyye, warram ubaa haˈdam met ˈdinnamlé sed̶eká mé ˈdíne tikiˈd les gaa ˈdoyye.
66008011	Hidhint meenyle Hed̶eʼ. Warram ubaa haˈdam mé ˈdíne-, hidhint hí les gaa ˈdoyyeká bietle hed̶ey, tá ˈdaa giri biet hed̶eyká, gál burnayká kufe.
66008012	Aalé máá ˈgasso-, urru-, ki afurká faˈdle ˈdoy, d̶o aadh ubaa ˈgúíy tá hidhino met ˈdinnamlé sed̶eká met ˈdinnam taat Waag hí ˈdanne, met ˈdinnam Waag hí ˈdanne kinaal édhum ˈdabiyye. ˈDaa kinaallá ˈdugaka, kulich ubaa chúúre met ˈdinnam taat édhum ˈdabiyye.
66008013	Aalé yú fuˈjieká kódích úr gaa d̶ud̶ulan-, af ˈdérká ˈdéé ki hogodhoká yú af maale, kodich kieye, Hoba! Hoba! Hoba! Faˈd ˈdony gál ˈgasso-, urru-, sed̶éétí hí ál ˈjob gaa ˈdaraanallá, ebá gál les ˈdú ijoká ki ˈdéen! kodich hí yie.
66009001	Aalé máá ˈgasso-, urru-, ki chenká faˈdle ˈdoy, d̶o yú hidhint úr gáá ˈjiiyye-, les ˈdoyyeká arge. Hidhint gaalí ˈguoˈd gaa ˈdér-, el mé mánká kúlfílle afle shie.
66009002	Hidhint ˈguoˈd gaa ˈdér-, el mé mán kinaal af fuˈde. Eer hát ér ˈjiet gud̶oká ki égká ˈguoˈd af gáá kie, eer aadh ubaa biiy buˈd hoy, ong'orosie.
66009003	Aalé ér kinaal ˈgamutaach hí yé gáá ˈdie, ˈgamutaach les ˈdu gáá guure. ˈGámútááchallá fargogínt Waag hí shiiche, giri af hed̶le hát af hed̶ genyamká.
66009004	ˈGamutaach Waag hí geeyche, giri iish ubaa ˈguor tá he lullé ˈgileeb les gáá ˈdeˈdeenká ma ˈded̶eneny-, gál giri gúíy Waaˈgiet met bala ka mánká tákámle gon bólo aargisuoká.
66009005	Aalé ˈgamutaach d̶o Waag hí mé fuˈde, giri gáál ma yegesiny-, kor gáál ˈguiyam chen gaa maanyjasuoká. Manyjasiny ˈgamutaach hí gáál il ká aargisuoká kulle hát hé geeny he máádhat koey.
66009006	Bár kinaallá gálaat kúfách kufunanká hol gaa ˈgeˈgedhe, kor gaal hé ál níínní kúfach ki aargiroká mán. Gaal af kinaal súm kúfacho he fede, kor kufach gáál afo he ˈgiˈgita.
66009007	ˈGámútáách kinaallá hát fara gaalí ˈgulo oosoká fieká. ˈGamutaach hé met ka ˈgieká hát shotam horkiká. Innumle hát innum gálaat,
66009008	metle dhúrle hát met gál ˈdiet, kachle hát kach lua.
66009009	Hé hát ˈberam sibilaamká he balo ká ˈgie, tá kuol ˈdonyle yúkúrle hát fara burnay-, muulamlé ruuká ˈguo-, ruruanká yúkúrlé.
66009010	Waasle hát waas genyam hirís ˈgayyoká. ˈGamutaach fargogintlé he gálaat ˈguiyam chen gaa maanyjasuoká waaslé kinaallá he ká ˈgaa.
66009011	ˈGamutaach kánsíchlé hí mé ki yaalká he ˈguoˈd gaa ˈdér-, el mé mánká máállé ˈgassoká. Mú meenyle af Heberewka he Ábadon, af Hellenka mú meenyle Abólyon.
66009012	Aaléka, hóbá erkobká hé ˈgite. Bá dhaayyíe, hóbá éíy naamaká ged̶ igiˈde.
66009013	Aalé máá ˈgasso-, urru-, ki leká faˈdle ˈdoy. Yú d̶o kúb suoryo-, horki-, Waag met gaa yaalká gaaslé afurká ˈdéé hót gaa maale.
66009014	ˈDéé hót kinaal máá ˈgasso-, urru-, ki le-, faˈd ˈgieká geeyche, kieye, Gál ˈgasso-, afur-, urru-, Waag hí wár gaa gud̶o-, Yufiretiká álle ki moycheká ká hash, chie.
66009015	Aaléka, gál ˈgasso-, afur-, urru-, Waag hí aadh ˈgaséél, kúlíchal, ˈguiyáál, tá wáral taak ki koyyeká gaalí ká hay, giri gál les gaa ijo-, met hí sed̶eká mé tikiˈd yegeská.
66009016	Gál ˈgasso kinaal gállé yuoyó-, fára ˈdú ijoká túóylé yú maaleká shíí shíí burnayká.
66009017	Fara ubaa gál hí ˈdú ijeká yaalmisanollé yú argeká hééllá: Gál fára ˈdú ijeká ˈbermlé sibilaamká bís tikiˈd hí búr, tikiˈd ˈgiléeb, tikiˈd ráar. Fára metle hát met lua, afle ˈjiet ubaa éér tá waar ˈjiet hí gaa boloonnoká hí yé gáá ˈdeˈdeme.
66009018	Hé sed̶e-, ˈjiete, éér, tá waar ˈjiet hí gaa boloonneká fára af ger yiem gáá ˈdeˈdemééllá gál les gaa ije-, met hí sed̶eká mé tikiˈd yies.
66009019	Faráállá farguoginsamle af ubaa waaso he ká ˈgie, waasle hát chaara, hé af gálaat ki kokuoká ˈgie.
66009020	Gál hé sed̶ééllá hí ma yíésiny-, les ˈdug kí ˈgitééllá hé héllé ˈded̶ewká ma hâny, Waag bala ma ˈdú níiny. Gaal hátle aryáán ubaa waagam hódho-, gaalí hórkí, sibilaam ííkarská, gib raagarká, héétí waar ubaa ˈguor tág gaa nie-, hé argo ubaa mamalo mán-, hol ma gaa seseminyallá he vivita.
66009021	Gaal hé úba gálaat oosle ubaa gilka he nímle, tá herginy gálle hol ma shúúnanká, héétí buraa má hâny, Waag bala ma ˈdú níiny.
66010001	Aalé yú máá éíy taaka-, ˈgasso-, urru-, fargogo-, úr gáá leledho-, nyáˈdow hí buanne-, chala hí mé ˈdug ˈdú taal-, innumle hát aadho, tá ˈgasle hát ˈbíl aarlé ˈjiet hí gaa boloonnoká ki égká arge.
66010002	Mu warˈgat ninni-, gaalí fuoreká gíl ká ˈgaa. Aalé mu ˈgáslé ˈdaa naanietká bás ˈdú koy, ˈgáslé ˈdaa ˈjíbachká les koy.
66010003	Mu af ˈdér-, hát luoch yaaritle ki égká ki yaare. Mu af ˈdérká ki yaareká ˈgeˈget d̶o a tiiya ki yaaˈde.
66010004	Aalé ˈgeˈget a tiiya ki yaaˈdeká, ˈgeˈget ˈdéé hótle onnônyka warˈgát ha yú gaa verene, kor yú ˈdéé hót úr gaa maale, ˈdéé hót kieye, ˈGeˈget a tiiya ki yaaˈdééllá ˈdéé hótle káaw, ha warˈgát gaa véérinyo ye chie.
66010005	Aalé d̶o máá giri ˈgasso-, urru-, yú arge-, bás ubaa les ˈgas ˈdú koyká gíllé ˈdaa naanietká úr ki eey,
66010006	Máá taalle bííyyo ali ijo-, úr ubaa héllé hí gaa ijoká, les ubaa héllé hí gaa ijoká, tá bás ubaa héllé hí gaa ijoká ka kuoneká ˈdodhdhe, kieye, Waag hé ged̶i el ged̶ ma kokony.
66010007	Af giri máá ˈgasso-, urru-, ki tiiyaká faˈdle ˈdaraanká, hé geer ged̶i-, Waaˈgietká hai ká ˈduuwaa. He hát giri Waag hí gállé géde-, ˈdeem ka shigicheká geeycheká hai ˈdeeme, muí yie.
66010008	Aalé ˈdéé hót giri yú úr gaa maaleká ged̶i ye geeyche, kieye, Sí, warˈgat ninni-, gaalí fuore-, gíl máá ˈgasso-, urru-, bás ubaa les ˈgas ˈdú koyká gaa id̶óóllá éew, chie.
66010009	Aalé yú d̶o máá ˈgasso-, urru kinaallá ˈdú sedhe, mú geey, giri mu ye warˈgat ninni kinaal ka shiguoká. Mu d̶o ye geey, kieye, Warˈgát éew, kom. Warˈgatééllá geerkú hai gaa heed̶esicha, kor a geerkúka miinyle hát dhaanite, ye yie.
66010010	In aalé yú warˈgat giri ninniká máá ˈgasso-, urruká gíl gaa eedhdhe, warˈgát koey. Warˈgát a geerchúka miinyle hát dhaanite, kor ye geer ki d̶uyyeká, geer ye gaa hed̶ey.
66010011	Aalé gaal ye geey, kieye, Kuun aalé gon ged̶i kidhano ubaa émeeto, tá gáláát afano hí hol ká eiyyeká ubaa kansimano burnayká ˈdeemlé Waag hí ko shigichoká gálaat ged̶icha, ye yie.
66011001	Aalé Waag ye ˈgúl gaalí he ˈdermitle ki ekemeyoká ká shiiche, ye geeyche, kieye, Keʼ! ˈBíl Waaˈgiet ubaa kúb suoryoká ˈdermitle ka dháash, héétí gál ˈBíl Waaˈgiet Waag gaa vivisatká úba túosh.
66011002	Tá ˈBíl Waaˈgiet náblé baaˈdietká ha ˈdermitle dháany, hash, ˈdaa giri náb kinaal yú gál gálchú muuninyká ˈdú hay-, gaal ˈjien Waaˈgiet ˈguiyam tomonaam afur a naam gaa waasoká.
66011003	Aalé yú gál chia naama-, gálaat ˈduuwchú ged̶uoká ha haad̶ia, giri gaal sharim fafaat-, gaal ram shíí tikiˈd, kúˈd eiy naama, tómón eiy le ˈdeem yú shiguoká gálaat ki ˈdiyeenká, Waag hí ye chie.
66011004	Gál naamáállá he hát ˈguor saano salab-, naama-, ubaa hé nyátáá hí ˈdú id̶o-, naama-, Máá Gud̶o les lulle léká met gaa yaalká.
66011005	Tá máá kerka gál naamáállá he il ká aargisuoká ˈjiet gál naamáállá af hai gáá okoˈdmooto, ˈjiet gáál gállé hí ka kídh kinaal af hai ki shugunata. Aaléka, máá kerka gál naamáállá he ki ekemeyoká gon hai kufuma.
66011006	Gál naamáállá hé fargogint úr af gaa kokuo-, giri rám gaalí ˈdeem Waag hí gáál ka shiicheká gaa ˈdiyeen-, ír níínní hí gáá tuuno-, mánká ˈguo. Héétí gaal hé fargogint bie hol gaa lalaan-, bie fás hod̶uo-, ubaa hé gálaat ki ˈdeew-, met hí hol ka burnayká af he fedoká les ˈdú gáá haad̶uoká úba ˈguo.
66011007	Aalé af giri gál naamáállá ˈdeenylé Waag hí ká shiicheká lulle huogodheká, bíních ˈguoˈd gaa ˈdér-, el mé mánká yé gáá ˈdeˈdeenká hai ká ruuma, gáál hai ká aad̶adhdha, gáál hai yeese.
66011008	Gál naamáállá réfle ˈjien ˈdúwa-, álle gaalí gáál Máállé Gud̶oká ˈgór d̶arám yaalká ˈdú yieská náble gaa iifa. ˈJien kinaal gálaat hát he hol ki ekenyáka Sóˈdom, muuninyka, Misiráyim hí yegedhe.
66011009	Kulich sed̶ tá kúlích éíy taaka mé ˈdáá tikiˈd gál gálaat, émeet, afano ubaa kidh hí hol ká eiyyeká yé gáá ˈdieká gáál réfle hai dhaˈgama, gáál ˈgon hai d̶iidhma.
66011010	Tá ˈdaa giri gál naama-, Waag hí ˈdeem ka shigichééllá kufeká gál les ˈdú ijeká ger hí gaa meedhe, aaˈdume, hé shiicho hol shiguoká ello hol ˈgiˈgidhia. Gaal hatallá ger hí gaa meedhééllá he ˈdaa giri gál naamáállá gál lesietká manyjasieká.
66011011	Aalé kulich sed̶ tá kúlích éíy taaka mé ˈdáá tikiˈd kinaal hí ˈgiteká, hím niiny luolmiti-, Waag yé gáá ˈdiiyyeká gál naamáál hille, in gaal les gaa kie, lod̶aat ˈdie, tá gál gáál argeká sierm gud̶oká hí faanne.
66011012	Aalé gál naamáállá ˈdéé hót úr ˈdéé gáá hote-, gáál af gaa gud̶oká ki geeyche-, kieye, Úr mé ka náa, chieká maale. Gáál hátlé gállé hí ka kídhká hí dhaˈgameká gaal d̶o nyáˈdow ki kie, úr mé nie.
66011013	Tá aadh ˈgás tikiˈde kinaal les súm mootoonne, ˈjien met tomon mé tikiˈd hí ˈgieˈgey, les ˈdane. Gáál shíí tiiya les motiny kinaal hí chies, tá gál ka ˈgiteká Waag Úr Id̶oká kiadhe, ˈdúúw shie.
66011014	Aaléka, hóbá ki naamaká hé ˈgite. Bá dhaayyíe, hóbá ki sed̶eká ál ˈjob ali hai kí ˈdeeme.
66011015	Aalé máá ˈgasso, urru-, ki tiiyaká faˈdle ˈdoy, úr d̶o shalal gud̶oká hí ˈdiiyye, kieye, Máá kúnnaa Gud̶o Waag ubaa Máállé Kirísto hé les guchle eedhdhe, tá mu taalle bííyyo biiy kansimle hai ˈgaa, shalal hí chie.
66011016	Tá karu giri tomonaam naama a afurká karmlé guguchiká ˈdú ijo-, Waag met gaa ijoká abuunam les ˈdane, innum les veere, Waag meey,
66011017	kieye, Kó Máá Gud̶o Waag fargogínt lulle ˈgayyo-, kis ali id̶e-, bííyyo ali id̶óóllo, ˈdaa giri kúún fargogint kua gud̶oká eete-, káána les kansimle liletééllá nyáá nyí ko gielmít hol ˈdu gáá niiyye.
66011018	Kidh hé idhane, kor káána idhokú hé ká chimie. Bar hé ali kí ˈdiiyye, giri gál kufeká kuun hí ˈdéé ki id̶imicho-, gede kua gál kuun hí ˈdeem ka shigicheká yíekaʼ, gál kuun hí hol taak ki koyyeká yíekaʼ, héétí gál meenykú kikiat-, ˈduuˈdúwaká yíekaʼ, aad̶aká yíekaʼ, kuun gáál símísle hélle hol ˈdú nanniyyo-, tá gál les ˈded̶eneyoká kuun hí he il ká aargisichoká, karu hí yie.
66011019	Aalé ˈBíl Waaˈgiet urruká gaalí af fure, sanˈdug he hol af id̶iny-, Waaˈgiet-, ˈbíl gaa id̶eká gaalí arge. Ir d̶o biirgime, ˈgeˈget sheesheenne, yaaˈde, les mootoonne, ír waar gugud̶oká ˈguoká ká tune.
66012001	Aalé hé gud̶o-, ke aˈdaˈdabo-, úr yé gáá ˈdieká yú arge. Min aadh hát d̶afarká kaate-, ˈguiy hí ˈgas gim gaa ijo-, tá shóte horki-, hidhino tomon tikiˈd a naam-, hí gaa ˈgieká mé ká ˈgayyoká yú arge.
66012002	Min kinaallá geere ˈgayye, ˈdal hí ká chirate, geer veerít kulle hí ˈdany gaa koyye.
66012003	Tá hé éíy taaka-, ke aˈdaˈdaboká ged̶i yú úr gaa arge. Áních gud̶o-, búr-, met hí tiiya-, metlé tiiya kinaal shotam kansimoká taat met eiy ká ˈguo-, gaas hí tomonká yú arge.
66012004	Áních kinaal wásle waanieká hidhino met sed̶ mé tikiˈd úr gáá okoˈde, les ˈdane. Anich min ˈdal hí ka chirateká bala ki ˈdie, giri min veellé ka ˈdalloká kokuoká.
66012005	Aalé min veel yab ˈdalle. Veel kinaallá he veel kidhano lulle ˈgúl síbilká aadh ˈdaatika ki ˈdeˈdeenká. Aalé min veellé kinaal d̶o Waag hí saˈde, Waag hí karallé guchiká ˈdú eete.
66012006	Aalé min d̶o ˈbakat ál Waag hí tág ki koyye-, Waag hí ram shíí tikiˈd-, kúˈd eiy naama-, tómón eiy leká gaa wawaychoká kar ˈdú ˈdoyye.
66012007	Aalé oos úr gaa shiiyye. Mikáyel ubaa gállé ˈgasso-, urruká áních giriká ubaa anich gállé ˈgassoká hol yies.
66012008	Anich d̶o gaalí ká adhdhe, ubaa gállé ˈgassoká gaalí úr gáá arie.
66012009	Aalé áních gud̶o-, giri chár hele-, gaalí Waag kídhíchle ubaa Sátan yeget-, les gálle lulle nyiimisatallá gaalí les kí lay, mú gállé ˈgassoká úba gaalí les kí laalame.
66012010	Aaléka, yú ˈdéé hót af ˈdérká ˈdéé ki hoteká úr gaa maale, kieye, Aalé káána Waagkúnno rúbáchlé ubaa fargogintlé tá guchlé, héétí máállé Kirísto kansimle hé ali kí ˈdiiyye! Hééllá he ˈdaa giri máá nyaaram kúnnaa Kiristoká ˈdeentle kulich ubaa chúúrélle Waag met gaa hogodheká gaalí úr gáá layyeká.
66012011	Nyaaram kúnnaallá hé mú ka adhdhe. Mú gaalí ka adhdhééllá he ˈdaa giri Eliny gáál ˈdaalleka fásle okodieká. Héétí gaal hé kúfach ma d̶íin, hé Élíny ˈduuwle huogodhe.
66012012	Úrru, kuun ubaa gál ko gaa ijóóllá lulkícho ger hí gaa meet! Les ubaa basso, hoba! ˈDaa giri Sátan hí ˈdu gáá leete-, hát bárle hol kí chalnateká óg-, idhanneká, héél ebá itín hí ki ˈdéen! ˈdéé hót hí chie.
66012013	Aalé áních giriká hát gaalí úr gáá layká argeká min veel yábká ˈdalleká manyjasie.
66012014	Aalé min giriká Waag hí kuol gugud̶o-, kodichká shiiche, giri úr ki kiisato-, char kinaal met kar gaa ˈdaraanno-, ál ˈbakate Waag hí warram sed̶e tá war tikiˈd mé ˈdáá gaa waaychoká.
66012015	Aalé chár kinaal d̶o bíé gud̶o-, hát wár fafaanká ki égká af gáá okodie, giri bie min egeetká.
66012016	Tá les min ˈdú gáá riebiyye, af eiy ˈdeeyche, bíé giri war ki egeney-, áních giriká hí af gáá okodieká ˈgudisate.
66012017	Aalé anich d̶o min ˈdú idhane, kie, giri min umlé les ki ˈgite-, Waag hemuumuritle ki ˈgie-, Yíésu ˈduuwle hogodhoká ˈdú ruruanká.
66012018	Anich aalé bás ílung ki ˈdie.
66013001	Aalé yú bíních kach ˈguo-, gaas hí tomon-, gaas tomon kinaal shotam kansimoká eiy taat hí gaa ˈgie-, ubaa met hí tiiya-, met tiiya kinaal meet Waag chachareká eiy taat ka ˈguo-, bás yé gáá ˈdeˈdemeká arge.
66013002	Bíních kach ˈguo-, yú argééllá hát múóro ká yaalla, kor ˈgas hí taaka, ˈgasle súm gugud̶áan, dhúr ˈdaláfaká he ká ˈgaa, afle hát af luoch. Aalé áních giriká bíních kach ˈgúóllá fargogínt ubaa kara guchiká tá kansim gud̶o-, he ki mumuroká ˈguoká úba shie.
66013003	Bíních kach ˈgúóllá metlé ˈguoká mé tikiˈd liil onnônyka hí chegieská he ká ˈgie, kor liil kinaal hí fayante. Aalé les gállé hí gaa ijoká lulle binich liilléél fayantle af ˈdabe, binich el gaa veere.
66013004	Aalé anich hemuumuritle bíních kach ˈgúóllá shie. Gálaat ˈdaa kinaal ˈdugaka áních kinaal met les kurram gaa ˈdane, meey. Gaal úba bíních kach ˈgúóllá met les kurram gaa ˈdane, meey, kieye, Mááya bíních kach ˈgúóllá ká yaalla? Bíníchallá hé máá níínní hol yegeská mán! yie.
66013005	Aalé binich anich hí ere ˈdeem hol meeny-, ubaa Waag chaarim hí yé gáá ˈdeˈdeenká shie. Anich binich ˈguiyam tomonaam afur a naam mé gaa fure, giri binich hát fedoká seseen-, fargogintle he ki ekemeyoká.
66013006	Binich Waag chaarim ˈded̶ewká chaachare, Waag meenyle ubaa ˈbílle chaachare. ˈBíl Waaˈgiet kinaallá he Waag gállé úr gaa ijoká.
66013007	Aalé binich anich hí mé fure, giri binich Waag gállé les ˈdug ˈdú ijoká ˈdú ruruan-, gáál ká aad̶aat-, kidhano ubaa émeeto tá gáláát afano hí hol ká eiyyeká lulle úba he ki mumuroká.
66013008	Ameeny gál les ˈdug ˈdú ijo-, meetle Waag hátlé les ma ka kúóninyká Waag hí Élíny gaalí yieská warˈgatlé luolmitiká ma gaa véérinyká binich met les kurram hai gaa ˈdarama, binich hai meeye.
66013009	Máá nee ˈguoká hí hééllá maalo.
66013010	Máádhat har máá gaalí ugunanká kátaka, ha gaalí ugunma. Máádhat har máá gaalí faaˈd órofká ki yegeská kátaka, faaˈd órofká ha gaalí ki yeese. Yaalmitééllá ˈdugaka gál Waaˈgiet hí mé ki chiichirsat, hí iiy yeenlé Yíésu iiy yieká tág chirat.
66013011	Aalé yú bíních éíy taaka-, hát élínyka gaas hí naama-, ˈdéé huogonle hát ˈdéé huogon anich ki ég-, les geer yé gáá ˈdeˈdemeká arge.
66013012	Bíníchallá kansim tikiˈde bíních erkobká hí ˈguoká he ˈgaa, hújíchle ki nannaa, gáláát les gaa ijoká ged̶ia, giri gaal bíních erkob-, liil onnônyká hí chegieská hí fayanteká met les kurram gaa ˈdaraan-, memeyoká.
66013013	Bíníchallá hé gáál af ˈdaˈdabsuoká ekemeye, hát káána innum gálaatka ˈjiete he úr gáá lelesia, ˈjiet les ˈdú gáá okoˈdmooto.
66013014	Binich hé gáál af ˈdaˈdabsuo-, ekemeyo-, bíních erkobká gaa aargiróóllá ˈdaalleka in gáláát les ˈdug ˈdú ijoká ki nyiimita. Tá binich gáál he ki mure, giri gaal bíních faaˈd órofká hí muˈde-, liil onnônyká hí chegieská ˈgie-, kor bieká yaalmitle gaalí tág nannuoká.
66013015	Binich hé fargogínt ˈguo, giri bíních erkobká yaalmitlé gaalí tág nieká hím ki nannuo-, he loolnot-, he ˈdéé hogodhoká. Aalé bíních erkobká yaalmitlé gaalí tág níéllá ˈdéé mure, kieye, Ameeny gál ye met les kurram gaa ˈdaraan-, ye memeyoká d̶iidhoká gon gaalí yies, yie.
66013016	Aalé bíníchallá gálaat lulle he ki mure, gál niginiká yíekaʼ, gál gugud̶oká yíekaʼ, gál kaamúreká yíekaʼ, gál he maamanká yíekaʼ, gál gédeká yíekaʼ, gál ad̶aaká yíekaʼ, gaalí gillé ˈdaa naanietká, muuninyka, met bala guguoká.
66013017	Máá gúíyallá mánká hé shokodaam ma higian, muuninyka, hol ma gaa mamadiny. Gúíyallá he bíních erkobká meenylé, muuninyka, meenyle túóyle gúíylé.
66013018	Hééllá ˈdaalímo hegete. Máá kás ˈguo-, he hol eiy gaa nannasatká hí bíníchallá túóyle hélle kimisat. Túóyallá he túóy máádhát, túoy he kúˈd le, tómón eiy le, tá a le.
66014001	Aalé yú fuˈjieká Eliny Gúm Siyon ˈdú yaal. Eliny gál shíí kúˈd tikiˈde-, tómón eiy afur a afurká hol ˈgaa. Gál kinaallá Élíny meenyle ubaa Élíny meeny ˈJaallé veeritle met bala ká ˈgaa.
66014002	Aalé yú hé hát hele gud̶o-, ka fameká yúkúrle ubaa ˈgeˈget yaarít hí gud̶oká ki égká úr gaa maale. Hé yú maale kinaallá shímle úba hát shím hé gaalí áár ki ˈdaraanká.
66014003	Gál giri Élíny gúm álle hol af ˈgie kinaal ár kaanaká kara guchi Waaˈgietká ubaa hé giri luogol-, afurká, tá gál giri káruká metle gaa ˈdarama. Ár kinaallá hé máá níínní hí oonootká mán. Gál giri shíí kúˈd tikiˈde-, tómón eiy afur a afur-, Waag hí lésallá gáá yiateká tákáma hí og.
66014004	Gálallá he gál hé Waag hí ma fedinyká hol ká ridhdhe-, Waag bala ˈdú nie-, Élíny el gaa igiro-, Eliny állé seseenká mé nannuo-, Waag hí yiate-, Waag hí gál lesietká gáá shuunate-, giri Waag ubaa Élíny saanollé erkobká yegetká.
66014005	Gáál agerle hé hodho níínní gaalí gaa maaleká mán. Gaal hé ˈdeensen mán.
66014006	Aalé yú máá éíy taaka-, ˈgasso-, urru-, úr gaa seseen-, Fayam Midhab-, biiyoká gál les ˈdug ˈdú ijoká ki ˈdiyeenká arge. Máá kinaallá fayám kidhano ubaa émeeto tá gáláát afano hí hol ká eiyyeká lulle ki ˈdiiyime.
66014007	Mu af ˈdérká ˈdéé ki hodhe, kieye, ˈDaa giri Waag aadh ˈgas gálaat ˈdéé ki id̶imichoká ali kí ˈdiiyyééllá, Waag kiikiadhíe, ˈdúúw shiigía. Máá úr, les, ubaa bás tá biet haˈdamká ka kuonnééllá met les kurram gaa ˈdannáa, meemeyyíe, yie.
66014008	Aalé máá ˈgasso-, urru-, éíy taaka-, ki naama-, máá ˈgasso-, urru kinaallá he el gaa igire, kieye, Bábilon Gud̶oká hé el hí ˈgidhe! Hé el hí ˈgidhe! Hééllá he ˈdaa giri Bábilon baltlé gaa nyakaridheká ˈduunyle kidh lulle mé ki tiiyye-, kidh hí igianká, muí yie.
66014009	Aalé máá ˈgasso-, urru-, éíy taaka-, ki sed̶eká gál ˈgasso-, urru-, naama kinaallá el gaa igire, af ˈdérká ˈdéé ki hodhe, kieye, Máá bíních kach ˈgúóllá ubaa binich yaalmitle metle les kurram gaa ˈdaraan-, héétí bíníchallá gúíyle iiy yeget-, gaalí mé bala, muuninyka, gíl guguoká,
66014010	máá kinaallá Waag idholle ˈduunylé kamadhe-, Waag kulullé idhoká gaa ijoká hai igima. Máá kinaallá Waag gállé ˈgasso-, urruká ubaa Élíny metle ˈjiet ubaa waar ˈjiet hí gaa boloonká haí maanyjasia.
66014011	Gál bíních kach ˈgúóllá ubaa binich yaalmitlé metle les kurram gaa ˈdaraan-, memeyo-, tá binich meenyle gúíyle gaalí guguoká iiy yegetká hé kulich ubaa chúúrélle héf ma ˈgiˈgisan, ˈjietlé hí manyjasichoká érle taalle bííyyo hai kekeme, muí yie.
66014012	Hééllá ˈdugaka gál Waag hemuumuritle ubaa iiy yeen Yíésu iiy yieká ki ˈgieká hí mé ki chirsat.
66014013	Aalé yú ˈdéé hót úr gaa maale, ˈdéé hót kieye, Hééllá warˈgát gaa véer: Káána ubaa biiy met ki suoyyééllá gál iiy yeenlé ˈdaa Máá Gud̶o Kirísto ka ˈguoká ˈdaalleka gaal hí yegeská ebá Waag hí ˈdú ˈjiiy! chie. Aalé Hím Naasan Waaˈgiet kieye, Iiy-hí! Gálallá laatlé lad̶aanallá hefle hai ˈgiita. Gálallá húgúmle ˈduuwle hai hogodho.
66014014	Aalé yú nyáˈdow édh-, máá hát iny máádhat ká yaal-, shóte horkiká mé ká ˈguo-, faaˈd órof-, allé-, gaalí ˈguom ki mumuratká gíl ka ˈguoká hí ˈdú ijoká arge.
66014015	Aalé máá éíy taaka-, ˈgasso-, urruká d̶o ˈBíl Waaˈgiet yé gáá ˈdie, máá nyáˈdow ˈdú ijoká af ˈdérká ki geey, kieye, ˈDaa giri les ˈguomle hát ˈdabaanká hite-, tá aadh ˈgas ˈguom me ˈdonyká ali kí ˈdiiyyeká, faaˈd kua ˈguom muranká éew, ˈguom mur, muí mú yie.
66014016	Aalé máá nyáˈdow ˈdú ijoká faaˈdlé ˈguom muranká les ˈdug gaa waanie, les ˈguomle d̶o muí mé ˈdoy.
66014017	Aalé máá éíy taaka-, ˈgasso-, urruká ˈBíl Waaˈgiet úr gaa yaalká yé gáá ˈdie. Mu íín úba faaˈd órof-, alléká gíl ká ˈgaa.
66014018	Aalé máá éíy taaka-, ˈgasso-, urru-, ˈjiet fargogintle ˈguoká kúb suoryoká álle yé gáá ˈdie. Máállá máá ˈgasso-, urru-, faaˈd órof-, alléká ˈguo kinaal hí af ˈdérká ki geey, kieye, Saano vinna lesietká hé hisse. Faaˈd kua allééllá éew, saano kinaal ˈgulamle hol ˈdú mur, yie.
66014019	Aalé máá ˈgasso-, urru kinaal faaˈdlé giriká les ˈdug gaa waanie, les saanollé vinnaká ˈgulamle hol ˈdú mure, ˈgulam kinaal Waag idholle állé gaa gud̶o-, gaalí gaa ˈduˈduoká ki laalame.
66014020	Aalé saano vinna kinaal gaalí ˈjien sug Waag állé idhoká gaa ˈdue. Ál kinaal d̶o fas hí gaa fame. Fás gaa múúgantle ubaa farich ˈdermitle tikiˈde. Fas ˈdáb gaa fameká fagintle ki ˈgas ki sedheka sienyle ram hí tomon tikiˈde a afur.
66015001	Aalé yú hé éíy taaka-, gud̶o-, gáál af ˈdaˈdabsuoká úr gaa arge. Hé yú arge kinaallá he gál ˈgasso-, urru-, tiiyaká ubaa héllé met hí tiiya-, gálaat ki ˈdeew-, biiy el ˈdaˈd-, Waag idholle mé ˈgiidhuoká.
66015002	Aalé yú d̶o hé hát bás ˈjiimidat-, bíélle ubaa ˈjiet hol warameká arge. Bas gál bíních giri kach ˈguoká ubaa yaalmitlé gaalí tág nieká met les kurram gaa ˈdaraanká d̶iidhe-, binich meenyle túoyle gaalí guguoká úba d̶iidheká hí ˈdú ˈgee. Gaal hé gaalí áár ki ˈdaraan-, Waaˈgietká gil ká ˈgaa.
66015003	Gaal Waag ubaa Élíny ár hát ár gédéch Waaˈgiet Móshe léká hí ˈdoyká ki meey, aar kieye, Máá Gud̶o Waag fargogínt lulle ˈgúóllo, hé kuuní ekemeychoká ebá gud̶áan, tá ke af ˈdaˈdaba! Kó kidh lulle Kánsích lééllo, ˈgierimkú ebá ˈdúwa, tá tagle ˈgee!
66015004	Máá Gud̶óóllo, kúún tákáma saas man, mááya ko ma kikian, meenykú ma memeny? ˈDaa giri he ekeny kua ˈdúwa-, ka edhdheyyééllá, kidh met lulle hai ká yiimedhe, met les kurram hai ko gaa ˈdarama, gaalí yie.
66015005	Aalé yú fuˈjieká, ˈBíl ˈbaaro Waaˈgiet-, úr gaa yaalká állé súm ˈdúwa-, biiy geereká gaalí af fur, yú arge.
66015006	Ál súm ˈdúwa kinaallá gál giri tiiya-, ˈgasso-, urru-, hé met hí tiiya-, gálaat ki ˈdeewká ˈguoká hí yé gáá ˈdie. Gaal gielo gaalí kútá ˈjiimiˈdatká tagano gaa nieká fadhdhe, héétí saaw kírre horkiká ˈgayyoká ele ká ˈgaa.
66015007	Aalé hé giri luogol-, afurká he tikiˈd gál ˈgasso-, urru-, tiiyáállá kedm tiiya-, horki-, Waag taalle bííyyo ali id̶óóllá idholle hí koch kochká eiy eiy taat shie.
66015008	Aalé Waag ˈduuwle ubaa fargogintle érle ˈBíl Waaˈgiet koch yie, tá ˈdaab hé giri met hí tiiya-, gálaat ki ˈdeew-, gál tiiya-, ˈgasso-, urruká hí ˈgie kinaal el ma gáá ˈgînká hé máá níínní ˈBíl Waaˈgiet kinaallá higiloká mán.
66016001	Aalé yú ˈdéé hót ˈdér-, ˈBíl Waaˈgiet yé gáá ˈdiiyye-, gál giri tiiya-, ˈgasso-, urruká geeycheká maale, ˈdéé hót kieye, Sedhíe, kedm giri tiiya-, idho Waaˈgiet hí gaa id̶oká les ˈdú ookodmía, chie.
66016002	Aalé máá ˈgasso-, urru-, erkobká sedhe, kedmitlé idho Waaˈgiet hí gaa id̶eká les méle ki nie, gál giri bíních kach ˈguoká gúíyle ˈgie-, binich yaalmitlé gaalí tág nieká met les kurram gaa ˈdane-, memeyká d̶o lilo ˈded̶ew-, kullaká hí yiem gáá ˈdie.
66016003	Aalé máá ˈgasso-, urru-, ki naamaká kedmitlé idho Waaˈgiet hí gaa id̶eká bás méle ki nie, bas hol gaa suoy, bas hát fás máá kufeká yie, he lullé luogol-, hí gaa ijeká kufe.
66016004	Aalé máá ˈgasso-, urru-, ki sed̶eká kedmitlé idho Waaˈgiet hí gaa id̶eká warram ubaa haˈdam méle ki nie, biet hol gaa suoy, fás yie.
66016005	Aalé yú máá ˈgasso-, urru-, biet mé ki yaalallá af maale, mu kieye, Kó ˈdúwa-, saas mán-, kis ali id̶e-, tá bííyyo ali id̶óóllo, yaalmit giri kuuní gálaat ˈdeem ki id̶imichóóllá he yaalmit ˈdúwaká.
66016006	ˈDaa giri gaal gál kua ko iiy yieká ubaa gál kua ˈdeem ka shigiche-, ˈdeem ˈdiyimeká fásle okodieká, in kuun gáál fás ím mé ki tiiyye. Hé kinaallá hé gálle hí hol ki ˈgeˈgedheká, muí yie.
66016007	Aalé yú ˈdéé hót kúb suoryo-, álle yé gáá ˈdiiyyeká maale, ˈdéé hót kieye, Máá Gud̶o Waag fargogínt lulle ˈgúóllo, hé ˈduwa, yaalmit kuuní gálaat ˈdeem ki id̶imichóóllá he yaalmit ˈdúwa-, tagléká, chie.
66016008	Aalé máá ˈgasso-, urru-, ki afurká kedmitlé idho Waaˈgiet hí gaa id̶eká aadh méle ki nie, aadh Waag hí fargogint gálaat ˈjiet ki bodbodmisichoká shiiche.
66016009	Aalé gálaat kúlkúl súm ˈdeew kinaal hí bodbodsie. Gaal Waag hééllá lulle fargogintle ˈgayyóóllá chaachare, hé héllé ˈded̶ewká ma hâny, Waag bala ma ˈdú níiny, Waag ˈdúúw ma shíiny.
66016010	Aalé máá ˈgasso-, urru-, ki chenká kedmitlé idho Waaˈgiet hí gaa id̶eká bíních giri kach ˈguoká karallé guchiká ˈdug méle ˈdú nie, binich bííylé guchiká d̶o ong'oroyye. ˈDaa giri gáál gon hí boloyyeká gaal hol erb koey.
66016011	Gáál gon bólollééllá ubaa lilolle ˈdugaka in gaal Waag Úr Id̶oká chaachare, gaal hé héllé ˈded̶ewká ma hâny, Waag bala ma ˈdú níiny.
66016012	Aalé máá ˈgasso-, urru-, ki leká kedmitlé idho Waaˈgiet hí gaa id̶eká wár gaa gud̶o-, Yufiretiká méle ki nie, war d̶o goyye, giri gál kaansúo-, ˈdaa baryo gáá yiimetká ˈgíéríchle tág kokuoká.
66016013	Aalé yú aryaan gaa nyakaridhe-, sed̶e-, hát korkór ki ég-, áních giriká ubaa bíních giri kach ˈguoká tá bíních máá Waag hí ˈdeem ka shigichoká hol ka hoyká hí af yiem gáá ˈdieká arge.
66016014	Aryaan sed̶ééllá he aryaan gál ˈgasso-, Satan-, hé gálaat hí af ˈdaˈdaboká ekemeycho-, les lulle gállé kaansúoká af gaa verenno-, giri gál kaansúo kinaal ali tikiˈd hol mé ˈdú egeyyo-, Waag hol yegeská. Oosééllá Waag fargogínt lulle ˈgayyoká kúlíchlé gud̶oká he ali kí ˈdeenne.
66016015	Yíésu kieye, Bá dhaayyíe, yú hát máá buraallé-, aadh ˈgas hí muogká gáá ˈjeˈjeenká ha gáá ˈjeeme, yie. Máá ˈdeyeen-, d̶afaraamle ˈguo-, giri gele mantle gálaat hí ma aargiriny-, kern hí ma ˈgiˈginká ebá Waag hí ˈdú ˈjiiy!
66016016	Aaléka, aryaan sed̶e kinaal d̶o les gállé kaansúoká ál af Heberewka gaalí Armagédon yeget mare álle hol mé ˈdú eeyye.
66016017	Aalé máá ˈgasso-, urru-, ki tiiyaká kedmitlé idho Waaˈgiet hí gaa id̶eká úr gáá okodie. Aalé ˈBíl Waaˈgiet karallé guchi-, hí gaa ijeká ˈdéé hót ˈdérká hí yé gáá ˈdiiyye, kieye, He hé d̶ue! chie.
66016018	Aalé ir biirgime, ˈgeˈget d̶o sheesheenne, yaaˈde, les mootoonne. Les motiny hat kinaallóóllá ameeny gálaat Waag hí les ka koyyeká hé kálta máá hí argeká mán, hé tág gud̶o, kor úba súm ˈdeew.
66016019	Aalé ˈjien giri gud̶o-, Bábilon léká eiy sed̶ ká ˈgiiˈgite, tá kidh éíy taakáátíá ˈjienle úba eiy ˈgiiˈgite. Af kinaal Waag Bábilon Gud̶óóllá ˈdeentle táb ˈdoote, he ˈdú moyche, giri Waag kulullé ˈduu idho-, gud̶oká Bábilon hí igianká.
66016020	Aalé korm alble lulle gaa bame, gumano hé gumano níínní úba alb kí ˈgiteká mán.
66016021	Héétí ír waar gugud̶oká ˈguo-, tikiˈd ilshamle hát wár ilishkáka úr gáá okoˈde, gálaat ˈdú ˈdane. ˈDaa giri ír waar ˈguo-, kinaal súm ˈdeewká gálaat Waag chaachare.
66017001	Aalé gál giri tiiya-, ˈgasso-, urru-, kedm tiiyaká ˈguoká mú tikiˈd ye ˈdú gáá yimie, ye geey, kieye, Káde, min gud̶o-, babasidhe-, biet burnayká ˈdug ˈdú id̶óóllá ˈdeeny Waag hí ki id̶imichóóllá yú ko ká argisia.
66017002	Minnééllá he min les gállé kaansúoká hí baltle ˈguo-, hí bala ˈdú nie-, gaal Waag gíl sug ki hayká. Min kamurlé gáál ˈdú lalaatoká ˈduunyle gál les ˈdú ijoká hí ˈjie, gáál fame, muí ye yie.
66017003	Aalé Hím Naasan Waaˈgiet hátlé kaschú hol gaa sisiteká máá ˈgasso-, urru kinaal ye ˈbakat ˈdú eedhdhe, min bíních kach ˈguo-, búr-, meet Waag chaarim burnayká hí gon kuˈd-, tá met tiiya ubaa gaas tomon ˈguoká ˈdú id̶oká yú arge.
66017004	Min kinaallá d̶afaraam faateká bísle korbich ubaa búr, shokodaam ki bukusateká he hórkí ubaa waar ˈdabaanká tá bier ˈduuˈdúwaká. Min gílle kulu hórkíká ká ˈgayye. Kulu kinaal hé gaa nyakarichká ubaa min kamurlé gáál ˈdú lalaatoká saasle hí koch yie.
66017005	Tá min mé balalle he veerít ká ˈgayye. He veerit kinaallá he meeny héllé gálaat hí muog-, kieye, bábilon gud̶oká, gál bábaská ubaa les héllé gaa nyakarichká ˈjiellé chieká.
66017006	Aalé yú min fás gál Waaˈgiet ubaa fás gál iiy yeenlé Kirísto iiy yieká ˈdaalle ˈdugaka gaalí yieská iyye-, fas hí fameká arge. Yú min argeká súm he af ˈdabe.
66017007	Aalé máá giri ˈgasso-, urruká ye heete, kieye, Háteka hééllá aˈdabiyyéel? Yú min ubaa bíních kach ˈguo-, met tiiya ubaa gaas tomon ˈguo-, min hí ˈdú id̶o-, min hol gaa sisidhóóllá héllé gálaat hí muogká ha ko ká ged̶ia.
66017008	Bíních kuuní argiyyééllá hé kis ali ije, kor káána hé mán, tá bár ˈdaatika ˈguoˈd gaa ˈdér-, el mé mánká yé hai gáá ˈdeeme, állé he il hí gaa aargiˈdoká mé hai nannaa. Aalé gál les ˈdú ijo-, Waag hátlé les ma ka kúóninyká meetle Waag hí warˈgat luolmitiká ma gaa véérinyká bíních kach ˈguo-, kis ali ije-, tá kufe-, ged̶i yé ka ˈdeˈdeenká argeka he af hai ˈdaaba.
66017009	Hééllá kas ˈdaalimoká hegete. Binich metlé tiiyáállá he gumano tiiya-, min hí ˈdú id̶oká.
66017010	Met tiiyáállá úba he gál tiiya-, kaansúoká. Gál tiiya-, kaansúóllá gáál chen kansimle el hí ˈgidhe, mú tikiˈd hátle kansich, máátí hé hátle kansich ma yíen, tá mu bár yé ka ˈdeenká mú kansimle hé mé gáá gaaw.
66017011	Bíních giri kach ˈguo-, kis ali ije-, tá káána mánnallá he kánsích ki síet-, kansim giri tiiyaká máállé-, állé he il hí gaa aargiˈdoká mé nannuoká.
66017012	Gaas tomon argiyyééllá he gál tomon-, hátle kansím ma árginy-, kor kansím argeka, kansimlé kinaal mé gáá gaaw-, ubaa bíních kach ˈguo kinaal les he gaa mumuroká.
66017013	Gál kaansúo-, síetallá lúl kas hí tikiˈde, gaal kansimle ubaa hemuumuritle bíních kach ˈgúóllá hai shigia.
66017014	Gaal Élíny hai ˈdú ruuma, kor Eliny ˈdaa giri he Kánsích kansím lulle mé ki yaalká gáál hai ká aad̶adhdha. Tá gál Élíny hol ˈguoká he gál Waag hí viiyye-, Waag hí gálle hosote-, Waag af ˈduwasieká, muí ye yie.
66017015	Aalé máá giri ˈgasso-, urru kinaal ged̶i ye geey, kieye, Biet kuuní argiyye-, min babasidheká hí ˈdug ˈdú id̶ééllá he gálaat ubaa nyesebim, tá kidh af hí hol ká eiy eiyyeká.
66017016	Tá gaas tomon kuuní argiyyééllá ubaa bíních giri kach ˈguoká min babasidhééllá hai neebeedhe, mú he met lulle hai gaa ugunma, mú búr hai id̶imia, mú af hai ki shugunna, mú ˈjiet hai gaa verene.
66017017	Tá ˈdaab Waag ˈdeenyle ma d̶usînyká, in gálallá hééllá lulle hát he feˈdoká ger fiiyye, giri gaal Waag hát feˈdo kinaal ekemeyo-, gáál kas hí tikiˈd cheget-, gáál kansimle hemuumuritle gaalí bíních giri kach ˈguoká ˈdú haad̶uoká.
66017018	Tá min kuuní argiyyééllá he ˈjien gud̶o-, gál kaansúo-, les gaa ijoká lúl he gaa mumuˈdoká.
66018001	Aalé hééllá yú argeká, yú máá éíy taaka-, urru-, ˈgasso-, úr gáá leledho-, hemuumurit gud̶oká ˈguoká arge. Máá kinaallá édhúm hí yé gáá ˈdieká biiy gaa edhesie.
66018002	Aalé mu af ˈdérká ˈdéé ki hodhe, kieye, Bábilon Gud̶oká hé el hí ˈgidhe! Hé el hí ˈgidhe! ˈJien Babilon hé ény aryaan yie. Héétí hé aryaan gaa nyakaridhe-, met hí hol ká eiyyeká ubaa tere dhiginiyyoká tá d̶ányár ˈded̶ew-, gálaat hí nébká ífle yie.
66018003	Kidh lulle hé ˈjienééllá baltlé gaa nyakaridheká ˈduunyle ˈjie. Les gállé kaansúoká hé ˈjienééllá hélle baltle ˈgie, Waag gíl sug ki hay, ˈjien bala ˈdú nie. Tá gál les ˈdú ijo-, shokodaam hol gaa mamadioká hé ˈjien kamurlé ki geyieká ki kamuray, muí yie.
66018004	Aalé yú ˈdéé hót éíy taakaká ged̶i úr gaa maale, ˈdéé hót kieye, It chiallo, ˈjienééllá yé gáá ˈdée, haí ˈjien ad̶aabanolle híliny. ˈJien hé ˈded̶ew-, il hí aargiˈdoká itín úba ha il hí árginy.
66018005	ˈJien ad̶aabanolle hé hol ˈdú ˈjie, ˈdernedhe, úr d̶ig yie. Waag hé ˈjien ˈdeentlééllá mé ká ˈgayyo.
66018006	Hát ˈjien íín hí gálaat manyjasieká ˈjienééllá manyjasiny úba il hí argiyyo. Hé ˈjien hí gáál ki ekeychééllá ˈjien a naam hol ˈdú naʼ. ˈJien kulullé imi-, gáál ki fieká ˈdaˈdab kinaallá úba ˈjien a naam hol ˈdú naʼ.
66018007	Hát tikiˈde ˈjien hol ˈduway-, hol balchá gaa id̶íéllá ˈjien a ˈdáb kinaal manyjasiny ubaa geer ˈdeent máálle shiilmisatká ˈdú íd̶ish. ˈDaa giri ˈjien geerle hol ki ged̶uo-, kieye, Yú hát min kansidheká ká ija, yáá hát min hiyesidheká muuniny, yáá gon geer ˈdéént ma aargiriny, yegetallá,
66018008	in ˈjien hé gálaat ki ˈdeew-, basham ubaa geer ˈdéént, tá már ka ˈdeenká lulle ˈjien kulich tikiˈd hai ká higila. ˈJien úba ˈjiet haí koonyo. Máá Gud̶o Waag ˈjien he il ká aargisúóllá hé fargogínt lulle ˈguo, ˈdéé hót hí chie.
66018009	Aalé les gállé giri kaansúo-, ˈjien hélle baltle ˈgie-, Waag gíl sug ki hay-, ˈjien bala ˈdú nie-, ˈjien balchalle gaa ijeká áwúlle hol ˈgar geyyimeká ˈjien ˈdunanylé ˈdunnuanká érle argeka koˈdam hai ˈdaˈdia, ˈjien hai ˈdú beeme.
66018010	Gaal ˈjien manyjasinyle siermle haí faanna, gaal ged̶éétí hai ki ˈdeeme, kieye, Hoba! Hoba! Kó ˈjien gud̶o-, fargogo-, Bábilon lééllo, he il ká argisinykú aadh ˈgas tikiˈde d̶o ko af kí ˈdííyye? hai yeedhe.
66018011	Tá les gállé shokodaam hol gaa mamadioká ˈdaa giri shokodaamle máá ged̶i hí higiat-, mánká úba ˈjien hai ˈdú beeme, hai shiilmita.
66018012	Gáál shokodaamlé maditi kinaal he hát káána hórkí, sibilaam ííkarská, waar bisso-, ˈdabaanká, bier ˈduuˈdúwaká, d̶afaraam ˈdabaan-, met hí hol ká eiyye-, eegedh-, ubaa kóórbis-, tá búrká, héétí ˈguor ussa-, met hí hol ka burnayká ubaa shokodaam gaalí arb hido ubaa ˈguor ˈduuˈdúwaká tág gaa nieká, héétí shokodaam gaalí síbíl raarká ubaa síbíl gogoká, tá waar ˈdabaanká tág gaa nieká,
66018013	héétí ˈguor boorsom-, ussaká ubaa ˈguor éíy taaka-, gaalí ˈguom fafaatká, héétí éru, salab usiyyoká, henyite, ˈduuny vinna, salab, ˈdúlo nyágítádheká, sííndí, ˈgúó, wála, fara gaalí ˈdú yíéd̶ianká ubaa muulamlé he af chichiratká, tá gáláát gaalí uune-, gaalí mamarsatká.
66018014	Gaal ˈjien Babilon hai ged̶ia, kieye, Hé ˈdabaan kua-, súm feˈdo-, fiiritle ˈgayyóóllá ubaa kamurkú tá midhantkú lulle hé ko af ˈgisate, kó hát níínní ged̶i argiyyoká mán, hai yeedhe.
66018015	Gál shokodaamééllá hol gaa mamadie-, Bábilon ki kamurayká Bábilon manyjasinyle siermle haí faanna, gaal ged̶éétí hai ki ˈdeeme, af ˈdérká hai ki beeme, hai shiilmita,
66018016	kieye, Hoba! Hoba! Kó ˈjien gud̶óóllo, he ebá ko ki ˈdéen! Kuun hát min kamuˈde-, d̶afaraam kuta-, bis hí kóórbis ubaa búrká faate-, hórkí ubaa waar bisso ˈdabaanká tá bier ˈduuˈdúwaká ki bukusateká onnoyye.
66018017	Tá kamur kuallá lulle aadh ˈgas tikiˈde me hí gaa ˈgidhe, hai yeedhe. Aalé ameeny gál kadis gugud̶oká met ki ˈgieká ubaa gál kadís ki seseenká, tá gál kadís hújích gaa nannuoká, ubaa gál kadís ki mamadoká ged̶éétí ki ˈdie.
66018018	Gaal ˈjien ˈdunnumeká érle argeká koˈdam ˈdane, kieye, ˈJien ya hát ˈjien gud̶óóllá ki eg? yie.
66018019	Gaal hátlé bebime-, shiilmiteká hol edo ˈdú faafie, koˈdam ˈdaaˈdie, kieye, Hoba! Hoba! ˈJien gud̶o-, gál kadís léká hí ki kamuray-, kor aadh ˈgas tikiˈd me hí gaa ˈgidhéél, ebá he hí ki ˈdéen! gaalí yie.
66018020	Úrru, geer hí ko gaa meet! It gál Waaˈgietallo, it gál alb fimííllo, it Waag hí ˈdeem ka shigichééllo, ger hí gaa meet! ˈDaa giri ˈdéé hót ˈjienééllá hí itín ˈdú id̶icheká Waag hí ged̶i ˈjienééllá ˈdú id̶icheká, ger hí gaa meet! ˈdéé hót hí chie.
66018021	Aalé máá ˈgasso-, urru-, fargogoká wár gud̶o hát nyátáábáká eedhdhe, bás ki lay, kieye, Hát tikiˈde-, fargogintííllá Waag ˈjien gud̶o-, Babilonallá af hai ki bed̶isata. ˈJienééllá hé ged̶ máá níínní hí aargiroká mán.
66018022	Héétí hé gaalí áár ki ˈdaraanká arramle hé ged̶i máá hí ko gaa mamaloká mán. Fuorisam ubaa faˈdam hé ged̶i gaalí ko ma gaa ˈdaraminy. Tá gál ˈguor yíekaʼ, waar yíekaʼ, sibilaam mákártaká yíekaʼ he tág gaa nannuo-, gil ony met hí hol ká eiyyeká ˈguoká hé máá hí ko ged̶i gaa aargiroká mán. Yierim shímle úba hé máá hí ko ged̶i gaa mamaloká mán.
66018023	Tá nyátáá édhúmle hé ged̶i ko ma gaa bolominy. Gál hol shugunatká afle hé ged̶i máá hí ko gaa mamaloká mán. Gál kua shokodaam hol gaa mamadieká hé les gállé kaamúreká yie, tá kidh lulle hé gilka he ním kuallá hí nyimisate.
66018024	Gál Waag hí ˈdeem ká shigicheká ubaa gál Waag hí gálle hosoteká fásle ubaa gál éíy taaka les ˈdú ije-, Bábilon hí chieská lulle fásle hé Waag hí Bábilonallá gaa argiyye, máá ˈgasso-, urru kinaal hí yie.
66019001	Hééllá lulle yú argeká, yú ged̶i hé hát nyésébích gud̶oká shalallé ˈdérká ki égká úr gaa maale, shalal kieye, Alelúyya! Waagkúnno he Rúbáchkúnno, ˈduuw ubaa fargogínt mú héllé,
66019002	mú ˈdéé ki id̶inyle he hé ˈdúwa-, tagléká! Waag hé ˈjien gud̶o-, babasidhe-, héllé gaa nyakarichká les ki ˈdeeneyallá ˈdéé ki id̶iche, hé gedelle fásle halalle ká niiyye, shalal hí chie.
66019003	Shalal ged̶i kieye, Alelúyya! ˈJien ˈdunayallá érle taalle bííyyo úrro he ki kekeme, chie.
66019004	Tá karu giri tomonaam naama a afurká ubaa hé giri luogol-, afurká Waag karallé guchiká ˈdú id̶oká metle abuunam les gaa ˈdane, Waag meey, kieye, Iiy-hí, he hí hát kinaallá yeet! Alelúyya! yie.
66019005	Aalé kara guchííllá álle ˈdéé hót hí yé gáá ˈdiiyye, ˈdéé hót kieye, Ameeny it Waag gedellé-, hí gál ˈduuˈdúwaká yíekaʼ, hí gál aad̶aká yíekaʼ, hí mú kikiatóóllo, Waagkúnno meemeyyíe, chie.
66019006	Aalé yú ged̶i hé hát nyésébích gud̶oká shalallé ˈdérká ki égká maale. Hé yú maalééllá yúkúrle hát yúkúr hele, shímle hát shím ˈgeˈgete. Shalallééllá kieye, Alelúyya! Máá Gud̶o Waag kúnnaa fargogínt lulle ˈgúóllá hé he lulle he gaa mumuro!
66019007	ˈDaa giri kúlích Eliny hí gaa egeetká ali kí ˈdiiyye-, mu inillé egeetká tág ká ˈdiiyyeká, kí geyyuo, ger hí gáál gaa meet, kí mú ˈdúúw shuo.
66019008	Ini Eliny hí egeetallá d̶afaraam ˈdabaan-, édh-, ˈjiimidat-, saas mán-, Waag hí shiicheká he faate, shalal hí chie. Đafaraam ini hí faatééllá hélle he Waag gállé he ekenyle ˈduuˈdúwaká.
66019009	Aalé máá giri ˈgasso-, urruká ye geey, kieye, Hééllá warˈgát gaa véer: Gál Eliny hí gólóllé eenká kí vieká ebá Waag hí ˈdú ˈjiiy! yie. Mu ged̶i ye geey, kieye, Hééllá he ˈdeeny ˈdúwa-, Waaˈgietká, yie.
66019010	Aalé yú d̶o mú ˈgas met les kurram gaa ˈdoy, giri mú memeyoká, kor mu d̶o ye geey, kieye, Ha hééllá ekêny! Yú he gedech, hát kúún ubaa nyaaram kua giri Yíésu ˈduuwle hogodho-, tá ki ˈgieká. Waag tákámle méémesh. ˈDeeny Hím Naasan Waaˈgiet hí gálaat shigichoká he Yíésu ˈduuwlé.
66019011	Aalé úr af hí furme, fárích édh-, ali yaalká yú arge. Farich Máá hí ˈdú ijoká meenyle Máá ˈdúwa-, Waag ˈDuuwle hogodhoká gaalí yeedhe. Mu yaalmit ˈdúwaká in gálaat ˈdéé ki id̶imia, gál Waag hol ka kídhká bed̶ita.
66019012	Mú inle hát ˈjiet bólo. Mu huraam burnay-, kansimoká mé in ká ˈgaa. Mú meeny máá éíy taaka hí og mán-, máálle tákámle hí ógká Waag hí gaa veeˈde.
66019013	Giel muí kaadhdheká fas hí bad̶isie, tá mú meenylé gaalí veveenká he ˈDeeny Waaˈgiet.
66019014	Tá yuoy-, urru-, burnayye-, d̶afaraam ˈdabaan-, eegedh-, símis mánká faate-, fara eegedhká ˈdú id̶oká mú el gaa igiˈda.
66019015	Mú ageerle faaˈd órof-, alléká hí gáá fuoriche, giri kidh mú hol yegeská muí ki bed̶isatká. Mu gasar síbilká kidh af hai ki tataa. Hát káána gálaat saano vinna ˈdú ˈdid̶ian-, ˈdúú gaa ˈduˈdúóllá, mu Waag fargogínt lulle ˈgayyoká idhollé gud̶oká hai kí yiimedhe, gál mú hol ka kídhká ha muí ˈdú ˈdid̶ima.
66019016	Mú gielle ubaa mú gúbúsle meeny Waag hí gaa veeˈdeká he kánsích kansím lulle mé ki yaalká.
66019017	Aalé yú máá ˈgasso-, urru-, tikiˈd-, aadh ˈdú yaalká arge, tá mu tere úr gaa seseennoká lulle af ˈdérká ki vie, kieye, Hol ˈdú sedhíe, gólól gud̶o-, Waag hí tág kí kokoyyóóllá álle mé náa,
66019018	giri réf gál kaansúoká, réf yuoy ubaa gállé hí met ki ˈgieká, réf fara ubaa gállé hí ˈdú ijeká, gálaat lullé-, gál aad̶aká yíekaʼ, gál gédeká yíekaʼ, gál kaansúoká yíekaʼ, gál kansimano mánká yíekaʼ, refanolle hí kokonyoká.
66019019	Aalé yú bíních giri kach ˈguoká ubaa les gállé kaansúoká ubaa gállé yuoyóká lúl hol ˈdú gáá yimieká arge, giri gaal Máá farich ˈdú ijo kinaal ubaa yuoyle hol yegeská.
66019020	Aalé bíních kach ˈguo kinaal ubaa bíních giri hol máá Waag hí ˈdeem ká shigicheká hol ka hoyká Máá farich ˈdú ijo kinaal hí ˈgiliˈgay. Bíních hol máá Waag hí ˈdeem ká shigicheká hol ka hoyyallá he máá giri hé gáál af ˈdaˈdabsuo-, bíních kach ˈgúóllá gaa aargireká eekemey-, gál binich gúíyle iiy yie-, gaalí ki gue-, tá binich yaalmitlé giri gaalí tág nieká memeyká ki nyiimiteká. Aalé binich ubaa máállééllá hátlé luogolká Máá hí ˈgiliˈgayallá hí bás ˈjiete-, waar ˈjiet hí gaa boloonká hí gaa ijoká ki laalame.
66019021	Tá gál Waag ka kídhatí lulle Máá farich ˈdú ijóóllá faaˈdlé órof-, hí af gáá fuoricheká hí chies. Aalé tére lulle gáál réfle konye, heyiyye.
66020001	Aalé yú máá urru-, ˈgasso-, úr gáá leledho-, ˈguoˈd gaa ˈdér-, el mé mánká kúlfílle ubaa nyárug gud̶oká gíl ka ˈguoká arge.
66020002	Máá ˈgasso-, urru kinaal áních giriká ká ˈgiliˈgay, warram shíí tikiˈd gaa hiigidhe. Áníchallá he chár hele-, Waag kídhíchlé-, gaalí Sátan yegetká.
66020003	Mu úba Sátan ˈguoˈd gaa ˈdér-, el mé mánnallá ki lay, mú ˈguoˈd af ki koy, ˈguoˈd af saale, giri ˈdaab warram shíí tikiˈd ma béenyká Sátan ged̶ kidh ma nyiimisanká. Warram kinaal beeyka, Sátan rám mákárta-, iraam mánká Waag haí gaa fuuˈda.
66020004	Aalé yú karm guguchiká arge, karm gálaat hí ˈdú yíéd̶ie, gaal hemuumurit gálle gálaat ˈdeem ki id̶imuoká Waag hí shiiche. Héétí gál Yiesu Kirísto ˈduuwle hogodhe-, ˈdeeny Waaˈgiet ki ˈgie-, ˈdeeny kinaal ˈdugaka gaalí met gaa mumureká hodhinaamle yú arge. Gaal hátlé les ˈdug ˈdú ijeká hé bíních giri kach ˈguoká ubaa yaalmitlé giri gaalí tág nieká met les kurram ma gaa ˈdaráminy, ma memêny, héétí hé bíních kach ˈguo kinaal gúíyle iiy ma yéen-, met balalle ubaa gille ma gaa gúan. Aalé gaal ged̶i loogolnodhe, ubaa Kirísto warram shíí tikiˈd hol he ˈgar muumure.
66020005	Hééllá he uushim yé gáá ˈdím erkobká. Gál kuféétí íín ˈdaab warram shíí tikiˈd ma béenyká hé ma loolgonon.
66020006	Máá uushim yé gáá ˈdím erkoballá gaa ijoká ebá Waag hí ˈdú ˈjiiy! Mu he Waag máállé. Gálallá hé kúfách ki naamaká hí fargogintle mán, gaal Waag ubaa Kirísto gállé hí hujich ki nannuoká hai yeedhe, warram shíí tikiˈd Kirísto he ˈgarro hol mumura.
66020007	Aalé warram shíí tikiˈde kinaal beeyka, Sátan állé Waag hí ki hiigiteká Waag yé haí gáá ˈded̶icha.
66020008	Sátan yíé hai ká ˈdeenne, kidh les met ˈdinnam áfúrle gaa ijo-, gaalí Gôg ubaa Mágog yegetká hai nyiimisata, gáál hollo hol ˈdu gáá shugunna, gáál oos hai ˈdú egeyye, gáál túoyle hát yóch bas innoká.
66020009	Aalé gaal les gaa fue, ál Waag gálle hí gaa ije-, ˈjienle Waag hí gielká ki made. Aalé ˈjiet úr gáá leete, gál ˈjien ki made kinaal af ki shuunate.
66020010	Aalé Sátan gáál nyimisatééllá Waag hí bás ˈjiete-, waar ˈjiet hí gaa boloonká hí gaa ijo-, álle bíních giri kach ˈguoká ubaa bíních máá Waag hí ˈdeem ka shigicheká hol ka hoyká hí gaa ijoká ki layye. Aalé gaal kulich ubaa chúúrélle taalle bííyyo hai maanyjaa.
66020011	Aalé yú kara guchi-, gud̶o-, édhká ubaa Máá hí ˈdú ijoká arge, mú innumle les ubaa úr hí met kar gaa ˈdanne, kor les ubaa úr hé ál níínní yíéd̶uoká mán.
66020012	In aalé yú gál ˈduuˈdúwaká ubaa gál aad̶a-, kis kufe-, kara guchi kinaal met gaa ˈgieká arge. Warˈgasam gaalí af fure. Warˈgat éíy taaka úba gaalí af fure, warˈgat kinaallá he warˈgat luolmitiká. Tá gál kufeká héllé eekemey-, gaalí warˈgasam gaa veereká ˈdugaka in Waag hí ˈdéé ki iid̶imiche.
66020013	Bas gál hí ki kufeká urgano kí laalame. Gál kufe-, ál kufachietká gaa ijeká lulle úr mé nie. Aalé gálaat héllé eekemeyká ˈdugaka lulle Waag hí ˈdéé ki iid̶imiche.
66020014	Aalé kufach ubaa ál kufachietká Waag hí bás ˈjieteká ki laalaanne. Bás ˈjietééllá he kúfách ki naamaká.
66020015	Aalé ameeny máá meenyle Waag hí warˈgat luolmitiká ma gaa véériny-, warˈgát gaa mánká bás ˈjieteká Waag hí ki layye.
66021001	Aalé yú ur kaanaká ubaa lés kaanaká arge. Hééllá he ˈdaa giri ur kissoká ubaa lés kissoká beeyye-, biiy úba bás ˈdabiyyeká.
66021002	Aalé yú ˈjien Waaˈgiet-, Yerúsalemlé-, kaana-, hát ini gaalí bukay-, gaalí bélle shiguokáka ur Waaˈgiet gáá leletoká arge.
66021003	Aalé yú ˈdéé hót af ˈdér-, kara giri guchiká álle yé gáá ˈdiiyyeká maale, ˈdéé hót kieye, Bá dhaayyíe, Waag égetle hé gálaat hol ˈgar liledhe. Waag gálaat afo hol yíéd̶ima, gaal bííyyo Waag gálle hai yeedhe, tá Waag íín dhúrle gáál hurt hai id̶a, gáál Waagle hai cheedhe.
66021004	Waag gáál imiro lulle hai gaa shugudmicha, tá ˈdaa giri hé kissoká beeyká, biiy hé ged̶i kúfach mán, héétí biiy hé buony ubaa shiilmisan tá gon bólo mán, ˈdéé hót hí chie.
66021005	Aalé Máá kara guchiká ˈdú ijoká kieye, Bá dhaayyíe, yú he met lulle káána ha ká hod̶ia. Mu ged̶i kieye, Hééllá lulle warˈgát gaa véer, ˈdaa giri ˈdeenyééllá he ˈdeeny ˈdúwa-, ˈduuwawká, ye yie.
66021006	Aalé mu kieye, Hééllá lulle hé ali kí ˈdie! Yú he Álfa ubaa Oméga, yú he Mé Gaa Koon ubaa Biiy El ˈDaˈd. Máá báre hí chieská bíé haˈdo-, luolmitiká hállééllá yú shigia.
66021007	Máá hé lesietká ká adhatká hé yú hogodhóóllá hai aargira, yú mú Waagle hai yeedhe, mu íín veelchú hai yeedhe.
66021008	Tá ameeny gál manyjasiny kiadhe-, Waag gíl sug ki hayká, gál Waag iiy ma yéenká, gál gaa nyakarichká, gál gálaat yegeská, gál herginy gálle hol ma shúúnanká gaa seseenká, gál gilka he ním ˈguoká, gál waagam hódhoká memeyoká, tá gál hod̶omléká lulle állé Waag hí ki lalaannoká he bás ˈjiete-, waar ˈjiet hí gaa boloonká hí gaa ijoká. Hé kinaallá he kúfách ki naamaká.
66021009	Aalé gál ˈgasso-, urru-, tiiya-, giri kedm tiiya-, hé biiy el ˈdaˈd-, tiiya-, hé gálaat ki ˈdeewká hí koch kochká ˈgieká mú tikiˈd ye ˈdu gáá yimie, ye geey, kieye, Káde, yú ko ini giri Élíny minle chegetká ká argisia, ye yie.
66021010	Aalé Hím Naasan Waaˈgiet hátlé kaschú hol gaa sisiteká, máá ˈgasso urru kinaal ye gúm gud̶o-, ˈdérká álle eey, ye ˈjien Waaˈgiet-, giri ur Waaˈgiet gáá leleto-, Yerúsalemléká argisie.
66021011	ˈJien ˈduuw Waaˈgiet ki ˈjiimiˈde, ˈjiimidantle hát wár ˈdúwa-, bis hí midhab-, ˈgileeb-, bílbíl yegetká.
66021012	ˈJien d̶ír gud̶o-, ˈdér-, karafano hí tomon a naamaká ˈgaa, karafano lulle gál ˈgasso-, urruká taat hí af gaa ˈgee. Karafano émeet Yisirayel tomon a naamaká eiy taat meetle gaalí gaa veere.
66021013	Đír ˈdaa baryo, d̶ír ˈdaa meles, héétí d̶ír ˈdaa urru ubaa d̶ír ˈdaa aadho lúl karafano hí sesed̶e.
66021014	ˈJien d̶írle waar he ˈdú yaalká tomon tikiˈde a naama. Waar kinaal gaalí meet gál giri tomon tikiˈde a naama-, alb fimi-, Elinyiká gaa veere.
66021015	Máá ˈgasso-, urru-, giri ye ged̶ieká ˈgúl horki-, gaalí ˈjien ˈdáble ki ekemeyoká gíl ká ˈgaa, giri mu ˈgúl kinaal ˈjien ubaa karafanolle tá d̶írle ki ekemeyo-, ˈdaˈdable aargiroká.
66021016	ˈJien ˈdinnamle lúl hol af gaa táka, ˈdermitle ubaa ˈbasintle tikiˈde. Máá ˈgasso-, urru kinaal ˈjien ˈgúllé kinaal ki eekemey, ˈjien hol gaa ˈdermitle ubaa gaa ˈbasintle tá ˈdermitlé lod̶ud̶ulleká lúl kag hí tikiˈde, sienylé ki ˈgas ki seseenká ˈguiyam hí naama.
66021017	Hát aad̶a-, gálaat ubaa gál ˈgasso-, urruká hí he gil ki ekemeyóóllá mu ˈjien d̶írle gíl ki eekemey, d̶ír ˈbúúl gúch gil hí kúd tikiˈde, tómón eiy afur a afur.
66021018	ˈJien d̶írle waar ˈgileeb-, midhabká gaalí ki ˈdisse, tá ˈjien íín hórkí médhéblé gaalí ki ˈdisse. Hórkí kinaallá he hát wár saalo-, midhabká.
66021019	Waar ˈjien d̶írle hí ˈdú yaalká waar ˈduuˈdúwa-, ˈdabaan-, met hí hol ká eiy eiyyeká gaalí ki bukay. Wár erkobká he wár gaalí yásbis yegetká, wár ki naamaká he wár gaalí safíros yegetká, wár ki sed̶eká he wár gaalí kalkéˈdon yegetká, wár ki afurká he wár gaalí samáragˈdos yegetká,
66021020	wár ki chenká he wár gaalí sarˈdónuk yegetká, wár ki leká he wár gaalí sárdiyon yegetká, wár ki tiiyaká he wár gaalí kurusolitos yegetká, wár ki síetká he wár gaalí berúllos yegetká, wár ki saalká he wár gaalí tobásiyon yegetká, wár ki tomonká he wár gaalí kurusóbaras yegetká, wár ki tomon a takachká he wár gaalí huakíntos yegetká, tá wár ki tomon a naamaká he wár gaalí amedhustos yegetká.
66021021	Đír karafanollé tomon a naamáállá he bier ˈduuˈdúwaká. Karafano tomon a námlééllá bier taata gaalí ki ˈdisse. ˈJien ˈgíéríchlé hí hurt iifoká íín hórkí médhéblé gaalí ki ˈdisse. Hórkí kinaallá he hát wár saalo-, ke ˈdaatí argoká.
66021022	Yáá ˈBíl Waaˈgiet ˈjien ma gaa árginy. Hééllá he ˈdaa giri ˈjien ˈBíllé Waaˈgietká he Máá Gud̶o Waag fargogínt lulle ˈguoká ubaa Élínyi.
66021023	ˈJien hé aadh ubaa ˈgúíy édhúmle hí gaa verenoká ma hegesen. Hééllá he ˈdaa giri ˈjien Waag ˈduuwle hí gaa eedhesuo-, ˈjien nyátáálle íín he Élínyiká.
66021024	Kidh lulle ˈjienééllá édhúmle hai ki seseme. Héétí les gállé kaansúoká ˈjienééllá hai higila, ˈjien ˈdúúw hai shigia.
66021025	ˈJien karafanolle hé kúlích níínní gaalí af gaa kokuoká mán. Hééllá he ˈdaa giri ˈjien álle chúúre mánká.
66021026	Kidh lulle ˈjien hai higila, ˈjien ˈdúúw hai shigia, ˈjien hai meeye.
66021027	Tá ˈjienééllá hé hé níínní ˈdúúw mán-, hí higiloká mán. Héétí máá hé gaa nyakarichká ekemeyo-, hódholléká hí ma higiliny. ˈJienééllá gál Waag hí meetle Warˈgat luolmiti-, Elinyiká gaa veeˈdeká tákáma hí higila.
66022001	Aalé máá ˈgasso-, urru kinaal ye wár bíé luolmitiká hí gaa ijo-, dhát-, ˈjiimiˈdat-, kara guchi-, Waaˈgiet-, ubaa Elinyiká gáá fafaanká ye ká argisie.
66022002	War ˈjien ˈgíéríchle mé il ˈgar faanne. ˈGór luolmitiká war ˈdinnam hullaalle gáá ˈdie. ˈGuor wár tikiˈdeká af tomon tikiˈde a naama ki higisa, ˈguiyam lullé gaa higisa. ˈGuor kinaal neelle íín kidhdho he bibisia.
66022003	Biiy hé ged̶i hé níínní ˈdortó gim gaa ijoká mán. Kara guchi-, Waaˈgiet-, ubaa Elinyiká ˈjien kinaallá he gaa yaalla, tá Waag gedelle hujich haí ki nanniyya.
66022004	Mú gede lééllá mú innumle hai aargira, tá mú meenyle gáál met bala he ki ˈgee.
66022005	Biiy hé ged̶i ma chuchurany, tá ˈdaa giri Máá Gud̶o Waag íín he gáál édhúmléká gaal hé ged̶ nyátáá édhúmle ubaa aadh édhúmle ma hegesen. Aalé gaal taalle bííyyo lesso he gaa mumura.
66022006	Aalé máá ˈgasso-, urru-, kinaal ged̶i ye geey, kieye, ˈDeenyééllá he ˈdeeny ˈdúwa-, ˈduuwawká. Máá Gud̶o Waag gál he ˈdeem ka shigieká Waaglééllá hé máállé ˈgasso-, urruká ali gáá kaay, giri mu Waag gedelle hé ˈjobintéél yé gáá ˈdeˈdeenká aargisuoká, ye yie.
66022007	Yíésu kieye, Bá dhaayyíe, yú ˈjobintééllá ha gáá ˈjeeme. Máá ˈdeeny Waag gáá yimie-, warˈgatééllá gaa ijóóllá el gaa veeroká ebá Waag hí ˈdú ˈjiiy! yie.
66022008	Yáá Yuána lééllá he máá hééllá lulle maale-, tá he il ki argeká. Hééllá lulle yú maale-, tá yú il ki argeká, yú máá ˈgasso-, urru-, ye hééllá argisíéllá ˈgas met les gaa ˈdoy, giri yú mú memeyoká.
66022009	Kor mu ye geey, kieye, Ha hééllá ekêny! Hát káána kúún ubaa gál kua nyaaram-, Waag hí ˈdeem ka shigichééllá ubaa gál warˈgatééllá ˈdeenyle iiy yie-, el gaa igiróóllá hí Waag gede lééllá, yú úba he Waag gédéchlé. Waag tákámle méesh, yie.
66022010	Mu ged̶i ye geey, kieye, ˈDeeny Waag hí ko ká shigiche-, kuuní warˈgatééllá gaa veeˈdééllá ha káan, ˈdéé bárle hé ká ˈjobonte.
66022011	Máá hé ˈded̶ewká gaa seseenká hí héllé ˈded̶ew kinaallá gaa seeseen, máá gaa nyakarichká hí hátlé gaa nyakarich kinaal gaa yíéd̶uo. Máá hé ˈduuˈdúwaká ekemeyoká hí héllé ˈduuˈdúwa kinaallá eekemeyo, tá máá Waag hílléká hí taalle Waag máálle yeet, yie.
66022012	Yíésu kieye, Bá dhaayyíe, yú ˈjobintééllá ha gáá ˈjeeme. Gálaat héllé eekemeyká eiyyo yú hol gaa nannaa. Gál hé midhabká eekemeyká hé shiicho ha yú shigia, gál hé ˈded̶ewká eekemeyká íín he illo yú ká aargisia.
66022013	Yú he Álfa ubaa Oméga, yú he Erkob ubaa Biiy El ˈDaˈd, yú he Mé Gáá Koon ubaa Biiy Ello.
66022014	Gál gielolle ˈjieká ebá Waag hí ˈdú ˈjiiy! Gál kinaallá ˈduuw gálle ˈjien Waaˈgiet karafanolle ki higilo-, ˈgór luolmitiká saanolle kokuoká Waag haí shigicha.
66022015	Tá gál gaa nyakarichká íín hé ˈjien kinaallá ma higiliny. Gál kinaallá he gál gilka he ním ˈguoká ubaa gál herginy gálle hol ma shúúnanká gaa seseenká, tá gál gálaat yegeská, héétí gál waagam hódhoká vivisatká ubaa ameeny gál ˈdeem hod̶omká giel-, gaa seseenká.
66022016	Yáá Yíésu lééllá máá chia ˈgasso-, urruká ko ali ˈdú gáá kaay, giri mu ko fayamééllá shiguo-, itín hí gál Kiristo fayamééllá shigichoká. Yú he Hídh ˈbíl íl ˈDawuˈd. Yú he hidhint biiy hí ki bibiˈdo-, édhká, Yíésu hí yie.
66022017	Aalé Hím Naasan Waaˈgiet ubaa ini Eliny hí egeetká Yíésu geey, kieye, Ka yímet! yie. Héétí máá hééllá maaloká hé úba Yíésu ka yímet yeet. Máá báre hí chees-, bíé luolmitiká fedoká hí ká yimet, hí bie hállééllá ˈjio.
66022018	Ameeny máá ˈdeeny Waag gáá yimie-, warˈgatééllá gaa ijóóllá maaloká yú geeye, máá warˈgatééllá ˈdeenyle af ˈdú fafuoká, máá kinaallá hé gálaat ki ˈdeew-, warˈgatééllá gaa ijóóllá Waag il haí ká aargisicha.
66022019	Tá máá ˈdeeny Waag gáá yimie-, warˈgatééllá gaa ijóóllá d̶iidhoká, máá kinaallá Waag ˈgór luolmitiká kóonyle, ubaa ˈjien Waaˈgiet hilitle, ˈdéé hótle warˈgatééllá gaa id̶óóllá Waag haí ká riata.
66022020	Máá ye kí edhesinyééllá kí edhesieká kieye, Iiy-hí, yú ˈjobintééllá ha gáá ˈjeeme, yie. Iiy-hí, he hí hat kinaallá yeet! Kó gud̶o Yíésu lééllo, ka yímet!
66022021	Máá Gud̶o Yíésu hí lulkícho ˈdú ˈjeeˈjeen. Iiy-hí, he hí hát kinaallá yeet!
