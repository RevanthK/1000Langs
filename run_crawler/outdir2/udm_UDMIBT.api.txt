40001001	Авраамлэн Пиезлэсь, Давидлэн Пиезлэсь, Иисус Христослэсь ӵыжы-выжыоссэ веран.
40001002	Авраамлэсь Исаак вордӥськиз; Исааклэсь Иаков вордӥськиз; Иаковлэсь Иуда но солэн агай-вынъёсыз вордӥськизы;
40001003	Иудалы Фамара кышноезлэсь Фаресэн Зара вордӥськизы; Фареслэсь Есром вордӥськиз; Есромлэсь Арам вордӥськиз;
40001004	Арамлэсь Аминадав вордӥськиз; Аминадавлэсь Наассон вордӥськиз; Наассонлэсь Салмон вордӥськиз;
40001005	Салмонлы Рахава кышноезлэсь Вооз вордӥськиз; Воозлы Руфь кышноезлэсь Овид вордӥськиз; Овидлэсь Иессей вордӥськиз;
40001006	Иессейлэсь Давид эксэй вордӥськиз. Давид эксэйлы азьвыл Уриялы бызем кышноезлэсь Соломон вордӥськиз;
40001007	Соломонлэсь Ровоам вордӥськиз; Ровоамлэсь Авия вордӥськиз; Авиялэсь Аса вордӥськиз;
40001008	Асалэсь Иосафат вордӥськиз; Иосафатлэсь Иорам вордӥськиз; Иорамлэсь Озия вордӥськиз;
40001009	Озиялэсь Иоафам вордӥськиз; Иоафамлэсь Ахаз вордӥськиз; Ахазлэсь Езекия вордӥськиз;
40001010	Езекиялэсь Манассия вордӥськиз; Манассиялэсь Амон вордӥськиз; Амонлэсь Иосия вордӥськиз;
40001011	Иосиялэсь Иоаким вордӥськиз; Вавилонэ кужмысь келян азьын Иоакимлэсь Иехония но солэн братъёсыз вордӥськизы.
40001012	Вавилонэ кужмысь келям бере Иехониялэсь Салафииль вордӥськиз; Салафиильлэсь Зоровавель вордӥськиз;
40001013	Зоровавельлэсь Авиуд вордӥськиз; Авиудлэсь Елиаким вордӥськиз; Елиакимлэсь Азор вордӥськиз;
40001014	Азорлэсь Садок вордӥськиз; Садоклэсь Ахим вордӥськиз; Ахимлэсь Елиуд вордӥськиз;
40001015	Елиудлэсь Елеазар вордӥськиз; Елеазарлэсь Матфан вордӥськиз; Матфанлэсь Иаков вордӥськиз;
40001016	Иаковлэсь Мариялэн кузпалыз Иосиф вордӥськиз; Мариялэсь Христос шуон Иисус вордӥськиз.
40001017	Озьыен, Авраам бордысен кутскыса Давид дорозь ваньмыз дас ньыль выжы; Давид бордысен Вавилонэ кужмысь келятозь дас ньыль выжы; Вавилонэ кужмысь келян дырысен Христос дырозь дас ньыль выжы.
40001018	Иисус Христослэн вордӥськонэз тазьы вал: Солэсь Анайзэ Марияез Иосифлы курам бере, соослэн огазе кариськемзылэсь азьвылгес, Мариялэн пушказ Святой Духлэсь нуны луонэз тодмо луиз.
40001019	Нош Солэн кузпалыз Иосиф, шонер улӥсь мурт, Сое шарае поттонтэм вылысь лушкемен Сое лэзьыны турттӥз.
40001020	Нош куке со та сярысь малпаз, соку ик солэн уйвӧтаз Кузё-Инмарлэн Кылчинэз лыктыса шуиз: «Иосиф, Давидлэн пиез, кышнодэ Марияез ас дорад пыртыны эн кышка: Со пушкысь вордӥськоно нуны Святой Духлэсь луэмын уго.
40001021	Пи нуны ваёз но тон Солы Иисус ним сётод. Ас калыксэ Со сьӧлыкъёслэсь утёз».
40001022	Ваньмыз та Кузё-Инмарлэн пророк пыр верам кылыз быдэсмон понна луиз, кудӥз шуэ:
40001023	«Тани Нылмурт карттэк секытэн луоз, Пи нуны ваёз но Солы Еммануил ним сётозы, ”асьмемын Инмар” шуэм луэ со».
40001024	Изьыса султэм бераз Иосиф лэсьтӥз озьы, кызьы сое Кузё-Инмарлэн Кылчинэз косӥз, – кышнозэ ас дораз пыртӥз.
40001025	Мария Пи нунызэ вайытозь, Иосиф Сое ӧз тоды. Вордскем Нунылы со Иисус ним сётӥз.
40002001	Ирод эксэйын пукон нуналъёсы, Иудеяысь Вифлеем карын Иисус вордӥськем бере, Иерусалиме шундыӝужан палась визьмочиос лыктыса шуизы:
40002002	«Кытын Иудеялэн вордӥськем Эксэез? Шундыӝужан палась ми Солэсь ӝутскись кизилизэ адӟимы но Солы йыбырттыны лыктӥмы».
40002003	Тае кылэм бере Ирод эксэй куалектӥз, соин валче быдэс Иерусалим но.
40002004	Калыклэсь вань архиерейёссэ но книга тодӥсьёссэ люкаса, соослэсь со юаз: «Кытын Христос вордӥськыны кулэ?»
40002005	Соос солы шуизы: «Иудеяысь Вифлеем карын, уго пророк пыр тазьы гожтӥськемын:
40002006	”Тон но Вифлеем, Иуда музъем, Иудалэн валтӥсь городъёсызлэсь номырин но пичи ӧвӧл; тон бордысь Эксэй потоз, Со Мынэсьтым израиль калыкме утёз”».
40002007	Соку Ирод визьмочиосты лушкемен ӧтиз но кизили потэмлэн дырыз сярысь юалляськиз.
40002008	Соосты со Вифлееме келяса шуиз: «Мынэлэ, Нуны сярысь рос-прос юалляське, шедьтӥды ке, мыным ивортэлэ, мон но Солы мыныса йыбырттысал».
40002009	Эксэйлэсь верамзэ кылзӥськем беразы соос кошкизы. Тани, шундыӝужанысь адӟем кизилизы соослэн азязы мынӥз, Нунылэн кыллён интыез шоры вуыса, со дугдӥз.
40002010	Кизилиез адӟыса, соос туж юн шумпотӥзы.
40002011	Корка пырем беразы Анаеныз, Марияен, Нуныез адӟизы но Со азе пыдесъяськыса йыбырттӥзы; дуно шыкысысьтызы поттыса, Солы зарни, ладан, смирна кузьмазы.
40002012	Уйвӧтазы Ирод доры мыныны лэзисьтэм ивор басьтэмзы бере соос мукет сюрестӥ ас шаеразы кошкизы.
40002013	Соос кошкем бере Кузё-Инмарлэн Кылчинэз Иосифлы уйвӧтаз возьматӥськыса шуиз: «Султы, басьты Нуныез, Солэсь Анайзэ но пегӟы Египетэ, мон вератозь, отын ул; уго Ирод, Нуныез утчаса, Сое быдтыны турттэ».
40002014	Уйин султыса, Нуныез, Солэсь Анайзэ басьтӥз но Египетэ кошкиз.
40002015	Отын со Ирод кулытозь улӥз; Кузё-Инмарлэн пророк пыр «Египетысь Мон Аслэсьтым Пиме ӧти» шуэмез мед быдэсмоз.
40002016	Визьмочиослэсь сое серем каремзэс шӧдыса, Ирод туж зол вожзэ поттӥз. Вифлеемысь но со ёросысь кык но солэсь пичи аресъем вань вож нуныосты виылыны ыстӥз, кудъёсыз сярысь со визьмочиослэсь юалляськиз.
40002017	Соку Иеремия пророк пыр верам кыл быдэсмиз, кудӥз шуэ:
40002018	«Рама карын зар бӧрдэм, викышъям, ӝуштэм куара кылӥське; Рахиль нуныосыз понна бӧрдэ, соос ӧвӧлысь солэн буйгатскемез уг ни поты».
40002019	Ирод кулэм бере Кузё-Инмарлэн Кылчинэз Египетысен Иосифлы уйвӧтаз возьматӥськыса
40002020	шуиз: «Султы, Нуныез, Солэсь Анайзэ басьты но Израиль музъеме мын, Нунылэсь лулзэ утчасьёс кулӥзы ни».
40002021	Султыса со Нуныез, Солэсь Анайзэ басьтӥз но Израиль музъеме вуиз.
40002022	Ирод интыын солэн пиез Архелай Иудеяын эксэйын пуке шуыса тодэмез бере отчы мыныны кышказ. Уйвӧт пыр ивор басьтэм бераз Галилея ёросэ кошкиз.
40002023	Вуэм бераз Назарет шуон каре улыны интыяськиз, соин ик пророк пыр «Со Назорей шуыса нимаськоз» веран зэм луиз.
40003001	Со нуналъёсы Иоанн Пылатӥсь лыктӥз но Иудей кырын тодытыса
40003002	вераз: «Ӧпкельыса сьӧлыкъёстылэсь куштӥське, уго Ин Эксэйлык матэ вуиз».
40003003	Та со мурт вал, кудӥз сярысь Исаия пророк шуиз: «Кыр дуннеын кеськисьлэн куараез: Кузё-Инмарлы сюрес дасялэ, шонертэлэ Солы сюресэз».
40003004	Аслаз Иоаннлэн дӥсянэз верблюд гонлэсь вал, куссэ сюмыс кускерттонэн думыса ветлӥз; сиёнэз ӟозъёс но кыр мушъёслэн чечызы вал.
40003005	Соку Иерусалимын но, быдэс Иудеяын но, быдэс Иордан котырын но улӥсьёс со доры потылӥзы.
40003006	Соос сьӧлыкъёссэс Иоаннлы веразы, Иоанн соосты Иордан вуын пылатӥз.
40003007	Со доры пылатӥськыны лыктӥсь трос фарисейёсты, саддукейёсты адӟыса, соослы со шуиз: «Сьӧд кыйлэн вордосъёсыз! Вуоно вожпоттонлэсь пегӟыны кин тӥледлы валэктӥз?
40003008	Ӧпкельыса сьӧлыкъёстэс быдтыны ярамон емыш будэтэлэ ук.
40003009	Эн но малпалэ асьтэлы асьтэос тазьы вераны: ”Атаймы милям Авраам”, тӥледлы мон верасько: Инмар та изъёсты Авраамлы нылпи карыны быгатоз.
40003010	Тӥр но писпуос выжыын кылле ини: ӟеч емыш вайисьтэм котькудзэ но писпуэз корало но тылэ кушто.
40003011	Мон тӥледыз, сьӧлыкъёсты понна ӧпкельытыса, вуын пылатӥсько, нош мон бӧрсьын Лыктӥсь мынэсьтым кужмогес; Солэсь пыдкутчанзэ нуыны но мон ярамон ӧвӧл. Со тӥледыз Святой Духен но тылын пылатоз.
40003012	Солэн сускичез но Солэн кияз ини, сузялоз Со Аслэсьтыз итымзэ, Аслэсьтыз чабейзэ кеносэ люкалоз, нош курозэ кысылӥсьтэм тылын сутоз».
40003013	Соку Галилеяысь Иордан дуре Иисус лыктӥз, Иоанн Сое мед пылатоз шуыса.
40003014	Нош Иоанн Сое дугдытыса шуиз: «Мыным кулэ Тон дорын пылатӥськыны, нош Тон мон доры-а лыктӥськод?»
40003015	Солы ответ сётыса, Иисус шуиз: «Нош али Монэ лэзь; тазьы кулэ уго асьмелы котькыӵе но шонерлыкез быдэстыны». Соку Иоанн Сое лэзиз.
40003016	Пылатӥськем бераз соку ик Иисус вуысь потӥз – соку Со азьын инбам усьтӥськиз. Иоанн дыдык выллем васькись Инмарлэсь Духсэ адӟиз, Со Иисус вылэ лэзиськиз.
40003017	Соку инмысен куара кылӥськиз: «Та Мынам Яратоно Пие, Со бордын Мынам ӟеч эрике».
40004001	Собере Дух Иисусэз кыр дуннее нуиз, диавол Солэсь визьзэ мед сыналоз шуыса.
40004002	Ньыльдон нунал но ньыльдон уй визям бераз, кӧтыз сюмаз.
40004003	Со доры визь сынась лыктыса шуиз: «Инмар Пи ке Тон, вера, та изъёс нянь мед луозы».
40004004	Нош Иисус солы ответ сётыса шуиз: «Гожтэмын: ”Нянен гинэ уз улы адями, Инмарлэн ымысьтыз потэм котькудӥныз кылыныз улоз со”».
40004005	Собере Сое диавол святой городэ нуиз, храмлэн липет йылаз султытӥз
40004006	но шуиз: «Инмар Пи ке Тон, тэтчы уллань; гожтэмын ук: ”Инмар Тонэ Аслаз Кылчинъёсызлы утьыны косоз, Тонэ ки йылазы соос ӝутыса нуозы, пыдыныд из борды медад канжаськы шуыса”».
40004007	Иисус солы шуиз: «Гожтэмын озьы ик: ”Инмаредлэсь Кузё-Инмарлэсь визьзэ эн сына”».
40004008	Табере диавол Сое туж ӝужыт гурезь йылэ нуиз но дунне вылысь вань эксэйлыкъёсты но соослэсь данзэс возьматӥз,
40004009	со Солы шуиз: «Пыдесъяськыса мыным йыбырттӥд ке, ваньзэ тае мон Тыныд сёто».
40004010	Соку Иисус солы шуиз: «Кошкы Мон дорысь, шайтан; гожтэмын ук: ”Инмаредлы Кузё-Инмарлы йыбыртъя, Солы Огназлы гинэ ужаса-тыршыса ул”».
40004011	Соку диавол Со дорысь кошкиз; собере Кылчинъёс Со доры лыктӥзы, Солы служить каризы.
40004012	Иоанн пытсэтэ сюремын шуыса, Иисус кылӥз но Галилеяе кошкиз.
40004013	Назаретысь кошкем бераз Со Завулонэн Неффалимлэн ёросысьтызы зарезь дурысь Капернаум каре улыны интыяськиз.
40004014	Мед быдэсмоз Исаия пророк пыр веран, кудӥз шуэ:
40004015	«Завулон музъем, Неффалим музъем, зарезь дуре мынон сюрес вылын, Иордан сьӧрын, язычникъёслэн Галилеязы,
40004016	Пеймыт азьын пукись калык быдӟым югытэз адӟиз, кулонлэн шаераз но вужераз пукисьёслы югыт пиштыны кутскиз».
40004017	Та дырысен Иисус тодытыса вераны кутскиз: «Ӧпкельыса сьӧлыкъёстылэсь куштӥське, уго матэ вуиз Ин Эксэйлык».
40004018	Иисус, Галилей зарезь дуртӥ ортчыкуз, кык агай-вынъёсты адӟиз: Петр шуон Симонэз но солэсь Андрей вынзэ зарезе калтон куштыса улон дыръязы. Соос чорыгаса улӥсьёс вал.
40004019	Соослы шуиз: «Ойдолэ Мон сьӧры, Мон тӥледыз адями кутылӥсь каро».
40004020	Калтонъёссэс куштӥзы но соку ик Со сьӧры мынӥзы.
40004021	Отысен, азьпала мынон сяменыз, мукет кык агай-вынъёсты адӟиз – Зеведей Иаковез но солэсь Иоанн вынзэ. Соос атаенызы Зеведеен пыжын калтонзэс кышъяса пуко вал. Соосты но ӧтиз.
40004022	Соос соку пыжзэс но, атайзэс но кельтыса, Со сьӧры мынӥзы.
40004023	Иисус быдэс Галилеяетӥ, сӥнагогаосазы дышетыса, Эксэйлыклэсь Евангелизэ тодытыса, адямиослэсь котькыӵе но висёнъёссэс, ляблыкъёссэс бурмытылыса ветлӥз.
40004024	Со сярысь ивор быдэс Сирияе кылӥськиз. Со доры вань лябӟемъёсты, олокыӵе но черъёсын висисьёсты, курадӟисьёсты, перияськемъёсты, кулыса усьылӥсьёсты, пери шуккемъёсты вайылӥзы; Иисус соосты бурмытылӥз.
40004025	Со сьӧрын Галилеяысь, Дас каро музъемысь, Иерусалимысь, Иудеяысь но Иордан тупалась трос адямиос ветлӥзы.
40005001	Калыкез адӟем бераз Иисус гурезе тубиз. Со отчы пуксиз. Соку Со доры дышетскисьёсыз лыктӥзы.
40005002	Соосты дышетыса, Со тазьы шуиз:
40005003	«Покчи мылкыдоос шудоесь: соослэн Ин Эксэйлыксы вань.
40005004	Бӧрдӥсьёс шудоесь: соос буйгалозы.
40005005	Востэмъёс шудоесь: соос музъем басьтозы.
40005006	Шонер улонэз сютэм, сюзы куасьмыса возьмасьёс шудоесь: соос тыр луозы.
40005007	Муртлы ӟеч карисьёс шудоесь: соос ӟеч каремын луозы.
40005008	Чылкыт сюлэмоос шудоесь: соос Инмарез адӟозы.
40005009	Тупаса улон вайисьёс шудоесь: соос Инмар пиос шуыса нимаськозы.
40005010	Шонер улон понна уллямъёс шудоесь: соослэн Ин Эксэйлыксы вань.
40005011	Мон понна тӥледыз курлазы ке, уллязы ке, котькыӵе но урод кылъёсын юнме куаретӥзы ке, тӥ шудоесь.
40005012	Шумпотэлэ, шулдыръяськелэ – Инмын басьтоно медды-кузьымды бадӟым. Тӥлесьтыд азьвыл улэм пророкъёсты но озьы ик уллязы.
40005013	Тӥ – музъемлэн сылалэз. Нош сылал аслэсьтыз кужымзэ ыштӥз ке, маин сое кузьыт карод на? Со номырлы но ярантэм ини, педло поттыса, калык пыд улэ гинэ куштыны ярано на.
40005014	Тӥ – дуннелэн югытэз. Гурезь йылын сылӥсь город ватӥськыны уг быгаты.
40005015	Сюсьтылэз ӝуатыса, тусьты улэ уг пукто, сюсьтыл пуктонэ пукто, соку со ваньмызлы коркан югыт каре.
40005016	Озьы ик тӥляд но югытты адямиос азьын мед пиштоз, тӥлесьтыд ӟеч ужъёстэс мед адӟозы но Инмысь Атайдэс мед данъялозы.
40005017	Эн малпалэ, Мон законэз яке пророкъёсты туганы-тарканы лыктӥ шуыса; туганы-тарканы Мон ӧй лыкты, быдэстыны лыктӥ.
40005018	Зэм ик тӥледлы верасько: инэн музъем бырытозь, ваньмыз быдэсмытозь, законысь одӥг быртыкез но, одӥг гожез но уз быры.
40005019	Озьыен, кин одӥгзэ ке но самой пичизэ курон-косонэз тугаз-тарказ но адямиосыз но солы ик дышетӥз ке, Ин Эксэйлыкын со покчи шуыса нимаськоз, нош кин соосты быдэсъяз но дышетӥз ке, Ин Эксэйлыкын со быдӟым шуыса нимаськоз.
40005020	Уго тӥледлы верасько: тӥляд шонер улонды книга тодӥсьёслэн но фарисейёслэн шонерлыксылэсь ӧз ке ортчы, Ин Эксэйлыке тӥ уд пырелэ.
40005021	Тӥ кылӥды, мар шуэмын вашкалаослы: ”Эн виы; нош кин вииз ке, судэ сюроз”.
40005022	Нош Мон тӥледлы верасько: котькудӥз юнме ас братэз вылэ йыркуръяськись – судэ сюроз; нош ас братэзлы ”шузи-мази” шуиз ке, сӥнедрионэ сюроз; нош кин ”визьтэм” шуиз ке, ӝуась гееннае сюроз.
40005023	Соин ик, кузьымдэ курбон сётон интые вайид но, отысен тодад лыктӥз ке, братэдлэн тыныд кыӵе ке но кӧтӝожез вань шуыса,
40005024	соку курбон сётон ӝӧк доры кузьымдэ кельты, мын, нырысь ик тупа братэныд. Собере лыкты, вай кузьымдэ.
40005025	Вожвылъяськись муртэд судья кие, нош судья тонэ ляльчи кие медаз сёты вал; астэ пытсэтэ куштытэмед уг ке поты, одӥг сюрес кузя мынон дыръяды ӝоггес тупатскы вожвылъяськись муртэныд.
40005026	Зэм ик тыныд верасько: берпум копейкадэ сётытэк, тон отысь уд ни поты.
40005027	Тӥ кылӥды вашкалаослы верамез: ”Азон-калгон сьӧлыке эн пыры”.
40005028	Нош Мон тӥледлы верасько: котькудӥз, кин кышномурт шоры ӝуатскем мылкыдын учкиз ке, со аслаз сюлмаз азон-калгон сьӧлыкез лэсьтэ ни.
40005029	Бур синмыд тонэ сьӧлыке пыртэ ке, ишкалты сое но ас бордысьтыд кушты: быдэс мугорыд кысылӥсьтэм тыл пӧлы куштӥськемлэсь, умойгес луоз тыныд одӥг маид ке гинэ быриз ке.
40005030	Бур киыд тонэ сьӧлыке пыртэ ке, ӵог сое но ас бордысьтыд кушты: быдэс мугорыд кысылӥсьтэм тыл пӧлы куштӥськемлэсь, умойгес луоз тыныд одӥг маид ке гинэ быриз ке.
40005031	Озьы ик шуэмын: кин кышноеныз люкиськиз ке, солы люкиськон сярысь гожтэт мед сётоз.
40005032	Нош Мон тӥледлы верасько: кин азон-калгон сьӧлыке пырымтэ кышноеныз люкиське, со кышноезлы азон-калгон сьӧлыке пырыны юрттэ; люкиськем муртэ кышно вайись мурт азон-калгон сьӧлыке пыре.
40005033	Тӥ кылӥды, вашкалаослы мар шуэмын: ”Эн куштӥськы сётэм кылыдлэсь, быдэсъя Кузё-Инмар азьын сётэм кылъёстэ”.
40005034	Нош Мон тӥледлы шуисько: кылдэ чик но эн сёт: инбамен но, малы ке шуоно со Инмарлэн пукон интыез;
40005035	музъемен но, малы ке шуоно со Солэн пыдул лёгетэз; Иерусалимен но, малы ке шуоно со быдӟым Эксэйлэн городэз.
40005036	Аслад йырыныд но кыл эн сёты, малы ке шуоно одӥг йырсидэ но аслад тӧдьы яке сьӧд каремед уг луы.
40005037	Тӥляд кылды ”озьы, озьы”, ”ӧвӧл, ӧвӧл” гинэ мед луоз; талэсь тросэз – шайтанлэсь луэ.
40005038	Тӥляд кылэмды вань тазьы верамез: ”Син понна син, пинь понна пинь”.
40005039	Нош Мон тӥледлы верасько: эн пумитъяськы уродлы. Кин ке бурпал бамад чабкиз, мукет палзэ но солы берыкты.
40005040	Кин ке тонэн судэ пырыны но дэремдэ басьтыны турттӥз ке, солы вылысь дӥсьтэ но сёт.
40005041	Тонэ кин ке одӥг иськем ӵош мыныны чортӥз ке, мын соин кыксэ.
40005042	Курисьлы сёт, пунэманы турттӥсьлэсь эн палэнскы.
40005043	Тӥ кылӥды тазьы шуэмез: ”Матысьтэ яраты, тушмондэ адӟемпотостэм кар”.
40005044	Нош Мон тӥледлы шуисько: тушмонъёстэс яратэлэ, тӥледыз каргасьёсты бакель каре, адӟемпотостэм карисьёслы ӟеч каре, ултӥясьёс, уллясьёс понна вӧсяськелэ,
40005045	Инмысь Атайдылэн пиосыз мед луоды; Со уго шундызэ уродъёс но, ӟечъёс но вылэ ӝужаны косэ, зорзэ шонер улӥсьёслы но, шонер улӥсьтэмъёслы но лэзе.
40005046	Тӥледыз яратӥсьёсыз гинэ яратӥды ке, тӥляд кыӵе медды-кузьымды луоз? Озьы ик выт бичасьёс но уг-а лэсьто?
40005047	Братъёстэс гинэ ӟечкылады ке, мар аспӧртэмзэ лэсьтӥськоды? Озьы ик уг-а лэсьто язычникъёс но?
40005048	Кызьы Инмысь Атайды дун-шектэм, озьы ик тӥ но дун-шектэмесь луэ».
40006001	«Учкелэ, ёрмисьёслы сётондэс калык азьын, соос мед адӟозы шуыса, эн лэсьтэ: соку уго Инмысь Атайдылэсь медзэ-кузьымзэ уд басьтэ.
40006002	Озьыен, ёрмисьёслы сётыкуд, калык азьын чеберъяськисьёс кадь эн куашеты. Соос сӥнагогаосын но, ульчаосын но, калык мед данъялоз шуыса, озьы каро. Зэм ик тӥледлы верасько: асьсэлэсь медзэс-кузьымзэс соос басьто ини.
40006003	Тынад нош, ёрмисьлы сётыкуд, паллян киыд медаз тоды, мар лэсьтэ бур киыд.
40006004	Ёрмисьлы сётонэд лушкем мед луоз; лушкемез адӟись Атаед тыныд пунэмзэ шара берыктоз.
40006005	Вӧсяськыкуд чеберъяськисьёс кадь эн лу, калык азьын возьматскон понна соос ярато сӥнагогаосын но ульча сэрегъёсын дугдылыса вӧсяськыны. Зэм ик тӥледлы верасько: асьсэлэсь медзэс-кузьымзэс соос басьто ини.
40006006	Тон нош вӧсяськыкуд бӧльмы сьӧрад пыр, ӧстэ ворса но адскисьтэм Атаедлы вӧсяськы, лушкемез адӟись Атаед тыныд шара берыктоз.
40006007	Вӧсяськыкуды язычникъёс кадь мултэссэ эн вералэ: трос кылъёс верамы ке, милемыз кылозы шуыса, соос малпало уго.
40006008	Соос кадь эн кариське; Атайды уго Солэсь куриськемдылэсь азьвыл ик тодэ, мар тӥледлы кулэ.
40006009	Тӥ тазьы вӧсяськелэ: Инмысь Атаймы! Тынад нимыд дано мед луоз;
40006010	Тынад Эксэйлыкед мед лыктоз; Тынад эрикедъя мед луоз музъем вылын но инмын кадь ик.
40006011	Милемлы туннэ улымон няньмес сёты;
40006012	пунэмъёсмес но кушты, милемлы пунэмо луисьёслэсь пунэмъёссэс ми куштэм кадь ик;
40006013	милемыз визь сынаськонлэсь но утьы, уродлэсь но мозмыты милемыз. Тынад Эксэйлыкед, кужымед но данэд пумтэм вапуме. Аминь.
40006014	Адямиослы сьӧлыкамъёссэс куштӥды ке, Инмысь Атайды тӥлесьтыд но куштоз.
40006015	Нош адямиослы сьӧлыкамъёссэс ӧд ке куштэ, Инмысь Атайды но тӥлесьтыд сьӧлыкамъёстэс уз кушты.
40006016	Озьы ик, визякуды чеберъяськисьёс кадь мӧзмыт тусъем эн кариське; адямиос азьын визямзэс возьматон понна соос уго ымныръёссэс ӝож тусъем каро. Зэм ик тӥледлы верасько: асьсэлэсь медзэс-кузьымзэс соос басьто ини.
40006017	Нош тон визякуд йырдэ вӧйын зыра, ымнырдэ миськы,
40006018	визямед калык азьын медаз адӟиськы, Атаед азьын мед адӟиськоз, Кудӥз лушкемын; лушкемез адӟись Атаед тыныд пунэмзэ шара берыктоз.
40006019	Музъем вылэ асьтэлы ваньбур эн люкалэ, отын сое кей сие, сыномыса быре, лушкаськисьёс гудӟиськыса пыро но нуыса кошко.
40006020	Асьтэлы ваньбур Инме люкалэ, отын кей но уг сиы, сыномыса но уг быры, лушкаськисьёс но гудӟиськыса уг пыро, уг лушкало.
40006021	Уго кытын тӥляд ваньбурды, отын ик луоз сюлэмды но.
40006022	Мугорлэн югдытӥсез син луэ. Озьыен, синмыд чылкыт ке луиз, быдэс мугорыд югыт луоз.
40006023	Синмыд тынад урод ке, быдэс мугорыд пеймыт луоз. Нош тынад пушкысьтыд югытэз пеймыт ке, кыӵе бен соку со пеймытлык?
40006024	Нокинлэн но кык кузёлы служить каремез уг луы: уго одӥгзэ адӟемпотостэм кароз, нош мукетсэ яратоз; яке огезлы сюлмысьтыз тыршоз, нош мукетыз сярысь уз сюлмаськы. Уд быгатӥське Инмарлы но, маммоналы но огдыре служить карыны.
40006025	Соин ик тӥледлы шуисько: эн сюлмаське лулды понна, – мар сиём, мар юом, мугорды понна – мар дӥсялом шуыса. Лул бадӟымгес ӧвӧл-а сиёнлэсь, мугор бадӟымгес ӧвӧл-а дӥськутлэсь?
40006026	Учкелэ инмысь тылобурдоос шоры: соос уг кизё, уг арало, кеносазы но уг люкало; но Инмысь Атайды сюдэ соосты. Тӥ соослэсь трослы умоесь ӧвӧл-а?
40006027	Тӥ пӧлысь кин бен, сюлмаськиз ке но, быгатоз одӥг гырпум кузьда ке но мугорзэ ӝужыт карыны?
40006028	Дӥськут сярысь но малы сюлмаськиськоды? Учкелэ бусы сяськаос шоры, кызьы соос будо: уг ужало, уг черсо.
40006029	Но тӥледлы верасько: Соломон туж дано дыръяз но таос пӧлысь одӥгзы кадь но ӧз дӥсяськылы.
40006030	Бусы турынэз, кудӥз туннэ вань, нош ӵуказе гуре куштэмын луоз, Инмар озьы дӥся ке, эшшо но умойгес уз-а дӥся тӥледыз, ӧжыт оскисьёс?
40006031	Озьыен, эн сюлмаське, эн но шуэлэ: ”Мар милемлы сиёно?” яке: ”Мар юоно?”, яке: ”Мар дӥсяно?”
40006032	Малы ке шуоно ваньзэ тае язычникъёс утчало, тӥляд Инмысь Атайды тодэ уго, ваньмыз таос тӥледлы кулэ шуыса.
40006033	Нырысь ик Инмарлэсь Эксэйлыксэ но Солэсь шонерлыксэ утчалэ, соку ваньмыз таос но тӥледлы сётэмын луоз.
40006034	Озьыен, эн сюлмаське ӵуказе нунал сярысь, уго ӵуказеез нунал ачиз сюлмаськоз ачиз сярысь: котькуд нуналлэн аслаз сюлмаськонэз тырмыт».
40007001	«Судить эн каре, тӥледыз но судить уз каре,
40007002	уго кыӵе судэн судить кариськоды, сыӵеен ик тӥ но судить каремын луоды; кыӵе мертэтэн мертаськоды, сыӵеен ик тӥледлы но мерталозы.
40007003	Малы тон мукет муртлэн синмысьтыз жагез шоры учкиськод, нош аслад синмысьтыд корзэ уд шӧдӥськы?
40007004	Кызьы тон мукет муртлы шуод: ”Вай, синмысьтыд жагзэ потто”, куке аслад синмад кор?
40007005	Чеберъяськись! Нырысь аслад синмысьтыд корзэ потты, соку адӟод, кызьы мукет муртлэн синмысьтыз жагзэ поттоно.
40007006	Святой макеез пуныослы эн сётэ; марӟандэс но парсьёс азе эн куялэ – пыдынызы медаз лёгалэ, берыктӥськыса асьтэдыз медаз кесялэ.
40007007	Курелэ – тӥледлы сётэмын луоз; утчалэ – шедьтоды; йыгаське – тӥледлы усьтозы.
40007008	Уго котькудӥз курись мурт басьтэ, утчась мурт шедьтэ, йыгаськисьлы – усьтозы.
40007009	Вань-а тӥляд пӧлады сыӵе адями, кудӥзлэсь пиез нянь куриз ке, солы из мед сётысал?
40007010	Чорыг куриз ке, кый мед сётысал?
40007011	Озьыен, тӥ, уродэсь-лекесь луыса но, асьтэлэн нылпиостылы ӟечесь кузьымъёс сётъяны быгатӥськоды ке, уката но Инмысь Атайды Солэсь курисьёслы ӟечлык сётоз.
40007012	Котькытын но адямиослы озьы лэсьтэ, кызьы асьтэлы соослэсь лэсьтэмзэс кулэ кариськоды; уго закон но, пророкъёслэн веранзы но та бордын возисько.
40007013	Ӟоскыт капкатӥ пырелэ, уго паськыт капка, эркын сюрес быронэ нуо, – отӥ тросэз мыно.
40007014	Ӟоскыт капка, сюбег сюрес улонэ нуо, но ӧжытэз соосты шедьто.
40007015	Ӧрекчи пророкъёслэсь утиське. Соос тӥ доры ыжку дӥсен лыкто, нош пушсы сьӧсь кионъёслэн кадесь.
40007016	Емышсыя тӥ соосты тодмалоды. Тёрнпуысь виноград бичало-а, яке люгыпудысь смоква окто-а?
40007017	Озьы, котькудӥз ӟеч писпу ӟеч емыш сётэ, нош урод писпу урод емыш сётэ.
40007018	Ӟеч писпу урод емыш сётыны уг быгаты, урод писпу ӟеч емыш сётыны уг быгаты.
40007019	Котькудзэ ӟеч емыш сётӥсьтэм писпуэз корало но тыл пӧлы кушто.
40007020	Озьыен, емышсыя тӥ соосты тодмалоды.
40007021	Котькудӥз ик Мыным ”Кузё-Инмаре! Кузё-Инмаре!” шуись мурт Ин Эксэйлыке уз пыры, Инмысь Атаелэсь эриксэ быдэсъясь мурт гинэ отчы пыроз.
40007022	Тросэз со нуналэ Мыным шуозы: ”Кузё-Инмар! Кузё-Инмар! Тынад нимыныд азьпалзэ тодытыса ӧм-а ветлэ? Тынад нимыныд периосты улляса ӧм-а потталэ? Трос паймымон ужъёсты Тынад нимыныд ӧм-а лэсьтэ?”
40007023	Соку Мон соослы яло: ”Мон тӥледыз ноку но ӧй тоды, кошкелэ Мон дорысь, законлы пумит улӥсьёс”.
40007024	Озьы, котькудӥз Мынэсьтым та кылъёсме кылзӥсь но быдэсъясь мурт аслэсьтыз корказэ из вылэ пуктӥсь визьмо пиосмуртлы укша.
40007025	Зорыны кутскем но, шуръёс тудӟыса, тӧлъёс пельтыса, со корка вылэ урдскиллям, нош со куашкамтэ, малы ке шуоно со из вылэ пуктэмын вылэм.
40007026	Нош кин Мынэсьтым та кылъёсме кылэ но соосты уг ке быдэсъя, со луо вылэ корказэ пуктэм визьмыз вакчи муртлы укшалоз;
40007027	зорыны кутскем но, шуръёс тудӟыса, тӧлъёс пельтыса, со корка вылэ урдскиллям; корка куашкам, куашканэз солэн шимес вылэм».
40007028	Иисус та кылъёссэ вераса дугдэм бере калык паймиз Солэн дышетонэзлы.
40007029	Книга тодӥсьёс, фарисейёс кадь ӧвӧл, кузё мурт кадь соосты Со дышетӥз уго.
40008001	Иисус гурезьысь васькем бере Со бӧрсьы трос калык мынӥз.
40008002	Соку дораз гижлочерен висись мурт лыктӥз но Солы йыбырттыса шуиз: «Кузё-Инмаре! Чылкытатэмед потӥз ке, Тынад монэ чылкытатэмед луоз».
40008003	Иисус, кизэ ӝутыса, со борды йӧтӥськиз но солы шуиз: «Мынам чылкытатэме потэ, чылкыта». Со соку ик чылкытаз, гижлочерез быриз.
40008004	Иисус солы шуиз: «Уть, нокинлы но эн вера; священник доры мыныса, солы возьматӥськы, Моисейлэсь косэм курбонзэ сёт, та адямиослы тодытон понна со мед луоз».
40008005	Иисус Капернауме пырем бере Со доры сю солдатэн кивалтӥсь лыктыса, Солэсь куриз:
40008006	«Кузёе! Ляльчие, пери шуккыса, дорам кылле, туж курадӟе».
40008007	Иисус солы шуиз: «Мон лыктыса бурмыто сое».
40008008	Сю солдатэн кивалтӥсь ответ сётыса шуиз: «Кузёе! Тон мынам коркам пырон понна мон ярамон адями ӧвӧл; кыл гинэ вера но, мынам ляльчие бурмоз.
40008009	Мон уго ачим но мурт киулын ужась адями. Но мынам киулам солдатъёс вань, огезлы шуисько: ”Мын”, – со мынэ; мукетызлы: ”Лыкты”, – со лыктэ; ляльчиелы шуисько: ”Лэсьты сое”, – со лэсьтэ».
40008010	Тае кылыса, Иисус паймиз но сьӧраз лыктӥсьёслы шуиз: «Зэм ик тӥледлы верасько: Израильысь но таӵе осконэз Мон ӧй шедьты.
40008011	Тӥледлы Мон верасько: тросэз шундыӝужанысь, шундыпуксёнысь лыктозы но Авраамен, Исаакен но Иаковен ӵош Ин Эксэйлыке интыяськозы,
40008012	нош эксэйлыклэн нылпиосыз педло, пеймыт азе сэрпалтэмын луозы: отын бӧрдон, пинь сыскон луоз».
40008013	Иисус сю солдатэн кивалтӥсьлы шуиз: «Мын, оскемедъя тыныд мед луоз». Соку ик солэн ляльчиез бурмиз.
40008014	Иисус, Петрлэн корказ лыктыса, солэсь пӧськылен висись вармумизэ адӟиз.
40008015	Ки бордаз йӧтӥськиз но, пӧськылез быриз; кышномурт султӥз но соослы юрттӥськыса улыны кутскиз.
40008016	Ӝыт вуэм бере Иисус доры трос перияськем адямиосты вайизы; периоссэс, кылын улляса, Со поттаз, вань висисьёсты бурмытӥз.
40008017	Исаия пророк пыр тазьы верам кыл: «Со милесьтым ляблыкъёсмес Ас вылаз басьтӥз, висёнъёсмес Ас вылаз нуиз» – мед быдэсмоз.
40008018	Ас котырысьтыз трос калыкез адӟем бераз Иисус (дышетскисьёссэ) мукет пал ярдуре выжыны косӥз.
40008019	Соку одӥгез книга тодӥсь Со доры лыктыса шуиз: «Дышетӥсь! Кытчы гинэ Тон уд мыны, мон Тон сьӧры мыно».
40008020	Иисус солы шуиз: «Ӟичыослэн гутёзы вань, инмысь тылобурдоослэн – карзы, нош Адями Пилэн йырзэ понон интыез но ӧвӧл».
40008021	Солэн дышетскисьёсыз пӧлысь ик одӥгез Солы шуиз: «Кузё-Инмаре! Нырысь лэзь вал монэ аслэсьтым атайме ватыны мыныны».
40008022	Нош Иисус солы шуиз: «Мын Мон сьӧры, кулэмъёс асьсэлэсь кулэмъёссэс мед ватозы».
40008023	Иисус пыже пырем бере Солэн бӧрсяз дышетскисьёсыз мынӥзы.
40008024	Тани, зарезь вылын кужмо сильтӧл ӝутскиз, тулкымъёс пыжез шобыртыны кутскизы; нош Со кӧлӥз.
40008025	Соку Солэн дышетскисьёсыз, матаз мыныса, Сое сайкатӥзы но шуизы: «Кузё-Инмармы! Уть милемыз: быриськомы».
40008026	Соослы Иисус шуиз: «Малы тӥ сокем кышкасесь, ӧжыт оскисьёс?» Собере султыса тӧлъёсыз но, зарезез но дугдытӥз, туж чалмыт луиз.
40008027	Адямиос нош паймыса вераськизы: «Кин Та, тӧлъёс но, зарезь но Солэсь кылзӥсько?»
40008028	Мукет пал ярдуре, Гергесин шуон шаере, вуэм бераз, Сое шайгу пещераысь потэм кык перияськем адямиос пумитазы. Соос туж лекесь вал, соин ик нокин но со сюрес кузя ветлыны ӧз дӥсьты.
40008029	Соку соос черекъяны кутскизы: «Ми бордын Тынад мар ужед, Инмарлэн Пиез Иисус? Дырызлэсь вазь Тон татчы милемыз курадӟытыны лыктӥд».
40008030	Соослэн палэназыгес бадӟым парсь уллёез возьмало вал.
40008031	Периос Солэсь куризы: «Улляса поттӥд ке, милемыз парсь уллё пӧлы ысты».
40008032	Иисус соослы шуиз: «Мынэлэ». Потыса соос парсь уллё пӧлы мынӥзы. Соку быдэс парсь уллё меӵ ярысен зарезе тэтчаз но вуэ выйыса быриз.
40008033	Парсь возьмасьёс бызьыса кошкизы но, городэ вуыса, ваньмыз сярысь, перияськем адямиосын мар луэмез но веразы.
40008034	Соку быдэс городысь калык Иисуслэн пумитаз потӥз. Иисусэз адӟемзы бере соослэн улон ёросысьтызы Со мед кошкоз шуыса, Сое куризы.
40009001	Соку Иисус пыже пыриз но мукет пал ярдуре выжиз, Аслаз городаз вуиз.
40009002	Валес вылэ поныса, Со доры пери шуккем муртэ вайизы. Осконзэс адӟыса, Иисус пери шуккем муртлы шуиз: «Сэзь лу! Тынад сьӧлыкъёсыд куштӥсько».
40009003	Соку книга тодӥсьёс пӧлысь куд-огез асьсэ понназы веразы: «Со Инмарез сантэма».
40009004	Соослэсь малпанзэс тодыса, Иисус шуиз: «Малы тӥ сюлмады урод малпанэн улӥськоды?
40009005	Мае вераны капчигес: ”Тынад сьӧлыкъёсыд куштӥсько”, яке ”Султы но ветлы”?
40009006	Тӥ мед тододы: Адями Пилэн музъем вылын сьӧлыкъёсты куштыны кужымез-властез вань», – соку Со пери шуккем муртлы шуиз: «Султы, басьты валестэ но гуртад берт».
40009007	Со султыса валессэ басьтӥз но аслаз дораз кошкиз.
40009008	Калык тае адӟыса паймиз но, адямиослы таӵе кужым сётэмез понна, Инмарез данъяны кутскиз.
40009009	Иисус, отысь кошкыкуз, выт бичан дорын пукись Матфей нимо адямиез адӟиз но солы шуиз: «Мон сьӧры мын». Со султыса Со сьӧры мынӥз.
40009010	Иисус коркан сиськыса улыку, трос выт бичасьёс, сьӧлыкоос лыктӥзы но Соин, Солэн дышетскисьёсыныз огазьын сиськизы.
40009011	Фарисейёс, тае адӟыса, Солэн дышетскисьёсызлы шуизы: «Малы тӥляд Дышетӥсьты выт бичасьёсын, сьӧлыкоосын огазьын сие-юэ?»
40009012	Тае кылыса, Иисус соослы шуиз: «Висисьтэмъёслы эмъясь кулэ ӧвӧл, висисьёслы кулэ.
40009013	Мынэлэ, дышетскелэ, мар шуэм со: ”Курбонэз кулэ уг кариськы, гажан-жалянэз кулэ карисько”? Уго Мон шонер улӥсьёсты ӧтьыны ӧй лыкты, сьӧлыкоосты ӧпкельыса сьӧлыкъёссылэсь куштӥськонэ ӧтьыны лыктӥ».
40009014	Соку Со доры Иоаннлэн дышетскисьёсыз лыктыса шуизы: «Малы ми но, фарисейёс но трос визяськомы, нош Тынад дышетскисьёсыд визез уг утё?»
40009015	Соослы Иисус шуиз: «Эмеспи соос пӧлын улон дыръя мӧзмыса улозы-а сюанчиос? Но вуозы нуналъёс, – соос дорысь эмеспи басьтӥськоз, соку соос визялозы но.
40009016	Нокин но пӧсьтэм дӥськутэз гужатымтэ дэраен уг кышъя, малы ке шуоно выль кышъет вужез бордысь ӟезиськоз, соку пасез уката но уродгес луоз.
40009017	Выль винаез но вужмем сепысъёсы уг лэзё; уго сепысъёс соку кесисько но, вина кисьтӥське, сепысъёс но арам луо. Выль винаез выль сепысъёсы лэзё, соку соиз но, таиз но быдэс кылё».
40009018	Тае соослы вераса улыкуз, Иисус доры кыӵе ке но кузёйыр лыктӥз но йыбырттыса шуиз: «Мынам нылы кулӥське ни. Лыктыса со вылэ Аслэсьтыд кидэ понӥд ке, со улэп кылёз».
40009019	Иисус султӥз но дышетскисьёсыныз ӵош со сьӧры мынӥз.
40009020	Соку, бертӥз лыктыса, дас кык ар ӵоже вир виянэн курадӟыса улӥсь кышномурт Солэн дӥсянэзлэн сӧзы бордаз йӧтӥськиз.
40009021	Со аслыз ачиз шуэ вылэм уго: «Солэн дӥськут бордаз гинэ йӧтӥськи ке, бурмо».
40009022	Иисус берыктӥськыса учкиз но, сое адӟыса, шуиз: «Сэзь лу, нылмурт! Тынад осконэд тонэ утиз». Со часысен кышномурт йӧназ.
40009023	Кузёйырлэн юртаз пырем бере Иисус чипчирган шудӥсьёсты, куалектыса улӥсь калыкез адӟиз но
40009024	соослы шуиз: «Потэлэ татысь; нылмурт кулэмын ӧвӧл, со изе». Сое серем каризы.
40009025	Калыкез поттэм бере, корка пырыса, нылмуртэз китӥз кутӥз но, – нылмурт султӥз.
40009026	Та сярысь ивор быдэс шаеразы вӧлмиз.
40009027	Иисус отысь кошкыку, Со бӧрсьы кык синтэм адямиос тазьы кесяськыса мынӥзы: «Давидлэн Пиез Иисус, жаля милемыз!»
40009028	Корка пырем бераз синтэмъёс Со доры лыктӥзы. Иисус соослы шуиз: «Оскиськоды-а, Мон тае лэсьтыны быгатӥсько шуыса». Солы соос шуизы: «Бен, Кузёмы!»
40009029	Соку соослэн син бордазы Со йӧтӥськиз но шуиз: «Оскондыя тӥледлы мед луоз».
40009030	Соослэн синъёссы усьтӥськизы. Иисус юн алыса шуиз: «Учкелэ, нокин но медаз тоды».
40009031	Нош соос потӥзы но быдэс шаертӥзы Со сярысь шара вераса ветлӥзы.
40009032	Соос потыку, Иисус доры перияськем кылтэм муртэ вайизы.
40009033	Периез улляса поттэм бере кылтэм мурт вераськыны кутскиз. Калык паймыса вераськиз: «Ноку но таӵе ужъёс Израильын ӧй на вал».
40009034	Нош фарисейёс периосты Со периослэн эксэйзылэн кужмыныз улляса потта шуыса вераськизы.
40009035	Вань каръёстӥ, гуртъёстӥ, отысь сӥнагогаосазы дышетыса ветлӥз. Эксэйлыклэсь Евангелизэ тодытыса, пӧртэм висёнъёслэсь, лябӟонъёслэсь адямиосты бурмытъяса, Со ветлӥз.
40009036	Иисус люкаськем калыклэсь возьмаськисьтэк кылем ыжъёс кадь катьтэммемзэ, пазьгиськемзэ адӟыса жаляз соосты.
40009037	Соку Со Аслаз дышетскисьёсызлы шуиз: «Аран трос, нош ужасьёс ӧжыт.
40009038	Соин ик аранлэн Кузёезлэсь вӧсяськыса куре, Аслаз аран дораз ужасьёсты мед ыстоз шуыса».
40010001	Аслэсьтыз дас кык дышетскисьёссэ ӧтиз но периосты вормыны, соосты улляса поттаны, котькыӵе висёнъёслэсь, лябӟонъёслэсь бурмытыны соослы кужым сётӥз.
40010002	Дас кык апостолъёсызлэн нимъёссы таӵеесь: нырысетӥез Петр шуон Симон но солэн Андрей выныз, Зеведейлэн Иаков пиез но солэн Иоанн выныз,
40010003	Филипп но Варфоломей, Фома но выт бичась Матфей, Алфейлэн Иаков пиез но Леввей, кудзэ Фаддей шуыса нимазы,
40010004	Кананит Симон но Искариот Иуда – Сое вузаса сётӥсь.
40010005	Таосты, дас кыкназэс, Иисус ыстӥз, соослы таӵе косонъёс сётӥз: «Язычникъёс доры нуись сюрес вылтӥ эн ветлэ, самарян каре но эн пыралэ.
40010006	Тужгес но мынэлэ Израиль юртлэн бырем ыжъёсыз доры.
40010007	Мынэлэ, Ин Эксэйлык матэктӥз шуыса тодытэлэ;
40010008	висисьёсты бурмытылэ, гижлоӟемъёсты чылкытатэлэ, кулэмъёсты улӟытъялэ, периосты улляса потталэ; дунтэк басьтӥды, дунтэк сётэлэ.
40010009	Сьӧрады, кускерттонады зарни но, азвесь но, ыргон но эн басьтэ.
40010010	Сюрес вылэ пуйы но, кык дӥськут но, пыдкутчан но, боды но эн басьтэ. Уго ужась мурт сиён-юонлы ӟудыса улыны кулэ ӧвӧл.
40010011	Кыӵе гинэ городэ яке гуртэ пыриды ке, ярамон муртэ шедьтэ но кошкытозяды отын улэлэ.
40010012	Нош корка пырыкуды, ӟечкыласа тазьы шуэлэ: ”Каньыллык та коркалы”.
40010013	Та юрт ярамон ке, тӥляд каньыллыкты со вылэ лыктоз; нош ярантэм ке, тӥляд каньыллыкты тӥ доры берытскоз.
40010014	Нош кин тӥледыз ӧз ке пырты, ӧз ке кылзӥськы верам кылдэс, соку, та коркась яке та городысь потыкуды, пыдысьтыды сюйзэ курткыса кельтэ.
40010015	Зэм ик тӥледлы верасько: суд нуналэ со городлы, Содомен Гоморра музъемлы сярысь, секытгес луоз.
40010016	Тани Мон тӥледыз, кызьы кионъёс пӧлы ыжъёсты ысто, озьы ыстӥсько: соин ик кый кадь амалоесь, дыдык кадь лякытэсь луэлэ.
40010017	Адямиослэсь утиське: соос тӥледыз судэ сётылозы, сӥнагогаосазы жугылозы.
40010018	Мон понна тӥледыз кивалтӥсьёс, эксэйёс доры нуозы, соос азьын, язычникъёс азьын тӥ Мон сярысь тодытоды.
40010019	Нош тӥледыз кутыса сётылыкузы, эн сюлмаське, кызьы яке мар вералом шуыса, – уго тӥледлы сётӥськоз со дыре мар вераны.
40010020	Соку тӥ уд вералэ, тӥ пушкысь Атайдылэн Духез вералоз.
40010021	Братэз братсэ кутыса виыны сётоз, атаез – пизэ; нылпиос анай-атайёссылы пумит султозы но соосты виёзы,
40010022	Мынам нимы понна ваньмыз тӥледыз адӟемпотостэм карозы; нош пумозяз чидам мурт – утиськоз.
40010023	Одӥгысьтыз городысь тӥледыз уллязы ке, мукетаз бызе. Зэм ик тӥледлы верасько: Израиль музъемлэсь городъёссэ ортчыса уд вуэ, кызьы Адями Пи лыктыса вуоз.
40010024	Дышетскись дышетӥсезлэсь вылынгес ӧвӧл, ляльчи но кузёезлэсь вылынгес ӧвӧл.
40010025	Дышетскисьлы тырмоз дышетӥсез кадь луиз ке, ляльчилы но кузёез кадь луиз ке. Коркалэсь кузёзэ веельзевул шуизы ке, уката ик солэн корказ улӥсьёссэ но тазьы уз-а шуэ?
40010026	Озьыен, эн кышкалэ соослэсь: уго нокыӵе но ватӥськемлэн усьтӥськытэк кылемез уг луы, лушкемлыклэн но шарае потытэк кылемез уг луы.
40010027	Мае тӥледлы пеймыт азьын верасько, вералэ югыт азьын; пельыныды кылэмдэс липетъёс вылысен тодытэ.
40010028	Эн кышкалэ мугорез виисьёслэсь, кудъёсыз лулэз виыны уг быгато; нош ваньмызлэсь но юн кышкалэ Солэсь, Кин быгатэ лулдэс но, мугордэс но кысылӥсьтэм тыл пӧлын быдтыны.
40010029	Кык пичи тылобурдоос уг-а вузасько одӥг ассариен? Атайдылэн эрикезтэк соос пӧлысь одӥгез но музъем вылэ уз усьы;
40010030	нош тӥляд йырысьтыды йырсиосты но ваньмыз лыдъямын.
40010031	Эн кышкалэ ук: тӥ тросэзлэсь векчи тылобурдоослэсь умоесьгес.
40010032	Озьы, Монэ тодэмзэ калык азьын ватытэк верась котькудзэ адямиез Мон но Инмысь Атае азьын тодэмме ватытэк верало.
40010033	Нош кин калык азьын Мынэсьтым куштӥськиз ке, солэсь Мон но Инмысь Атае азьын куштӥсько.
40010034	Эн малпалэ, музъем вылэ тупаса улон вайыны Мон лыктӥ шуыса; тупаса улон вайыны ӧй лыкты, палаш вайыса лыктӥ,
40010035	Мон лыктӥ уго адямиез атаезлэсь, нылзэ анаезлэсь, кензэ анайзылэсь люкыны.
40010036	Адямилэн тушмонъёсыз – семья пушказ.
40010037	Кин атайзэ яке анайзэ, Монэ сярысь, тросгес яратэ, со Мыным ярамон ӧвӧл; кин пизэ яке нылзэ, Монэ сярысь, тросгес яратэ, со Мыным ярамон ӧвӧл;
40010038	кироссэ басьтыса, Мон сьӧры мынӥсьтэм мурт Мыным ярамон ӧвӧл.
40010039	Лулзэ утем мурт сое ыштоз; нош Мон понна лулзэ ыштэм мурт сое утёз.
40010040	Кин тӥледыз кабыл басьтэ, со Монэ кабыл басьтэ, нош кин Монэ кабыл басьтэ, со Монэ Ыстӥсез кабыл басьтэ;
40010041	кин пророкез пророклэн нимыз понна кабыл басьтэ, со пророклэсь медзэ-кузьымзэ басьтоз; кин шонер улӥсез шонер улӥсьлэн нимыз понна кабыл басьтэ, со шонер улӥсьлэсь медзэ басьтоз.
40010042	Та покчиос пӧлысь одӥгзэс дышетскисьлэн нимыз понна сюмык кезьыт вуэн гинэ сектаз ке, зэм ик тӥледлы верасько, аслэсьтыз медзэ-кузьымзэ со уз ышты».
40011001	Аслаз дас кык дышетскисьёсызлы валэктонъёс сётэм бераз отысен Иисус соослэн городъёсазы дышетыны, тодытыны потӥз.
40011002	Иоанн пытсэтысен Христослэн ужъёсыз сярысь кылӥз но аслэсьтыз кык дышетскисьёссэ ыстӥз
40011003	Солэсь юаны: «Тон-а Со, Кудӥз лыктыны кулэ, яке милемлы мукетсэ-а витёно?»
40011004	Иисус соослы ответ сётыса шуиз: «Мар кылӥськоды, мар адӟиськоды, мынэлэ но вералэ Иоаннлы:
40011005	синтэмъёс адӟыны кутско, чутъёс ветло, гижлочерен висисьёс дунмало-чылкытало, пельтэмъёс кыло, кулэмъёс улӟо, куанеръёс Ӟеч Ивор тодыто.
40011006	Мон пумысен визь сынаськонлы сётскисьтэм мурт шудо».
40011007	Соос кошкем бере Иисус Иоанн сярысь калыклы вераны кутскиз: «Кыр дуннее мае учкыны ветлӥды? Тӧл шорын веттаськись камыш бодыез-а?
40011008	Мае бен тӥ учкыны ветлӥды? Небыт дӥськутэн дӥсяськем адямиез-а? Небыт дӥськут нуллӥсьёс эксэйёслэн юртазы уло.
40011009	Мае бен тӥ учкыны ветлӥды? Пророкез-а? Тӥледлы верасько: бен, пророклэсь но вылӥысьсэгес.
40011010	Та со ук, кин сярысь гожтэмын: ”Тани, Мон Аслэсьтым Кылчинме Тынад азьтӥд ыстӥсько, со Тынад азяд Тыныд сюрес дасялоз”.
40011011	Зэм ик тӥледлы верасько: кышномуртлэсь вордӥськемъёс пӧлысь Иоанн Пылатӥсьлэсь быдӟымез ӧз на вордӥськы; нош Ин Эксэйлыкын покчиез но солэсь быдӟымгес.
40011012	Иоанн Пылатӥсь дырысен туннэ нуналозь Ин Эксэйлык кужымен басьтӥське, кужым поныса тыршисьёс киулто сое;
40011013	уго вань пророкъёс но, закон но Иоанн дырозь ик азьпалзэ тодытыса та сярысь веразы.
40011014	Кабыл басьтэмды потэ ке, Иоанн – со Илия, кудӥз лыктыны кулэ.
40011015	Кылыны пельыз вань мурт – мед кылоз!
40011016	Кинлы укшатом та выжыез? Со укша ульчаын пукись нылпиослы, кудъёсыз эшъёссылы вазиськыса
40011017	шуо: ”Ми тӥледлы чипчирган шудӥмы, нош тӥ ӧд эктэ; ми тӥледлы ӝож гуръёс кырӟамы, нош тӥ ӧд викышъялэ”.
40011018	Иоанн лыктӥз, со уг но сиы, уг но юы, но шуо: ”Со пушкын пери”.
40011019	Адями Пи лыктӥз, Со сие но, юэ но, но шуо: ”Таиз адями сиськыны, вина юыны яратэ, Со выт бичасьёслэн, сьӧлыкоослэн эшсы”. Визьлыклэн нылпиосыз визьлыклэсь шонер луонзэ возьмато».
40011020	Ӧпкельыса сьӧлыкъёссылэсь куштӥськымтэзы понна Иисус пыкылыны кутскиз городъёсты, кудъёсаз тужгес но трос Солэн паймымон ужъёсыз возьматэмын вал:
40011021	«Кайгу тыныд, Хоразин! Кайгу тыныд, Вифсаида! Тӥ дорын возьматэм паймымон ужъёс Тирын но Сӥдонын возьматэмын луысалзы ке, соос кемалась ини, вылазы чурыт бышкись дӥсь дӥсяса, йыр вылазы пень пызьнаса, сьӧлыкъёссы понна ӧпкельысалзы.
40011022	Но тӥледлы верасько: суд нуналэ Тирлы но Сӥдонлы, тӥледлы сярысь, капчигес луоз.
40011023	Тон но, инбамозь ӝутӥськем Капернаум, адэ куштӥськод, уго тон дорын возьматэм паймымон ужъёс Содомын возьматэмын луысалзы ке, со туннэ нуналозь но луысал на.
40011024	Но тӥледлы верасько: суд нуналэ Содом музъемлы, тыныд сярысь, капчигес луоз».
40011025	Со дыре, веранзэ азьланьтыса, Иисус шуиз: «Данъясько Тонэ, Атае, Инлэн но, музъемлэн но Кузё-Инмарез, таосты Тон визьмоослэсь, нодоослэсь ватэмед но нуныослы усьтэмед понна.
40011026	Озьы, Атае! Сыӵе вылэм уго Тынад ӟеч эрикед.
40011027	Ваньзэ Мыным Атае сётӥз. Атай сяна Пиез нокин но уг тоды; Атаез но Пи сяна нокин но уг тоды, – кинлы Пилэн усьтэмез потэ, со Сое тодэ.
40011028	Ваньды курадӟыса, шугадӟыса улӥсьёс, лыктэлэ Мон доры, Мон тӥледыз буйгато.
40011029	Мынэсьтым зӥбетме вылады басьтэлэ, Мынэсьтым дышетске, Мон уго востэм, зӥбыт сюлэмо; соку лулдылы каньылан шедьтоды.
40011030	Мынам зӥбетэ ӟеч, ныпъетэ капчи».
40012001	Со вакыт, суббота нуналэ, Иисус кизем ю бусы вамен ортче вал. Дышетскисьёсызлэн кӧтсы сюмаз но соос ю шепъёсты чигылыса сиыны кутскизы.
40012002	Тае адӟыса, фарисейёс Солы шуизы: «Тани Тынад дышетскисьёсыд суббота нуналэ лэсьтыны ярантэм ужез лэсьто».
40012003	Нош Иисус соослы шуиз: «Ӧд лыдӟе шат, мар кариз Давид, куке солэн аслаз но, соин ӵош луэмъёслэн но кӧтсы сюмаз?
40012004	Кызьы со Инмар корка пыриз но курбон нянез сииз, кудзэ солы но, соин ӵош луэмъёслы но, священникъёслы сяна, нокинлы но сиыны уг яра вал?
40012005	Законысь лыдӟемды ӧвӧл шат ”субботае храмын священникъёс субботаез тӥяло, но янгыш уг луо”?
40012006	Тӥледлы верасько: татын Со, Кин храмлэсь бадӟымгес.
40012007	Тодысалды ке тӥ, мар шуэм со: ”Курбонэз кулэ уг кариськы, гажан-жалянэз кулэ карисько”, соку янгыштэм муртъёсты судить ӧй карысалды.
40012008	Адями Пи субботалы но кузё луэ ук».
40012009	Отысь кошкыса, соослэн сӥнагогаязы пыриз.
40012010	Тани, отын суйыз куасьмыса висись адями вал. Янгыше уськытон вылысь Иисуслэсь юазы: «Яра-а суббота нуналэ бурмытыны?»
40012011	Нош Со соослы шуиз: «Кин тӥ пӧлысь, одӥг гинэ ыжез луыса, суббота нуналэ со гуэ усиз ке, уз басьты, уз потты сое гуысь?
40012012	Кӧня пол адями ыжлэсь ӟечгес! Озьыен, суббота нуналэ ӟеч уж лэсьтыны яра».
40012013	Соку со адямилы шуиз: «Кидэ шонер кар». Со шонер кариз; мукетыз кадь ик со йӧн луиз.
40012014	Нош фарисейёс потыса, кызьы ке но Сое быдтон вылысь куспазы кенеш ортчытӥзы. Нош Иисус тодэм бераз отысь кошкиз.
40012015	Со бӧрсьы трос калык мынӥз, Со ваньзэс бурмытӥз,
40012016	Ассэ шарае поттыны соосты ӧз лэзьы,
40012017	Исаия пророк пыр тазьы верам кыл мед быдэсмоз:
40012018	«Тани Мынам бырйыса басьтэм Пие, Мынам Яратонэ, Со бордын Мынам ӟеч мылкыды улэ; Со вылэ Мон Аслэсьтым Духме поно, Со калыкъёслы шонер суд сярысь ивортоз;
40012019	уз кереты, уз кеськы, ульчаосысен нокин но Солэсь куаразэ уз кылы;
40012020	шонер судлы вормон вайытозяз, чигтэм камыш бодыез уз тӥялты, гыбдась етӥнэз уз кысы;
40012021	Солэн нимызлы калыкъёс оскиськыса улозы».
40012022	Соку Иисус доры синтэм, кылтэм перияськем муртэ вайизы; бурмытӥз сое. Синтэм, кылтэм мурт вераськыны но, адӟыны но кутскиз.
40012023	Вань калык паймыса шуиз: «Та Давидлэн Пиез, Христос, ӧвӧл-а?»
40012024	Фарисейёс нош тае кылыса шуизы: «Периослэн эксэйзылэн веельзевуллэн кужмыныз гинэ Со периосты улляса потта».
40012025	Таослэсь малпанъёссэс тодыса, Иисус соослы шуиз: «Котькыӵе но эксэйлык аслыз ачиз пумит люкиськиз ке, тырттэм кылёз; котькыӵе город яке юрт аслыз ачиз пумит люкиськиз ке, быдэс уз кыльы.
40012026	Шайтан шайтанэз улляса поттэ ке, со аслыз ачиз пумит люкиськиз: кызьы меда солэн эксэйлыкез быдэс возиськыны быгатоз?
40012027	Мон веельзевуллэн кужыменыз периосты улляса поттасько ке, тӥляд пиосты кинлэн кужыменыз улляло? Соин ик соос тӥледыз судить карисьёс луозы.
40012028	Нош Мон Инмарлэн Духеныз периосты улляса поттасько ке, соку, зэм но, Инмарлэн Эксэйлыкез тӥ доры вуиз.
40012029	Яке, кин ке но быгатоз-а кужмо муртлэн корказ пырыны но тӥрлыкъёссэ лушкаса кошкыны, нырысь ик ӧз ке думылы кужмо муртэ? Соку гинэ солэн юртысьтыз лушкаськыны быгатоз.
40012030	Кин Монэн ӧвӧл, со Мыным пумит; кин Монэн валче уг люка, со тарка.
40012031	Соин тӥледлы тае верасько: котькыӵе сьӧлык но курлан адямиослэсь куштӥськозы, нош Духез курлам адямиослэсь уз куштӥськы.
40012032	Кин Адями Пи вылэ урод кыл вераз ке, солэн сьӧлыкез куштӥськоз; нош Святой Дух вылэ урод кыл вераз ке, солэн сьӧлыкез таяз дуннеын но, вуонояз но уз куштӥськы.
40012033	Лыдъяськоды ке лыдъялэ писпуэз ӟечен, емышсэ но ӟечен; яке, лыдъяськоды ке лыдъялэ писпуэз уродэн, емышсэ но уродэн; уго писпуэз емышезъя тодманы луэ.
40012034	Сьӧд кыйлэн вордосъёсыз! Лек луыса но, кызьы тӥ быгатӥськоды ӟечсэ вераны? Уго сюлэм пачылмыку, кыл вера.
40012035	Ӟеч адями ӟеч шыкысысьтыз ӟечсэ поттэ, нош лек адями лек шыкысысьтыз лексэ поттэ.
40012036	Тӥледлы верасько: котькыӵе но юнме шоры верам буш кылзы понна суд нуналэ адямиос кыл кутозы:
40012037	Уго аслад кылыд понна шонере потод, аслад кылыд понна ик судэ но сюрод».
40012038	Соку книга тодӥсьёс, фарисейёс пӧлысь куд-огез шуизы: «Дышетӥсь! Милям адӟеммы потэ вал Тынэсьтыд тодмет возьматэмдэ».
40012039	Нош Со, ответ сётыса, соослы шуиз: «Кескич, азэм выжы тодмет утча, но, Иона пророклэн паймымон тодметэз сяна, солы мукет тодмет уз сётӥськы.
40012040	Кызьы Иона кит чорыглэн пушказ куинь нунал но куинь уй улӥз, озьы ик Адями Пи но музъемлэн сюлмаз куинь нунал но куинь уй улоз.
40012041	Ионалэн тодытонэз пыр ӧпкельыса сьӧлыкъёссылэсь куштӥськем Ниневия карын улӥсьёс та выжыен ӵош судэ султозы но та выжыез соос янгыше уськытозы; но тани татын Ионалэсь Быдӟымез сылэ.
40012042	Лымшорысь нылкышно эксэй та выжыен ӵош судэ султоз но та выжыез янгыше уськытоз, уго со дуннелэн пумысьтыз Соломонлэсь визьмо веранъёссэ кылзыны лыктӥз; но тани татын Соломонлэсь Быдӟымез сылэ.
40012043	Адями пушкысь пери потэ ке, со вутэм интыостӥ каньылэн улон инты утчаса ветлэ, но уг шедьты.
40012044	Соку со шуэ: ”Берытско аслам коркам, кытысь мон потӥ”. Лыктэ но адӟе: со тырттэм, ӵужемын, утялтэмын.
40012045	Соку со мынэ но ас бордаз мукетъёссэ, аслэсьтыз но лекесьёссэ сизьым периосты, басьтэ. Соос адями пушкы пыро но отын уло. Соку адямилы, нырысетӥез сярысь, берпуметӥез эшшо но уродгес луэ. Тазьы ик луоз та лек выжыен но».
40012046	Иисус калыкен вераськыса улыку, Анаеныз братъёсыз корка пырытэк педлон сылӥзы: соослэн Соин вераськемзы потэ вал.
40012047	Кин ке но Солы шуиз: «Тани, Анаеныд братъёсыд, Тонэн вераськемзы потыса, педлон сыло».
40012048	Верась муртлы ответ сётыса, Со шуиз: «Кин Мынам анае, кин Мынам братъёсы?»
40012049	Киыныз Аслаз дышетскисьёсыз шоры возьматыса шуиз: «Тани Мынам анае но, тани Мынам братъёсы но.
40012050	Кин быдэсъя Инмысь Атаелэсь эриксэ, со луэ Мыным брат но, сузэр но, анай но».
40013001	Со нуналэ Иисус коркась потӥз но зарезь дуре мыныса пуксиз.
40013002	Со доры трос калык люкаськиз, соин ик Со пыже пыроно луиз, отын Со пукиз, нош вань калык ярдурын сылӥз.
40013003	Трос мадёнъёс пыр соосты Со дышетӥз, тазьы шуиз: «Тани, кизись кизьыны потэм.
40013004	Кизьыкуз куд-огез кидысэз сюрес дуре усем, тылобурдоос лыктӥллям но кокчаса быдтӥллям.
40013005	Куд-огез ӧжыт сюё, изо интые усем, ӝоген удаса потэм, малы ке шуоно сюез лазег вылэм.
40013006	Шунды потэм но, шуям, выжыез ӧвӧл бере, куасьмем.
40013007	Куд-огез бышкись будосъёс пӧлы усем, бышкись будос ӝужам но сое ӝокатэм.
40013008	Куд-огез ӟеч музъеме усем но будыса емыш ваем: огез сю полэс, нош мукетыз – куатьтон, куд-огез куамын полэс емыш ваем.
40013009	Кылыны пельыз вань мурт – мед кылоз!»
40013010	Дышетскисьёсыз, дораз лыктыса, Иисуслы шуизы: «Малы калыклы мадёнъёс пыр вераськод?»
40013011	Ответ сётыса, Иисус соослы шуиз: «Со понна: тӥледлы Ин Эксэйлыклэсь ватӥськыса улӥсь зэмлыксэ тодон сётэмын, нош соослы сётэмын ӧвӧл.
40013012	Уго кинлэн вань, солы сётэмын луоз, эшшо ватсаськоз но; нош кинлэн ӧвӧл, солэсь, маиз вань, соиз но басьтэмын луоз.
40013013	Мадёнъёс пыр соин соослы верасько: соос учко, – но уг адӟо, кылзо, – но уг кыло, уг но валало.
40013014	Соос бордын Исаиялэн азьпалзэ тодытыса верамез быдэсме, кудӥз шуэ: ”Пельыныды кылоды но, – уд валалэ; синмыныды учкоды но, – уд адӟе.
40013015	Чурытомемын уго та калыклэн сюлэмыз, пельынызы но мырдэм кыло, синзэс но кыниллям, синмынызы медаз адӟе, пельынызы медаз кылэ, сюлмынызы медаз валалэ, Мон мед бурмытом шуыса, Мон пала уз но берытске”.
40013016	Нош тӥляд синъёсты шудоесь: соос адӟо уго, пельёсты но кыло уго.
40013017	Зэм ик тӥледлы верасько: тросэзлэн пророкъёслэн но шонер улӥсьёслэн тӥлесьтыд адӟемдэс адӟемзы потэ вал, но ӧз адӟе; тӥлесьтыд кылэмдэс кылэмзы потэ вал, но ӧз кылэ.
40013018	Нош тӥ кылзэлэ, мае возьматэ кизись сярысь мадён:
40013019	Котькуд адями доры, кин Эксэйлык сярысь кылэз кылзӥське, нош визьмыныз сое уг вала, шайтан лыктэ но, солэн сюлэмаз мар кизиськемын, сое лушка – тӥни кинэ возьматэ сюрес дуре кизиськем.
40013020	Нош изо интые кизиськемез возьматэ сыӵе муртэ, кин кылэз кылэ но соку ик сое шумпотыса кабыл басьтэ.
40013021	Нош аслаз пушказ выжыез ӧвӧл, мылкыдыз вошъяськись: куректон вуэ ке яке кыл понна улляны кутско ке, соку ик канжаськыса усе.
40013022	Бышкись будосъёс пӧлы кизиськемез возьматэ сыӵе муртэ, кин кылэз кылэ, но таизлэн дуннелэн сюлмаськонэз, узырлыклы синмаськон кылэз ӝокатэ, соин ик со емыш уг сёты.
40013023	Нош ӟеч музъеме кизиськемез возьматэ сыӵе муртэ, кин кылэз кылэ, сое вала но емыш сётӥсь луэ: огез сю полэс емыш сётэ, куд-огез – куатьтон полэс, нош куд-огез – куамын полэс».
40013024	Соослы мукетсэ мадёнэз Со вераз: «Ин Эксэйлык ас бусыяз ӟеч кидыс кизем адямилы укша.
40013025	Адямиос изён дыръя тушмон лыктэм но чабей пӧлы букро кизьыса кельтэм.
40013026	Узьымез ӝужам но, шепез потыны кутскем, соку ик букро но ӝужаса потэм.
40013027	Корка кузёлэн ляльчиосыз лыктӥллям но солы шуиллям: ”Кузёмы! Ӟеч кидыс ӧд кизьы вал-а тон бусыяд? Кытысь бен букро потӥз?”
40013028	Соослы со шуэм: ”Тушмон адями лэсьтӥз тае”. Нош ляльчиосыз солы шуиллям: ”Кулэ-а тыныд, ми мыном но быръём соосты?”
40013029	Нош со шуэм: ”Уг яра, букроез быръён сямен соин ӵош чабеез медад ишкалэ.
40013030	Кельтэлэ, аран вуытозь соиз но, таиз но огазьын мед будозы. Аран дыръя арасьёслы мон шуо: ”Нырысь ик букроез октэ, сутыны вылысь культое думылэ; нош чабейме кеносам тырелэ”».
40013031	Мукет мадён соослы Со вераз: «Ин Эксэйлык горчица кидыслы укша. Со кидысэз адями басьтэм но аслаз бусыяз кизем.
40013032	Вань кидысъёс пӧлысь со векчи ке но, нош будэ ке, вань шепо будосъёслэсь ӝужыт луэ, писпулы пӧрме – ин тылобурдоос лыктыса, солэн вайёсаз пегӟыса уло».
40013033	Мукет мадён соослы Со вераз: «Ин Эксэйлык нянь шӧмлы укша. Со шӧмез кышномурт басьтэм но ӝужйытозязлы куинь мертэт пызь пӧлы понэм».
40013034	Иисус калыклы ваньзэ мадёнъёс пыр вералляз, мадёнъёстэк соослы ӧз вера,
40013035	мед быдэсмоз пророк пыр верам кыл, кудӥз шуэ: «Мадёнъёс пыр вераны усьто Аслэсьтым ымме; дунне кылдэм дырысен ватыса воземез тӥледлы верало».
40013036	Соку Иисус калыкез лэзиз но корка пыриз. Солэн дораз дышетскисьёсыз лыктыса, Солы шуизы: «Валэкты милемлы бусыысь букро сярысь мадёнэз».
40013037	Соослы ответ сётыса, Со шуиз: «Ӟеч кидыс кизись – со Адями Пи;
40013038	бусы – со дунне; ӟеч кидыс – со Эксэйлыклэн нылпиосыз, нош букро – шайтанлэн нылпиосыз;
40013039	соосты кизись тушмон – со диавол; аран – со дунне бырон, нош арасьёс – со Кылчинъёс.
40013040	Кызьы букроез бичаса тылын суто, озьы ик луоз та дуннелэн бырон дыръяз но:
40013041	Адями Пи Аслэсьтыз Кылчинъёссэ ыстоз но Солэн Эксэйлыкысьтыз сьӧлыке пыртӥсь вань пӧяськетъёсты, законлы пумит улӥсьёсты люкалозы,
40013042	собере соосты ӝуась гуре куштозы. Отын бӧрдон, пинь сыскон луоз.
40013043	Соку шонер улэмъёс Атайзылэн Эксэйлыказ шунды кадь пиштыса улыны кутскозы. Кылыны пельыз вань мурт – мед кылоз!
40013044	Ин Эксэйлык бусые ватэм узырлыклы укша. Сое адями шедьтэм но ватэм. Шумпотэменыз мыныса, маиз вань, ваньзэ вузам но со бусыез аслыз басьтэм.
40013045	Ин Эксэйлык укша на умой марӟан басьтыны утчась вузчилы.
40013046	Со одӥг гинэ дуно марӟан шедьтэм, мыныса, маиз вань, ваньзэ вузам но со марӟанэз аслыз басьтэм.
40013047	Ин Эксэйлык укша на зарезе куштэм калтонлы, кудаз пӧртэм пумо чорыгъёс сюриллям.
40013048	Калтон пачыл луэм бере сое ярдуре поттӥллям но пуксьыса ӟечъёссэ чорыгъёсты посудаязы тыриллям, нош уродэсьёссэ палэнэ сэрпалтӥллям.
40013049	Тазьы луоз дунне бырыку: потозы Кылчинъёс, шонер улӥсьёс пӧлысь лек муртъёсты соос поттозы
40013050	но ӝуась гуре куштозы: отын бӧрдон, пинь сыскон луоз».
40013051	Иисус соослэсь юаз: «Ваньзэ тае тӥ валады-а?» Соос Солы шуизы: «Бен, Кузё-Инмармы!»
40013052	Нош Со соослы шуиз: «Соин ик котькудӥз Ин Эксэйлыклы дышетэм книга тодӥсь шыкысысьтыз вужзэ но, выльзэ но арбериоссэ поттӥсь кузёлы укша».
40013053	Иисус та мадёнъёссэ вераса быдтэм бераз отысь кошкиз. Аслаз улоно музъемаз вуэм бераз соосты сӥнагогаязы дышетӥз.
40013054	Нош соос паймыса вераськизы: «Кытысь Солэн таӵе визьмыз, паймымон ужъёс лэсьтыны кужымез?
40013055	Тӥрен ужасьлэн пиез ӧвӧл-а Со? Мария шуыса уг-а нимало Солэсь Анайзэ, братъёсыз но Солэн Иаков, Иосий, Симон, Иуда шуыса уг-а нимасько?
40013056	Сузэръёсыз но ваньзы ик асьме пӧлын ӧвӧл-а? Кытысь бен ваньмыз та Солэн?»
40013057	Озьы Со пумысен сьӧлыказы. Нош Иисус соослы шуиз: «Пророк сӥтэм-сантэм уг луы, луэ ке, луэ аслаз вордӥськем музъемаз, аслаз дораз гинэ».
40013058	Соослэн оскымтэенызы сэрен отын Со трос ик паймымон ужъёс ӧз лэсьты.
40014001	Со виын ньылетӥ люкетэн кивалтӥсь Ирод Иисус сярысь ивор кылӥз но
40014002	вӧзаз ужасьёсызлы шуиз: «Со Иоанн Пылатӥсь; со улӟыса султэм, соин ик со пыр паймымон ужъёс лэсьтӥсько».
40014003	Филипп нимо вынызлэн Иродиада кышноез понна Ирод Иоаннэз кутӥз но думылыса пытсэтэ ворсаз,
40014004	уго Иоанн солы вера вал: «Уг яра тыныд соин улыны».
40014005	Сое виыны турттэ вал, но калыклэсь кышказ, уго сое пророк шуыса лыдъяло вал.
40014006	Ирод вордӥськем нуналзэ ортчытон дыръя Иродиадалэн нылыз люкаськемъёс азьын эктӥз но Иродлы кельшиз;
40014007	соин ик со кыл сётыса вераз, со ныл мае гинэ уз куры, ваньзэ сётоз шуыса.
40014008	Нош со ныл анаезлэн узатэмезъя шуиз: «Тэркые поныса, Иоанн Пылатӥсьлэсь йырзэ мыным татчы вай».
40014009	Куректонэ усиз эксэй. Но, куноосыз азьын кыл сётэмзэ тодаз вайыса, ныллэсь куронзэ быдэстыны косӥз,
40014010	пытсэтэ Иоаннлэсь йырзэ ӵогыны лэзиз.
40014011	Йырзэ тэркые поныса вайизы но нылмуртлы сётӥзы, нош со анаезлы нуиз.
40014012	Дышетскисьёсыз лыктӥзы но мугорзэ басьтыса ватӥзы; мыныса Иисуслы ивортӥзы.
40014013	Та сярысь кылэм бераз Иисус пыже пуксиз но отысь калыктэм интые огназ кошкиз; нош калык, тае кылыса, городъёсысь потӥз но Со бӧрсьы пыдын мынӥз.
40014014	Иисус, ярдуре тубыса, трос калыкез адӟиз, Солы соос жаль потӥзы, висисьёссэс бурмытылӥз.
40014015	Ӝыт вуэм бере Со доры дышетскисьёсыз лыктыса шуизы: «Та кыр инты, дыр бер ини; калыкез гуртъёсы мыныны лэзь, асьсэлы сиён мед басьтозы».
40014016	Нош Иисус соослы шуиз: «Соослы мыныны кулэ ӧвӧл; тӥ соослы сиён сётэлэ».
40014017	Нош соос Солы шуо: «Милям татын вить няньмы но кык чорыгмы гинэ вань».
40014018	Со шуиз: «Соосты Мыным татчы вае».
40014019	Калыкез турын вылэ пуксьылыны косӥз; вить нянез но кык чорыгез басьтӥз, ин пала учкыса, бакель кариз но, нянез тӥялтыса, дышетскисьёсызлы сётъяз, нош дышетскисьёсыз – калыклы.
40014020	Ваньзы сиизы, ваньзылэн кӧтсы тыриз. Кылем юдэсъёссэс дас кык кудые тыраз люказы.
40014021	Кышномуртъёсты но нылпиосты лыдъятэк, сиськисьёс пӧлын ог вить сюрс пиосмурт вал.
40014022	Соку ик Иисус дышетскисьёссэ, пыже пырыса, Аслэсьтыз азьвыл тупала выжыны косӥз, нош Ачиз калыкез келяны кылиз.
40014023	Калыкез келям бераз Со гурезь йылэ тубиз Ас понназ кыльыса вӧсяськыны; ӝыт но отын огназ улӥз.
40014024	Пыж зарезь шорын вал ини, тулкымъёс бордаз йыгаськизы – пужит тӧл пельтӥз.
40014025	Ӵукна пал, ӟардон азьын, Иисус соос доры зарезь вылтӥ вамышъяса мынӥз.
40014026	Нош дышетскисьёсыз Солэсь зарезь ву вылтӥ вамышъяса лыктэмзэ адӟыса куалектӥзы, соос шуизы: «Та – пӧртмаськись»; кышкаменызы черектӥськизы.
40014027	Иисус нош соку ик соосын вераськыны кутскыса шуиз: «Йыг-йыг кариське; Мон со, эн кышкалэ».
40014028	Солы ответ сётыса, Петр шуиз: «Кузё-Инмаре! Тон ке со, ву вылтӥ Тон доры лыктыны кос монэ».
40014029	Иисус шуиз: «Лыкты». Иисус доры вуон понна Петр пыжысь потӥз но ву вылтӥ мынӥз.
40014030	Нош кужмо тӧлэз адӟыса, кышкатскиз, выйыны кутскиз но черетскиз: «Кузё-Инмаре! Уть монэ».
40014031	Иисус соку ик кизэ сётӥз, китӥз кутыса, солы шуиз: «Ӧжыт оскись! Малы тон оскондэ ыштӥд?»
40014032	Пыже пырем беразы тӧл дугдӥз.
40014033	Пыжын пукемъёс, дораз лыктыса, Солы йыбырттыса шуизы: «Зэм ик, Тон Инмар Пи».
40014034	Тупала выжыса, Геннисарет музъеме вуизы.
40014035	Сое тодмаса, та палан улӥсьёс котыр ёросэ ивортӥзы, Со доры вань висисьёсты вайизы.
40014036	Дӥсянэзлэн сӧзы бордаз гинэ йӧтӥськыны мед лэзёз вал шуыса, Солэсь куриськизы; кинъёс йӧтӥськизы – бурмизы.
40015001	Соку Иисус доры Иерусалимысь книга тодӥсьёс, фарисейёс лыктыса шуизы:
40015002	«Малы Тынад дышетскисьёсыд вашкала пересьёслэсь косэмзэс сӧрыса уло? Нянь сиыкузы, кизэс уг мисько уго».
40015003	Нош Со, ответ сётыса, соослы шуиз: «Малы тӥ но, пельысь пеле вуэм верандэс быдэсъяса, Инмарлэсь курон-косонзэ сӧрыса улӥськоды?
40015004	Инмар косӥз ук: ”Атайдэ но, анайдэ но сӥлы кар”; ”Атайзэ яке анайзэ урод кылын куаретӥсь мурт кулонэн мед кулоз”.
40015005	Нош тӥ шуиськоды: ”Кин атаезлы яке анаезлы шуиз ке: ”Тӥледлы сётонозэ Инмарлы сётыны сӥзи ни”,
40015006	со мурт аслэсьтыз атайзэ яке анайзэ сӥлы ӧз ке но кары, яралоз”; озьы тӥ Инмарлэсь курон-косонзэ асьтэ сямъёсын палэнтӥды.
40015007	Чеберъяськисьёс! Азьпалзэ тодытыса тӥ сярысь умой вераз Исаия пророк, со шуиз:
40015008	”Та адямиос ымынызы Мынам матам лыкто, кылынызы Монэ сӥлы каро; нош сюлмынызы Мынэсьтым кыдёкын уло.
40015009	Адямиослэн малпам дышетонъёссылы, курон-косонъёссылы дышетыса, Монэ юнме гинэ сӥлы каро”».
40015010	Калыкез ӧтьыса, соослы вераз: «Кылзӥське но валатске:
40015011	мар ымтӥ пыре, со уг сапта адямиез, нош мар потэ ымтӥ, со сапта адямиез».
40015012	Соку дышетскисьёсыз, матаз лыктыса, Солы веразы: «Тодӥськод-а, фарисейёс, та кылэз кылыса, сьӧлыке пыризы?»
40015013	Нош Со ответ сётыса шуиз: «Инмысь Атаелэн мерттымтэ будосэз ваньмыз ик выжытэм быдтӥськоз.
40015014	Кельтэ соосыз, соос синтэмъёслэн синтэм валтӥсьёссы; нош синтэм валтэ ке синтэмез, соос кыксы ик гуэ усёзы».
40015015	Петр Солы вазиськыса шуиз: «Валэкты милемлы та мадёнэз».
40015016	Иисус шуиз: «Оло, тӥ но ялан уд на-а валаське?
40015017	Али но уд валаське шат: ваньмыз, ымтӥ пырисез кӧтэ ваське, отысен куштӥське?
40015018	Нош ымтӥ потӥсез – сюлэмысь потэ, таиз сапта адямиез.
40015019	Уго сюлмысь пото уродэсь-лекесь малпанъёс, адями виылон, азон-калгон сьӧлыке пырон, азыса-калгыса улон, лушкаськонъёс, ӧрекчаськыса ӧвӧлтэмзэ веранъёс, Инмарез сантэман, –
40015020	та сапта адямиез; нош миськымтэ киын сиськон уг сапта адямиез».
40015021	Отысь потыса, Иисус Тир но Сӥдон ёросъёсы кошкиз.
40015022	Тани, та ёросысен хананей кышно потыса Солы черектӥськиз: «Кузё-Инмаре, Давидлэн Пиез, жаля Монэ! Нылы туж зол перияськемын».
40015023	Но солы Со пал кыл но ӧз вазьы. Дышетскисьёсыз, дораз лыктыса, Сое куризы: «Лэзь сое, со ми бӧрсьын кесяськыса ветлэ».
40015024	Иисус ответ сётыса шуиз: «Мон ыстэмын Израиль юртлэн бырем ыжъёсыз доры гинэ».
40015025	Нош со кышно, матаз лыктыса, Солы йыбырттыса шуиз: «Кузё-Инмаре! Юртты мыным».
40015026	Иисус шуиз: «Ӟеч ӧвӧл, нылпиослэсь няньзэс басьтыса, пуныослы куштыны».
40015027	Кышномурт Солэн пумитаз шуиз: «Зэм, озьы, Кузёе! Но пуныос но кузёоссылэн ӝӧк вылысьтызы усьылэм пырыосты сиё».
40015028	Соку, солы ответ сётыса, Иисус шуиз: «О-о, кышномурт! Туж бадӟым тынад осконэд, тынад куронэд мед быдэсмоз». Со куспын ик солэн нылыз йӧназ.
40015029	Отысь выжыса, Иисус Галилей зарезь дуре вуиз, гурезь йылэ тубыса, отчы пуксиз.
40015030	Со доры туж трос калык лыктӥз, сьӧразы чутъёсты, синтэмъёсты, кылтэмъёсты, сӧсырмемъёсты, трос мукетъёссэ вайизы но Иисуслэн пыд азяз соосты пуктылӥзы; соосты Со йӧнатӥз.
40015031	Озьы, кылтэмъёслэсь вераськемзэс кылыса, сӧсырмемъёслэсь йӧнамзэс, пыдтэмъёслэсь ветлэмзэс, синтэмъёслэсь синмо луэмзэс адӟыса, калык паймиз но Израильлэсь Инмарзэ данъяз.
40015032	Иисус Аслэсьтыз дышетскисьёссэ ӧтьыса шуиз: «Жаль потэ Мыным калык: Мон бордын куинь нунал уло ни, номыр сиёнзы но ӧвӧл; сюдытэк нош лэземе уг поты, сюрес вылысен медаз лябӟелэ».
40015033	Дышетскисьёсыз Солы шуизы: «Сомында калыкез сюдыны кыр дуннеын кытысь ми сомында нянь басьтомы?»
40015034	Иисус соослы шуиз: «Кӧня тӥляд няньды?» Соос шуизы: «Сизьым. Кӧня ке но чорыгмы вань».
40015035	Соку Со калыкез музъем вылэ пуксьылыны косӥз.
40015036	Сизьым нянез но чорыгъёсты басьтыса, тау кариз но, тӥялляса Аслаз дышетскисьёсызлы сётъяз, нош дышетскисьёсыз – калыклы.
40015037	Ваньзы кӧтсы тырытозь сиизы. Кылем нянь юдэсъёссэс сизьым кудые тыраз бичазы.
40015038	Нош сиськисьёс, нылкышноосты но нылпиосты лыдъятэк, ньыль сюрс мурт вал.
40015039	Калыкез лэзем бераз Со, пыже пуксьыса, Магдала ёросэ вуиз.
40016001	Иисус доры фарисейёс, саддукейёс лыктӥзы но Солэсь визьзэ сынаса куризы, инмысь соослы тодмет мед возьматоз шуыса.
40016002	Нош Иисус соослы ответ сётыса шуиз: «Ӝыт тӥ шуиськоды: ”Сэзь луоз, малы ке шуоно инбам горд”;
40016003	нош ӵукна: ”Туннэ куазь жобаськоз, малы ке шуоно инбам нап-горд”. Чеберъяськисьёс! Инбамлэсь ымнырзэ тодманы быгатӥськоды, нош дыръёслэсь тодметъёссэс тодманы уд быгатӥське?
40016004	Кескич, азэм выжы тодмет утча, но, Иона пророклэн паймымон тодметэз сяна, солы мукет тодмет уз сётӥськы». Соосты кельтыса, Со кошкиз.
40016005	Тупала выжизы, нош нянь басьтыны дышетскисьёсыз вунэтӥллям.
40016006	Иисус соослы шуиз: «Чаклаське, утиське фарисейёслэн но саддукейёслэн шӧмзылэсь».
40016007	Соос нош асьсэ куспазы малпаса шуизы: «Та ”асьмеос нянь ӧм басьтэ” шуэм луэ».
40016008	Тае тодыса, Иисус соослы шуиз: «Ӧжыт оскисьёс, малы асьтэ куспын малпаськоды, нянь ӧм басьтэ шуыса?
40016009	Али но уд на валаське шат, уд ни тодӥське-а вить сюрс муртлы вить нянь сярысь, кӧня куды нянь бичамды сярысь?
40016010	Ньыль сюрс муртлы сизьым нянь но кӧня куды тыр бичамды сярысь но уд тодӥське-а?
40016011	Кызьы уд валаське, нянь сярысь ӧй вера ук Мон тӥледлы: ”Утиське фарисейёслэн но саддукейёслэн шӧмзылэсь”?»
40016012	Соку соос валазы, Со нянь шӧмлэсь утиськыны уг косы, фарисейёслэн но саддукейёслэн дышетонзылэсь утиськыны косэ вылэм шуыса.
40016013	Филипплэн кивалтоно Кесария ёросаз вуыса, Иисус Аслаз дышетскисьёсызлэсь юаз: «Монэ, Адями Пиез, калыкын кин шуыса лыдъяло?»
40016014	Соос шуизы: «Огъёсыз Иоанн Пылатӥсь, кыкетӥосыз – Илия, нош мукетъёсыз – Иеремия яке пророкъёс пӧлысь кудӥз ке но огез шуыса».
40016015	Соослы Со шуиз: «Нош тӥ асьтэос Монэ кин шуыса лыдъяськоды?»
40016016	Петр шуон Симон ответ сётыса вераз: «Тон – Христос, Улэп Инмарлэн Пиез».
40016017	Соку солы, ответ сётыса, Иисус шуиз: «Шудо тон, Симон, Ионалэн пиез, малы ке шуоно мугор но вир тае тыныд ӧз усьтэ, Мынам Инмысь Атае усьтӥз.
40016018	Мон тыныд верасько: тон – Петр, та из вылэ Мон Аслэсьтым Черкме кылдыто, адлэн капкаез уз вормы сое.
40016019	Мон тыныд Ин Эксэйлыклэсь усьтонъёссэ сёто; музъем вылын мае керттод, со ик керттэмын луоз Инмын; музъем вылын мае пертчод, со ик пертчемын луоз Инмын».
40016020	Соку Иисус Аслэсьтыз дышетскисьёссэ нокинлы но вераны ӧз лэзьы, Со Иисус Христос луэ шуыса.
40016021	Со дырысен Иисус Аслаз дышетскисьёсызлы вераны кутскиз: Солы Иерусалиме мыныны кулэ, но отын тӧроослэсь, архиерейёслэсь, книга тодӥсьёслэсь трос курадӟытонъёссэс чидано луоз; Сое виёзы, нош куинетӥ нуналаз улӟыса султоз.
40016022	Петр Сое палэнэ ӧтиз но Соин соглаш луымтэзэ вераны кутскиз: «Кузё-Инмаре, жаля Астэ! Та Тонэн медаз луы!»
40016023	Нош Иисус берыктӥськыса Петрлы шуиз: «Кошкы Мон дорысь, шайтан! Тон Монэ сьӧлыке пыртӥсь, тон Инмарлы яраноез сярысь уд малпаськы ук, адямилы яраноез сярысь тон малпаськод».
40016024	Соку Иисус Аслаз дышетскисьёсызлы шуиз: «Кин Мон сьӧры мыныны малпа, аслэсьтыд ачид куштӥськы, киростэ басьты но Мон сьӧры мын.
40016025	Уго кинлэн лулзэ утемез потэ, со сое ыштоз; нош кин Мон понна лулзэ ыштӥз ке, со шедьтоз сое.
40016026	Кыӵе пайдаез адямилы, быдэс дуннеез аслыз басьтӥз, нош лулызлы изъян лэсьтӥз ке? Лулзэ утён понна кӧня дун тыроз адями?
40016027	Уго Атаезлэн пиштӥсь данлыказ Аслаз Кылчинъёсыныз Адями Пи лыктоз но соку котькудӥзлы солэн ужезъя пунэмзэ берыктоз.
40016028	Зэм ик тӥледлы верасько: татын сылӥсьёс пӧлын вань куд-ог адямиос, соос кулыса уз вуэ, Ас Эксэйлыказ лыктӥсь Адями Пиез адӟозы».
40017001	Ог куать нунал ортчыса, Иисус Петрез, Иаковез, солэсь вынзэ Иоаннэз басьтӥз но соосты огназэс ӝужыт гурезь йылэ нуиз.
40017002	Соос азьын Со воштӥськиз: ымнырыз шунды кадь пиштыны кутскиз, нош дӥсянэз лымы кадь тӧдьы луиз.
40017003	Со куспын ик соослы Моисей но Илия возьматскизы, Соин вераськыса улӥзы.
40017004	Соку Петр Иисуслы шуиз: «Кузё-Инмаре! Милемлы татын улыны ӟеч; кулэ ке Тыныд, татчы куинь тылыс лэсьтом: одӥгзэ Тыныд, одӥгзэ Моисейлы, одӥгзэ Илиялы».
40017005	Со вераськон дыръя ик югыт пилем соосты шобыртӥз. Пилем пушкысь куара кылӥськиз, со куара шуиз: «Та Мынам Яратоно Пие, Со бордын Мынам ӟеч эрике, Солэсь кылзӥське».
40017006	Тае кылыса, дышетскисьёс музъем вылэ кымин выдӥзы, туж курдазы.
40017007	Нош Иисус доразы лыктӥз но бордазы йӧтӥськыса шуиз: «Султэлэ, эн кышкалэ».
40017008	Синъёссэс ӝутӥзы но, одӥг Иисусэз сяна, нокинэ но ӧз адӟе.
40017009	Гурезьысь васькыкузы, Иисус соосты алыса вераз: «Та адӟемдэс, Адями Пи кулэмысь улӟыса султытозь, нокинлы но эн вералэ».
40017010	Дышетскисьёсыз Солэсь юазы: «Кызьы нош книга тодӥсьёс Илия нырысь ик лыктыны кулэ шуыса верало?»
40017011	Иисус соослы ответ сётыса шуиз: «Зэм, Илия, нырысь ик лыктыса, ваньзэ дасяны-тупатыны кулэ.
40017012	Но тӥледлы верасько: Илия ветлӥз ини, но сое ӧз тодмалэ, нош соин мар каремзы потӥз, сое каризы. Озьы ик Адями Пилы но соослэсь курадӟон адӟоно луоз».
40017013	Соку дышетскисьёсыз валазы, Со Иоанн Пылатӥсь сярысь соослы вераз шуыса.
40017014	Калык доры вуэм беразы Со доры одӥг мурт лыктӥз но Со азе пыдесъяськыса
40017015	шуиз: «Кузё! Жаля мынэсьтым пиме; выль толэзь потыку со перияське но туж курадӟе: ӵем дыръя тыл пӧлы тэтча, ӵем дыръя вуэ но.
40017016	Мон сое Тынад дышетскисьёсыд доры вайи, но соос ӧз быгатэ сое йӧнатыны».
40017017	Иисус ответ сётыса шуиз: «Эй, оскисьтэм, азэм выжы! Кема уло на-а тӥ пӧлын? Кема-а чидало на тӥледыз? Ваелэ сое татчы Мон доры».
40017018	Иисус алыса вераз но пери со пушкысь потӥз. Пинал пи соку ик бурмиз.
40017019	Огназы кылён дыръя Иисус доры дышетскисьёсыз лыктыса шуизы: «Ми нош малы сое улляса поттыны ӧм быгатэ?»
40017020	Иисус соослы шуиз: «Осконды ӧвӧлэн. Зэм ик тӥледлы верасько: горчица кидыс быдӟа гинэ осконды луиз ке, та гурезьлы ”татысь выж отчы” шуиды ке, со выжоз; тӥледлы номыр но луонтэмез уз луы.
40017021	Нош та выжыез улляны луэ вӧсяськыса но визяса гинэ».
40017022	Галилеяын улон дыръязы Иисус соослы шуиз: «Адями Пи адямиослэн ки улазы сётэмын луоз,
40017023	Сое виёзы, но куинетӥ нуналаз Со улӟыса султоз». Соос бадӟым куректонэ усизы.
40017024	Капернауме вуэм беразы Петр доры дидрахма бичасьёс лыктыса шуизы: «Тӥляд Дышетӥсьты дидрахмазэ уз сёты меда?»
40017025	Со шуиз: «Сётоз». Корка пырем бераз Иисус сое азьвылтыса шуиз: «Тыныд кызьы кадь потэ, Симон? Музъем вылысь эксэйёс вуз люкетэз яке вытэз кинъёслэсь бичало? Асьсэ пиоссылэсь-а яке мурт адямиослэсь-а?»
40017026	Петр Солы шуиз: «Мурт адямиослэсь». Иисус солы шуиз: «Озьыен, пиоссылы тырытэк яра;
40017027	нош соосты сьӧлыке пыртонтэм вылысь, мын зарезь дуре, визнандэ лэзь, нырысь сюрем чорыгедлэсь ик ымзэ усьты но отысь статир шедьтод. Сое басьты но Мон понна но, ачид понна но соослы сёт».
40018001	Со виын Иисус доры дышетскисьёсыз лыктыса шуизы: «Ин Эксэйлыкын кин ваньмызлэсь бадӟымез?»
40018002	Иисус пичи пиналэз ӧтиз но соослэн шоразы султытыса
40018003	шуиз: «Зэм ик тӥледлы верасько: ӧд ке берыктӥське, пичи пиналъёс кадесь ӧд ке луэ, Ин Эксэйлыке уд пыре.
40018004	Озьыен, кин ассэ ачиз та пинал кадь покчи кариз ке, со ик Ин Эксэйлыкын бадӟымез.
40018005	Мынам нимы понна кин одӥгзэ таӵе пиналэз кабыл басьтэ, со Монэ кабыл басьтэ.
40018006	Нош кин одӥгзэ та пичиос пӧлысь, Мыным оскисез, сьӧлыке пыртӥз ке, солы умойгес луысал, чыртыяз вуко кӧ ошыса, зарезь пыдсы выйытысалзы ке.
40018007	Куректон дуннелы сьӧлыке пыртӥсь ужъёслэсь, нош соос лыктытэк уз кыле; эшшо но куректон со адямилы, кин пыр визь сынаськон лыктэ.
40018008	Киыд яке пыдыд тонэ сьӧлыке пыртэ ке, ӵогыса соосты бордысьтыд кушты. Умойгес луоз тыныд китэк, пыдтэк улонэ пырыны, кык киыныд, кык пыдыныд ноку но кысылӥсьтэм тыл пушкы куштӥськонлэсь.
40018009	Синмыд тонэ сьӧлыке пыртэ ке, ишкалты но сое бордысьтыд кушты: умойгес луоз тыныд пал синмыныд улонэ пырыны кык синмыныд но ӝуась гееннае куштӥськонлэсь.
40018010	Чакласькелэ, та пичиос пӧлысь огзэс но синазькыль эн каре; уго тӥледлы верасько: Инмысен соослэн Кылчинъёссы Инмысь Атаелэсь ымнырзэ пырак ӵоже адӟыса уло.
40018011	Адями Пи лыктӥз уго бырисьсэ утчаны, утьыны.
40018012	Кызьы кадь потэ тӥледлы? Кинлэн ке но, шуом, вань сю ыжез, но соос пӧлысь одӥгез йыромем, соку со, укмыстон укмыссэ гурезе кельтыса, уз мыны-а йыромемзэ утчаны?
40018013	Шедьтыны быгатӥз на ке, зэм ик тӥледлы верасько, йыромымтэ укмыстон укмыс ыжъёсыз сярысь, таизлы со золгес шумпотоз.
40018014	Озьыен, тӥляд Инмысь Атайдылэн та покчиос пӧлысь огзэс но быдтэмез уг поты.
40018015	Нош тынад братэд тыныд пумит сьӧлыказ ке, мын но кыкнады куспын гинэ солэсь шекъёссэ солы аслыз вера: со тонэ кылзӥськиз ке, соку со нош ик тыныд брат луоз.
40018016	Нош ӧз ке кылзӥськы, соку сьӧрад эшшо одӥгзэ яке кыксэ адӟисез басьты, кыкезлэн яке куинезлэн адӟисьёслэн ымысьтызы потэм кылын та уж но мед юнматӥськоз шуыса.
40018017	Соослэсь но ӧз ке кылзӥськы, черке вера; черклэсь но ӧз ке кылзӥськы, соку со тыныд язычник но выт бичась мурт интые мед кылёз.
40018018	Зэм ик тӥледлы верасько: мае керттылоды музъем вылын, со керттэмын луоз Инмын; мае пертчылоды музъем вылын, со пертчемын луоз Инмын.
40018019	Зэм ик тӥледлы верасько: музъем вылын тӥ пӧлысь кык ӵошен кыӵе ке но уж сярысь огкылысь курыны кутскизы ке, мар гинэ уз куре, Мынам Инмысь Атае ваньзэ соослы сётоз.
40018020	Уго кытын кык яке куинь ӵошен Мынам нимы понна люкаськизы ке, отын Мон соос пӧлын луо».
40018021	Соку Петр Солэн матаз лыктыса шуиз: «Кузё-Инмаре! Братэ мыным пумит сьӧлыказ ке, кӧня пол мон солы простить каром? Сизьым пол-а?»
40018022	Иисус солы шуиз: «Уг шуиськы тыныд ”сизьым пол”, но сизьымдонэз сизьым пол йылэтытозь.
40018023	Соин ик Ин Эксэйлык ас ляльчиосызлэсь сётон-басьтонзэс лыдъяны мылкыд карем эксэйлы укша.
40018024	Лыдъяськыны кутскем бераз со доры дас сюрс талант тыроно муртэз вайиллям.
40018025	Тырыны моӵез луымтэысь, кузё сое ассэ но, кышнозэ но, нылпиоссэ но, ваньзэ, маиз вань, вузаны но пунэмзэ тырытыны косэм.
40018026	Соку та ляльчи пыдесъяськыса, йыбырттыса солы верам: ”Кузё! Чида ӧжытак, ваньзэ мон тыныд тыро”.
40018027	Кузё та ляльчиез жалям, лэзем сое, тыриськонзэ но куштэм.
40018028	Та ляльчи потэм бераз огзэ эшсэ пумитам, кудӥзлэн солы сю динарий тыронэз вылэм, сое ёртыса, кекатыса шуэм: ”Сёт мыным, кӧня тыронэд вань”.
40018029	Соку эшез, солэн пыд азяз уськытскыса, сюлворыса шуэм: ”Чида ӧжытак, ваньзэ тыныд сёто”.
40018030	Но со талы ярамтэ, мынэм но, тыронзэ сётытозьлы, пытсэтэ ворсатэм.
40018031	Тае адӟыса, эшъёсызлэн туж кӧтсы ӝож луэм, соос мыныса, мар луэм сярысь асьсэлэн кузёзылы ваньзэ вераллям.
40018032	Соку кузё сое ӧтьытыса ваем но солы шуэм: ”Урод ляльчи! Вань тырондэ мон тынэсьтыд куштӥ, уго тон монэ курид.
40018033	Тыныд но кулэ ӧй вал-а эштэ жаляны, кызьы мон но тонэ жаляй?”
40018034	Вожез потыса, кузё сое, вань тыронзэ тырытозязлы, курадӟытӥсьёс кие сётэм.
40018035	Озьы ик кароз тӥледыз Мынам Инмысь Атае, вань сюлмысьтыды ӧд ке куштэ браттылэсь лэсьтэм сьӧлыкъёссэ».
40019001	Иисус та кылъёссэ вераса быдтэм бераз, Галилеяысь потыса, Иордан шур сьӧрысь Иудея музъеме вуиз.
40019002	Со бӧрсьы трос калык мынӥз, отын соосты Со йӧнатъяз.
40019003	Иисус доры фарисейёс вуизы но, Солэсь визьзэ сынаса, Солы шуизы: «Котькыӵе мугъя но яра-а адямилы аслаз кышноеныз люкиськыны?»
40019004	Соослы ответ сётыса, Со шуиз: «Ӧд лыдӟе шат тӥ, Кылдытӥсь кутсконаз ик пиосмуртэн кышномуртэз кылдытӥз шуыса?»
40019005	Шуиз: «Соин ик пиосмурт атайзэ, анайзэ кельтоз но аслаз кышноез борды лякиськоз: кыкназы одӥг лулмугор луозы;
40019006	табере соос кык ӧвӧл, одӥг лулмугор ини. Озьыен, мае Инмар огазеяз, сое адями медаз люкы».
40019007	Соос Солы шуо: «Кызьы нош Моисей люкиськон сярысь гожтэт сётыны но соин люкиськыны лэзиз?»
40019008	Соослы Со шуиз: «Тӥляд сюлэмды чурыт луэмен, Моисей тӥледыз кышноосыныды люкиськыны лэзиз, нош кутсконаз ик озьы ӧй вал.
40019009	Мон тӥледлы верасько: кин, азон-калгон сьӧлыке пырымтэ кышноеныз люкиськыса, мукетсэ кышно басьтэ ке, со азон-калгон сьӧлыке пыре; люкиськем кышномуртэз кузпал вайись но азон-калгон сьӧлыке пыре».
40019010	Дышетскисьёсыз Солы шуо: «Пиосмуртлэн кышноез азьын собыдӟа ке тэрытсконэз, ӧд ке кышнояськы, умойгес луоз».
40019011	Нош Со соослы шуиз: «Кинлы сётӥськемын, соос гинэ та кылэз пушказы тэрыто, ваньмыз уг.
40019012	Уго вань сузямъёс, кудъёсыз озьы анайзылэсь вордскиллям; вань на сыӵеос, кудъёссэ адямиос сузяллям; вань на сузямъёс, кудъёсыз Ин Эксэйлык понна асьсэзыз асьсэос сузяськем шуыса лыдъяло. Кин тае кабыл басьтыны быгатэ, кабыл мед басьтоз».
40019013	Соку Иисус доры нылпиос ваемын вал, соослэн вылазы кизэ поныса Со мед вӧсяськоз вал шуыса; нош дышетскисьёсыз соосты пырыны лэзьытэк улӥзы.
40019014	Соку Иисус шуиз: «Лэзелэ нылпиосты, эн люкетэлэ соослы Мон доры ветлыны, таӵеослэн Ин Эксэйлыксы вань уго».
40019015	Вылазы кизэ тырем бераз отысь кошкиз.
40019016	Тани, кыӵе ке но мурт лыктыса, Солы шуиз: «Ӟеч Дышетӥсь! Быронтэм улонэз басьтон понна мон мар умойзэ лэсьтыны кулэ?»
40019017	Нош Со солы шуиз: «Малы тон Монэ ”ӟеч” шуиськод? Одӥг Инмар сяна, нокин но ӟеч ӧвӧл. Быронтэм улонэ пыремед потэ ке, курон-косонъёсты быдэсъяса ул».
40019018	Солы шуиз: «Кыӵеоссэ?» Иисус шуиз: «Эн виы; азон-калгон сьӧлыке эн пыры; эн лушкаськы; ӧрекчаськыса ӧвӧлтэмзэ эн вера;
40019019	атайдэ но, анайдэ но сӥлы кар; матысьтэ астэ ачид кадь ик яраты».
40019020	Пинал пи Солы шуиз: «Ваньзэ тае мон пинал дырысеным ик быдэсъяй; мар уг тырмы на мыным?»
40019021	Иисус солы шуиз: «Дун-шектэм луэмед потэ ке, мын, юртъердэ вуза но кураськисьёслы сётъя; со понна тынад узырлыкед Инмын луоз; лыкты но Мон сьӧры мын».
40019022	Та кылэз кылыса, пинал пи ӝоже усьыса кошкиз, солэн бадӟым юртъерез вал уго.
40019023	Нош Иисус Аслаз дышетскисьёсызлы шуиз: «Зэм ик тӥледлы верасько: секыт узыр муртлы Ин Эксэйлыке пырыны.
40019024	Эшшо верасько на тӥледлы: узыр муртлы Инмар Эксэйлыке пырон сярысь, верблюдлы капчигес вень пась пыр потыны».
40019025	Тае кылыса, дышетскисьёсыз туж паймыса шуизы: «Озьыен, кин бен утиськыны быгатоз?»
40019026	Иисус соос шоры учкыса шуиз: «Адямиослы со луонтэм, нош Инмарлы номыр но луонтэмез ӧвӧл».
40019027	Соку Петр Солы ответ сётыса шуиз: «Тани ми ваньзэ кельтӥмы но Тон сьӧры мыныны потӥмы. Со понна милемлы мар сётэмын луоз?»
40019028	Иисус соослы шуиз: «Зэм ик тӥледлы верасько: тӥ, Мон сьӧры мынӥсьёс, вуонояз дуннеын, Адями Пи Аслаз пиштӥсь данлыкезлэн престол вылаз пуксем бере, тӥ но, Израильлэсь дас кык выжыоссэ судить карон понна дас кык престолъёс вылэ пуксёды.
40019029	Котькудӥз ик, кин Мынам нимы понна корказэ, яке агай-вынъёссэ, яке сузэр-апайёссэ, яке атайзэ, яке анайзэ, яке кышнозэ, яке нылпиоссэ, яке музъемзэ кельтӥз ке, сю пол тросгес басьтоз но быронтэм улонэ пыроз.
40019030	Азьпалаз мынӥсьёс тросэз пумаз кылёзы, нош пумаз мынӥсьёс азьпала потозы».
40020001	«Ин Эксэйлык вазь ӵукна виноград бакчаяз ужасьёс медъяны потэм коркалэн кузёезлы укша.
40020002	Ужасьёсын, соослы нуналаз одӥг динарий тырон вылысь вераськыса, соосты виноград бакчаяз ужаны ыстэм.
40020003	Ог куинь час котырын потэм но, вузкарон интыысь мукетъёссэ ужтэк сылӥсьёсты адӟыса,
40020004	соослы шуэм: ”Тӥ но виноград бакчаям мынэлэ, тӥледлы йӧтонозэ тыро”. Соос мынӥллям.
40020005	Ог куать но укмыс часъёс котырын со нош ик потэм но озьы ик карем.
40020006	Ог дас одӥгетӥ час котырын потыса, со мукетъёссэ ужтэк сылӥсьёсты шедьтэм но соослы шуэм: ”Мар тӥ быдэс нунал ужтэк татын сылӥськоды?”
40020007	Соос солы шуиллям: ”Нокин но милемыз ӧз медъя”. Со соослы шуэм: ”Тӥ но виноград бакчаям мынэлэ, йӧтонозэ басьтоды”.
40020008	Ӝыт вуэм бере виноград бакчалэн кузёез ужен кивалтӥсезлы шуэм: ”Ужасьёсты ӧть но, берло лыктэмъёслы азьло лыктэмъёслы кадь ик, ваньмызлы уждунзэс сётъя”.
40020009	Дас одӥг час котырын лыктэмъёс быдэн динариен басьтӥллям.
40020010	Нырысь лыктэмъёс малпало вылэм, соос тросгес басьтозы шуыса, нош соос но басьтӥллям быдэн динариен.
40020011	Басьтэм беразы коркалэн кузёез вылэ кӧтӝожзэс вераны кутскиллям:
40020012	”Та берло лыктэмъёс ужазы одӥг час, нош тон соосты милемын, нуналлэсь секытсэ, ӝокыт пӧсез чидамъёсын, огкадь карид”.
40020013	Нош со, ответ сётыса, соос пӧлысь огезлы шуэм: ”Юлтош! Мон тонэ вӧсь уг кариськы; тон монэн динарийлы ӧд вераськы вал шат!
40020014	Басьты аслэсьтыд люкеттэ но кош татысь; мынам берпуметӥезлы но тыныд мында ик сётэме потэ уго.
40020015	Аслам ваньбуреным мар кареме потэ карыны мон кузё ӧвӧл шат? Мон лякытысь, оло, тынад синмыд вожъяськыса улэ?”
40020016	Озьы, берпумъёсыз азьпалаз луозы, азьпаласьёсыз – пумаз кылёзы; ӧтиськемъёс трос, нош быръемъёсыз – ӧжыт».
40020017	Иисус, Иерусалиме тубыкуз, сюрес вылысен дас кык дышетскисьёссэ огназэс палэнэ ӧтьыса, соослы вераз:
40020018	«Тани асьмеос Иерусалиме тубиськомы, Адями Пиез архиерейёс, книга тодӥсьёс кие сётозы, Сое виыны судить карозы;
40020019	Сое язычникъёс кие сантэманы, жугыны, кортӵоганы сётозы; куинетӥ нуналаз Со улӟыса султоз».
40020020	Соку Со доры йыбыртъяса, маке но Солэсь курыса, Зеведей пиослэн анайзы аслаз пиосыныз лыктӥз.
40020021	Иисус солы шуиз: «Мар тыныд кулэ?» Кышномурт шуиз: «Аслад Эксэйлыкад та кык пиосме, огзэ бурпалад, мукетсэ паллян палад пуксьыны лэзь».
40020022	Иисус ответ сётыса шуиз: «Мар куремдэс асьтэос уд тодӥське. Луоз-а тӥляд Мынэсьтым юоно чашаме юэмды яке пылатонэн, кудӥныз Мон пылатӥськисько, пылатӥськемды?» Соос Солы шуизы: «Быгатӥськом».
40020023	Нош Иисус соослы шуиз: «Мынэсьтым юоно чашаме юоды, пылатонэн, кудӥныз Мон пылатӥськисько, пылатӥськоды, нош бурпалам яке паллян палам пуктыны – Мынам эрике ӧвӧл; отчы пуксёзы соос, кинъёслы сое Мынам Атае дасяз».
40020024	Тае кылыса, мукетъёсыз дас дышетскисьёсыз кык братъёслы вожзэс поттӥзы.
40020025	Нош Иисус соосты ӧтьыса шуиз: «Тӥ тодӥськоды, калыкъёслэн кивалтӥсьёссы соосын кузёясько, кузёйыръёссы соосты киулазы возё шуыса.
40020026	Нош тӥляд куспады озьы медаз луы: тӥ куспын кинлэн ассэ бадӟым каремез потэ, тӥледлы со ляльчи мед луоз;
40020027	тӥ куспын кинлэн ваньмызлэсь вылӥын луэмез потэ, со тӥледлы ляльчи мед луоз;
40020028	малы ке шуоно Адями Пи Ас вылаз ужатыны ӧз лыкты, Со Ачиз адямиослы ужаны-тыршыны, Аслэсьтыз лулзэ сётыса, троссэ сьӧлыкъёслэсь мозмытыны лыктӥз».
40020029	Иерихонысь потыкузы, Иисус бӧрсьы трос калык мынӥз.
40020030	Соку сюрес дурын пукись кык синтэм адямиос Иисус вӧзтӥзы ортче шуыса кылӥзы но кесяськыны кутскизы: «Кузё-Инмармы, Давидлэн Пиез, жаля милемыз!»
40020031	Калык соосты чалмытскыны косӥз; нош соос эшшо но золгес кесяськыны кутскизы: «Кузё-Инмармы, Давидлэн Пиез, жаля милемыз!»
40020032	Иисус дугдӥз но соосты ӧтьыса шуиз: «Мынэсьтым тӥледлы мар кулэ?»
40020033	Соос Солы шуизы: «Кузёмы! Милям синъёсмы мед усьтӥськысалзы».
40020034	Иисус, соосты жаляса, син бордазы йӧтӥськиз но, соку ик синъёссы адӟыны кутскизы. Собере соос Со сьӧры мынӥзы.
40021001	Иерусалимлы матэ вуыса, Елеон гурезь дорысь Виффагияе лыктӥзы. Соку Иисус, кыксэ дышетскисьёссэ ыстыса,
40021002	соослы шуиз: «Азьпалады адӟиськись гуртэ мынэлэ. Отысь думем мумы ишакез но соин ӵош сылӥсь ишакпиез шедьтоды. Пертче но соосты Мон доры вае.
40021003	Нош кин ке тӥледлы мар ке вераз ке, ”соос Кузё-Инмарлы кулэ, Со соку ик соосты берыктоз” шуэлэ».
40021004	Ваньмыз та пророк пыр верам кыл быдэсмон понна луиз, кудӥз шуэ:
40021005	«Вералэ Сӥон ныллы: ”Тани тынад востэм Эксэед тон доры мес ишак вылэ, кыткетын ветлӥсь ишаклэн пиез вылэ пуксьыса лыктоз”».
40021006	Дышетскисьёсыз мыныса лэсьтӥзы озьы, кызьы Иисус соослы косӥз.
40021007	Мумы ишакез, ишакпиез вайизы, соос вылэ дӥськутсэс понӥзы но, со вылэ Со пуксиз.
40021008	Трос калык сюрес вылэ дӥськутсэ вӧлдӥз, нош мукетъёсыз, писпу вайёсты вандылыса, сюрес вылэ вӧлдӥзы.
40021009	Калык азьтӥз но, бертӥз но мыныса черекъяз: «Давидлэн Пиезлы осанна! Кузё-Инмарлэн нимыз понна Лыктӥсь дано! Осанна вылӥын!»
40021010	Со Иерусалиме пырем бере быдэс город вырӟиз, куспазы вераськизы: «Кин Та?»
40021011	Калык шуиз: «Та Иисус, Галилеяысь Назарет карысь Пророк».
40021012	Иисус Инмарлэн храмаз пыриз но храмын вань вузкарисьёсты, басьяськисьёсты улляса поттӥз, вошъяськыса улӥсьёслэсь ӝӧкъёссэс, дыдыкъёсын вузкарисьёслэсь ӟусъёссэс кымалляз.
40021013	Соослы шуиз: «Гожтэмын: ”Мынам коркае вӧсяськон корка шуыса нимаськоз”, нош тӥ сое лушкаськисьёслы люкаськон интылы пӧрмытӥды».
40021014	Со доры храмысь синтэмъёс, пыдтэмъёс лыктӥзы, соосты Со йӧнатӥз.
40021015	Нош Солэсь паймымон ужъёс лэсьтэмзэ адӟыса, «Давидлэн Пиезлы осанна!» шуыса храмын черекъясь нылпиосты адӟыса, архиерейёс, книга тодӥсьёс туж йыркуръяськизы
40021016	но Солы веразы: «Кылӥськод-а, соос мар шуо?» Иисус соослы шуиз: «Бен! Ноку но лыдӟемды ӧвӧл шат: ”Вож нуныослэн, нонӥсь пиналъёслэн ымынызы Тон ушъян кылдытӥд”?»
40021017	Городысен, соосты кельтыса, Вифание мынӥз но уйзэ отын ортчытӥз.
40021018	Нош вазь ӵукна, городэ берытскыкуз, Иисуслэн сиемез потӥз.
40021019	Сюрес дурысь одӥг смоквапуэз адӟыса, со доры мынӥз, но куаръёссэ сяна, номырзэ но ӧз шедьты, собере солы шуиз: «Туннэ нуналысен, вань дауръёс ӵоже, ноку но емышед медаз ни луы». Смоквапу соку ик куасьмиз.
40021020	Тае адӟыса, дышетскисьёсыз паймыса шуизы: «Кызьы бен со куспын ик смоквапу куасьмиз?»
40021021	Иисус соослы ответ сётыса шуиз: «Зэм ик тӥледлы верасько: осконды ке луиз, ӧд ке шекланэ, смоквапуэн лэсьтэмез гинэ уд лэсьтэ, но та гурезьлы ”ӝутӥськы но гылӟы зарезе” шуиды ке, – со но луоз.
40021022	Оскыса вӧсяськыкуды мае гинэ уд куре, ваньзэ басьтоды».
40021023	Храме лыктыса дышетыса улыкуз, Со доры архиерейёс, калыклэн тӧроосыз лыктыса шуизы: «Кыӵе кужымен Тон тае лэсьтӥськод? Кин Тыныд таӵе кужым сётӥз?»
40021024	Соослы, ответ сётыса, Иисус шуиз: «Мон но тӥледлы одӥг юан сёто. Сое Мыным верады ке, Мон но тӥледлы верало, кыӵе кужымен Мон тае лэсьтӥсько.
40021025	Иоаннлэн пылатонэз кытысь вал: Инмысен-а яке адямиос бордысен-а?» Соос куспазы кенешизы: «”Инмысен” ке шуимы, Со шуоз асьмелы: ”Малы нош тӥ солы ӧд оске?”
40021026	Нош шуоно ке ”адямиос бордысь” – калыклэсь курдаськомы, уго ваньмыз но Иоаннэз пророк шуыса сӥлы каро».
40021027	Иисуслы ответ сётыса шуизы: «Ум тодӥське». Со но соослы шуиз: «Мон но тӥледлы уг вера, кыӵе кужымен Мон тае лэсьтӥсько».
40021028	«Кызьы кадь тӥледлы потэ? Одӥг муртлэн кык пиез вылэм. Нырысетӥез доры лыктыса шуэм: ”Пие, туннэ виноград бакчаям мыныса ужа”.
40021029	Нош со ответ сётыса шуэм: ”Мылы уг поты”; нош берло ӧкынэм но мынэм.
40021030	Мукетыз доры лыктэм но озьы ик верам. Таиз ответ сётыса шуэм: ”Мынӥсько, кузёе”, но мынымтэ.
40021031	Кыкез пӧлысь кудӥз атаезлэсь куронзэ быдэстӥз?» Солы шуо: «Нырысетӥез». Иисус соослы вераз: «Зэм ик тӥледлы верасько: выт бичасьёс но калгись кышноос тӥляд азяды Инмар Эксэйлыке мыно.
40021032	Уго Иоанн тӥ доры шонерлык сюрестӥ лыктӥз, но тӥ солы ӧд оске, нош выт бичасьёс но калгись кышноос солы оскизы. Нош тӥ, тае адӟыса вылысь, берло но ӧд ӧкынэ».
40021033	«Мукетсэ мадёнэз кылзэ: ”Вылэм одӥг юрт кузё. Со виноград бакча мерттэм но сое кенерен котыртэм. Отчы вина виятон гу гудӟем, каланча пуктэм, сое виноград будэтӥсьёс кие сётэм но ачиз кошкем.
40021034	Емыш бичан дыр вуэм бере со ляльчиоссэ виноград будэтӥсьёс доры емышсэ вайыны лэзем.
40021035	Виноград будэтӥсьёс ляльчиоссэ кутылӥллям но кудзэ тышкаллям, кудзэ вииллям, кудзэ изэн лэзьяса быдтӥллям.
40021036	Со нош ик ыстэм мукетъёссэ, азьло сярысь троссэгес ляльчиоссэ; но соосты но озьы ик кариллям.
40021037	Пумаз ини со аслэсьтыз пизэ соос доры ыстыса шуэм: ”Пиелэсь возьдаськозы”.
40021038	Нош виноград будэтӥсьёс, пизэ адӟыса, ог-огзылы шуиллям: ”Та атай юртлы кузёе кылёно. Ойдолэ, мыныса сое виёме но солы кылёно ваньбурез киултоме”.
40021039	Сое кутӥллям но виноград бакча сьӧры поттыса вииллям.
40021040	Озьы, виноград бакчалэн кузёез лыктӥз ке, мар кароз со та виноград будэтӥсьёсын?»
40021041	Солы шуо: «Та лек муртъёсты лек курадӟытыса виылоз, нош виноград бакчазэ мукет виноград будэтӥсьёслы сётоз, соос ас дыраз солы емыш сётозы».
40021042	Иисус соослы шуиз: «Священной Гожтэмысь ноку но лыдӟемды ӧвӧл шат: ”Корка пуктӥсьёслэн кулэтэм карыса куштэм иззы корка сэреглэн улаз инъет йыр луыса пуксиз: та – Кузё-Инмарлэсь, паймымон луэ асьмелэн син азямы”?
40021043	Соин ик тӥледлы верасько: тӥ дорысь Инмар Эксэйлык басьтӥськоз но солэсь емышсэ вайись калыклы сётӥськоз.
40021044	Кин та из вылэ усёз – пазьгиськоз, нош кин вылэ со усёз, сое паньгатоз».
40021045	Солэсь та мадёнъёссэ кылыса, архиерейёс но фарисейёс валазы, соос сярысь Со вера шуыса.
40021046	Сое кутыны тыршизы, но калыклэсь кышказы, уго Сое пророк шуыса сӥлы каро вал.
40022001	Иисус соослы ялан мадёнъёс пыр вераса улӥз. Со шуиз:
40022002	«Ин Эксэйлык пиезлы сюан карем эксэйлы укша.
40022003	Аслэсьтыз ляльчиоссэ со сюан юоназ ӧтем потоно муртъёссэ ӧтчаны ыстэм. Но соослэн лыктэмзы потымтэ.
40022004	Табере мукетъёссэ ляльчиоссэ ыстэм но шуэм: ”Вералэ ӧтем муртъёслы: сиён-юонэ дась ини. Кунянъёсме, сюдэм-куайытэм пудоме вандӥ, ваньмыз дась; лыктэлэ сюан юонам”.
40022005	Тае санэ понытэк, кин бусыяз, кин вузкарон интыяз кошкем.
40022006	Нош мукетъёсыз солэсь ляльчиоссэ кутыса сантэмаллям, вииллям.
40022007	Тае кылыса, эксэй туж вожзэ поттэм но, солдатъёссэ лэзьыса, быдтытэм та адями виылӥсьёсты, улон интызэс сутытэм.
40022008	Соку со ляльчиосызлы шуэм: ”Сюан юон дась, нош ӧтем муртъёс ярамонэсь вылӥллямтэ.
40022009	Озьы бере, мынэлэ сюрес вожъёсы но, кинэ шедьтӥды, ваньзэс сюан юонам ӧте”.
40022010	Со ляльчиос, сюрес вылэ потыса, ваньзэсты, кинэ шедьтӥллям, люкаллям: лекъёссэ но, лякытъёссэ но; сюанчиос корка тырос люкаськиллям.
40022011	Эксэй сюанчиоссэ учкыны потэм но соос пӧлысь сюанчи дӥськутэн дӥсяськымтэ одӥг муртэ адӟем,
40022012	солы со шуэм: ”Юлтош! Кызьы тон татчы сюанчи дӥськутэн дӥсяськытэк пырид?” Нош со шып улэм.
40022013	Соку эксэй медоосызлы шуэм: ”Кутэ сое, суйзэ, пыдзэ думылэ но педло, пеймыт азе куштэ: отын бӧрдон, пинь сыскон луоз”.
40022014	Уго ӧтиськемъёс трос, нош быръемъёсыз ӧжыт».
40022015	Соку фарисейёс кошкизы, вераськонысьтыз шексэ утчаса улӥзы, кызьы ке но янгыше уськытон вылысь кенешизы.
40022016	Иродлэн адямиосыныз ӵош Со доры асьсэлэсь дышетскисьёссэс ыстыса шуизы: «Дышетӥсь! Ми тодӥськомы, Тон шонер лэсьтӥсь шуыса, Инмарлэн сюресэзлы шонер дышетӥськод, кинлы но солы гинэ кельшыны турттыса уд улӥськы, нокыӵе но ымныр шоры уд учкиськы.
40022017	Озьыен, вера милемлы: кызьы кадь Тыныд потэ? Яра-а кесарьлы выт тырыны, уг яра-а?»
40022018	Нош таослэсь кескич сямзэс шӧдыса, Иисус шуиз: «Малы тӥ Мынэсьтым визьме сынаськоды, чеберъяськисьёс?
40022019	Возьматэ Мыным выт тырон коньдондэс». Солы соос динарий вайизы.
40022020	Соослы шуиз: «Кинлэн татын тусбуез суредамын, кинлэн та гожтӥськемез?»
40022021	Солы шуо: «Кесарьлэн». Соку соослы Со шуэ: «Озьы бере, кесарьлэсьсэ кесарьлы сётэлэ, нош Инмарлэсьсэ – Инмарлы».
40022022	Тае кылыса, соос абдразы но Со дорысь потыса кошкизы.
40022023	Со нуналэ Иисус доры улӟыса султон ӧвӧл шуись саддукейёс лыктыса Солэсь юазы:
40022024	«Дышетӥсь! Моисей шуиз: ”Нылпи кельтытэк кин ке кулӥз ке, со муртлэн выныз солэсь кышнозэ ас дораз мед ваёз но агаезлэсь выжызэ мед утёз”.
40022025	Милям пӧламы сизьым кузя агай-вынъёс вал: нырысетӥез кышнояськиз но кулӥз, нылпиез ӧвӧлысь кышнозэ вынызлы кельтӥз;
40022026	озьы ик кыкетӥез но, куинетӥез но, сизьыметӥез но – ваньзы.
40022027	Нош ваньзы бере кышномурт но кулӥз.
40022028	Озьыен, улӟыса султон дыръя сизьым пӧлысь кудзылы со кышно луоз? Со ваньзылы но кышно вал уго».
40022029	Иисус соослы ответ сётыса шуиз: «Гожтэмъёсты но, Инмар кужымез но тодымтэеныды, тӥ янгышаськоды.
40022030	Уго улӟыса султон дыръя уг но кышноясько, уг но бызё, Инмысь Инмарлэн Кылчинъёсыз кадь уло.
40022031	Нош кулэмъёслэн улӟыса султонзы сярысь Инмарлэсь тӥледлы верамзэ ӧд лыдӟе шат:
40022032	”Мон – Авраамлэн Инмарез, Исааклэн Инмарез, Иаковлэн Инмарез”? Инмар – кулэмъёслэн Инмарзы ӧвӧл, Со – улэпъёслэн Инмарзы».
40022033	Тае кылыса, Солэн дышетонэзлы калык паймиз.
40022034	Иисуслэсь саддукейёсты гуньдытэмзэ кылыса, фарисейёс огазе люкаськизы.
40022035	Соос пӧлысь одӥгез, закон тодӥсь, Солэсь визьзэ сынаса юаз:
40022036	«Дышетӥсь! Законын кудӥз ваньмызлэсь бадӟымез курон-косон?»
40022037	Иисус солы шуиз: «”Инмардэ Кузё-Инмарез вань сюлмыныд, вань лулыныд, вань визьмыныд яраты”.
40022038	Та нырысетӥез но ваньмызлэсь бадӟымез курон-косон.
40022039	Кыкетӥез но таиз кадь ик: ”Матысьтэ астэ ачид кадь ик яраты”.
40022040	Та кык курон-косонъёс вылын возиське быдэс закон но пророкъёс».
40022041	Фарисейёс люкаськем бере Иисус соослэсь юаз:
40022042	«Христос сярысь мар тӥ малпаськоды? Кинлэн Со пиез?» Солы шуизы: «Давидлэн».
40022043	Иисус соослы шуиз: «Нош Давид, Духен тыр луыку, кызьы Сое ”Кузё-Инмар” шуыса нима, куке шуэ:
40022044	”Кузё-Инмар мынам Кузё-Инмарелы шуиз: Тынэсьтыд тушмонъёстэ пыд улад понытозям, Мынам бурпалам пук”?
40022045	Озьыен, Давид Сое ”Кузё-Инмар” шуыса нима ке, кызьы нош Со солы пи луоз?»
40022046	Нокин но Солы пал кыл но вераны ӧз быгаты. Со нуналысен нокин но Солэсь юалляськыны ӧз дӥсьты ни.
40023001	Соку Иисус калыклы, Аслаз дышетскисьёсызлы вераны кутскиз.
40023002	Со шуиз: «Моисейлэн пукон интыяз книга тодӥсьёс, фарисейёс пуксизы.
40023003	Озьыен, ваньзэ, мае тӥледыз соос утьыны косо, утелэ, быдэсъялэ. Нош ужъёссыя эн лэсьтэ, уго соос верало, нош асьсэос уг лэсьто:
40023004	керттыло секытэсь, ӝутыса вормонтэм ныпъетъёс. Соосты адямиослэн пельпум вылазы тыро, нош асьсэлэн чиньыен но соосты вырӟытэмзы уг поты.
40023005	Вань ужъёссэс лэсьто ке, лэсьто, адямиос мед адӟозы шуыса. Законысь басьтыса гожтэм кылъёсын йыркерттэтъёссэс паськытато, дӥськут сӧзыысьтызы тугъёссэ кузято.
40023006	Ярато сиён-юонъёс дыръя азьпал радъёсын пуконэз, сӥнагогаосын азьпал радын пуконэз,
40023007	калык люкаськон интыосын ӟечкыламез, адямиослэсь соосты ”дышетӥсь! дышетӥсь!” шуэмзэс.
40023008	Нош тӥ ”дышетӥсь” шуыса эн нимаське, тӥляд уго одӥг Дышетӥсьты – Христос, нош тӥ ваньды – агай-вынъёс.
40023009	”Атай” шуыса музъем вылысь нокинэ эн нималэ, тӥляд уго одӥг Атайды, – Со Инмын.
40023010	”Валэктӥсь” шуыса но эн нимаське, тӥляд уго одӥг Валэктӥсьты – Христос.
40023011	Кин тӥ пӧлын бадӟым, со тӥледлы медо мед луоз:
40023012	уго кин ассэ вылӥе пуктэ, со улӥе усёз, нош кин ассэ ултӥя, со вылӥе пуктэмын луоз.
40023013	Куректон тӥледлы, книга тодӥсьёс, фарисейёс, чеберъяськисьёс, адямиослы Ин Эксэйлыкез ворсамды понна; асьтэос но уд пыриське, пырем потӥсь муртэ но уд лэзиське уго.
40023014	Куректон тӥледлы, книга тодӥсьёс, фарисейёс, чеберъяськисьёс, палкышноослэсь юртъёссэс сииськоды но чеберъяськыса кема вӧсяськиськоды: со понна тӥ эшшо но юнгес судить каремын луоды.
40023015	Куректон тӥледлы, книга тодӥсьёс, фарисейёс, чеберъяськисьёс, одӥгзэ ке но берыктон понна, зарезез но музъемез котыръяськоды, нош куке со пӧрме, сое тӥ асьтэлэсь кык пол уродгес, геенналы пи кариськоды.
40023016	Куректон тӥледлы, синтэм валтӥсьёс, тӥ шуиськоды: ”Кин храмен кыл сётэ, номыр ик ӧвӧл; нош кин храмысь зарниен кыл сётэ, со сётэм кылзэ быдэстыны кулэ”.
40023017	Визьдэс ыштэмъёс, синтэмъёс! Мар бадӟымгес: зарни-а яке зарниез дун-чылкыт карись храм-а?
40023018	Озьы ик: ”Кин курбон сётон ӝӧкен кыл сётэ, номыр ик ӧвӧл; нош кин отын кыллись курбонэн кыл сётэ, со сётэм кылзэ быдэстыны кулэ”.
40023019	Визьдэс ыштэмъёс, синтэмъёс! Мар бадӟымгес: курбон-а яке курбонэз дун-чылкыт карись курбон сётон ӝӧк-а?
40023020	Озьыен, курбон сётон ӝӧкен кыл сётӥсь мурт соин но, мар со вылын вань, ваньмыныз кыл сётэ;
40023021	храмен кыл сётӥсь мурт храмен но, отын Улӥсен но кыл сётэ;
40023022	Инмен кыл сётӥсь мурт Инмарлэн пукон интыеныз но, со вылын Пукисеныз но кыл сётэ.
40023023	Куректон тӥледлы, книга тодӥсьёс, фарисейёс, чеберъяськисьёс! Бутниклэсь, анислэсь, калямперлэсь дасэтӥ люкетсэ сётӥськоды, нош законлэсь туж бадӟымзэ – шонер судзэ, гажан-жалянэз но осконэз – палэнтӥды. Таоссэ кулэ кароно вал, сооссэ но кулэтэм кароно ӧй вал.
40023024	Синтэм валтӥсьёс, чибинез сӥсъясьёс, нош верблюдэз ньылӥсьёс!
40023025	Куректон тӥледлы, книга тодӥсьёс, фарисейёс, чеберъяськисьёс, тусьтылэсь, тэркылэсь педпалзэ сузяськоды, со дыре ик соослэн пушсы тырмемын лушкаськонэн, шонертэм улонэн.
40023026	Синтэм фарисей! Педпалыз чылкыт мед луоз шуыса, азьло ик тусьтылэсь, тэркылэсь пушсэ сузя.
40023027	Куректон тӥледлы, книга тодӥсьёс, фарисейёс, чеберъяськисьёс, тӥ буям шайгуослы укшаськоды, кыр ласянь соос чебер адӟисько, нош пушсы тырмемын кулэм мурт лыосын но пӧртэм кырсь макеосын.
40023028	Озьы ик тӥ но вылтустыя шонер улӥсьёс шуыса адямиослы адскиськоды, нош пушты тырмемын чеберъяськонэн, законлы пумит улонэн.
40023029	Куректон тӥледлы, книга тодӥсьёс, фарисейёс, чеберъяськисьёс, пророкъёслы шӧй возён коркаос лэсьтӥськоды, шонер улэмъёслэсь синпелетъёссэс (памятникъёссэс) чеберъяськоды но
40023030	шуиськоды: ”Атайёсмылэн улон нуналъёсазы ми улысалмы ке, пророкъёслэсь вирзэс кисьтыкузы, ми соослы юрттӥськыса ӧй улысалмы”.
40023031	Озьы тӥ асьтэдыз асьтэос шарае поттӥськоды, пророкъёсты виылӥсьёслэн пиоссы луиськоды шуыса.
40023032	Тырмытэлэ ук атайёстылэсь мертэтсэс.
40023033	Кыйёс, сьӧд кыйлэн вордосъёсыз! Кызьы меда пегӟоды кысылӥсьтэм тылэ куштыны судэ сётонлэсь?
40023034	Соин ик, тани тӥ доры Мон пророкъёсты, визьнодоосты, книга тодӥсьёсты ыстӥсько. Одӥгъёссэ тӥ виёды, кортӵогалоды, нош мукетъёссэ сӥнагогаосады жугоды но городысь городэ улляса возёды.
40023035	Шонер улэм Авельлэн вирыз бордысен кутскыса Варахиялэн храмен курбон сётон ӝӧк вискын вием Захария пиезлэн вирыз дорозь – дунне вылын кисьтӥськем вань сьӧлыктэм вир тӥ вылэ мед вуоз.
40023036	Зэм ик тӥледлы верасько, та ваньмыз но та выжы вылэ усёз.
40023037	Иерусалим, Иерусалим, пророкъёсты виылӥсь, тон доры ыстэмъёсты изъёсын жугылӥсь! Кызьы тылобурдо бурд улаз аслэсьтыз пиоссэ люка, кӧня пол Мон тынэсьтыд нылпиостэ люканы турттӥсько вал, нош тӥ кулэ ӧд каре.
40023038	Тани тӥляд коркады тӥледлы тырттэм кельтӥське.
40023039	Уго тӥледлы верасько: туннэ нуналысен ”Кузё-Инмарлэн нимыз понна Лыктӥсь дано!” шуыса кеськытозяды, тӥ Монэ уд ни адӟе».
40024001	Иисус храмысь потыса кошке вал. Со доры дышетскисьёсыз лыктӥзы, храмлэсь юртъёссэ Солы возьматыны шуыса.
40024002	Нош Иисус соослы шуиз: «Тае ваньзэ адӟиськоды-а? Зэм ик тӥледлы верасько: татчы из вылэ из но уз кыльы – ваньмыз куашкатэмын луоз».
40024003	Елеон гурезьын пукон дыръяз дышетскисьёсыз, асьсэ понна гинэ Со доры лыктыса, Солэсь юазы: «Вера милемлы, ку та луоз? Тынад лыктонэдлэн но дунне быронлэн кыӵе тодметэз луоз?»
40024004	Соослы ответ сётыса, Иисус шуиз: «Чакласькелэ, нокин но визьдэс медаз туга;
40024005	малы ке шуоно тросэз Мынам нимыным лыктозы но, ”Мон – Христос” шуыса, тросэзлэсь визьзэ тугалозы.
40024006	Ожъёс, ожмаськонъёс сярысь иворъёс кылоды. Учкелэ, эн кышкатске, ваньмыз та луоно уго. Но та пумыз ӧвӧл на:
40024007	Калык калыклы, эксэйлык эксэйлыклы ваче пумит султозы, сютэм аръёс, урод черъёс луозы, интыен-интыен музъем зуркалоз.
40024008	Ваньмыз ик та висёнъёслэн кутсконзы.
40024009	Соку тӥледыз курадӟытыны сётозы, виылозы; Мынам нимы понна тӥледыз вань калыкъёс адӟемпотостэм карозы.
40024010	Тросэз соку сьӧлыке пырозы; огзэс огзы кутыса сётозы, ог-огзэс адӟемпотостэм карозы.
40024011	Трос ӧрекчи пророкъёс потозы но тросэзлэсь визьзэс тугалозы.
40024012	Законлы пумит улэмен сэрен тросэзлэн яратонэз сӥялоз.
40024013	Нош пумозяз чидам мурт утиськоз.
40024014	Вань калыкъёс мед тодозы шуыса, Эксэйлыклэн та Евангелиез быдэс дунне вылын тодытэмын луоз; собере пум вуоз.
40024015	Озьыен, Даниил пророк пыр верам святой интыын сылӥсь юрӟым куашканэз адӟиды ке, – лыдӟись мурт мед валалоз, –
40024016	соку Иудея музъеме учырамъёс гурезьёсы мед пегӟозы.
40024017	Кин липет йылын, со медаз васькы, коркасьтыз марзэ ке но басьтыны шуыса.
40024018	Кин бусыын, со медаз ни берыктӥськы, дӥськутсэ басьтыны шуыса.
40024019	Кайгу луоз со нуналъёсы нуны ваёноослы, нуны нонтӥсьёслы!
40024020	Вӧсяськелэ, пегӟоно нуналды толалтэ яке суббота нуналэ медаз учыра шуыса.
40024021	Соку уго бадӟым куректон луоз, кыӵеез дуннелэн кутсконысеныз туннэ нуналозь ӧй на вал, уз но луы.
40024022	Со нуналъёс ӧй ке вакчиёмысалзы, одӥг улэп мурт но ӧй утиськысал; но быръем адямиос понна со нуналъёс вакчиёмозы.
40024023	Соку тӥледлы кин ке но ”тани татын Христос” яке ”тӥни отын” шуиз ке, – эн оскелэ.
40024024	Малы ке шуоно султозы пӧяськись христосъёс, ӧрекчи пророкъёс, бадӟымесь паймымон тодметъёс но паймымон ужъёс лэсьтыса, луиз ке, быръем муртъёслэсь но визьзэс туганы соос тыршозы.
40024025	Тани, Мон тӥледлы азьвыл ик та сярысь ялӥ.
40024026	Озьыен, шуизы ке тӥледлы: ”тани Со кыр дуннеын,” – эн потэлэ; ”тани Со ватӥськон висъетын”, – эн оскелэ.
40024027	Кызьы шундыӝужанын чилектэ ке, солэн воректэмез шундыпуксёнозь адӟиське, озьы ик луоз Адями Пилэн но лыктонэз.
40024028	Кытын шӧй, отчы ӧрӟиос люкаськозы.
40024029	Соку ик, со куректон-курадӟон нуналъёс бере, шунды пеймытомоз, толэзь но аслэсьтыз югытсэ уз сёты ни, инмысь кизилиос усёзы, ин кужымъёс вырӟозы.
40024030	Соку инбамын Адями Пилэн тодметэз возьматскоз; соку музъем вылысь вань калык выжыос бӧрдозы но быдӟым кужымен, пиштӥсь данлыкен ин пилемъёс вылын лыктӥсь Адями Пиез адӟозы.
40024031	Аслэсьтыз Кылчинъёссэ бадӟым куараё гумыен ыстоз но дуннелэн ньыль палысьтыз, инлэн вань пумъёсысьтыз Солэсь быръем адямиоссэ люкалозы.
40024032	Смоквапулэсь адӟем каре: улвайёсыз небӟыса куар поттыны кутско ке, гужем матын ни шуыса тодӥськоды.
40024033	Озьыен, ваньзэ тае адӟиды ке, тодэлэ, матэ, ӧс выжые, вуиз ини шуыса.
40024034	Зэм ик тӥледлы верасько: та выжы бырытозь, ваньмыз но та луоз.
40024035	Ин но музъем бырозы, нош Мынам кылъёсы уз быре.
40024036	Нош со нуналэз но часэз, одӥг Мынам Атае сяна, Инмысь Кылчинъёс но, нокин но уг тоды.
40024037	Ной улон нуналъёсы кызьы луэм, озьы ик луоз Адями Пилэн лыктонэз но:
40024038	кызьы дуннеез ву нюртон нуналъёс азьын, Ной пыжаз пырытозь, сииллям, юиллям, кышнояськиллям, бызиллям,
40024039	малпаллямтэ но, бадӟым ву лыктыса ваньзэс быдтытозь, – озьы ик луоз Адями Пилэн лыктонэз но.
40024040	Соку кык ӵошен бусыын луозы: одӥгез басьтэмын луоз, нош мукетыз кельтэмын луоз.
40024041	Кӧ дурын кык ӵошен пызь изо: одӥгез басьтэмын луоз, нош мукетыз кельтэмын луоз.
40024042	Озьыен, сак улэ, уд тодӥське уго, кӧняетӥ часын Кузё-Инмарды лыктоз.
40024043	Но тазэ тӥ тодӥськоды: юртлэн кузёез лушкаськисьлэсь уйлэн мар вадесаз лыктэмзэ тодысал ке, со сак улысал но юртаз гудӟиськыса пырыны ӧй лэзьысал.
40024044	Соин ик тӥ но дась луэ, Адями Пи малпамтэ часады лыктоз уго.
40024045	Кин меда со кузёлэн аслаз медоосызлы ас дыраз сиён сётъяны кивалтӥсь карыса пуктэм оскиськымон, визьмо ляльчиез?
40024046	Тазьы ужаса улон дыръяз кузёез ас ляльчизэ учыртӥз ке, шудо со ляльчи.
40024047	Зэм ик тӥледлы верасько: быдэс юртъерезлы сое йыр карыса пуктоз.
40024048	Нош со ляльчи лек вылэмысьтыз аслаз сюлмаз шуиз ке: ”Ӝоген уз берты ай мынам кузёе”,
40024049	но кутскоз эшъёссэ жугыны, юыса улӥсьёсын ӵош сиыны, юыны, –
40024050	Соку та ляльчилэн кузёез солэн возьмамтэ нуналаз, малпамтэ часаз вуоз но
40024051	сое ӵогыса куштоз, чеберъяськисьёсын огкадь курадӟон интые куштоз; отын бӧрдон, пинь сыскон луоз».
40025001	«Соку Ин Эксэйлык, тыл ӝуатон басьтыса, эмеспиез пумитаны потэм дас нылъёслы укшалоз.
40025002	Соос пӧлысь витез визьмоесь вылӥллям, нош витез – нодтэмесь.
40025003	Нодтэмъёсыз тыл ӝуатонзэс басьтӥллям, нош вӧй басьтӥллямтэ;
40025004	визьмоосыз тыл ӝуатонэнызы ӵош пиялаосазы вӧй басьтӥллям.
40025005	Эмеспи ӝегамен сэрен ваньзы нырулӥллям, умме усиллям.
40025006	Уйшорын кеськем куара кылӥськем: ”Эмеспи лыктэ, потэлэ солэн пумитаз!”
40025007	Соку ваньзы та нылъёс султӥллям но асьсэлэсь тыл ӝуатонъёссэс тупатӥллям.
40025008	Нодтэмъёс визьмоосызлы шуиллям: ”Ваелэ милемлы вӧйдэс, милям тыл ӝуатонъёсмы кысо”.
40025009	Нош визьмоосыз ответ сётыса шуиллям: ”Ми но, тӥ но медам ёрме шуыса, вӧй вузасьёс доры мыныса, тӥ асьтэлы басьтэлэ”.
40025010	Соос басьтӥськыны кошкем бере эмеспи вуэм но дасьёсыз соин ӵош сюан юонэ пыриллям, ӧсъёс ворсаськиллям.
40025011	Собере мукетъёсыз нылъёс вуо, соос шуо: ”Кузёмы! Кузёмы! Усьты милемлы”.
40025012	Нош со ответ сётыса шуэ: ”Зэм ик тӥледлы верасько: уг тодӥськы тӥледыз”.
40025013	Озьы бере, сак улэ! Адями Пилэсь лыктон нуналзэ но, чассэ но уд тодӥське уго.
40025014	Ляльчиоссэ ӧтьыса, юртъерзэ соос кие кельтыса, мурт шаере кошкись адями кадь Со лэсьтоз:
40025015	одӥгезлы со вить талант коньдонзэ сётэм, мукетызлы кык, куд-огезлы – одӥг, ваньзылы кужымезъя. Собере ачиз кошкем.
40025016	Вить талант басьтӥсь мурт мынэм но соосты уже кутэм, эшшо вӧзаз вить талант утэм.
40025017	Чылкак тазьы ик лэсьтэм кык талант басьтӥсь но, вӧзаз кык талант утэм на.
40025018	Нош одӥг талант басьтӥсь мурт мынэм но сое сюе согем, кузёезлэсь азвесьсэ ватэм.
40025019	Кема дыр ортчыса, та ляльчиослэн кузёзы вуэм но лэсьтэм ужзэс вераны косэм.
40025020	Вить талант басьтӥсь мукетъёссэ вить талантъёссэ вайыса шуэм: ”Кузё! Тон мыным вить талант сётӥд; тани мукетъёсыз вить талантъёс, соослы мон утӥ”.
40025021	Кузёез солы шуэм: ”Ярам, лякыт, оскиськымон ляльчи! Ӧжытын тон оскымон вал, табере тонэ тросэзлы вылӥ карыса пукто; кузёеныд валче шумпот”.
40025022	Кык талант басьтӥсь но лыктыса шуэм: ”Кузё! Тон мыным кык талант сётӥд; тани мукетъёсыз кык талантъёс, соослы мон утӥ”.
40025023	Кузёез солы шуэм: ”Ярам, лякыт, оскиськымон ляльчи! Ӧжытын тон оскымон вал, табере тонэ тросэзлы вылӥ карыса пукто; кузёеныд валче шумпот”.
40025024	Одӥг талант басьтӥсь но лыктыса шуэм: ”Кузё! Мон тодӥсько вал, тон лек адями шуыса, араськод кизьымтэ интыысьтыд, бичаськод кисьтымтэ интыысьтыд.
40025025	Кышкай но мыныса таланттэ сюе ватӥ; ме, басьты аслэсьтыдзэ”.
40025026	Нош кузёез солы ответ сётыса шуэм: ”Кескич ляльчи, азьтэм! Тон тодӥськод вал кизьымтэ интыысь арамме, кисьтымтэ интыысь бичамме.
40025027	Соин ик тыныд азвесьме коньдон вошъясьёслы сётоно вал, соку мон вуысал но аслэсьтым люкетме пайда поттыса басьтысал.
40025028	Табере, солэсь талантсэ басьтыса, дас талантэз ванё муртлы сётэ.
40025029	Уго ванё муртлы сётӥськоз, эшшо ватсаськоз. Нош ӧвӧло муртлэн, маиз вань, созэ но басьтозы.
40025030	Нош лэсянтэм ляльчиез сэрпалтэ педло пеймыт азе: отын бӧрдон, пинь сыскон луоз”». Тае верам бераз бадӟым куараен шуиз: «Кылыны пельыз вань мурт – мед кылоз!»
40025031	«Адями Пи Аслаз данэныз, Соин валче вань святой Кылчинъёс лыктэм бере Со Аслаз пиштӥсь данлыкезлэн пукон вылаз пуксёз.
40025032	Соку Со азе вань калыкъёс люкаськозы; одӥгъёссэ мукетъёсызлэсь висъялоз, кызьы пудо возьмась ыжъёсты висъя кечъёслэсь.
40025033	Ыжъёсты Аслаз бурпалаз кароз, нош кечъёсты – палляназ.
40025034	Соку Аслаз бурпаласьёсызлы Эксэй шуоз: ”Лыктэлэ, Мынам Атаелэн бакель карем муртъёсыз, басьтэлэ дунне кылдэм дырысен тӥледлы дасям Эксэйлыкез:
40025035	Уго Мынам сиеме потӥз но, тӥ Монэ сюдӥды; сюэ куасьмиз но, тӥ Монэ сектады; пыдйылчи вал, тӥ Монэ гуртады пыртӥды;
40025036	гольык вал, тӥ Монэ дӥсяды; висисько вал, тӥ Монэ утялтӥды; пытсэтын вал, тӥ Мон доры лыктӥды”.
40025037	Соку шонер улэмъёс, ответ сётыса, Солы шуозы: ”Кузё-Инмармы! Ку ми Тынэсьтыд сием потэмдэ адӟимы но Тонэ сюдӥмы? Сюэд куасьмыку, сектамы?
40025038	Ку ми Тонэ, пыдйылчи дыръяд адӟыса, гуртамы пыртӥмы? Гольык дыръяд дӥсямы?
40025039	Ку ми Тонэ висьыкуд яке пытсэтысь адӟимы но Тон доры лыктӥмы?”
40025040	Нош Эксэй соослы ответ сётыса шуоз: ”Зэм ик тӥледлы верасько: тае тӥ Мынам покчи братъёсы пӧлысь одӥгезлы лэсьтӥды бере, тӥ сое Мыным лэсьтӥды”.
40025041	Соку паллян паласьёсызлы но вералоз: ”Мынэлэ Мон дорысь, каргамъёс, диаволлы но солэн кылчинъёсызлы дасям ноку но кысылӥсьтэм тыл пӧлы:
40025042	Уго Мынам сиеме потӥз, но тӥ Мыным сиён ӧд сётэ; юэме потӥз, но Монэ ӧд секталэ;
40025043	пыдйылчи вал, но Монэ ӧд пыртэ; гольык вал, но Монэ ӧд дӥсялэ; виси, пытсэтын вал, но Мон доры ӧд лыктэ”.
40025044	Соку соос но Солы ответ сётыса шуозы: ”Кузё-Инмар! Ку ми Тонэ сютэм дыръяд яке сюэд куасьмыку, яке пыдйылчиын ветлыкуд, яке гольык дыръяд, яке висьыкуд, яке пытсэтысь адӟимы но Тыныд ужаса-тыршыса ӧм улэ?”
40025045	Соку соослы ответ сётыса шуоз: ”Зэм ик тӥледлы верасько: тае покчиос пӧлысь одӥгезлы тӥ ӧд лэсьтэ бере, тӥ сое Мыным ӧд лэсьтэ”.
40025046	Таосыз мынозы пумтэм курадӟонэ, нош шонер улэмъёс – быронтэм улонэ».
40026001	Иисус вань та кылъёссэ вераса быдтэм бераз Аслаз дышетскисьёсызлы шуиз:
40026002	«Тӥ тодӥськоды, кык нунал ортчыса, Пасха луоз шуыса, соку Адями Пи кортӵоганы сётэмын луоз».
40026003	Со виын архиерейёс но, книга тодӥсьёс но, калыклэн тӧроосыз но Каиафа нимо архиерейлэн азбараз люкаськизы,
40026004	кенешазы Иисусэз кескич амалэн кутыса виён сярысь вераськизы;
40026005	«Калык пӧлын бугыръяськон медаз ӝутӥськы, та ужез праздник нуналэ ум лэсьтэ» шуизы.
40026006	Иисус Вифанияысь гижлочерен висись Симонлэн корказ улыку,
40026007	Со доры, алавастр посудаен дуно миро вайыса, кышномурт лыктӥз но Солэн, сиськыса кыллись муртлэн, йыр вылаз сое кисьтӥз.
40026008	Тае адӟем беразы дышетскисьёсыз йыркуръяськыса шуизы: «Малы юнме арам каронэз?
40026009	Та мироез дуно дунын вузаны но кураськисьёслы сётъяны луысал ук».
40026010	Нош Иисус, тае валаса, соослы шуиз: «Малы тӥ кышномуртэз кепыр вайытӥськоды? Со Мон понна ӟеч уж лэсьтӥз.
40026011	Кураськисьёс ялан тӥ котырын, нош Мон ялан тӥледын огазьын ӧвӧл.
40026012	Мынам Мугор вылам мирозэ кисьтыса, со Монэ ватыны дасяз.
40026013	Зэм ик тӥледлы верасько: быдэс дунне вылын, кытын гинэ та Евангелие тодытэмын луиз, сое буре вайыса, солэн мар каремез сярысь котькытын но верамын луоз».
40026014	Соку дас кык пӧлысь одӥгез, Искариот Иуда нимоез, архиерейёс доры мыныса,
40026015	соослы шуиз: «Мон Сое кутыса сётӥ ке, мар тӥ мыным сётоды?» Соос солы куамын азвесь коньдон ӵектӥзы.
40026016	Та дырысен, Сое кутыса сётон понна, Иуда кельшымон учыр утчаса улӥз.
40026017	Юмал нянь сиёнлэн нырысетӥ нуналаз ик Иисус доры дышетскисьёсыз лыктыса шуизы: «Кытчы Тыныд Пасхалы ыжпиез вандыса дасяны косӥськод?»
40026018	Со шуиз: «Мынэлэ городэ сыӵе-сыӵе мурт доры но солы шуэлэ: ”Дышетӥсь шуэ: Мынам дыры матэктӥз, тон дорын Аслам дышетскисьёсыным Пасхаез ортчыто”».
40026019	Дышетскисьёсыз лэсьтӥзы озьы, кызьы Иисус косӥз, Пасхалы ыжпиез вандыса дасязы.
40026020	Ӝыт вуэм бере Со дас кык дышетскисьёсыныз огазе пуксиз.
40026021	Сиськыкузы шуиз: «Зэм ик тӥледлы верасько: тӥ пӧлысь одӥгез Монэ вузаса сётоз».
40026022	Соос туж ӝожомизы, ваньзы ик Солы вераны кутскизы: «Кузё-Инмаре! Мон ӧвӧл-а?»
40026023	Нош Со ответ сётыса шуиз: «Монэн ӵош тусьтые кизэ лэзись, со Монэ вузаса сётоз.
40026024	Адями Пи мынэ ке но, кызьы Со сярысь гожтэмын вал, но Сое вузаса сётӥсь муртлы, кудӥз пыр Адями Пи вузаське, куректон луоз: со ӧй ке вордӥськысал, солы умойгес луысал».
40026025	Сое вузась Иуда но шуиз: «Равви, мон ӧвӧл-а?» Иисус солы шуиз: «Тон шуид».
40026026	Сиськон дыръязы Иисус нянь басьтӥз, бакель карыса тӥялтӥз но дышетскисьёсызлы сётъяса шуиз: «Басьтэлэ, сиелэ: та Мынам Мугоры».
40026027	Чаша кутыса, тау карыса, соослы сётыса шуиз: «Ваньды татысь юэлэ;
40026028	уго та Мынам трос адямиослэсь сьӧлыкъёссэс куштон понна кисьтӥськись Выль Сӥзён Виры.
40026029	Тӥледлы верасько: Атаелэн Эксэйлыказ тӥледын огазьын выль вина юон нуналозям та виноград емышлэсьсэ винаез Мон уг ни юы».
40026030	Вӧсь гуръёс чирдыса, Елеон гурезе кошкизы.
40026031	Соку Иисус соослы вераз: «Та уе ваньды тӥ Мон бордысь куштӥськоды, гожтэмын уга: ”Ыж возьмасьсэ погырто но, уллёысьтыз ыжъёсыз пазьгиськозы”.
40026032	Улӟыса султэм берам Мон тӥледыз Галилеяысен азьпалто».
40026033	Петр Солы ответ сётыса шуиз: «Ваньзы но Тынэсьтыд куштӥськизы ке, мон ноку но Тынэсьтыд уг куштӥськы».
40026034	Иисус солы шуиз: «Зэм ик тыныд верасько: та уе, атас чортытозь, куинь пол тон Мон бордысь куштӥськод».
40026035	Петр Солы шуиз: «Тонэн ӵош мыным кулоно ке но луиз, Тон бордысь уг куштӥськы». Мукет дышетскисьёсыз но ваньзы тазьы ик веразы.
40026036	Собере Иисус, соосын ӵош Гефсимания шуон интые лыктыса, дышетскисьёсызлы шуиз: «Мон отчы мыныса вӧсяськытозь тӥ татын пукелэ».
40026037	Сьӧраз Петрез но кыксэс ик Зеведей пиосты басьтӥз; куректыны, курадӟыны кутскиз.
40026038	Соку Иисус соослы шуиз: «Мынам лулы кулоно кадь ик куректэ; татын улэ, Монэн ӵош сак улэ».
40026039	Ӧжытак палэнэ кошкиз но, музъем вылэ ымныр вылаз выдыса, вӧсяськыса шуиз: «Атае! Луоно ке, Мон вӧзтӥ мед ортчысал та чаша; но, Мыным кызьы кулэ, озьы эн кар, озьы кар, кызьы Тыныд кулэ».
40026040	Дышетскисьёсыз доры лыктӥз, адӟиз: ваньмыз умме усемын. Соку Со Петрлы шуиз: «Тӥляд одӥг час но Монэн валче сак улэмды ӧз лу-а?
40026041	Визь сынаськонэ медад сюре шуыса, сак улэ, вӧсяське: дух сэзь, нош лулмугор кужымтэм».
40026042	Эшшо кыкетӥ ползэ Со кошкиз но тазьы вераса вӧсяськиз: «Атае! Мон медам юы шуыса, та чашалэн Монэ ортчемез уг ке луы, Тынад эрикедъя мед луоз».
40026043	Берен вуыкуз, адӟиз: нош ик ваньмыз умме усемын: синъёссэс ум нюртэм.
40026044	Соосты кельтыса, нош ик кошкиз но, со кылэз ик вераса, куинетӥ ползэ вӧсяськиз.
40026045	Соку, Аслаз дышетскисьёсыз доры лыктыса, соослы шуиз: «Тӥ ялан изиськоды, кыллиськоды на? Тани, час вуиз но, Адями Пиез сьӧлыкоос кие сёто.
40026046	Султэлэ, мыноме: тани, Монэ вузась мурт матам лыктӥз ини».
40026047	Со вераськон куспын дас кык дышетскисьёсыз пӧлысь одӥгез, Иуда, вуиз. Соин ӵош мечъёс, зыръёс кутыса, архиерейёслэн, калык тӧроослэн лэзем трос адямиоссы лыктӥзы.
40026048	Сое вузась мурт соослы тодмет сётыса шуиз: «Кинэ мон чупало, Со ик вань Со, кутэ Сое».
40026049	Со куспын ик, Иисус доры лыктыса, «Шумпот, Равви!» шуиз но чупаз Сое.
40026050	Нош Иисус солы шуиз: «Юлтош, мар понна тон лыктӥд?» Соку, дораз лыктыса, Иисусэз кырмизы, ки улазы басьтӥзы.
40026051	Тани, Иисусэн ветлӥсьёс пӧлысь одӥгез, кизэ ӝутыса, мечсэ поттӥз но архиерейлэн ляльчиезлэсь пельзэ ӵогыса уськытӥз.
40026052	Соку Иисус солы шуиз: «Мечтэ аслаз интыяз пон, ваньмыз меч кутэмъёс мечлэсь бырозы уго.
40026053	Оло, Мон али Атаелэсь курыны уг быгатӥськы но, Со Мыным дас кык легионлэсь трос Кылчинъёссэ уз лэзьы шуыса малпаськод-а?
40026054	Кызьы бен быдэсмозы Гожтэмъёс, кудъёсыз верало, озьы луыны кулэ шуыса?»
40026055	Соку ик Иисус калыклы шуиз: «Йырвандӥсь мурт доры сямен мечъёсын, зыръёсын Монэ кутыны потӥды. Вань нуналъёсы Мон тӥледын храмын дышетыса пуки, нош тӥ Монэ ӧд кутэ.
40026056	Ваньмыз но та луиз, мед быдэсмозы пророкъёслэн гожъямъёссы». Соку, Сое кельтыса, ваньмыз дышетскисьёсыз бызьыса кошкизы.
40026057	Иисусэз басьтӥсьёс Сое Каиафа архиерей доры нуизы, отчы книга тодӥсьёс, тӧроос люкаськизы.
40026058	Нош Петр палэнэтӥ Со бӧрсьы архиерейлэн азбар дорозяз мынӥз; пумзэ адӟон понна, пушказ пырыса, медоосын огазе пуксиз.
40026059	Архиерейёс, тӧроос – сӥнедрионын вань пукисьёс, Иисуслы пумит, Сое виыса сётон вылысь ӧвӧлтэм шекъёссэ утчазы,
40026060	но ӧз шедьтэ. Трос ӧрекчаськыса ӧвӧлтэмзэ верасьёс вуылӥзы ке но, шекъёссэ ӧз шедьтэ. Нош пумаз кыкез ӧрекчаськыса ӧвӧлтэмзэ верасьёс лыктыса
40026061	шуизы: «Со вераз: быгатӥсько, пе, Инмар храмез куашкатыны но куинь нунал куспын сое пуктыны».
40026062	Архиерей султыса Солы шуиз: «Тон номыр но уд-а вераськы? Маин соос Тонэ янгыше уськыто?»
40026063	Иисус ӧз вазьы. Архиерей Солы шуиз: «Улэп Инмарен мон Тонэ курисько, вера милемлы, Тон-а Христос, Инмар Пи?»
40026064	Иисус солы шуиз: «Тон шуид; эшшо верасько на тӥледлы: азьланяз тӥ, Кужымлэн бурпалаз пуксьыса, ин пилемъёс вылын лыктӥсь Адями Пиез адӟоды».
40026065	Соку архиерей дӥськутсэ шорияк кесьыса шуиз: «Со Инмарез сантэма! Малы кулэ на асьмелы адӟисьёс? Тани табере тӥ кылӥды Солэсь Инмарез сантэмамзэ!
40026066	Мар тӥ шуоды?» Нош соос, ответ сётыса, «виыны кулэ» шуизы.
40026067	Соку Солэн ымныраз сялазы, Сое мыжгазы, нош мукетъёсыз Солэн бамаз тышкаса
40026068	шуизы: «Христос, тодмад ке, кин Тонэ шуккиз, вера милемлы».
40026069	Нош Петр педлон, азбарын пукиз. Со доры одӥгез медо кышномурт лыктыса шуиз: «Тон но Галилеяысь Иисусэн огазьын вал».
40026070	Нош со ваньмыз азьын танӥськыса шуиз: «Уг тодӥськы, мар тон вераськод».
40026071	Капка сьӧры потыкуз, мукетыз кышномурт, сое адӟыса, отын сылӥсьёслы шуиз: «Та но Иисус Назореен ӵош вал».
40026072	Со, нош ик кыл сётыса, Та Адямиез уг тодӥськы шуыса танӥськиз.
40026073	Ӧжыт улыса, отын сылӥсьёс Петр доры лыктыса шуизы: «Зэм ик, вераськемедъя ик тонэ тодманы луэ, тон соос пӧлысь шуыса».
40026074	Соку со кыл сётыса, танӥськыса шуиз: «Та Адямиез уг тодӥськы». Соку ик атас чортӥз.
40026075	Соку Петр тодаз вайиз, Иисуслэсь «атас чортытозь, куинь пол тон Мон бордысь куштӥськод» шуэм кылзэ. Педло потыса, туж зол бӧрдӥз.
40027001	Ӵукна вуэм бере вань архиерейёс, калыклэн тӧроосыз Иисус пумысен, Сое виыны сётон сярысь кенеш каризы.
40027002	Думылыса нуизы но Сое Понтий Пилатлы, кивалтӥсьлэн ки улаз, сётӥзы.
40027003	Соку Сое вузась Иуда, Со судэ сётэмын шуыса адӟиз но ӧкыныса куамын коньы азвесь уксёзэ архиерейёслы, тӧроослы берыктӥз,
40027004	соослы шуиз: «Янгыштэм Вирез вузаса, мон сьӧлык лэсьтӥ». Нош соос Иудалы шуизы: «Милемлы маке шат? Учкы ачид».
40027005	Азвесь коньдонзэ храме зӥртыса, со потӥз но мыныса ошиськиз.
40027006	Архиерейёс азвесь коньдонъёсты басьтыса шуизы: «Храмлэн ваньбур тыроназ таосты поныны уг яра, малы ке шуоно та вирлэн дуныз».
40027007	Кенеш ортчытыса, со коньдонэн горшок лэсьтӥсьлэсь музъемзэ басьтӥзы, – палэнысь кулэм муртъёсты отчы ватон понна.
40027008	Соин ик туннэ нуналозь та музъем «Вир музъем» шуыса нимаське.
40027009	Соку быдэсмиз Иеремия пророк пыр верам кыл: «Басьтӥзы куамын азвесь коньдон – Дунъямлэсь дунзэ, – озьы дунъязы Израиль пиос,
40027010	но со уксёез, кызьы мыным вераз Кузё-Инмар, сётӥзы горшок лэсьтӥсьлэн музъемез понна».
40027011	Иисус кивалтӥсь азе султӥз. Кивалтӥсь Солэсь юаз: «Тон иудейёслэн Эксэйзы-а?» Иисус солы шуиз: «Тон шуиськод».
40027012	Архиерейёс, тӧроос Сое янгыше уськытыкузы, Со номыр но ӧз вазьылы.
40027013	Соку Пилат Иисуслы шуиз: «Уд кылӥськы-а, Тыныд пумит кӧня янгыше уськытӥсь кылъёс верало?»
40027014	Одӥг кылызлы но Со ответ ӧз сёты, талы кивалтӥсь укыр паймиз.
40027015	Кивалтӥсьлэн сямыз вал: Пасха понна, калыклэн куремезъя, одӥгзэ пытсэтэ сюрем муртэз лэзьыны.
40027016	Соку соослэн Варавва нимо тодмо пытсэтын пукисьсы вал.
40027017	Озьы соос люкаськем бере Пилат соослы шуиз: «Кинэ лэзьыны монэ куриськоды: Варавваез-а яке Христос шуон Иисусэз-а?»
40027018	Со тодэ вал уго, Иисусэз вожъяськеменызы сэрен кутыса сётӥзы шуыса.
40027019	Со куспын, судьялэн интыяз со пукон дыръя, кышноез солы вераны ыстӥз: «Та Шонер Улӥсьлы номыр но эн кары, малы ке шуоно туннэ мон уйвӧтам Со понна трос курадӟон адӟи».
40027020	Архиерейёс, тӧроос калыкез ӝутказы Варавваез курыны, нош Иисусэз – быдтыны.
40027021	Соку кивалтӥсь соослэсь юаз: «Кыксы пӧлысь кудзэс монэ лэзьытэмды потэ?» Соос шуизы: «Варавваез».
40027022	Пилат соослы шуиз: «Христос шуон Иисуслы мон мар каром?» Солы ваньзы шуизы: «Кортӵога!»
40027023	Кивалтӥсь шуиз: «Со кыӵе урод уж лэсьтӥз?» Нош соос уката но золгес кесяськыны кутскизы: «Кортӵога!»
40027024	Номыр но юрттымтэез, бугыръяськонлэсь кужмоямзэ адӟыса, Пилат ву басьтӥз, калык азьын кизэ миськиз но шуиз: «Та Шонер Улӥсьлэн вирыз понна мон янгыш ӧвӧл; учкелэ асьтэос».
40027025	Вань калык ответ сётыса шуиз: «Солэн вирыз ми вылын но, нылпиосмы вылын но».
40027026	Соку Варавваез мозмытӥз, нош Иисусэз жугытыса кортӵоганы сётӥз.
40027027	Соку кивалтӥсьлэн солдатъёсыз, Иисусэз преторие вайыса, Со котыре быдэс полкез люказы.
40027028	Сое кыльыса, Солэн вылаз нап-горд басмалэсь шобыр дӥсязы.
40027029	Йыр вылаз тёрнпулэсь йыркерттэт пуныса изьыязы но Солы бур кияз боды сётӥзы. Солэн азяз пыдесъяськыса, Сое исамес карыса веразы: «Шумпот, иудейёслэн Эксэйзы!»
40027030	Солэн вылаз сялазы, боды кутыса, Солэн йыраз тышказы.
40027031	Ултӥямысь дугдэм беразы Солэн вылысьтыз эксэй шобырзэ кылизы, Аслэсьтыззэ дӥськутсэ дӥсязы но кортӵоганы нуизы.
40027032	Потыкузы Киринеяысь Симон нимо пиосмуртэз соос пумитазы; сое Иисуслэсь кироссэ нуытӥзы.
40027033	Голгофа шуон интые вуыса, кудӥз «Кымес инты» шуэм луэ,
40027034	Иисуслы сэпен сурам уксус юыны сётӥзы; веръяз, но юэмез ӧз поты.
40027035	Сое кортӵогасьёс, пус чӧлтыса, Солэсь дӥськутсэ люкылӥзы;
40027036	отын Сое возьмаса пукизы.
40027037	Солэн йыр йылаз янгыше уськытонзэ возьматӥсь гожтэм пул шуккизы: «Та – Иисус, иудейёслэн Эксэйзы».
40027038	Соку Соин ӵош кортӵогазы кык йырвандӥсьёсты: одӥгзэ – бурпалаз, мукетсэ – паллян палаз.
40027039	Вӧзтӥз ортчисьёс, йыръёсынызы сэзъяса, Солы лек кылъёс веразы,
40027040	шуизы: «Храмез сэрттыса куиньмойскын Пуктӥсь! Уть Астэ Ачид; Инмар Пи ке Тон, киросысь васькы».
40027041	Таос кадь ик ултӥяса, архиерейёс книга тодӥсьёсын, тӧроосын, фарисейёсын вераськизы:
40027042	«Мукетъёссэ мозмытылӥз, нош Ассэ Ачиз мозмытэмез уг луы! Израильлэн Эксэез ке Со, киросысьтыз табере мед васькоз, соку ми Солы оскомы.
40027043	Инмарлы оскиськиз: Инмарлы Со ярано ке, табере Со мед мозмытоз Сое. Со шуиз ук: ”Мон Инмар Пи”».
40027044	Озьы ик Соин ӵош кортӵогаськем йырвандӥсьёс но Сое урод кылъёсын куаретӥзы.
40027045	Куатетӥ часысен укмысэтӥ час котырозь быдэс дунне вылын пеймыт улӥз.
40027046	Укмысэтӥ час котырын Иисус бадӟым куараен кеськыса вераз: «Или, Или! Лама савахфани?» яке: «Инмаре! Инмаре! Малы Тон Монэ кельтӥд?»
40027047	Отын сылӥсьёс пӧлысь куд-огез тае кылыса шуизы: «Илияез Со ӧте».
40027048	Соку ик одӥгез бызьыса мынӥз, губкаез басьтыса, уксусэн тырмытӥз но, боды йылэ шедьытыса, Солы юыны сётӥз.
40027049	Нош мукетъёсыз шуизы: «Дугдэ ай, учком, Илия Сое мозмытыны лыктоз-а».
40027050	Иисус нош ик бадӟым куараен вазиськиз, соку Солэн лулыз потӥз.
40027051	Со куспын ик храм пушкысь катанчи йылысеныз улӥозяз шорияк кесиськиз; музъем зурказ, изъёс пильылӥськизы.
40027052	Шайгуос усьтӥськизы но, трос кулэм святойёс мугоръёсынызы улӟыса султӥзы.
40027053	Шайгуосысьтызы потыса, Со улӟыса султэм бере, святой городэ лыктӥзы но тросэзлы возьматскизы.
40027054	Сю солдатэн кивалтӥсь но соин ӵош Иисусэз возьмасьёс музъем зуркамез – ваньзэ, мар луиз, адӟем беразы туж юн курдаса шуизы: «Зэм ик, Со Инмар Пи вал».
40027055	Отын трос вал Иисус сьӧры, Солы служить карыса, Галилеяысен лыктэм кышномуртъёс, соос палэнысен учкыса сылӥзы;
40027056	соос пӧлын вал Магдалина Мария, Иаковен Иосиялэн анайзы Мария но Зеведей пиослэн анайзы.
40027057	Ӝыт вуэм бере Аримафеяысь Иосиф нимо узыр адями лыктӥз, со но Иисуслэн дышетскисез вал.
40027058	Пилат доры лыктыса, со Иисуслэсь Мугорзэ куриз. Соку Пилат Мугорзэ сётыны косӥз.
40027059	Мугорзэ басьтыса, Иосиф сое чылкыт тӧдьы дэраен шобыртӥз но
40027060	аслаз выль шайгуаз понӥз, со гурезьысь из пушкы гудӟыса лэсьтэмын вал. Кошкыкуз шайгуэ пырон ӧс борды бадӟым из пыкъяса кельтӥз.
40027061	Отын Магдалина Марияен ӵош мукетыз Мария вал. Соос шайгулы ваче пумитын пукизы.
40027062	Пятница бӧрсьы лыктӥсь нуналэ Пилат доры архиерейёс, фарисейёс люкаськизы,
40027063	соос шуизы: «Кузё! Ми тодамы вайимы, кызьы со пӧяськись эшшо улэп дыръяз вераз: ”Куинь нунал бере улӟыса султо”.
40027064	Озьы бере, куинь нунал ортчытозь, шайгузэ возьманы кос: Солэн дышетскисьёсыз, уйин лыктыса, Сое медаз лушкалэ но калыклы медаз шуэ: ”кулэмысь улӟыса султӥз”. Соку берпуметӥез пӧяськон нырысетӥезлэсь но уродгес луоз».
40027065	Пилат соослы шуиз: «Возьмаськисьёсты вань; кызьы тодӥськоды, мынэлэ но возьмалэ».
40027066	Соос мыныса шайгу доры возьмаськисьёсты пуктӥзы, из вылэ печать нюртӥзы.
40028001	Суббота ортчем бере, арнялэн нырысетӥ нуналаз, ӟардон азьын Магдалина Мария но мукетыз Мария шайгу учкыны лыктӥзы.
40028002	Соку туж кужмо музъем зурказ – Кузё-Инмарлэн Кылчинэз, Инмысь васькыса, лыктӥз но шайгу ӧс бордысь изэз палэнтӥз, со вылын пукиз;
40028003	солэн тусбуйыз чилекъям кадь, дӥськутэз лымы кадь тӧдьы вал.
40028004	Солэсь кышкаса, возьмаськисьёс куалекъяны кутскизы, кулэм муртъёс кадесь луизы;
40028005	нош Кылчин, кышномуртъёслы вазиськыса, шуиз: «Эн кышкалэ, мон тодӥсько, тӥ кортӵогам Иисусэз утчаськоды шуыса.
40028006	Со татын ӧвӧл: кызьы вераз, Со улӟыса султӥз. Лыктэлэ, Кузё-Инмарлэсь кыллем интызэ учкелэ.
40028007	Ӝоггес мынэлэ но дышетскисьёсызлы вералэ, Со кулэмысь улӟыса султӥз шуыса. Со тӥляд азяды Галилеяе вуоз; отысен Сое адӟоды. Тани мон тӥледлы верай».
40028008	Шайгуысь шаплы потӥзы, кышкаса но туж шумпотыса, дышетскисьёсызлы ивортыны бызьыса мынӥзы.
40028009	Дышетскисьёсызлы ивортыны мыныкузы, Иисус соосты пумитаз, соослы Со шуиз: «Шумпотэлэ!» Нош соос матаз лыктӥзы но, Иисуслэн пыд бордаз кутӥськыса, Солы йыбырттӥзы.
40028010	Соку Иисус соослы шуиз: «Эн кышкалэ. Мынэлэ, Мынам братъёсылы ивортэлэ. Галилеяе мед мынозы, отысен соос Монэ адӟозы».
40028011	Соос мыныку, возьмаськисьёс пӧлысь куд-огез, городэ вуыса, архиерейёслы вань луэм учыр сярысь ивортӥзы.
40028012	Нош соос, тӧроосын валче люкаськыса, кенеш каризы, солдатъёслы трос коньдон сётыса
40028013	шуизы: «Вералэ, ми изьыку, Солэн дышетскисьёсыз уйин лыктыса лушказы Сое.
40028014	Та сярысь ивор кивалтӥсь доры вуиз ке, ми Сое оскытомы, тӥледыз но шугадӟонлэсь мозмытомы».
40028015	Коньдонзэс басьтыса лэсьтӥзы озьы, кызьы дышетэмын вал. Та кыл туннэ нуналозь иудейёс пӧлын вӧлмемын.
40028016	Нош дас одӥгез дышетскисьёсыз Галилеяе, гурезе мынӥзы, отчы соосты Иисус мыныны косӥз вал.
40028017	Иисусэз адӟыса, Солы йыбырттӥзы, нош куд-огез оскытэк шекланӥзы.
40028018	Матазы лыктыса, Иисус соослы шуиз: «Инмын но, музъем вылын но Мыным котькыӵе кужым сётэмын.
40028019	Мынэлэ, вань калыкъёсты дышетэлэ; соосты Атайлэн, Пилэн, Святой Духлэн нимыз понна пылатэ,
40028020	ваньзэ, мае Мон тӥледлы косӥ, соосты быдэсъяны дышетэ; вань нуналъёсы, дунне бырытозь, Мон тӥледын огазьын». Аминь.
41001001	Инмарлэн Пиезлэн Иисус Христослэн Евангелиезлэн кутсконэз.
41001002	Та гожтэмын пророкъёслэн книгаязы: «Тани, Мон Тынад азьтӥд Кылчинме лэзисько, со Тынад азяд Тыныд сюрес дасялоз».
41001003	«Кыр дуннеын кеськисьлэн куараез: Кузё-Инмарлы сюрес дасялэ, шонертэлэ Солы сюресэз».
41001004	Иоанн лыктӥз, со кыр дуннеын пылатӥз, сьӧлыкъёсты куштон понна ӧпкельыса пылатӥськон сярысь тодытӥз.
41001005	Со доры быдэс Иудея музъемын, Иерусалимын улӥсьёс лыктӥзы; соос ваньзы сьӧлыкъёссэс Иоаннлы веразы, Иоанн соосты Иордан шурын пылатӥз.
41001006	Иоаннлэн дӥсянэз верблюд гонлэсь вал; куссэ сюмыс кускерттонэн думыса ветлӥз; ӟозъёсыз, кыр мушъёслэсь чечызэс сиыса улӥз.
41001007	Со тазьы тодытыса вераз: «Мон сьӧртӥ мынэсьтым Кужмоез лыктэ, Солэн пыдкутчанэзлэсь езэ мыкыртӥськыса пертчыны но мон ярамон ӧвӧл.
41001008	Мон тӥледыз вуэн пылатӥ, нош Со тӥледыз Святой Духен пылатоз».
41001009	Со нуналъёсы Галилеяысь Назарет карысь Иисус лыктӥз но Иоанн пыр Иордан шурын пылатӥськиз.
41001010	Иисус вуысь потыку, инбамлэсь ваяк усьтӥськемзэ но Со вылэ дыдык выллем васькись Духез Иоанн адӟиз.
41001011	Инмысен куара кылӥськиз: «Тон Мынам Яратоно Пие, Тон бордын Мынам ӟеч эрике».
41001012	Соку ик Дух Сое кыр дуннее нуиз.
41001013	Кыр дуннеын Со ньыльдон нунал улӥз, шайтан визьзэ сыназ; пӧйшуръёсын огазьын улӥз; Кылчинъёс Солы юрттӥськыса улӥзы.
41001014	Иоаннэз возьмаськисьёслэн киулазы сётэмзы бере, Инмар Эксэйлыклэсь Евангелизэ тодытыса, Иисус Галилея музъеме лыктӥз.
41001015	Со шуиз: «Дыр вуиз но, матэ луиз Инмар Эксэйлык: ӧпкельыса сьӧлыкъёстылэсь куштӥське, Евангелилы оскелэ».
41001016	Галилей зарезь дортӥ ортчыкуз, калтон куштыса улӥсь Симонэз но солэсь Андрей вынзэ адӟиз, соос чорыгасьёс вал.
41001017	Иисус соослы шуиз: «Ойдолэ Мон сьӧры, Мон тӥледыз адями кутылӥсь каро».
41001018	Калтонъёссэс куштӥзы но соку ик соос Иисус сьӧры мынӥзы.
41001019	Отысен ӧжытак мынэм беразы пыжын калтонзэс кышъяса пукись Зеведей пи Иаковез но солэсь вынзэ Иоаннэз адӟиз,
41001020	соку ик соосты Со Ас бӧрсяз ӧтиз. Асьсэлэсь атайзэс, Зеведеез, пыжын ужасьёсыныз валче кельтыса, соос Со сьӧры мынӥзы.
41001021	Капернауме вуизы; ӝоген, суббота нуналэ, Со сӥнагогае пыриз но дышетыны кутскиз.
41001022	Солэн дышетонэзлы паймизы, Со уго соосты, книга тодӥсьёс сямен ӧз, кузё мурт кадь дышетӥз.
41001023	Соослэн сӥнагогаязы перияськем адями вал, со кеськиз:
41001024	«Эй, Назаретысь Иисус, кошкы! Ми бордын Тынад мар ужед? Тон милемыз быдтыны лыктӥд! Мон тодӥсько, кин Тон, Инмарлэн Святоез».
41001025	Нош Иисус сое дугдытыса шуиз: «Чалмытскы, пот со пушкысь».
41001026	Соку пери сое сэзъяз-куалекъятӥз но, бадӟым куараен черектӥськыса, солэн пушкысьтыз потӥз.
41001027	Ваньзы туж паймизы но ог-огзылэсь юалляськизы: «Мар та таӵе? Кыӵе таӵе та выль дышетон – кузё кариськыса, периосты косэ но, соос Солэсь кылзӥсько?»
41001028	Ӝоген Со сярысь ивор быдэс Галилея музъеме вӧлмиз.
41001029	Сӥнагогаысь чаляк потӥзы но Иаковен Иоаннэн ӵош Симонэн Андрейлэн гуртазы лыктӥзы.
41001030	Симонлэн вармумиез пӧськылен висьыса кылле вал; со кышномурт сярысь соку ик Иисуслы веразы.
41001031	Дораз лыктӥз но, китӥз кутыса, сое султытӥз; пӧськылез соку ик быриз. Табере та кышномурт таослы юрттӥськыса улыны кутскиз.
41001032	Ӝыт пал, шунды пуксем бере, Со доры вань висись, перияськем адямиосты вайизы.
41001033	Быдэс город ӧс выжые люкаськиз.
41001034	Пӧртэм висёнъёсын курадӟисьёсты троссэ Со бурмытӥз; трос периосыз улляса поттӥз. Аслэсьтыз Христос луэмзэ Со периослы вераны ӧз лэзьы.
41001035	Нош ӵукна вазь ик султыса потӥз но, калыктэм интые кошкыса, отын вӧсяськыса улӥз.
41001036	Симон но соин огазьын ветлӥсьёс Со сьӧры мынӥзы.
41001037	Сое шедьтэм беразы Солы шуизы: «Тонэ ваньмыз утчало».
41001038	Иисус соослы шуиз: «Ойдолэ мыноме матысь гуртъёсы, городъёсы. Мон отын но тодытыны кулэ, со понна ик Мон лыктӥ уго».
41001039	Быдэс Галилея музъемысь соослэн сӥнагогаостӥзы тодытыса ветлӥз, периосты улляса поттаз.
41001040	Со доры гижлочерен висись мурт лыктӥз но сюлворыса, Солэн азяз пыдесъяськыса, шуиз: «Чылкытатэмед потӥз ке, Тынад монэ чылкытатэмед луоз».
41001041	Иисус сое жаляз, кизэ ӝутыса, со борды йӧтӥськиз но солы шуиз: «Мынам чылкытатэме потэ, чылкыта».
41001042	Та кылъёс бере висисьлэн мугорысьтыз соку ик гижлоосыз быризы, со чылкыт луиз.
41001043	Юн алыса, Иисус соку ик сое келяса шуиз:
41001044	«Уть, нокинлы но номыр эн вера; священник доры мыныса, солы возьматӥськы, мугорыд чылкыт луэм понна, Моисейлэсь косэмзэ ну, соослы тодытон понна».
41001045	Нош со мурт татысь потӥз но асэныз луэм учыр сярысь ваньмызлы вераны кутскиз, соин сэрен Иисус городэ чакласькытэк пырыны ӧз быгаты ини, город сьӧрысь калык ветлонтэм интыосын Со улӥз. Со доры пӧртэм палъёсысь адямиос лыктылӥзы.
41002001	Кӧня ке нунал ортчыса, Иисус нош ик Капернауме лыктӥз; тодмо луиз, Со коркан шуыса.
41002002	Со куспын ик трос калык люкаськиз, ӧс дорын но буш инты ӧй вал ини. Иисус соосты дышетыса улӥз.
41002003	Ньыль ӵошен ӝутыса, Со доры пери шуккем муртэз вайизы.
41002004	Трос калык люкаськемен сэрен Солэн матаз лыктэмзы ӧз луы; коркалэсь липетсэ усьтыса, валесэныз валче пери шуккем муртэ Со доры васькытӥзы.
41002005	Соослэсь оскемзэс адӟыса, Иисус висисьлы шуиз: «Пияш! Тынад сьӧлыкъёсыд куштӥсько».
41002006	Татын пуко вал книга тодӥсьёс пӧлысь куд-огъёсыз, сюлмазы соослэн таӵе малпан вал:
41002007	«Малы Со сокем Инмарез сантэма? Одӥг Инмар сяна, кин сьӧлыкъёсты куштыны быгатэ?»
41002008	Иисус соку ик таослэсь таӵе малпанзэс Ас духеныз тодӥз но соослы шуиз: «Малы тӥ сюлмады сыӵе малпанэн улӥськоды?
41002009	Мар капчигес? Пери шуккем муртлы ”сьӧлыкъёсыд куштӥсько” шуыны-а, яке ”султы, басьты валестэ но ветлы” шуыны-а?
41002010	Адями Пилэсь музъем вылын сьӧлыкъёсты куштыны кужым ваньзэ тӥ мед тододы шуыса, – висись муртлы шуиз:
41002011	«Тыныд верасько: султы, басьты валестэ но гуртад берт».
41002012	Со соку ик султӥз, валессэ басьтыса, калык азьтӥ потӥз, ваньзы талы паймизы но Инмарез данъяса шуизы: «Милям таӵеез ноку но адӟылэммы ӧй вал на».
41002013	Иисус нош ик зарезь дуре потӥз; вань калык Со доры мынӥз, Со соосты дышетыса улӥз.
41002014	Ортчыкуз, выт бичан дорын пукись Алфей пи Левиез адӟыса, солы шуиз: «Мон сьӧры мын». Соиз султӥз но Со сьӧры кошкиз.
41002015	Иисус солэн корказ сиськыса улон дыръя Соин ӵош дышетскисьёсыз, озьы ик выт бичасьёс но сьӧлыкоос огазьын сиськизы; трос кузя соос вал, соос Со сьӧрын ветлӥзы.
41002016	Книга тодӥсьёс но фарисейёс, Солэсь выт бичасьёсын, сьӧлыкоосын валче сиськемзэ адӟыса, Солэн дышетскисьёсызлы шуизы: «Кызьы со озьы, выт бичасьёсын, сьӧлыкоосын Со огазьын сие-юэ?»
41002017	Тае кылыса, Иисус соослы шуиз: «Висисьтэмъёслы эмъясь кулэ ӧвӧл, висисьёслы кулэ; шонер улӥсьёсты ӧтьыны Мон ӧй лыкты, сьӧлыкоосты ӧпкельыса сьӧлыкъёссылэсь куштӥськонэ ӧтьыны лыктӥ».
41002018	Иоаннлэн дышетскисьёсыз но фарисейёслэн дышетскисьёссы визяса улӥзы. Иисус доры лыктыса шуо: «Малы Иоаннлэн но, фарисейёслэн но дышетскисьёссы визяло, нош Тынад дышетскисьёсыд визез уг утё?»
41002019	Иисус соослы шуиз: «Эмеспи соос пӧлын улон дыръя сюанчиос быгато-а визяны? Эмеспи соос пӧлын улон дыръя соос визяны уг быгато.
41002020	Но вуозы нуналъёс, – соос дорысь эмеспи басьтӥськоз, соку, со нуналъёсы, соос визялозы но.
41002021	Нокин но пӧсьтэм дӥськутэз гужатымтэ дэраен уг кышъя, малы ке шуоно выль кышъет вужез бордысь ӟезиськоз, соку пасез уката но уродгес луоз.
41002022	Выль винаез нокин но вужмем сепысъёсы уг лэзьы, малы ке шуоно выль вина сепысъёсыз кесёз но, соку вина кисьтӥськоз, сепысъёс но арам луозы; выль винаез выль сепысъёсы лэзьыны кулэ».
41002023	Одӥгаз суббота нуналэ Солы кизем ю бусы вамен потоно луиз; мынон куспетӥзы Солэн дышетскисьёсыз ю шепъёсты чигылыны кутскизы.
41002024	Соку фарисейёс Солы шуизы: «Учкы, мар соос суббота нуналэ даурто, – лэсьтыны ярантэм ужез лэсьто?!»
41002025	Соослы Иисус шуиз: «Давидлэн но соин ӵош луэмъёслэн кӧтсы сюман дыръя Давидлэн ма каремез сярысь ноку но лыдӟемды ӧвӧл шат?
41002026	Кызьы со Авиафар архиерей дыръя Инмар корка пырем но священникъёслы гинэ сиыны ярано курбон нянез сием, асэныз валче ветлӥсьёслы но сётэм?»
41002027	Соослы Иисус вераз: «Суббота адями понна, адями суббота понна ӧвӧл;
41002028	соин ик Адями Пи субботалы но кузё луэ».
41003001	Иисус нош ик сӥнагогае лыктӥз; отын киыз куасьмем мурт вал.
41003002	Янгыше уськытон вылысь Со сьӧрын чакласа улӥзы: суббота нуналэ уз бурмыты-а Со висисез.
41003003	Киыз куасьмем муртлы Со шуиз: «Султы шораз».
41003004	Нош соослы Со шуиз: «Суббота нуналэ мар лэсьтыны яра: ӟеч уж-а, яке урод уж-а? Лулэз утьыны-а, яке быдтыны-а?» Нош соос шып улӥзы.
41003005	Сюлэмзы лекомем пумысен куректыса, вожез потыса, шоразы учкиз но со висись муртлы шуиз: «Кидэ шонер кар». Шонер карем бераз висись киыз, мукетыз кадь ик, йӧн луиз.
41003006	Фарисейёс соку ик кыре потӥзы но, Иродлэн адямиосыныз огазе кариськыса, Иисусэз быдтон вылысь куспазы кенеш ортчытӥзы.
41003007	Нош Иисус Аслаз дышетскисьёсыныз зарезь дуре кошкиз. Со сьӧры трос калык мынӥз, соос Галилеяысь, Иудеяысь,
41003008	Иерусалимысь, Идумеяысь но Иордан шур сьӧрысь вал. Солэсь лэсьтэм ужъёссэ кылыса, Тир но Сӥдон каръёс котырын улӥсьёс туж трос кузя Со доры лыктӥзы.
41003009	Калык уноысь, Сое медаз ӝикатэ шуыса, дышетскисьёссэ пыж дасяны косӥз.
41003010	Трос висисьёсты бурмытӥз, гижлоё-яраё муртъёс Со доры сузьтӥськылӥзы Солэн бордаз йӧтӥськон вылысь.
41003011	Сое адӟем бере периос но, Солэн азяз уськытӥськыса, «Тон – Инмар Пи» шуыса кесяськизы.
41003012	Солэсь Кин луэмзэ шарае медаз поттэ шуыса, соосты Со юн алылӥз.
41003013	Собере Со гурезе тубиз но, кин Солы кулэ, Ас дораз ӧтиз; соос дораз лыктӥзы.
41003014	Соос пӧлысь, Асэныз ӵош улон но тодытыса ветлон вылысь, Иисус дас кык муртэз бырйиз,
41003015	висёнъёсты бурмытыны но периосты улляса поттыны соослы кужым сётӥз.
41003016	Бырйиз Симонэз, солы Петр ним сётӥз;
41003017	Зеведейлэсь Иаков пизэ но солэсь Иоанн вынзэ, соослы Воанергес ним сётӥз, со «гудыри пиос» шуэм луэ;
41003018	Андреез, Филиппез, Варфоломеез, Матфеез, Фомаез, Алфейлэсь Иаков пизэ, Фаддеез, Кананит Симонэз
41003019	но Искариот Иудаез – Сое вузаса сётӥсез.
41003020	Собере соос корка пыризы но, нош ик калык люкаськиз, нянь сиыны но маза ӧз луы ни.
41003021	Матысь муртъёсыз Со визьзэ ыштэм шуыса вераськемез кылӥзы но Сое нуыны лыктӥзы.
41003022	Иерусалимысь лыктэм книга тодӥсьёс вераськизы, Со пушкын, пе, веельзевул пуке, периосты, пе, Со периослэн эксэйзылэн кужмыныз улляса потта.
41003023	Иисус, соосты дораз ӧтьыса, соослы мадьыса вераз: «Кызьы быгатоз шайтан шайтанэз улляны?
41003024	Эксэйлык аслыз ачиз пумит люкиськиз ке, со эксэйлык возиськыны уз быгаты ни.
41003025	Юрт аслыз ачиз пумит люкиськиз ке, со юртлэн быдэс кылемез уз луы.
41003026	Шайтан но аслыз ачиз пумит султӥз ке, солэн возиськемез уз луы ни, солэн бырон дырыз вуиз.
41003027	Кужмо муртлэн корказ пырыса, солэсь ваньбурзэ нокинлэн но лушкамез уз луы, нырысь ик сое ӧд ке думылы, соку гинэ солэн юртысьтыз лушкаськыны быгатод.
41003028	Зэм ик тӥледлы верасько: адями пиослэн вань сьӧлыкъёссы но урод верамъёссы, кыӵе гинэ кылъёсын уз тышкаське, ваньмыз куштӥськозы;
41003029	нош кин Святой Дух вылэ урод кыл вераз ке, со муртлэн сьӧлыкъёсыз ноку но уз куштӥське, со пумтэм дауръёслы судэ сюроз».
41003030	Солэн пушказ пери пуке шуэмысьтызы, та кылъёсты Со вераз.
41003031	Анаеныз братъёсыз лыктӥзы, корка пырытэк педлон сылӥзы, соос Иисусэз доразы ӧтьыны ыстӥзы.
41003032	Со котырын калык пукиз. Солы ивортӥзы: «Тани Тынад Анаед но, братъёсыд но, сузэръёсыд но педлон сыло, Тонэ утчало».
41003033	Соослы Со тазьы вераз: «Кин Мынам анае, кин Мынам братъёсы?»
41003034	Ас котыраз пукись калык шоры учкыса шуиз: «Тани Мынам анае но, тани Мынам братъёсы но.
41003035	Кин быдэсъя Инмарлэсь эриксэ, со луэ Мыным брат но, сузэр но, анай но».
41004001	Зарезь дурын нош ик дышетыны кутскиз; Со доры трос калык люкаськиз, соин ик Со зарезь вылысь пыже пыроно луиз, отын Со пукиз, нош вань калык зарезь дурысь музъем вылын сылӥз.
41004002	Трос мадёнъёс пыр соосты Со дышетӥз. Дышетыса Со тазьы вераз:
41004003	«Кылзӥськелэ: тани кизись кизьыны потэм.
41004004	Кизьыкуз озьы луэм: куд-огез кидысэз сюрес дуре усем, тылобурдоос лыктӥллям но кокчаса быдтӥллям.
41004005	Куд-огез ӧжыт сюё, изо интые усиллям но ӝоген удаса потӥллям, малы ке шуоно отын сюез лазег вылэм;
41004006	шунды потэм но, шуяллям; выжызы ӧвӧл бере, куасьмиллям.
41004007	Куд-огез бышкись будосъёс пӧлы усиллям, бышкись будос ӝужам но кидысэз ӝокатэм, соин ик со емыш но сётымтэ.
41004008	Нош куд-огез, ӟеч музъеме усемез, пушъем, будэм но, кудӥз куамын, кудӥз куатьтон, кудӥз сю емыш сётэм».
41004009	Собере соослы шуиз: «Кылыны пельыз вань мурт – мед кылоз!»
41004010	Калык кошкем бере Солэн вӧзаз дас кык дышетскисьёсыныз огазьын сылӥсьёс Солэсь та мадён сярысь юазы.
41004011	Иисус соослы шуиз: «Тӥледлы Инмар Эксэйлыклэсь ватӥськыса улӥсь зэмлыксэ тодон сётэмын, нош педлосьёслы ваньмыз мадёнъёс пыр гинэ тодытӥське.
41004012	Соин ик соос синмынызы учко но – уг адӟо, пельынызы кыло но – уг валало; берытскизы ке, соослэн сьӧлыкъёссы куштӥськозы».
41004013	Соослы шуиз: «Та мадёнэз уд валаське шат? Кызьы меда валалоды вань мадёнъёсыз?
41004014	Кизись мурт кыл кизе.
41004015	Сюрес дуре кизиськемез возьматэ сыӵе муртъёсты: соос пушкы кыл кизиське, кылэм беразы ик соос доры шайтан лыктэ но сюлмазы кизиськем кылэз лушкаса кошке.
41004016	Тазьы ик изо интые кизиськемез возьматэ сыӵе муртъёсты: соос кылэз кыло но соку ик сое шумпотыса кабыл басьто,
41004017	нош пушказы выжызы ӧвӧл, мылкыдзы вошъяськись; бӧрысь куректон дыръёс вуо ке, яке кыл понна улляны кутско ке, соку ик соос канжаськыса усьыло.
41004018	Бышкись будосъёс пӧлы кизиськемез возьматэ кылэз кылӥсь муртъёсты,
41004019	но та даурлэн сюлмаськонъёсыз, узырлыклы синмаськон но мукет кулэяськонъёс соос пушкы пыро но кылэз ӝокато, соин ик со емыштэк кыле.
41004020	Нош ӟеч музъеме кизиськемез возьматэ сыӵе муртъёсты: соос кылэз кылзо, сюлмазы поно но емыш ваё: одӥгез куамын, мукетыз куатьтон, куд-огез сю полэс».
41004021	Соослы Иисус шуиз: «Сюсьтылэз посуда улэ яке кровать улэ пуктыны ваё шат? Сюсьтыл пуктонэ пуктон понна ӧвӧл-а?
41004022	Нокыӵе но лушкемлыклэн шарае потытэк кылемез уг луы; нокыӵе ватӥськемлэн но кыре потытэк кылемез уг луы.
41004023	Кылыны пельыз вань мурт – мед кылоз!»
41004024	Соослы Иисус шуиз: «Чаклалэ кылэмдэс: кыӵе мертэтэн мерталоды, сыӵе мертэтэн ик тӥледлы но мертаськоз, тӥледлы, кылзӥсь муртъёслы, ватсаськоз на.
41004025	Кинлэн вань, солы сётэмын луоз, нош кинлэн ӧвӧл, маиз вань, соиз но басьтэмын луоз».
41004026	Иисус шуиз: «Инмар Эксэйлык адямилэн музъеме куштэм кидысэзлы укша.
41004027	Изе но, султэ но, уйин но, нуназе но, кызьы уда, кызьы ӝужа кидыс – со уг тоды.
41004028	Уго музъем ачиз нырысь вож узьым поттэ, собере – шеп, шепе тыраз ю люка.
41004029	Емышез кисьма ке, соку ик сюрло келя, уго аран дыр вуиз».
41004030	Иисус шуиз: «Маин ӵошатомы Инмар Эксэйлыкез? Яке кыӵе мадёнэн сое возьматомы?
41004031	Со горчица кидыс выллем: музъеме кизьыку, дунне вылысь вань кидысъёслэсь со векчи;
41004032	нош кизем бере удаса пушъе но вань шепо будосъёслэсь ӝужыт луэ, бадӟымесь вайёс лэзе, соку солэн саюлаз инмысь тылобурдоослэн пегӟыса улэмзы луэ».
41004033	Кылзыны кужымзы тырмытозь, та выллем трос мадёнъёсын Иисус кыл вераса дышетӥз.
41004034	Мадёнъёстэк соослы Со номыр но ӧз вера, нош дышетскисьёсызлы, асьсэ понна кыльыку, ваньзэ валэктыса вералляз.
41004035	Со нуналэ ӝыт Иисус соослы шуиз: «Тупала выжоме».
41004036	Калыкез лэзем беразы Сое, пыжын пукисез, сьӧразы басьтӥзы. Соин ӵош мукет пыжъёс но вал.
41004037	Шимес тӧлпери ӝутскиз; тулкымъёс пыж борды шуккиськылӥзы, соин сэрен пыже тыраз ву люкаськиз.
41004038	Со кӧлӥз пыжлэн бер люкетаз, йыролтэс вылын. Сое сайкатыса шуизы: «Дышетӥсь! Быриськомы ни, Тыныд нокыӵе но уг поты шат?»
41004039	Султыса Со тӧлэз дугдыны косӥз, зарезьлы алыса шуиз: «Чалмытскы, дугды». Тӧл дугдӥз но, туж чалмыт луиз.
41004040	Собере соослы Со шуиз: «Малы тӥ сокем кышкасесь? Малы тӥляд осконды ӧвӧл?»
41004041	Туж кышкаса-куалекъяса, соос куспазы вераськизы: «Кин Со сыӵе – тӧл но, зарезь но Солэсь кылзӥсько?»
41005001	Зарезьлэн мукет палаз, Гадара шаере вуиз.
41005002	Пыжысь потыса гинэ вуиз, Солэн пумитаз шайгу пещераысь перияськыса улӥсь мурт лыктӥз.
41005003	Со муртлэн улон интыез шайгуосын вал; нокинлэн но сое жильыен но думылэмез ӧз луы.
41005004	Уно пол со думылэмын, жильыямын вал, нош со жильыосты чигтылӥз, думетъёсты тӥялляз; нокинлэн но сое буйгатэмез ӧз луы.
41005005	Чик дугдылытэк, уй но нунал, гурезьёсын, шайгуосын кесяськыса, изъёс борды ассэ йыгаса улӥз.
41005006	Кыдёкысен ик Иисусэз адӟиз, Со доры бызьыса лыктӥз но, Солы йыбырттыса,
41005007	бадӟым куараен черектӥськыса шуиз: «Иисус, Вылысь Инмарлэн Пиез, Тынад мон бордын мар ужед? Инмарлэн нимыныз Тонэ тэльмырыса курисько: эн курадӟыты монэ!»
41005008	Уго Иисус солы шуиз: «Пери, пот та адямилэн пушкысьтыз».
41005009	Солэсь юаз: «Кызьы тынад нимыд?» Солэн пумитаз со шуиз: «Легион мынам нимы, малы ке шуоно ми трос кузя».
41005010	Та музъемысь эн улля вал шуыса, периос Солэсь туж куриськизы.
41005011	Гурезь вӧзын бадӟым парсь уллёез возьмало вал.
41005012	Вань периос Солэсь куриськизы: «Парсьёс пушкы милемыз ысты, соос пушкы ми мед пырысалмы».
41005013	Иисус соослэсь куронзэс соку ик быдэстӥз. Периос потыса парсьёс пушкы пыризы, соку ик парсьёс меӵ яр йылысен зарезе тэтчазы, отын ог кык сюрс пала парсьёс вал; ваньзы зарезе выйизы.
41005014	Нош парсь возьмасьёс бызьыса кошкизы но городын, гуртъёсын та сярысь ивортӥзы. Отын улӥсьёс мар луэмез учкыны потӥзы.
41005015	Иисус доры лыктэм беразы адӟизы: перияськыса ветлӥсь адями, кудӥзлэн пушказ легион улӥз, дӥсяськыса пуке, визьмаськем ни; тае адӟыса, куаляк усизы.
41005016	Адӟись муртъёс соослы веразы, мар луиз перияськем муртэн, парсьёс сярысь но.
41005017	Соослэн улон ёросысьтызы мед кошкоз вал шуыса, Сое курыны кутскизы.
41005018	Иисус пыже пырем бере перияськыса улэм мурт Сое куриз, Соин ӵош ветлыны мед лэзёз шуыса.
41005019	Нош Иисус сое ӧз лэзьы, Со шуиз: «Гуртад берт асладъёс доры но вера Кузё-Инмар тонэн мар кариз, кызьы Со тонэ жаляз».
41005020	Со мурт, Дас каро музъеме мыныса, Иисуслэсь соин ма каремзэ тодытыса ветлӥз. Ваньзы талы паймизы.
41005021	Иисус, пыже пуксьыса, мукет пал ярдуре потэм бере Со котыре трос калык люкаськиз. Со зарезь дурын вал.
41005022	Тани сӥнагогаысь кузёос пӧлысь одӥгез, Иаир нимо мурт, лыктӥз но, Сое адӟыса, Солэн азяз пыдесъяськиз.
41005023	Солэсь туж куриз: «Нылы кулӥське ни; лыктыса со вылэ кидэ пон, мед бурмысал, улэп мед кыльысал».
41005024	Иисус соин ӵош мынӥз. Со бӧрсьы трос калык мынӥз, Сое ӝиптӥзы.
41005025	Вирыз кошкыса, дас кык ар ӵоже курадӟыса улӥсь одӥг кышномурт
41005026	трос эмъясьёс дорын трос чидано луиз, маиз гинэ вал, ваньзэ быдтӥз, пайдаез нош нокыӵе но ӧз луы, эшшо но уродгес гинэ луиз,
41005027	Иисус сярысь кылӥз но, калык пӧлтӥ бертӥз лыктыса, Солэн дӥськут бордаз йӧтӥськиз;
41005028	«Дӥськут бордаз гинэ йӧтӥськи ке – бурмо», – со шуэм вылэм.
41005029	Со куспын ик вирыз виямысь дугдӥз, висёнэз быриз ни шуыса, мугорыз шӧдӥз.
41005030	Со дыре ик Иисус Ас пушкысьтыз кужмызлэсь потэмзэ шӧдӥз, калык пала кариськыса шуиз: «Кин Мынам дӥськут бордам йӧтӥськиз?»
41005031	Дышетскисьёсыз Солы шуизы: «Адӟиськод, калык кызьы Тонэ ӝиптэ, эшшо юаськод: ”Кин Мон борды йӧтӥськиз?”»
41005032	Со котырак учкиз, мед адӟо вал, кин тае лэсьтӥз шуыса.
41005033	Туж кышкаса но куалектыса, асэныз мар луэмез тодыса, Со доры кышномурт лыктӥз, азяз пыдесъяськыса, номыре ватытэк, ваньзэ вераз.
41005034	Нош Иисус солы шуиз: «Нылмурт! Тынад осконэд тонэ утиз. Каньылэн берт, та висёнэныд эн ни висьы».
41005035	Та кылъёсыз Со веран куспетӥ сӥнагогалэн кузёезлэн дорысьтыз лыктыса шуизы: «Нылыд кулӥз ни, малы раньӟытӥськод на Дышетӥсез?»
41005036	Иисус та кылъёсыз кылӥз но сӥнагогалэн кузёезлы соку ик шуиз: «Эн кышка, оскы гинэ».
41005037	Петрез, Иаковез, Иаковлэсь вынзэ Иоаннэз сяна, нокинэ но бӧрсяз мыныны ӧз лэзьы.
41005038	Сӥнагогаысь кузёлэн гуртаз вуиз но куалектэм, викышъяса, куараен бӧрдӥсь адямиосты адӟиз.
41005039	Корка пырем бераз шуиз: «Малы чигиськиськоды, бӧрдӥськоды? Нылды кулэмын ӧвӧл, со изе гинэ».
41005040	Сое серем каризы. Нош Со ваньзэс поттӥз, бордаз ныллэсь атайзэ, анайзэ, Асэныз ӵош ветлӥсьёсты басьтӥз но ныллэн кыллён интыяз пыриз.
41005041	Нылмуртэз китӥз кутыса шуиз: «Талифа-куми», со «нылаш, тыныд верасько, султы» шуэм кыл луэ.
41005042	Нылмурт соку ик султӥз но ветлыны кутскиз; солы ог дас кык арес вал. Тае адӟисьёс туж паймизы.
41005043	Та учыр сярысь нокин но медаз тоды шуыса, юн алыса вераз, ныллы сиён сётыны косӥз.
41006001	Отысь потыса, Иисус Аслаз улоно музъемаз бертӥз. Со бӧрсьы дышетскисьёсыз лыктӥзы.
41006002	Суббота нунал вуиз, Со сӥнагогаын дышетыны кутскиз; кылзӥськем муртъёс паймыса вераськизы: «Кытысен талы сётӥськемын? Кыӵе сыӵе визьлык Солы сётэмын? Кызьы таӵе паймымон ужъёс Солэн киыныз лэсьтӥсько?
41006003	Тӥрен ужась мурт ӧвӧл-а Со, Мариялэн пиез, Иаковлэн, Иосиялэн, Иудалэн, Симонлэн братсы ӧвӧл-а Со? Татын, асьме пӧлын ӧвӧл-а Солэн сузэръёсыз?» Озьы Со пумысен сьӧлыказы.
41006004	Иисус соослы шуиз: «Пророк сӥтэм-сантэм уг луы, луэ ке, луэ аслаз вордӥськем музъемаз, ӵыжы-выжыосыз дорын, аслаз дораз гинэ».
41006005	Татын Со нокыӵе но паймымон ужъёс лэсьтыны ӧз быгаты; кӧня ке висисьёсты гинэ вылазы кизэ поныса бурмытӥз.
41006006	Соослэн оскымтэзылы Со паймиз. Собере артысь бускель гуртъёстӥ дышетыса ветлӥз.
41006007	Дас кыкназэс ик ӧтиз но соосты кыкен-кыкен лэзьылыны кутскиз, периосты улляса поттылыны кужым сётӥз.
41006008	Сюрес вылэ потыкузы, одӥг боды сяна, пуйы но, нянь но, кускерттоназы коньдон но басьтыны ӧз косы,
41006009	пыдазы огшоры пыдкутчан поныны косӥз, кык пумо дӥсян но басьтыны ӧз косы.
41006010	Соослы Со шуиз: «Кудаз ке корка пыриды, та интыысь кошкытозяды, отын ик улэ.
41006011	Кин ке тӥледыз пырыны ӧз ке лэзьы, тӥледыз ӧз ке кылзӥськы, соос дорысь потыкуды, соослэсь янгышъёссэс шарае поттон понна пыдысьтыды сюйзэ курткыса кельтэ. Зэм ик тӥледлы верасько: суд нуналэ, Содомен Гоморралы сярысь но, та городлы секытгес луоз».
41006012	Соос потӥзы но ӧпкельыса сьӧлыкъёслэсь куштӥськон сярысь тодытыса ветлӥзы.
41006013	Трос периосты улляса поттылӥзы, трос висисьёсты вӧйын зыраса бурмытылӥзы.
41006014	Ирод эксэй Иисус сярысь кылӥз но, – Солэн нимыз тодмо вал ни, – «та Иоанн Пылатӥсь улӟыса султэм но, соин ик со пыр паймымон ужъёс лэсьтӥсько» шуиз.
41006015	Мукетъёсыз «Та Илия» шуизы. Нош мукетъёсыз шуизы: «Та пророк яке пророкъёс пӧлысь одӥгез».
41006016	Нош Ирод кылыса шуиз: «Иоанн со, мон солэсь йырзэ ӵогыса басьтӥ; со кулэмысь улӟыса султэм».
41006017	Та Ирод, Филипп вынызлэн Иродиада нимо кышноез понна, Иоаннэз кутытыса пытсэтэ ворсатӥз, малы ке шуоно та кышномуртэз со аслыз кышно кариз.
41006018	Иоанн Иродлы вера вал: «Выныдлэсь кышнозэ тыныд кышно карыны уг яра».
41006019	Иродиада со вылэ йыркуръяськыса, виемез потыса улӥз, но ӧз быгаты.
41006020	Ирод Иоаннлэсь кышкаса улӥз, со тодэ вал уго та пиосмурт шонер, дун-чылкыт улӥсь шуыса, соин ик сое утьыны тыршиз; солэсь кылзӥськыса трос лэсьтӥз, шумпотыса сое кылзӥськиз.
41006021	Тупамон нунал вуиз. Ирод, вордӥськем нуналзэ пусйыны шуыса, юон дыр кариз но аслэсьтыз кузёйыръёссэ, сюрс солдатэн кивалтӥсьёсты но Галилея музъемысь тӧроосты ӧтчаз.
41006022	Иродиадалэн нылыз пырыса эктӥз, Иродлы но, куноослы но со кельшиз. Эксэй нылашлы шуиз: «Кур, мар тыныд кулэ – ваньзэ сёто».
41006023	Кылзэ сётыса шуиз: «Мар гинэ тон мынэсьтым уд куры – ваньзэ сёто, ӝыны эксэйлыкме но сёто».
41006024	Со ныл потыса анаезлэсь юаз: «Мар куроно?» Соиз шуиз: «Иоанн Пылатӥсьлэсь йырзэ».
41006025	Соку ик со дыртыса эксэй доры пыриз но солэсь куриз: «Иоанн Пылатӥсьлэсь йырзэ, тэркые поныса, али ик мыным сёт».
41006026	Эксэй куректонэ усиз. Но, куноосыз азьын кыл сётэмзэ тодаз вайыса, пумитъяськемез ӧз поты ини.
41006027	Соку ик эксэй аслэсьтыз мугор возьмасьсэ Иоаннлэсь йырзэ вайыны косӥз.
41006028	Со пытсэтэ пыриз, солэсь йырзэ ӵогыса тэркые понӥз но вайыса ныллы сётӥз, нош та ныл сое аслаз анаезлы сётӥз.
41006029	Та сярысь дышетскисьёсыз кылӥзы, лыктыса солэсь мугорзэ басьтӥзы но шайгуэ понӥзы.
41006030	Апостолъёс Иисус доры люкаськизы но мар лэсьтэмзы, малы дышетэмзы сярысь ваньзэ Солы веразы.
41006031	Иисус соослы шуиз: «Асьтэ понна, калыктэм интые мыныса, ӧжытак шутэтске». Лыктӥсьёс, кошкисьёс трос луэмен, соослы сиськыны но маза уг луы вал.
41006032	Пыже пуксьыса, асьсэ понна калыктэм интые кошкизы.
41006033	Калык соослэсь кошкемзэс адӟиз, тросэз соосты тодмазы; вань городъёсысь пыдын мынӥсьёс татчы бызьыса азьлогес вуизы но Иисус котыре люкаськизы.
41006034	Потэм бераз Со трос калыкез адӟиз, Солы соос жаль потӥзы, возьмаськисьтэк кылем ыжъёс кадесь соос вал уго; Иисус соосты трос дышетыса улӥз.
41006035	Огшап дыр ортчем бере дышетскисьёсыз Со доры лыктыса шуизы: «Та кыр инты, нош дыр трос ини,
41006036	Тон соосты артысь гуртъёсы, починкаосы лэзь, асьсэлы нянь мед басьтозы, соослэн номыр но сиёнзы ӧвӧл ук».
41006037	Соослэн пумитазы Иисус шуиз: «Тӥ соослы сиён сётэлэ». Солы соос шуизы: «Милемлы асьмелы мыныса, ог кык сю динарий тыр нянь басьтыса, соосты сюдоно ке шат?»
41006038	Нош Иисус соослэсь юаз: «Кӧня няньды тӥляд вань? Мынэлэ, учкелэ». Мыныса тодӥзы но шуизы: «Вить няньмы но кык чорыгмы вань».
41006039	Собере соосты Со ваньзэс люкрак вож гуждор вылэ пуктылыны косӥз.
41006040	Витьтон муртэн, сю муртэн чурен-чурен пуксьылӥзы.
41006041	Со вить нянез но кык чорыгез кутӥз, ин пала учкыса бакель кариз но, нянез тӥялтыса, дышетскисьёсызлы сётъяз, люкаськем калыклы соос мед люкылозы шуыса. Кык чорыгез но ваньмызлы люкиз.
41006042	Ваньзы сиизы, ваньзылэн кӧтсы тыриз.
41006043	Нянь юдэсъёсты, чорыглэсь кылем люкетъёссэ дас кык кудые тыраз люказы.
41006044	Нянь сиисьёс пӧлын ог вить сюрс пиосмурт вал.
41006045	Ачиз калыкез келян дыръя дышетскисьёссэ, пыже пуксьыса, тупала, Вифсаида котыре, азьлогес выжыны косӥз.
41006046	Соосты келям бераз Ачиз гурезь йылэ вӧсяськыны тубиз.
41006047	Ӝыт пал пыжзы зарезь шорын вал ини, нош Со огназ музъем вылэ кылиз.
41006048	Со адӟиз тӧл пужит пельтэмен сэрен дышетскисьёсызлэсь ву вылын курадӟемзэс; ӵукна пал, ӟардон азьын, соос доры Со зарезь вылтӥ вамышъяса лыктӥз; вӧзтӥзы потыса кошкыны турттэ вал.
41006049	Солэсь зарезь вылтӥ вамышъяса лыктэмзэ адӟизы но, та пӧртмаськись, дыр, шуыса, черектӥськизы.
41006050	Сое адӟыса, ваньзы кышкатскизы. Соку ик соосын Со вераськыны кутскиз, соослы шуиз: «Йыг-йыг кариське, Мон со, эн кышкалэ».
41006051	Соослэн пыжазы пыриз; тӧл дугдӥз. Асьсэ куспын соос туж паймыса, абдраса улӥзы.
41006052	Сюлэмъёссы из кадь чурыт вылэмысь, нянь люкылыку луэм паймымон ужез адӟыса но, соос ӧз валатске.
41006053	Тупала выжыса, Геннисарет музъеме вуизы, ярдуре дугдӥзы.
41006054	Иисус пыжысь потэм бере татын улӥсьёс соку ик Сое тодмазы но
41006055	та сярысь иворез быдэс шаеразы вуттӥзы. Солэсь кытынзэ тодэм беразы соку ик Со доры висисьёсты валесэнызы валче вайылыны кутскизы.
41006056	Кытчы гинэ Со ӧз вуы – гуртъёсы-а, городъёсы-а – котькытын но висисьёссэс кыре поттылӥзы, дӥсянэзлэн сӧзы бордаз ке но йӧтӥськыны мед лэзёз вал шуыса, Солэсь куриськизы; кинъёс Со борды йӧтӥськизы – бурмизы.
41007001	Со котыре Иерусалимысь вуэм фарисейёс но куд-ог книга тодӥсьёс люкаськизы.
41007002	Солэн куд-ог дышетскисьёсызлэсь кырсь, миськымтэ, киынызы нянь сиемзэс адӟизы но пыкылыны кутскизы.
41007003	Уго фарисейёс, вань иудейёс сямен ик, вашкала пересьёслэсь косэмзэс кылзӥськыса, кизэс чылк-чылк миськытэк нянь уг сиё.
41007004	Базарысь бертэм беразы но мисьтӥськытэк уг сисько. Вань на трос мукетыз, кудзэ соос быдэсъяно кариськизы: тусьтыосты, кружкаосты, пуртыосты, скамьяосты гылтон.
41007005	Собере фарисейёс но книга тодӥсьёс Солэсь юазы: «Малы Тынад дышетскисьёсыд, вашкала пересьёслэсь косэмзэс кылзӥськытэк, миськымтэ киынызы нянь сиё?»
41007006	Соослэн пумитазы Со шуиз: «Тӥ сярысь, чеберъяськисьёс сярысь, азьпалзэ тодытыса, Исаия пророк ӟеч вераз, солэн гожтэмын: ”Кылынызы та муртъёс Монэ сӥлы каро, нош сюлмынызы Мынэсьтым кыдёкын уло.
41007007	Адямиослэн малпам дышетонъёссылы, курон-косонъёссылы дышетыса, Монэ юнме гинэ сӥлы каро”.
41007008	Уго, Инмарлэсь курон-косонъёссэ палэнтыса, тӥ адями косэмез быдэсъян борды басьтӥськиськоды, тусьтыосты, кружкаосты гылтон но трос мукет со выллем ужъёсты лэсьтӥськоды».
41007009	Соослы Иисус шуиз: «Ӟеч-а луоз, Инмарлэсь курон-косонзэ палэнтыса, пельысь пеле вуэм верандэс быдэсъяса улыны?
41007010	Моисей вераз ук: ”Атайдэ но, анайдэ но сӥлы кар”, нош ”атайзэ яке анайзэ урод кылын верась мурт кулонэн мед кулоз”.
41007011	Нош тӥ шуиськоды: ”Кин атаезлы яке анаезлы шуиз ке: ”Тӥледлы сётонозэ мон Инмарлы курбон (кузьым) сётыны сӥзи ни”,
41007012	со муртлы аслаз атаезлы яке аслаз анаезлы тӥ уд ни лэзиське номыр но лэсьтыны.
41007013	Асьтэлэн тупатэм сямъёсыныды Инмар кылэз палэнтӥськоды; мукет та выллем ужъёс лэсьтӥськоды».
41007014	Вань калыкез котыраз ӧтьыса шуиз: «Ваньды ик Монэ кылзӥське но валатӥське.
41007015	Адями пушкы педлось пырем номыр но саптаны уг быгаты сое, нош мар потэ со пушкысь, со сапта адямиез.
41007016	Кылыны пельыз вань мурт – мед кылоз!»
41007017	Калык пӧлысь корка пырем бераз дышетскисьёсыз Солэсь та мадён сярысь юазы.
41007018	Со шуиз: «Тӥ но сыӵе ик валасьтэмесь-а? Оло, уд валаське, ”адями пушкы педлось пырыса номыр но сое саптаны уг быгаты” шуэмез?
41007019	Малы ке шуоно со солэн сюлмаз уг пыры, кӧт пушказ пыре; отысь педло потэ, озьы котькыӵе но сиён сузяське».
41007020	Собере шуиз: «Адями пушкысь потэмез адямиез сапта;
41007021	малы ке шуоно пушкысь, адями сюлэмысь пото уродэсь-лекесь малпанъёс, азон-калгон сьӧлыке пырон, азыса-калгыса улон, адями виылон,
41007022	лушкаськонъёс, кузьым октон, уродлык, кескич, азыса-калгыса юрӟым улон, кӧтпӧсен улон, Инмарез сантэман, вылтӥяськон, визьтэмъяськон.
41007023	Вань та уродлык пушкысь потэ но адямиез сапта».
41007024	Отысь потыса, Иисус Тирен Сӥдон ёросъёсы лыктӥз; корка пырыса, Солэн нокинэ но Ассэ тодматэмез уг поты вал, но ватӥськемез ӧз луы.
41007025	Со сярысь одӥг кышномурт кылыса лыктӥз но, Солэн дораз вуыса, азяз пыдесъяськиз – со кышнолэн нылызлэн пушказ пери пуке вылэм.
41007026	Но со кышномурт язычница вал, Сирофиникия музъемысь вал со. Нылыз пушкысь периез улляса мед поттоз шуыса, со Иисуслэсь куриськиз.
41007027	Нош Иисус солы шуиз: «Нырысь ик нылпиос кӧтсэс мед тырозы; нылпиослэсь няньзэс басьтыса, пуныослы куштыны ӟеч ӧвӧл ук».
41007028	Та кышномурт Солэн пумитаз шуиз: «Зэм, озьы, Кузёе; но пуныос но ӝӧк улын нылпиослэсь нянь пырыоссэс сиё ук».
41007029	Кышномуртлы Со шуиз: «Табере гуртад берт, та кылыд понна нылыд пушкысь пери потӥз ни».
41007030	Дораз бертыса, со адӟиз: нылыз пушкысь пери потэм, нылыз валесын кылле.
41007031	Иисус Тирен Сӥдон каръёс котырысь кошкиз но, Дас каро музъем пыр потыса, нош ик Галилей зарезь дуре мынӥз.
41007032	Со доры пельтэм, могаса вераськись муртэ вайизы но, вылаз кизэ мед поноз вал шуыса, Солэсь куризы.
41007033	Иисус сое калык пӧлысь палэнэ нуиз, чиньыоссэ солэн пеляз понӥз но сялӟыса кыл бордаз йӧтӥськиз,
41007034	инме учкиз но лулӟиськыса солы шуиз: «Еффафа», со «усьтӥськы» шуэм луэ.
41007035	Соку ик солэн пельызлэн кылонэз усьтӥськиз, кылызлэн вераськон могӟетэз быриз но, со чылкыт вераськыны кутскиз.
41007036	Та сярысь нокинлы но вераны ӧз лэзьы. Но макем Со алӥз, сокем соос шараяса ветлӥзы.
41007037	Туж паймыса веразы: «Ваньзэ ӟеч каре: пельтэмъёсыз – кылӥсь, кылтэмъёсыз вераськись каре».
41008001	Та нуналэ туж трос калык люкаськиз, номыр сиёнзы ӧй ни вал, соку Иисус Аслэсьтыз дышетскисьёссэ ӧтьыса шуиз:
41008002	«Жаль потэ Мыным калык, куинь нунал Мон бордын уло ни, номыр сиёнзы но ӧвӧл,
41008003	сюдытэк гуртазы лэзи ке, сюрес вылын лябӟозы, кыдёкысь лыктэмъёс но вань ук».
41008004	Дышетскисьёсыз Солы шуизы: «Соосты сюдыны кытысь, кин та кыр дуннеын нянь басьтыны быгатоз?»
41008005	Соослэсь Иисус юаз: «Кӧня няньды вань?» Соос шуизы: «Сизьым».
41008006	Соку Со калыкез музъем вылэ пуксьылыны косӥз; сизьым нянез басьтӥз но тау карыса тӥялтӥз; калыклы мед люкылозы шуыса, дышетскисьёсызлы сётъяз; соос калыклы сётъязы.
41008007	Кӧня ке но чорыгзы но вал; бакель кариз но калыклы сётъяны косӥз.
41008008	Сиизы, кӧтсы тыриз; кылем нянь юдэсъёссэс сизьым кудые люказы.
41008009	Сиськисьёс ог ньыль сюрс мында вал. Соосты Со гуртазы лэзиз.
41008010	Нош Ачиз дышетскисьёсыныз ӵош пыже пыриз но Далмануф шуон шаере вуиз.
41008011	Фарисейёс потыса Соин ченгешыны кутскизы, визьзэ сынаса, инмысен тодмет мед возьматоз шуыса, Солэсь куризы.
41008012	Со мур лулӟиськыса шуиз: «Та выжы малы тодмет куре? Зэм ик тӥледлы верасько, та выжылы тодмет уз сётӥськы».
41008013	Соосты кельтыса, нош ик пыже пыриз но тупала выжиз.
41008014	Дышетскисьёсыз нянь басьтыны вунэтӥллям, бордазы пыжын одӥг гинэ нянь сукыризы вал.
41008015	Дышетскисьёсызлы алыса вераз: «Чаклаське, утиське фарисейёслэн шӧмзылэсь, Иродлэн шӧмызлэсь».
41008016	Куспазы вераськыса шуизы: «Асьмелэн няньмы ӧвӧл шуэмез та возьматэ».
41008017	Валатскыса Иисус соослы шуиз: «Малы тӥ няньмы ӧвӧл шуыса вераськиськоды? Али но уд тодӥське-а, уд валаське-а? Ялан сюлэмды измемын на-а?
41008018	Синды вань но – уд адӟиське-а? Пельды вань но – уд кылӥське-а? Тодады но уд вайиське-а?
41008019	Вить сукыри нянь тӥялтыса вить сюрс муртэ сюдыкум, кӧня куды тыр нянь юдэсъёсты люкады?» Солы шуизы: «Дас кык».
41008020	«Нош сизьымзэ ньыль сюрс муртлы тӥялтыкум, кӧня куды тыр нянь юдэсъёсты люкады?» Шуизы: «Сизьым».
41008021	Соослы Иисус шуиз: «Али но тӥ уд на-а валаське?»
41008022	Вифсаидае вуиз. Со доры синтэм муртэз вайизы но, со борды мед йӧтӥськоз вал шуыса, Солэсь куризы.
41008023	Синтэм адямиез, китӥз кутыса, гурт сьӧры поттӥз, синмаз сялӟиз но вылаз кизэ поныса юаз: «Мар ке адӟиськод-а?»
41008024	Со мурт учкыса шуиз: «Кошкись муртъёсты писпуосты кадь адӟисько».
41008025	Нош ик солэн син вылаз кизэ понӥз но учкыны косӥз. Со пи бурмиз, ваньзэ чылкыт адӟыны кутскиз.
41008026	Иисус сое дораз бертыны косӥз но солы шуиз: «Гуртэ эн пыры, гуртын нокинлы но эн вера».
41008027	Собере Иисус дышетскисьёсыныз ӵош Филипплэн кивалтоно Кесария ёросысьтыз гуртъёсы мынӥз. Сюрес вылысен дышетскисьёсызлэсь юаз: «Адямиос Монэ кин шуыса лыдъяло?»
41008028	Соос веразы: «Иоанн Пылатӥсь шуо, мукетъёсыз – Илия, нош куд-огез пророкъёс пӧлысь кудӥз ке но огез шуыса верало».
41008029	Соослэсь Со юаз: «Нош тӥ асьтэос Монэ кин шуыса лыдъяськоды?» Петр ответ сётыса шуиз: «Тон – Христос».
41008030	Иисус Ачиз сярысь нокинлы но вераны ӧз лэзьы.
41008031	Собере соосты Со «Адями Пилы трос курадӟонэз чидано луоз, тӧроос, архиерейёс, книга тодӥсьёс Сое палэнтозы, Сое виёзы, куинетӥ нуналаз улӟыса султоз» шуыса дышетыны кутскиз.
41008032	Тае Со шара, ваньмызлы кылӥськымон вераз. Петр Сое палэнэ ӧтиз но Соин соглаш луымтэзэ вераны кутскиз.
41008033	Дышетскисьёсыз пала берыктӥськиз но, шораз учкыса, Петрез вераськемысь дугдытӥз, солы Со шуиз: «Кошкы Мон дорысь, шайтан, тон Инмарлы яраноез сярысь уд малпаськы ук, адямилы яраноез сярысь тон малпаськод».
41008034	Калыкез дышетскисьёсыныз ӵош матаз ӧтьыса, соослы Со вераз: «Кин Мон сьӧры мыныны малпа, аслэсьтыд ачид куштӥськы, киростэ басьты но Мон сьӧры мын.
41008035	Уго кинлэн лулзэ утемез потэ, со сое ыштоз; нош кин Мон понна но Евангелие понна лулзэ ыштоз – со лулзэ утёз.
41008036	Кыӵе пайдаез адямилы, быдэс дуннеез аслыз басьтӥз, нош лулызлы изъян лэсьтӥз ке?
41008037	Лулзэ утён понна кӧня дун тыроз адями?
41008038	Та азэм, сьӧлыко выжы пушкысь кин Мынэсьтым яке Мынам кылъёсылэсь возьдаськиз ке, Адями Пи но, Атаезлэн пиштӥсь данлыкеныз святой Кылчинъёсын валче лыктыкуз, со муртлэсь возьдаськоз».
41009001	Иисус соослы шуиз: «Зэм ик тӥледлы верасько, татын сылӥсьёс пӧлын вань куд-ог адямиос, соос кулыса уз вуэ, кужмын лыктӥсь Инмар Эксэйлыкез адӟозы».
41009002	Куать нунал ортчыса, Иисус Петрез, Иаковез но Иоаннэз асьсэ понназэс гинэ сьӧраз басьтӥз но, ӝужыт гурезь йылэ тубыса, соос азьын воштӥськиз:
41009003	дӥсянэз чиляса пиштӥсь, лымы кадь юг-юг тӧдьы луиз, музъем вылысь одӥгезлэн но дэра гужатӥсьлэн сыӵе тӧдьы каремез уз луы.
41009004	Соослы Илияен Моисей возьматскизы; Иисусэн вераськыса улӥзы.
41009005	Соку Петр Иисуслы шуиз: «Дышетӥсь! Милемлы татын улыны ӟеч; ваелэ куинь тылыс пуктоме: одӥгзэ Тыныд, одӥгзэ Моисейлы, одӥгзэ Илиялы».
41009006	Куалектэменыз сэрен мар вераны ӧз тоды ни.
41009007	Пилем вуыса соосты шобыртӥз, пилем пушкысь куара кылӥськиз: «Та Мынам Яратоно Пие, Солэсь кылзӥське».
41009008	Соку соос котырак учкизы но, Иисусэз сяна, нокинэ но мукетсэ ӧз адӟе.
41009009	Гурезь йылысь васькыкузы, Адями Пи кулэмысь улӟыса султытозь, та адӟемзэс одӥг муртлы но Со вераны ӧз лэзьы.
41009010	Та кылэз тодазы возизы, куспазы ог-огзылэсь юазы: «Мар шуэм со: кулэмысь улӟыны?»
41009011	Солэсь юазы: «Кызьы озьы книга тодӥсьёс верало нырысь ик, пе, Илия лыктыны кулэ?»
41009012	Ответ сётыса, Иисус соослы шуиз: «Зэм, нырысь ик Илия лыктыса ваньзэ дасяны-тупатыны кулэ. Адями Пилы, кызьы гожтэмын Со сярысь, трос курадӟонэз, сантэманэз адӟоно луоз.
41009013	Но тӥледлы верасько: Илия лыктӥз но, кызьы гожтэмын со сярысь, мар каремзы потӥз, озьы ик каризы».
41009014	Дышетскисьёсыз доры лыктыса, соос котыре люкаськем трос калыкез, соосын ченгешыса сылӥсь книга тодӥсьёсты Иисус синйылтӥз.
41009015	Соку, Сое адӟыса, вань калык паймиз, бызьыса мынӥз но Соин ӟечбуръяськиз.
41009016	Книга тодӥсьёслэсь Со юаз: «Мар сярысь тӥ соосын ченгешиськоды?»
41009017	Калык пушкысь одӥгез шуиз: «Дышетӥсь! Тон доры мон периен кылтэм карем пиме вайи вал.
41009018	Кытысен гинэ уг куты, соку ик пери сое муз вылэ погыртэ, соку ымысьтыз шукы потыны кутске, пиньёссэ гизьыр йыръе, мугорыз пуме; Тынад дышетскисьёсыдлэсь ”перизэ улляса поттэ” шуыса кури вал, но соос поттыны ӧз быгатэ».
41009019	Солы ответ сётыса, Иисус шуиз: «Эй, оскисьтэм выжы! Кема уло на-а тӥ пӧлын? Кема-а чидало на тӥледыз? Ваелэ сое Мон доры».
41009020	Со муртэз Иисус доры вайизы. Перияськем мурт Сое адӟыса гинэ вуиз, пери соку ик сое дыр-р! куалекъятӥз; муз вылэ усьыса бекмылляськиз, ымысьтыз шукы потыса улӥз.
41009021	Иисус солэн атаезлэсь юаз: «Кемалась-а тазьы луиз ни?» – «Пичи дырысеныз, – шуиз со, –
41009022	пери сое трос пол, виён вылысь, тыл пӧлы но, вуэ но куяз; юрттыны быгатӥськод ке, жаля милемыз, юртты милемлы».
41009023	Иисус солы шуиз: «Ӧжыт ке но быгатӥськод-а оскыны? Оскись муртлы котьмар луоно».
41009024	Соку ик та пилэн атаез синкылиен бӧрдыса кеськиз: «Оскисько, Кузёе! Юртты, ӧжыт ке мынам осконэ».
41009025	Калыклэсь люкаськемзэ адӟыса, Иисус перилы алыса вераз: «Эй, кылтэм, пельтэм пери! Мон тонэ косӥсько, пот со пушкысь но берен со пушкы ноку но эн ни пыры».
41009026	Черектӥськыса, сое юн сэзъялтыса, пери со пушкысь потӥз; со пи кулэм мурт кадь ик луиз, тросэз «со кулӥз ни» шуизы.
41009027	Нош Иисус сое китӥз кутыса ӝутӥз но, со пыд вылаз султӥз.
41009028	Иисус корка пырем бере, асьсэ понна кыльыку, дышетскисьёсыз Солэсь юазы: «Ми нош малы сое улляса поттыны ӧм быгатэ?»
41009029	Соослы Со шуиз: «Та выжыез, вӧсяськыса но визь утьыса сяна, номырин но поттыны уг луы».
41009030	Отысь потыса, Галилея пыр ортчизы. Солэн Ассэ нокинлы но тодматэмез ӧз поты;
41009031	уго дышетскисьёсызлы Со тазьы дышетыса вераз: «Адями Пи адямиослэн киулазы сётэмын луоз, Сое виёзы, вием беразы куинетӥ нуналаз Со улӟыса султоз».
41009032	Та верам кылъёсыз соос ӧз валалэ, юаны ке нош – кышказы.
41009033	Капернауме вуиз. Коркан улыкузы, Иисус соослэсь юаз: «Сюрес кузя куспады мар сярысь вераськыса лыктӥды?»
41009034	Шып улӥзы, сюрес кузя лыктыкузы, «кин ваньмызлэсь бадӟымез» шуыса, асьсэ куспын вераськизы вал уга соос.
41009035	Пуксиз но, дораз дас кык дышетскисьёссэ ӧтьыса, соослы вераз: «Кинлэн ваньмызлэсь азьпала потэмез потэ, со ваньмызлэн бераз мед кылёз, ваньмызлы ляльчи мед луоз».
41009036	Пичи муртэ кутӥз но соослэн шоразы султытӥз, ӟыгыртӥз но соослы шуиз:
41009037	«Кин Мынам нимы понна одӥгзэ таӵе пиналэз кабыл басьтэ, со Монэ кабыл басьтэ; нош кин Монэ кабыл басьтэ, со Монэ кабыл уг басьты, со Монэ Ыстӥсез кабыл басьтэ».
41009038	Соку Иоанн шуиз: «Дышетӥсь! Тынад нимыныд периосты уллясь адямиез ми адӟимы, нош со асьме сьӧры уг ветлы. Со ужен вырыны ӧм ни лэзе, малы ке шуоно асьме сьӧры уг ветлы».
41009039	Иисус шуиз: «Эн алэ сое; Мынам нимыным паймымон уж лэсьтӥсь муртлэн со дыре ик Монэ лек кылъёсын ултӥямез уз луы;
41009040	уго кин тӥледлы пумит ӧвӧл, со – тӥ палан.
41009041	Кин ке Мынам нимы понна тӥледлы одӥг сюмык ву сётӥз ке, тӥ Христослэн муртъёсыз уго, зэм ик верасько, со мурт аслэсьтыз медзэ-кузьымзэ уз ышты.
41009042	Нош кин одӥгзэ та пичиос пӧлысь, Мыным оскисез, сьӧлыке пыртӥз ке, солы умойгес луысал, чыртыяз вуко кӧ ошыса зарезе куштысалзы ке.
41009043	Киыд тонэ сьӧлыке пыртэ ке, ӵогыса кушты сое: тыныд умойгес луоз китэк улонэ пырыны, кык киыныд ик гееннае, ноку но кысылӥсьтэм тыл пушкы пыронлэсь,
41009044	кытын соослэн нумырзы но уг кулы, тыл но уг кысы.
41009045	Пыдыд тонэ сьӧлыке пыртэ ке, ӵогыса кушты сое: тыныд умойгес луоз пыдтэк улонэ пырыны, кык пыдыныд но гееннае, ноку но кысылӥсьтэм тыл пушкы куштӥськонлэсь,
41009046	кытын соослэн нумырзы но уг кулы, тыл но уг кысы.
41009047	Синмыд тонэ сьӧлыке пыртэ ке, ишкалты сое: тыныд умойгес луоз пал синмын Инмар Эксэйлыке пырыны, кык синмыныд но ӝуась гееннае куштӥськонлэсь,
41009048	кытын соослэн нумырзы но уг кулы, тыл но уг кысы.
41009049	Уго котькин но тылын сылалтӥськоз, котькыӵе курбон сылалэн сылалтӥськоз.
41009050	Сылал – со ӟеч маке; нош сылаллэн кузьытэз быриз ке, маин сое тупатоды на? Пушкады сылалэз медаз быры, куспады тупаса улэлэ».
41010001	Иисус отысь кошкиз, Иордан шур сьӧрысь Иудея музъеме вуиз. Нош ик Со доры калык люкаськиз; огдышем сяменыз соосты Со нош ик дышетыса улӥз.
41010002	Со доры фарисейёс лыктӥзы но визьзэ сынаса юазы: «Яра-а пиосмуртлы кышноеныз люкиськыны?»
41010003	Ответ сётыса, Со вераз: «Мар лэсьтыны тӥледлы Моисей косӥз?»
41010004	Соос шуизы: «Моисей люкиськон сярысь гожтэт гожтыса люкиськыны лэзиз».
41010005	Иисус соослэн пумитазы шуиз: «Сюлэмды чурыт луэмен, со та курон-косонэз тӥледлы гожтӥз.
41010006	Дуннеез кылдытонлэн кутсконаз ик Инмар пиосмуртэн кышномуртэз кылдытӥз.
41010007	Соин ик пиосмурт аслэсьтыз атайзэ, анайзэ кельтоз но
41010008	аслаз кышноез борды лякиськоз, кыкназы одӥг лулмугор луозы; табере соос кык ӧвӧл, одӥг лулмугор ини.
41010009	Озьыен, мае Инмар огазеяз, сое адями медаз люкы».
41010010	Коркасен дышетскисьёсыз Солэсь нош ик со сярысь ик юазы.
41010011	Соослы Со шуиз: «Кин, кышноеныз люкиськыса, мукетсэ кышно басьтэ ке, со пыр со азон-калгон сьӧлыке пыре.
41010012	Кышномурт, картэзлэсь люкиськыса, мукетызлы бызе ке, со азон-калгон сьӧлыке пыре».
41010013	Со доры нылпиосты вайылӥзы, соос борды киыныз мед йӧтӥськоз вал шуыса; нош дышетскисьёсыз вайылӥсьёсты пырыны лэзьытэк улӥзы.
41010014	Тае адӟыса, Иисуслэн туж вожез потӥз но соослы шуиз: «Мон доры нылпиосты ветлыны лэзе, эн люкетэ соослы, таӵеослэн Инмар Эксэйлыксы вань уго.
41010015	Зэм ик тӥледлы верасько: кин Инмар Эксэйлыкез пичи пинал кадь кабыл ӧз ке басьты, со отчы уз пыры».
41010016	Соосты ваньзэс ӟыгыртӥз, вылазы кизэ поныса, бакель кариз.
41010017	Сюрес вылэ потыку, Со доры кыӵе ке но мурт бызьыса лыктӥз но, Солэн азяз пыдесъяськыса, Солэсь юаз: «Ӟеч Дышетӥсь! Быронтэм улонэз басьтон понна мон мар карыны кулэ?»
41010018	Иисус солы шуиз: «Малы тон Монэ ”ӟеч” шуиськод? Одӥг Инмар сяна, нокин но ӟеч ӧвӧл.
41010019	Таӵе курон-косонъёсты тодӥськод: азон-калгон сьӧлыке эн пыры; эн виы; эн лушкаськы; ӧрекчаськыса ӧвӧлтэмзэ эн вера; эн ултӥя; атайдэ но, анайдэ но сӥлы кар».
41010020	Нош со ответ сётыса шуиз: «Дышетӥсь, ваньзэ тае мон пинал дырысеным ик быдэсъяй».
41010021	Иисус со шоры учкиз, сюлмаз кельшиз, собере солы шуиз: «Одӥгез тыныд уг тырмы: мын, маид вань, ваньзэ вуза но кураськисьёслы сётъя, со понна тынад узырлыкед Инмын луоз; лыкты но, киростэ басьтыса, Мон сьӧры мын».
41010022	Та кылэз кылыса, солэн мылкыдыз лапказ, ӝоже усьыса кошкиз, солэн бадӟым юртъерез вал уго.
41010023	Иисус, котырак учкыса, дышетскисьёсызлы шуиз: «Макем секыт трос узырлыксы ванё муртъёслы Инмар Эксэйлыке пырыны».
41010024	Солэсь кылъёссэ кылыса, дышетскисьёсыз куалектӥзы. Соослэн пумитазы Иисус нош ик вераз: «Пиналъёс! Кыӵе секыт ваньбурлы оскиськыса улӥсь муртъёслы Инмар Эксэйлыке пырыны!
41010025	Узыр муртлы Инмар Эксэйлыке пырон сярысь, верблюдлы капчигес вень пась пыр потыны».
41010026	Соос нош туж-туж паймизы но асьсэ куспын вераськизы: «Кин бен утиськыны быгатоз?»
41010027	Иисус соос шоры учкыса шуиз: «Адямиослы со луонтэм, нош Инмарлы луоно; Инмарлы номыр но луонтэмез ӧвӧл уго».
41010028	Петр Солы вераны кутскиз: «Тани ми ваньзэ кельтӥмы но Тон сьӧры мыныны потӥмы».
41010029	Иисус солы ответ сётыса шуиз: «Зэм ик тӥледлы верасько: кин Мон понна, Евангелие понна корказэ, я агай-вынъёссэ, я сузэр-апайёссэ, я атайзэ, я анайзэ, я кышнозэ, я нылпиоссэ, я музъемзэ кельтӥз ке,
41010030	али, таӵе дыре, уллянъёс пӧлын улыса, сю пол тросгес коркаос, агай-вынъёс, сузэр-апайёс, атайёс, анайёс, нылпиос, музъем басьтытэк одӥгез но уз кыльы, вуоно даурын но быронтэм улон басьтытэк уз кыльы.
41010031	Азьпалаз мынӥсьёс тросэз пумаз кылёзы, но пумаз мынӥсьёс азьпала потозы».
41010032	Сюрес вылын дыръязы, Иерусалиме тубыкузы, Иисус соослэн азьпалазы мынӥз, соос туж куалектэмын вал, Со бӧрсьы кышкаса мынӥзы. Дас кыксэс ик дораз ӧтьыса, нош ик Асэныз мар луоно сярысь вераны кутскиз:
41010033	«Тани асьмеос Иерусалиме тубиськомы, Адями Пиез архиерейёс, книга тодӥсьёс кие сётозы, Сое виыны судить карозы, Сое язычникъёс кие сётозы,
41010034	сантэмалозы Сое, жугозы Сое, Со вылэ сялалозы, виёзы Сое; куинетӥ нуналаз Со улӟыса султоз».
41010035	Соку Иисус доры Зеведей пиос, Иаковен Иоанн, лыктыса шуизы: «Дышетӥсь! Милям потэ, Тон мед лэсьтод милемлы сое, мае ми курим».
41010036	Соослы Со шуиз: «Мар лэсьтэмме тӥ кулэ кариськоды?»
41010037	Соос Солы шуизы: «Лэзь вал милемыз Тынад данлыкад, огмес бурпалад пуксьыны, мукетмес – паллян палад».
41010038	Нош Иисус соослы шуиз: «Мар куремдэс асьтэос уд тодӥське. Луоз-а тӥляд Мынэсьтым юоно чашаме юэмды, пылатонэн, кудӥныз Мон пылатӥськисько, пылатӥськемды?»
41010039	Соос ответ сётӥзы: «Быгатӥськом». Нош Иисус соослы шуиз: «Мынэсьтым юоно чашаме юоды, пылатонэн, кудӥныз Мон пылатӥськисько, пылатӥськоды,
41010040	нош бурпалам, я паллян палам пуктыны – Мынам эрике ӧвӧл; отчы пуксёзы соос, кинъёслы со дасямын».
41010041	Тае кылыса, дасназы ик Иаковен Иоаннлы йыркуръяськыны кутскизы.
41010042	Иисус соосты ӧтьыса вераз: «Тодӥськоды ук, калыкъёслэн кивалтӥсьёссы шуыса лыдӟиськисьёс соосын кузёясько, кузёйыръёссы соосты киулазы возё.
41010043	Нош тӥ куспын озьы медаз луы: тӥ куспын кинлэн ассэ бадӟым каремез потэ, тӥледлы со ляльчи мед луоз;
41010044	тӥ куспын кинлэн ваньмызлэсь вылӥын луэмез потэ, со ваньмызлы ляльчи мед луоз.
41010045	Адями Пи но уго Ас вылаз ужатыны ӧз лыкты, Со Ачиз адямиослы ужаны-тыршыны, Аслэсьтыз лулзэ сётыса, троссэ сьӧлыкъёслэсь мозмытыны лыктӥз».
41010046	Иерихонэ лыктӥзы. Иисус Аслаз дышетскисьёсыныз, трос калыкен ӵош Иерихонысь потон дыръяз сюрес дурын кураськыса пуке вал Тимейлэн Вартимей нимо синтэм пиез.
41010047	Та Иисус Назорей шуыса кылӥз но кесяськыны кутскиз: «Давидлэн Пиез Иисус! Жаля монэ».
41010048	Тросэз сое чус кариськыны косӥзы, нош со эшшо но юнгес кесяськыны кутскиз: «Эй, Давидлэн Пиез! Жаля монэ».
41010049	Иисус дугдӥз но сое дораз ӧтьыны косӥз. Синтэм муртэ ӧтьыса шуизы: «Эн кышка, султы, тонэ ӧте».
41010050	Вылысьтыз дӥсьсэ куштӥз, султӥз но Иисус доры лыктӥз.
41010051	Ответ сётыса, Иисус солэсь юаз: «Мар тыныд Мынэсьтым кулэ?» Синтэм мурт Солы шуиз: «Дышетӥсь! Синмы мед усьтӥськысал».
41010052	Иисус солы шуиз: «Мын, тынад осконэд тонэ утиз». Со соку ик адӟыны кутскиз, собере со Иисус сьӧры сюрес кузя кошкиз.
41011001	Иерусалиме тубыкузы, Виффагияен Вифания гуртъёслы, Елеон гурезьлы матэ вуэм беразы Иисус кыксэ дышетскисьёссэ ыстӥз
41011002	но соослы шуиз: «Азьпалады адӟиськись гуртэ мынэлэ. Отчы пырем берады ик гозыям ишакпиез шедьтоды, адямиос пӧлысь со вылэ нокин но татчыозь ӧз на пуксьылы. Пертчыса сое татчы вае.
41011003	Нош кин ке тӥледлы шуиз ке: ”Мар тӥ озьы лэсьтӥськоды?” Тӥ шуэлэ: ”Со Кузё-Инмарлы кулэ, сое татчы Со берен лэзёз”».
41011004	Соос мынӥзы но урамысь, капка доры думем ишакпиез шедьтӥзы, пертчизы сое.
41011005	Сылӥсьёс пӧлысь куд-огез соослы шуизы: «Мар тӥ лэсьтӥськоды? Малы ишакпиез пертчылӥськоды?»
41011006	Соос веразы озьы, кызьы Иисус косӥз; собере соосты басьтыны лэзизы.
41011007	Ишакпиез Иисус доры вайизы но солэн тыбыр вылаз дӥськутъёссэс тыризы; Иисус со вылэ пуксиз.
41011008	Тросэз асьсэлэсь дӥськутсэс сюрес вылэ вӧлдӥзы, нош мукетъёсыз, писпу вайёсты вандылыса, сюрес вылэ вӧлдӥзы.
41011009	Азьтӥз мынӥсьёс но, сьӧраз мынӥсьёс но черекъязы: «Осанна! Кузё-Инмарлэн нимыз понна Лыктӥсь дано!
41011010	Кузё-Инмарлэн нимыз понна Давид атаймылэн лыктӥсь эксэйлыкез дано! Осанна вылӥын!»
41011011	Иисус Иерусалиме пыриз но храме мынӥз. Котырак ваньзэ учкиз. Бер ӝыт вал ини. Дас кык дышетскисьёссэ басьтыса, Вифание кошкиз.
41011012	Ӵуказеяз, Вифанияысь потэм беразы, Иисуслэн сиемез потӥз.
41011013	Кыдёкысен ик куарен шобыртӥськем смоквапуэз адӟиз но, марзэ ке но солэсь уг шедьты-а шуыса, Со доры мынӥз. Лыктӥз но, куарзэ сяна, номырзэ но ӧз шедьты, соку смоква бичан дыр вуымтэ на вал уга.
41011014	Иисус солы шуиз: «Туннэ нуналысен, вань дауръёс ӵоже, нокин но, ноку но тынэсьтыд емыштэ медаз ни сиы». Тае дышетскисьёсыз кылӥзы.
41011015	Иерусалиме лыктӥзы. Иисус храме пыриз но отын вузкарисьёсты, басьяськисьёсты улляса поттаны кутскиз; вошъяськыса улӥсьёслэсь ӝӧкъёссэс, дыдыкъёсын вузкарисьёслэсь ӟусъёссэс кымалляз;
41011016	храм пыр нокинэ но, нокыӵе но тӥрлык нуллыны ӧз лэзьы.
41011017	Соосыз дышетыса вераз: «Гожтэмын ӧвӧл-а – ”Мынам коркае вань калыкъёс понна вӧсяськон корка шуыса нимаськоз”? Нош тӥ сое лушкаськисьёслы люкаськон интылы пӧрмытӥды».
41011018	Тае книга тодӥсьёс но архиерейёс кылӥзы, кызьы ке но Сое виыны муг утчазы. Солэсь кышкаса улӥзы, уго адӟо вал, кызьы калык Солэсь дышетонзэ паймыса кылзӥське.
41011019	Бер ӝыт Со город сьӧры потӥз.
41011020	Ӵукна, смоквапу вӧзтӥ ортчыкузы, адӟизы: со выжыозяз куасьмемын.
41011021	Петрлэн тодаз лыктыса шуиз: «Дышетӥсь! Учкы ай, каргам смоквапу куасьмем».
41011022	Иисус соослы шуиз:
41011023	«Инмарлы осконэн улэ. Зэм ик тӥледлы верасько: кин сюлмыныз шекланытэк, оскыса та гурезьлы ”ӝутӥськы но зарезе гылӟы” шуиз ке, солэн верам кылызъя луоз, мар гинэ уз вера – ваньмыз быдэсмоз.
41011024	Соин ик тӥледлы шуисько: вӧсяськыса мар гинэ уд куре, басьто шуыса оскелэ, – ваньмыз тӥледлы луоз.
41011025	Вӧсяськыса сылыкуды, Инмысь Атайды сьӧлыкамдэс мед куштоз шуиськоды ке, нырысь ик асьтэос, вожпотон муртты вань ке, солэсь сьӧлыкамъёссэ куштэлэ.
41011026	Ӧд ке куштэ, Инмысь Атайды но тӥлесьтыд сьӧлыкамдэс уз кушты».
41011027	Нош ик Иерусалиме лыктӥзы. Храм пушкытӥ ветлыкуз, Со доры архиерейёс, книга тодӥсьёс, тӧроос лыктӥзы
41011028	но Солы шуизы: «Кыӵе кужымен Тон тае лэсьтӥськод? Тае лэсьтыны кин Тыныд кужым сётӥз?»
41011029	Соослэн пумитазы Иисус шуиз: «Мон но тӥледлы одӥг юан сёто, вералэ Мыным, соку Мон но тӥледлы верало, кыӵе кужымен Мон тае лэсьтӥсько.
41011030	Иоаннлэн пылатонэз Инмысен вал-а, адямиос бордысен-а? Вералэ Мыным».
41011031	Соку соос куспазы вераськизы: «”Инмысен” ке шуимы, Со шуоз: ”Малы нош тӥ солы ӧд оске?”»
41011032	«Адямиос бордысь» ке шуоно – калыклэсь кышкаллям, малы ке шуоно ваньмыз малпало вал, Иоанн зэмзэ но пророк вал шуыса.
41011033	Иисуслы ответ сётыса шуизы: «Ум тодӥське». Соку Иисус соослы шуиз: «Мон но тӥледлы уг вера, кыӵе кужымен Мон тае лэсьтӥсько».
41012001	Иисус соослы мадёнъёсын вераны кутскиз: «Одӥг адями виноград бакча мерттэм но кенерен котыртэм, вина виятон гу гудӟем, каланча пуктэм, сое виноград будэтӥсьёс кие сётэм но ачиз кошкем.
41012002	Дыр вуэм но, виноград будэтӥсьёс доры, виноград емыш вайыны ляльчизэ ыстэм.
41012003	Нош виноград будэтӥсьёс сое кутӥллям но жугиллям, номыр но сётытэк келяллям.
41012004	Нош ик соос доры мукетсэ ляльчизэ ыстэм. Таизлэсь йырзэ изэн пась кариллям но сантэмаса келяллям.
41012005	Собере мукетсэ ляльчизэ ыстэм: тазэ вииллям; трос мукетъёссэ я жугыса лэзиллям, я виылӥллям.
41012006	Пумаз ини ыстэм аслэсьтыз одӥг гинэ яратоно пизэ но шуэм: ”Пиелэсь возьдаськозы”.
41012007	Нош виноград будэтӥсьёс ог-огзылы шуиллям: ”Та атай юртлы кузёе кылёно. Ойдолэ, мыныса сое виёме, солы сюроно ваньбур асьмелы луоз”.
41012008	Кутыса сое вииллям но виноград бакча сьӧры куштӥллям.
41012009	Виноград бакчалэн кузёез мар бен кароз? Лыктоз но виноград будэтӥсьёсты виылоз, виноград бакчазэ мукетъёслы сётоз.
41012010	Священной Гожтэмысь лыдӟемды ӧвӧл шат таӵе веранэз: ”Корка пуктӥсьёслэн кулэтэм карыса куштэм иззы корка сэреглэн улаз инъет йыр луыса пуксиз;
41012011	та – Кузё-Инмарлэсь, паймымон луэ асьмелэн син азямы”?»
41012012	Иисусэз кутыны тыршизы, но калыклэсь кышказы; уго валатскизы, соос сярысь та мадён верамын шуыса; Собере Сое кельтыса, Со дорысь кошкизы.
41012013	Кыл пыр янгыш карыса кутон вылысь Со доры куд-ог фарисейёсты но Иродлэсь адямиоссэ ыстӥзы.
41012014	Соос лыктыса Иисуслы шуизы: «Дышетӥсь! Ми тодӥськомы, Тон шонер лэсьтӥсь шуыса, кинлы но солы гинэ кельшыны турттыса уд улӥськы. Нокыӵе но ымныр шоры уд учкиськы, но Инмарлэн сюресэзлы шонер дышетӥськод. Яра-а кесарьлы выт тырыны, уг яра-а? Оло тыроно милемлы, оло ӧвӧл?»
41012015	Нош Со, соослэсь чеберъяськись луэмзэс тодыса, соослы шуиз: «Малы тӥ Мынэсьтым визьме сынаськоды? Вае Мыным динарий, Мон сое учко».
41012016	Соос вайизы. Соку соослы шуиз: «Кинлэн татын тусбуез суредамын, кинлэн та гожтӥськемез?» Соос шуизы: «Кесарьлэн».
41012017	Соослы ответ сётыса, Иисус шуиз: «Кесарьлэсьсэ кесарьлы сётэлэ, Инмарлэсьсэ – Инмарлы». Паймыса кылзӥзы Сое.
41012018	Собере Иисус доры «улӟыса султон ӧвӧл» шуыса дышетӥсь саддукейёс лыктӥзы но Солэсь юазы:
41012019	«Дышетӥсь! Моисей милемлы гожтӥз: ”Кинлэн ке агаез кулыса кышнозэ нылпитэк кельтӥз ке, солэн выныз солэсь кузпалзэ аслыз кышно мед кароз но агаезлэсь выжызэ мед утёз”.
41012020	Сизьым агай-вынъёс вал: нырысетӥез кышнояськиз но нылпи кельтытэк кулӥз.
41012021	Кыкетӥез сое кышнолы вайиз, но кулӥз, со но нылпи ӧз кельты; озьы ик куинетӥез но.
41012022	Сизьымназы ик сое кышно каризы, нош нылпи ӧз кельтэ. Ваньзы бере та кышномурт но кулӥз.
41012023	Улӟыса султон нуналэ кулэмъёс улӟыса султӥзы ке, кудзылы со кышно луоз? Сизьымназы но сое кышно каризы вал уго».
41012024	Иисус соослы ответ сётыса шуиз: «Тазьы-а тӥ Гожтэмъёсты но, Инмар кужымез но тодымтэеныды янгышаськоды?
41012025	Кулэмысь улӟыса султон бере уз но кышнояське, уз но бызе, Инмысь Кылчинъёс кадь улозы.
41012026	Кулэмъёслэн улӟыса султонзы сярысь Инмарлэсь куак дорысен Моисейлы ”Мон – Авраамлэн Инмарез, Исааклэн Инмарез, Иаковлэн Инмарез” шуэмзэ Моисейлэн книгаысьтыз ӧд лыдӟе шат?
41012027	Инмар – кулэмъёслэн Инмарзы ӧвӧл, Со – улэпъёслэн Инмарзы. Озьыен, тӥ туж зол янгышаськоды».
41012028	Книга тодӥсьёс пӧлысь одӥгез та ченгешонэз кылӥз но, Иисуслэсь ӟеч ответ сётылэмзэ адӟыса, Со доры лыктыса юаз: «Вань курон-косонъёс пӧлысь кудӥз самой бадӟымез?»
41012029	Иисус солы ответ сётӥз: «Вань курон-косонъёс пӧлысь самой бадӟымез таӵе: ”Кылзы, Израиль! Асьмелэн Инмармы Кузё-Инмар – одӥг Кузё-Инмар;
41012030	Инмардэ Кузё-Инмарез вань сюлмыныд, вань лулыныд, вань визьмыныд, вань кужмыныд яраты”. Та самой бадӟымез курон-косон!
41012031	Кыкетӥез но таиз кадь ик: ”Матысьтэ астэ ачид кадь ик яраты”. Таослэсь бадӟымез курон-косон ӧвӧл».
41012032	Книга тодӥсь Солы шуиз: «Умой, Дышетӥсь! Зэмез верад Тон: Инмар одӥг гинэ, Со сяна, мукетыз ӧвӧл;
41012033	Сое вань сюлмын, вань визьмын, вань лулын, вань кужымен, матысьтэ но астэ ачид кадь ик яратон – тылын сутӥськись котькыӵе курбонъёслэсь, мукет курбон сётонъёслэсь бадӟымгес».
41012034	Иисус, талэсь визьмо ответ сётыны быгатэмзэ кылыса, солы шуиз: «Инмар Эксэйлыклэсь кыдёкын ӧвӧл ни тон». Та бере нокин но Солэсь юалляськыны ӧз дӥсьты ни.
41012035	Храмын дышетыса улыкуз, Иисус шуиз: «Малы нош книга тодӥсьёс Христос Давидлэн Пиез шуыса верало?
41012036	Давид ачиз Святой Духен тыр луыса вераз: ”Кузё-Инмар мынам Кузё-Инмарелы шуиз: Тынэсьтыд тушмонъёстэ пыд улад понытозям, Мынам бурпалам пук”.
41012037	Озьыен, ачиз Давид Сое Кузё-Инмар шуэ, кызьы Со солэн Пиез луоз?» Трос муртъёс Сое шумпотыса кылзӥськизы.
41012038	Аслаз дышетоназ Со вераз: «Чаклаське книга тодӥсьёслэсь, кузь дӥськутэн ветлыны, калык люкаськон интыосын асьсэды ӟечкыламез яратӥсьёслэсь,
41012039	сӥнагогаосын калыклэн азьпалаз пукыны, сиён-юонъёс дыръя нырысетӥ радъёсын кылльыны яратӥсьёслэсь.
41012040	Соос, палкышноослэсь юртъерзэс сиисьёс, калык адӟиськон азьын кема вӧсяськисьёс, – чидантэм секытлы судить каремын луозы».
41012041	Иисус ваньбур тырон шыкыс шоры пуксиз но учкыса улӥз, кызьы отчы калык коньдон тыре. Тросэз узыр муртъёс тросэн тыризы.
41012042	Куанер улӥсь палкышно лыктыса кык лепта понӥз. Кык лепта одӥг кодрант луэ.
41012043	Иисус дышетскисьёссэ матаз ӧтьыса шуиз: «Зэм ик тӥледлы верасько, та куанер палкышно ваньбур тырон шыкысэ тырисьёс пӧлысь ваньмызлэсь уно понӥз;
41012044	уго ваньмыз мултэсэз ваньысь тыризы, нош со куанер улыса но, кӧтсэ тырон понна маиз вань – ваньзэ понӥз».
41013001	Храмысь потыкуз, дышетскисьёсыз пӧлысь одӥгез Солы шуиз: «Дышетӥсь! Учкы, кыӵеесь изъёс, кыӵеесь юртъёс!»
41013002	Иисус солэн пумитаз шуиз: «Адӟиськод-а та бадӟымесь юртъёсты? Ваньмыз соос куашкатэмын луозы, татчы из вылэ из но уз кыльы».
41013003	Иисус Елеон гурезьын храм вадьсын пукыкуз, Петр, Иаков, Иоанн но Андрей ас понназы кылён дыръя Солэсь юазы:
41013004	«Вера милемлы, ку та луоз, ваньмыз таос луон азьын кыӵе тодмет луоз?»
41013005	Ответ сётыса, Иисус тазьы вераны кутскиз: «Чакласькелэ, нокин но визьдэс медаз туга;
41013006	малы ке шуоно тросэз Мынам нимыным лыктозы но, ”та – Мон” шуыса, тросэзлэсь визьзэ тугалозы.
41013007	Ожъёс, ожмаськонъёс сярысь иворъёс кылӥды ке, эн кышкатске, ваньмыз та луоно уго; но та пумыз ӧвӧл на.
41013008	Калык калыклы, эксэйлык эксэйлыклы ваче пумит султозы; интыен-интыен музъем зуркалоз, сютэм аръёс, куалекъяса улон дыръёс луозы. Та – висёнъёслэн кутсконзы.
41013009	Нош тӥ чакласькыса улэлэ; тӥледыз Мон понна судэ сётозы, сӥнагогаосын жугозы, кивалтӥсьёс, эксэйёс азе султытозы, соос азьын тӥ Мон сярысь тодытоды.
41013010	Азьвыл вань калыкъёс пӧлын Евангелие тодытэмын луыны кулэ.
41013011	Тӥледыз кутыса нуыкузы, мар вералом шуыса, азьло ик эн сюлмаське, эн малпаське; со дыре тӥледлы мар сётӥськиз, сое ик вералэ: соку тӥ уд вералэ, Святой Дух вералоз уго.
41013012	Братэз братсэ кутыса виыны сётоз, атаез – нылпиоссэ; нылпиос анай-атайёссылы пумит султозы но соосты виёзы.
41013013	Мынам нимы понна ваньмыз тӥледыз адӟемпотостэм карозы; нош пумозяз чидам мурт – утиськоз.
41013014	Даниил пророк пыр верам юрӟым куашканэз адӟиды ке, кытын сылыны уг яра – лыдӟись мурт мед валалоз, – соку Иудея музъеме учырамъёс гурезьёсы мед пегӟозы.
41013015	Нош липет йылэ учырам мурт, коркам пырыса марме ке но басьто шуыса, отысь медаз васькы.
41013016	Бусые учырам мурт но, дӥськутме басьто шуыса, берен медаз ни берытскы.
41013017	Кайгу луоз со нуналъёсы нуны ваёноослы, нуны нонтӥсьёслы!
41013018	Вӧсяськелэ, пегӟоно нуналды толалтэ медаз учыра шуыса.
41013019	Со нуналъёсы сыӵе куректон луоз, кыӵеез Инмарлэн дуннеез кылдытэм дырысеныз туннэ нуналозь ӧй на вал, уз но луы.
41013020	Кузё-Инмар со нуналъёсыз ӧй ке вакчиятысал, одӥг улэп мурт но ӧй утиськысал; но Аслэсьтыз быръем адямиоссэ утён понна Кузё-Инмар вакчиятӥз со нуналъёсыз.
41013021	Соку тӥледлы кин ке но ”тани татын Христос” яке ”тӥни отын” шуиз ке, эн оскелэ.
41013022	Соку султозы пӧяськись христосъёс, ӧрекчи пророкъёс, паймымон тодметъёс но паймымон ужъёс лэсьтыса, луиз ке, быръем муртъёслэсь но визьзэс туганы соос тыршозы.
41013023	Нош тӥ утиськелэ; тани Мон тӥледлы ваньзэ тае азьвыл ик верай.
41013024	Со нуналъёсы, со куректон-курадӟонъёс бере, шунды пеймытомоз, толэзь но аслэсьтыз югытсэ уз сёты ни,
41013025	инмысь кизилиос усёзы, ин кужымъёс вырӟозы.
41013026	Соку пилемъёс вылын быдӟым кужымен, пиштӥсь данлыкен лыктӥсь Адями Пиез адӟозы.
41013027	Соку Со Аслэсьтыз Кылчинъёссэ ыстоз но дуннелэн ньыль палысьтыз, музъем пумысь но, ин пумысь но Аслэсьтыз быръем адямиоссэ люкалоз.
41013028	Смоквапулэсь адӟем каре: улвайёсыз небӟыса, куар поттыны кутско ке, гужем матын ни шуыса тодӥськоды.
41013029	Озьы ик тӥ но, та тодметъёслэсь быдэсмемзэс адӟиды ке, тодэлэ, матэ, ӧс выжые, вуиз ини шуыса.
41013030	Зэм ик тӥледлы верасько: та выжы бырытозь, ваньмыз но та луоз.
41013031	Ин но музъем бырозы, нош Мынам кылъёсы уз быре.
41013032	Нош со нуналэз, со часэз, Атай сяна, Инмысь Кылчинъёс но, Пи но, нокин но уг тоды.
41013033	Эскериське, сак улэ, вӧсяськелэ, уд тодӥське уго, ку со дыр вуоз.
41013034	Юртсэ ляльчиосызлы утьыны кельтыса, котькудзылы уж сётыса, капка возьмасьлы сак луыны косыса, сюрес вылэ потӥсь муртлы со укша.
41013035	Озьыен, сак улэ, уд тодӥське уго, ку бертоз коркалэн кузёез – ӝыт-а яке уйшор уе-а, атасъёс чоръяны кутскыку-а яке ӵукна-а;
41013036	шӧдтэк шорысь бертыса, изён дыръяды со тӥледыз медаз пумита.
41013037	Нош мае верасько тӥледлы, верасько ваньмызлы: сак улэлэ».
41014001	Кык нунал ортчыса, Пасха но Юмал Нянь Сиён праздник вуэ вал. Архиерейёс но книга тодӥсьёс Иисусэз кутыса виён вылысь кескич амал утчаса ветлӥзы.
41014002	Калык пушкын бугыръяськон медаз ӝутӥськы, та ужез праздник нуналэ ум лэсьтэ шуизы.
41014003	Иисус Вифанияын гижлочерен висись Симонлэн корказ сиськыса кыллён дыръя Со доры кышномурт алавастр посудаен нардлэсь лэсьтэм чылкыт дуно миро вайиз, посудазэ пильыса, мирозэ Солэн йыр вылаз кисьтӥз.
41014004	«Малы мироез юнме арам каронэз?» шуыса, куд-огез, вожзэс поттыса, куспазы вераськизы.
41014005	«Сое куинь сю динарийлэсь но дуноенгес вузаса коньдонзэ кураськисьёслы сётъяны луысал ук». Озьы сое пыкылӥзы.
41014006	Нош Иисус шуиз: «Кельтэ сое, малы сое кепыр вайытӥськоды? Со Мон понна ӟеч уж лэсьтӥз.
41014007	Кураськисьёс ялан тӥ котырын уго, куке мылды потӥз, соку ик соослы тӥляд ӟеч каремды луоз, нош Мон ялан тӥледын огазьын ӧвӧл.
41014008	Со лэсьтӥз, мар быгатӥз: Мынэсьтым мугорме вӧйын зыраса ватыны дасяз.
41014009	Зэм ик тӥледлы верасько: быдэс дунне вылын, кытын гинэ та Евангелие тодытэмын луиз, сое буре вайыса, солэн мар каремез сярысь котькытын но верамын луоз».
41014010	Иисусэз кутыса сётон вылысь Искариот Иуда, дас кык дышетскисьёсыз пӧлысь одӥгез, архиерейёс доры мынӥз.
41014011	Тае кылыса, соосыз шумпотӥзы; солы азвесь коньдон сётом шуизы. Со утчаськыса улӥз, кызьы ке но кельшись дыре Сое кутыса сётыны.
41014012	Юмал нянь сиёнлэн нырысетӥ нуналаз, Пасха ыжпи вандыку, дышетскисьёсыз Солэсь юазы: «Кытын Пасха ыжпиез сиемед потэ? Ми мыныса дасясалмы».
41014013	Дышетскисьёсыз пӧлысь кыксэ ыстӥз но соослы Со вераз: «Мынэлэ городэ, пумитады кувшинэн ву нуись мурт шедёз, со сьӧры мынэлэ.
41014014	Кытчы со пыроз, коркалэн кузёезлы шуэ: ”Дышетӥсь юа: кудаз комнатаын Мон дышетскисьёсыным валче Пасха ыжпиез сиыны быгато?”
41014015	Со тӥледлы коркалэсь вӧлдыса дасям бадӟым палзэ возьматоз; отчы асьмелы дасялэ».
41014016	Солэн дышетскисьёсыз мынӥзы; городэ вуэм беразы адӟизы: ваньмыз вал озьы, кызьы Со вераз. Пасхалы ыжпиез вандыса дасязы.
41014017	Ӝыт вуиз но, дас кык дышетскисьёсыныз ӵош Со лыктӥз.
41014018	Сиськыса улон дыръязы Иисус шуиз: «Зэм ик тӥледлы верасько, тӥ пӧлысь, Монэн огазьын сиськисьёс пӧлысь одӥгез, Монэ вузаса сётоз».
41014019	Соос куректонэ усизы но огзы бӧрсьы огзы Солы вераны кутскизы: «Мон ӧвӧл-а?», мукетыз но: «Мон ӧвӧл-а?»
41014020	Ответ сётыса, Со тазьы вераз: «Дас кык пӧлысь одӥгез, Монэн ӵош тусьтые веттылӥсез.
41014021	Адями Пи мынэ ке но, кызьы Со сярысь гожтэмын вал, но Сое вузаса сётӥсь муртлы, кудӥз пыр Адями Пи вузаське, куректон луоз; со ӧй ке вордӥськысал, солы умойгес луысал».
41014022	Сиськон дыръязы Иисус нянь басьтӥз, бакель кариз, тӥялтыса соослы сётъяз но шуиз: «Басьтэлэ, сиелэ, та Мынам Мугоры».
41014023	Чаша кутыса, тау карыса, соослы сётӥз; ваньзы ик отысь юизы.
41014024	Соослы шуиз: «Та Мынам трос адямиос понна кисьтӥськем Выль Сӥзён Виры.
41014025	Зэм ик тӥледлы верасько: Инмар Эксэйлыкын выль вина юон нуналозям виноград емышлэсьсэ винаез Мон уг ни юы».
41014026	Вӧсь гуръёс чирдыса, Елеон гурезе кошкизы.
41014027	Иисус соослы вераз: «Та уе ваньды тӥ Мон бордысь куштӥськоды, гожтэмын уга: ”Ыж возьмасьсэ погырто но, ыжъёсыз пазьгиськозы”.
41014028	Улӟыса султэм берам Мон тӥледыз Галилеяысен азьпалто».
41014029	Петр Солы шуиз: «Ваньзы ке но куштӥськизы, мон уг куштӥськы».
41014030	Иисус солы шуиз: «Зэм ик тыныд верасько, та уе, атас кык пол чортытозь, куинь пол тон Мон бордысь куштӥськод».
41014031	Нош со эшшо но золгес вераз: «Тонэн ӵош мыным кулоно ке но луиз, Тон бордысь уг куштӥськы». Мукетъёсыз но тазьы ик веразы.
41014032	Гефсимания шуон интые вуизы; Иисус дышетскисьёсызлы шуиз: «Мон вӧсяськытозь, тӥ татын пукелэ».
41014033	Сьӧраз Петрез, Иаковез но Иоаннэз басьтӥз; курадӟыны, куректыны кутскиз.
41014034	Соослы шуиз: «Мынам лулы кулоно кадь ик куректэ; татын улэ, сак улэ».
41014035	Ӧжытак палэнэ кошкиз но музъем вылэ выдыса, луысал ке, мед ортчысал Солэн та часэз шуыса, Со вӧсяськиз;
41014036	шуиз: «Авва, Атае! Тынад ваньзэ лэсьтэмед луэ. Мон вӧзтӥ ортчытыты вал та чашаез; но Мыным кызьы кулэ озьы эн кар, озьы кар, кызьы Тыныд кулэ».
41014037	Берен вуыкуз, адӟиз: ваньмыз умме усемын. Соку Со Петрлы шуиз: «Симон! Изиськод-а тон? Одӥг час но сак улэмед ӧз лу-а?
41014038	Визь сынаськонэ медад сюре шуыса, сак улэ, вӧсяське: дух сэзь, нош лулмугор кужымтэм».
41014039	Нош ик палэнэ кариськыса, со кылэз ик вераса вӧсяськиз.
41014040	Берен вуыкуз, адӟиз, нош ик ваньмыз умме усемын: синъёссэс ум нюртэм. Мар вераны но Солы соос ӧз тодэ ни.
41014041	Куинетӥ полаз лыктыкуз, соослы шуиз: «Тӥ ялан изиськоды, кыллиськоды на? Тырмиз, час вуиз; тани Адями Пиез сьӧлыкоос кие сёто.
41014042	Султэлэ, мыноме: тани Монэ вузась мурт матам лыктӥз ини».
41014043	Соку ик, Со вераськон куспын, дас кык дышетскисьёсыз пӧлысь одӥгез, Иуда, вуиз. Соин ӵош, мечъёс, зыръёс кутыса, архиерейёслэн, книга тодӥсьёслэн, тӧроослэн лэзем трос адямиоссы лыктӥзы.
41014044	Иисусэз вузась мурт соослы тодмет сётыса шуиз: «Кинэ мон чупало, Со ик вань Со. Кутэ Сое, нуыкуды сак кариське».
41014045	Со куспын ик Иисус доры лыктыса шуиз: «Равви! Равви!» но чупаз Сое.
41014046	Соку ик Сое кырмизы, киулазы басьтӥзы.
41014047	Сылӥсьёс пӧлысь одӥгез, мечсэ поттыса, архиерейлэн ляльчиезлэсь пельзэ ӵогыса уськытӥз.
41014048	Соку Иисус соослы шуиз: «Йырвандӥсь мурт доры сямен мечъёсын, зыръёсын Монэ кутыны потӥды.
41014049	Вань нуналъёсы Мон тӥледын огазьын храмын вал, дышетыса улӥ, нош тӥ Монэ ӧд кутэ. Озьыен, Гожтэмъёсысь верамъёс мед быдэсмозы».
41014050	Соку, Сое кельтыса, ваньзы бызьыса кошкизы.
41014051	Одӥг пинал пи, гольык мугорзэ шобретэн бинялтыса, Со сьӧрын ветлӥз; солдатъёс сое кутӥзы.
41014052	Нош со шобретсэ киязы кельтыса, гольык куен соослэсь пегӟиз.
41014053	Иисусэз архиерей доры вайизы; со доры вань архиерейёс, тӧроос, книга тодӥсьёс люкаськизы.
41014054	Петр палэнэтӥ Со бӧрсьы мынӥз, архиерейлэн азбар дорозяз мынӥз, со пушкы пыриз; медоосын огазьын тылскем дурын шунтӥськыса пукиз.
41014055	Архиерейёсын валче сӥнедрионын вань пукисьёс, Иисусэз виыса сётон вылысь, Солэсь шекъёссэ утчазы, но ӧз шедьтэ.
41014056	Тросэз Со вылэ ӧрекчаськыса ӧвӧлтэмзэ веразы, но соослэн со верамъёссы тырмыт ӧз луы.
41014057	Куд-огез султӥзы но Со вылэ ӧрекчаськыса ӧвӧлтэмзэ вераса шуизы:
41014058	«Ми кылӥмы Солэсь тазэ киын лэсьтэм храмез куашкато но куинь нунал куспын мукетсэ, киын лэсьтымтэзэ храмез пукто шуэмзэ».
41014059	Таиз но верамзы тырмыт ӧз луы.
41014060	Соку архиерей, шоразы султыса, Иисуслэсь юаз: «Тон номыр но уд-а вераськы? Маин соос Тонэ янгыше уськыто?»
41014061	Нош Со шып улӥз, нокыӵе но ответ ӧз сёты. Архиерей нош ик Солэсь юаз: «Тон-а со Христос, Данъянолэн Пиез?»
41014062	Иисус шуиз: «Мон; тӥ адӟоды, Кужымлэн бурпалаз пуксьыса, ин пилемъёс вылын лыктӥсь Адями Пиез».
41014063	Соку архиерей дӥськутсэ шорияк кесьыса шуиз: «Малы кулэ на асьмелы адӟисьёс?
41014064	Тӥ кылӥды Инмарез сантэмамез; мар тӥ шуоды?» Ваньзы соос, янгыше уськытыса, «виыны кулэ Сое» шуизы.
41014065	Куд-огъёсыз Со вылэ сяланы кутскизы, ымнырзэ шобыртыса тышказы но Солы шуизы: «Тодмад ке, вера». Ляльчиос-медоос Солэн бамаз мыжгазы.
41014066	Петр улӥын, азбарын улыку, архиерей дорын медоын улӥсь кышномурт отчы лыктӥз.
41014067	Шунтӥськыса сылӥсь Петрез адӟиз но со шоры учкыса шуиз: «Тон но Назаретысь Иисусэн огазьын вал».
41014068	Нош со танӥськыса шуиз: «Уг тодӥськы, уг валаськы мар тон вераськод». Азьпал азбаре потӥз; соку атас чортӥз.
41014069	Медо кышно сое нош ик адӟиз но татын сылӥсь муртъёслы вераны кутскиз: «Таиз соос пӧлысь».
41014070	Петр нош ик танӥськиз. Ӧжытак улыса, татын сылӥсьёс Петрлы нош ик вераны кутскизы: «Зэм ик, тон соос пӧлысь; тон Галилеяын вордӥськем мурт ук, вераськемед тынад соосын одӥг кадь».
41014071	Нош со кыл сётыса, танӥськыса шуиз: «Со Адямиез, Кудӥз сярысь тӥ вераськоды, уг тодӥськы».
41014072	Соку ик атас кыкетӥзэ чортӥз. Соку Петр тодаз вайиз Иисуслэсь «атас кык пол чортытозь, куинь пол тон Мон бордысь куштӥськод» шуэм кылзэ. Соку со бӧрдыны кутскиз.
41015001	Ӵукна вазь ик архиерейёс тӧроосын, книга тодӥсьёсын, быдэс сӥнедрионэн огазьын кенеш ортчытӥзы. Иисусэз думылӥзы но Пилат кие нуыса сётӥзы.
41015002	Пилат Солэсь юаз: «Тон иудейёслэн Эксэйзы-а?» Иисус ответ сётыса шуиз: «Тон шуиськод».
41015003	Архиерейёс Сое оломаин но янгыше уськытыны выризы.
41015004	Пилат нош ик Солэсь юаз: «Тон нокыӵе ответ уд-а сётӥськы? Адӟиськод, Тыныд пумит кӧня янгыше уськытонъёс верало».
41015005	Нош Иисус талы но ответ ӧз сёты, та Пилатэз паймытӥз.
41015006	Праздниклы быдэ Пилат, калык куремъя, пытсэтэ сюрем муртъёс пӧлысь одӥгзэ мозмытэ вал.
41015007	Со дыре пытсэтын пукиз Варавва нимо мурт. Аслаз эшъёсыныз калык бугыръяськон дыръя соос адямиез вииллям вылэм.
41015008	Калык кесяськыса, соос понна котьку но лэсьтӥськись ужзэ мед быдэстоз вал шуыса, Пилатлэсь курыны кутскиз.
41015009	Ответ сётыса, соослы со шуиз: «Яралоз-а тӥледлы, иудейёслэсь Эксэйзэс лэзи ке?»
41015010	Со тодэ вал уго, архиерейёс Сое вожъяськеменызы сэрен кутыса сётӥзы шуыса.
41015011	Нош архиерейёс калыкез ӝутказы, соослы Варавваез эсьмаса мед лэзёз шуыса.
41015012	Ответ сётыса, Пилат нош ик соослы шуиз: «Иудейёслэн Эксэйзы шуон муртэныды монэ мар карыны косӥськоды?»
41015013	Соос нош ик кесяськыны кутскизы: «Кортӵога Сое!»
41015014	Пилат соослы шуиз: «Кыӵе урод уж Со лэсьтӥз?» Нош соос уката но золгес кесяськыны кутскизы: «Кортӵога Сое!»
41015015	Соку Пилат, калыклы яран вылысь, Варавваез мозмытӥз, нош Иисусэз жугытыса кортӵоганы сётӥз.
41015016	Солдатъёс Сое пыдлось азбаре, претория шуон интые, нуизы. Отчы быдэс полкез люказы.
41015017	Вылаз нап-горд басмалэсь шобыр дӥсязы, йыр вылаз тёрнпулэсь йыркерттэт пуныса изьыязы.
41015018	Ӟечкыланы кутскизы: «Шумпот, иудейёслэн Эксэйзы».
41015019	Бодыен йыраз тышказы, Со вылэ сялазы, пыдесъяськыса Солы йыбыртъязы.
41015020	Ултӥямзы бере эксэй шобырзэ вылысьтыз кылизы, Аслэсьтыззэ ик дӥськутсэ дӥсязы но Сое кортӵоганы нуизы.
41015021	Бусыысь бертӥсь кириней пи Симонэз, Александрлэсь но Руфлэсь атайзэс, татӥ ортчись муртэ, Солэсь кироссэ нуытӥзы.
41015022	Сое Голгофа шуон интые вайизы, кудӥз «Кымес инты» шуэм луэ.
41015023	Солы смирнаен сурам вина юыны сётӥзы, нош Со ӧз басьты.
41015024	Сое кортӵогасьёс, пус чӧлтыса, Солэсь дӥськутсэ люкылӥзы, кинлы мар басьтоно.
41015025	Куинетӥ час вал, Сое кортӵогазы.
41015026	Сое янгыш каронзы тазьы гожтӥськиз: «Иудейёслэн Эксэйзы».
41015027	Соин ӵош кык йырвандӥсьёсты кортӵогазы, одӥгзэ – бурпалаз, мукетсэ – паллян палаз.
41015028	Священной Гожтэмысь «законтэк улӥсьёсын оградэ пыртэмын луоз» шуэм кыл зэм луиз.
41015029	Вӧзтӥз ортчисьёс, йыръёсынызы сэзъяса, лек кылъёс вераса шуизы: «Эй! Храмез сэрттыса куиньмойскын Пуктӥсь!
41015030	Уть Астэ Ачид но васькы киросысь».
41015031	Таос кадь ик мыскылляськыса, архиерейёс но книга тодӥсьёс ог-огзылы шуизы: «Мукетъёссэ мозмытылӥз, нош Ассэ мозмытэмез уг луы!
41015032	Израильлэн Эксэез Христос киросысьтыз табере мед васькоз, адӟимы ке, ми но оскомы». Соин ӵош кортӵогаськем муртъёс но Сое урод кылъёсын куаретӥзы.
41015033	Куатетӥ часын быдэс дунне вылын пеймыт луиз. Озьы укмысэтӥ час котырозь улӥз.
41015034	Укмысэтӥ часын Иисус бадӟым куараен кеськыса вераз: «Элои, Элои! ламма савахфани?» «Инмаре, Инмаре! Малы Тон Монэ кельтӥд?» шуэм кыл луэ со.
41015035	Татын сылӥсьёс пӧлысь куд-огез тае кылыса шуизы: «Тани, Илияез ӧте».
41015036	Одӥгез бызьыса мынӥз, губкаез уксусэн тырмытӥз, боды йылэ шедьытыса, Солы юыны сётӥз но шуиз: «Дугдэ ай, учком, Илия Сое киросысь басьтыны лыктоз-а».
41015037	Иисус кужмо куараен вазиськиз но, лулыз потӥз.
41015038	Храм пушкысь катанчи йылысеныз улӥозяз шорияк кесиськиз.
41015039	Солэн ваче пумитаз сылӥсь сю солдатэн кивалтӥсь Солэсь куара сётыса лул потэмзэ адӟем бераз «зэм ик, та Адями Инмар Пи вал» шуиз.
41015040	Татын кышномуртъёс но вал, соос палэнысен учкыса сылӥзы; соос пӧлын вал Магдалина Мария, покчи Иаковлэн но Иосиялэн анайзы Мария, но Саломия.
41015041	Соос Иисус сьӧрын Галилея музъемын но служить карыса ветлӥзы. Соин ӵош трос мукетъёс но Иерусалиме лыктэмын вал.
41015042	Ӝыт вуиз. Соку пятница, субботалэн азьвыл нуналэз вал.
41015043	Аримафеяысь кенешлэн нимо-дано муртэз Иосиф лыктӥз. Со ачиз но Инмар Эксэйлыклэсь лыктэмзэ витьыса улӥз. Кышканзэ куштыса, Пилат доры пыриз но Иисуслэсь Мугорзэ куриз.
41015044	Солэсь кулэмзэ тодыса, Пилат паймиз. Дораз сю солдатэн кивалтӥсез ӧтьыса, солэсь юаз: «Кемалась-а кулӥз?»
41015045	Сю солдатэн кивалтӥсьлэсь тодэм бераз Мугорзэ Иосифлы сётӥз.
41015046	Иосиф, дун тырыса, тӧдьы дэра басьтӥз, кирос бордысь Сое басьтыса, дэраен шобыртӥз но шайгуэ понӥз. Шайгуэз гурезьысь из пушкы гудӟыса лэсьтэмын вал; шайгулэсь ӧссэ изэн пыкъяз.
41015047	Магдалина Мария но Иосий Мария учкыса улӥзы, кытчы Иисусэз ватӥзы.
41016001	Суббота ортчем бере Магдалина Мария, Иаков Мария но Саломия Мугорзэ зыран понна ческыт зыно вӧйёс басьтӥзы.
41016002	Арнялэн нырысетӥ нуналаз вазь ӵукна ик, шунды ӝужаку, шайгу доры лыктӥзы.
41016003	Соос куспазы вераськизы: «Кин асьмелы шайгу ӧс бордысь изэз палэнтоз?»
41016004	Вылӥе учкизы но адӟизы: из палэнтэмын, нош со из туж бадӟым вал.
41016005	Шайгуэ пырем беразы адӟизы бурпалан пукись тӧдьы дӥсен дӥсяськем пинал пиез; туж куалектӥзы.
41016006	Нош со соослы шуиз: «Эн куалектэ, тӥ Назаретысь корӵогаськем Иисусэз утчаськоды; Со улӟыса султӥз, Со татын ӧвӧл. Тани интыез, кытчы Со понэмын вал.
41016007	Мынэлэ, Солэн дышетскисьёсызлы, Петрлы вералэ. Со тӥляд азяды Галилеяе вуоз. Кызьы Со тӥледлы вераз вал, Сое тӥ отысен адӟоды».
41016008	Шайгуысь потыса, бызьыса кошкизы. Соос туж кышкатскизы, туж куалектӥзы, нокинлы но, номыр но ӧз вералэ. Кышказы уго.
41016009	Арнялэн нырысетӥ нуналаз, улӟыса султэм бераз, Иисус нырысь ик Магдалина Мариялы возьматскиз. Мария пушкысь Со сизьым периосты улляса поттӥз вал.
41016010	Мария мынӥз но Соин ӵош ветлӥсьёслы, бӧрдӥсьёслы, викышъясьёслы ивор сётӥз;
41016011	нош соос «Иисус улэп, мон Сое ачим адӟи» шуэмезлы ӧз оске.
41016012	Та бере Иисус кыкезлы дышетскисьёсызлы, сюрес вылтӥ гуртэ мыныкузы, мукет тусын возьматскиз.
41016013	Берен вуэм беразы таос мукетъёсызлы ивортӥзы, нош таослэн верамзылы соос ӧз оске.
41016014	Собере, сиськыса кыллён дыръязы, дас одӥгназылы ик Иисус возьматскиз но соосты оскымтэзы, чурыт сюлэмо луэмзы понна, Сое улӟемен адӟем муртъёслы оскымтэзы понна пыкылӥз.
41016015	Соослы шуиз: «Мынэлэ быдэс дунне вылэ но вань адямиослы тодытэ Евангелиез.
41016016	Оскись мурт, пылатэм мурт утемын луоз, нош кин ӧз оскы, судэ сюремын луоз.
41016017	Оскисьёс сьӧрын таӵе тодметъёс ветлозы: Мынам нимыным периосты улляса поттылозы, выль кылъёсын вераськозы,
41016018	кыйёсыз киынызы кутозы, виись макеез юизы ке но, соослы изъян уз луы; висисьёс вылэ кизэс понозы но, соос бурмозы».
41016019	Дышетскисьёсыныз вераськем бераз Кузё-Инмар Инме ӝутскиз но Инмарлэн бурпалаз пуксиз.
41016020	Нош дышетскисьёсыз потӥзы но пӧртэм интыостӥ Ӟеч Ивор тодытыса ветлӥзы. Кузё-Инмар соослы юрттӥз, верам кылзэс пӧртэм тодметъёсын юнматъяз. Аминь.
42001001	Ми куспын зэмос луэм учыръёс сярысь тросэз веросъёс кылдытъяны кутскизы ни бере,
42001002	кудӥз сярысь милемлы самой кутсконысеныз ик Кылэз адӟемъёс но Солы служить каремъёс ивортӥзы, –
42001003	соку мон но малпай: ваньзэ кутсконысеныз ик пыр-поч эскерыны но радызъя тыныд гожтыны, гажано Феофил,
42001004	тон мед тодод, со дышетон, кудӥныз тон тодматскид, оскиськымон луэ шуыса.
42001005	Иудеяын, Ирод эксэй луон нуналъёсы, Авиялэн черодысьтыз Захария нимо священник улӥз. Солэн Елисавета нимо кышноез Аарон выжыысь вал.
42001006	Инмар азьын кыкназы но соос шонер улӥзы, Кузё-Инмарлэсь вань курон-косонъёссэ, радъянъёссэ шекланытэк быдэсъяса улӥзы.
42001007	Соослэн нылпизы ӧй вал, Елисавета уго нылпи вайисьтэм вал. Кыксы но соос арескын мӧйыесь вал ини.
42001008	Одӥг пол, черодэз вуыса, Инмар азьын служить карыкуз,
42001009	пус чӧлтыса, кызьы каро вал священникъёс, солы Кузё-Инмарлэн храмаз ладанэн ӵындытыны пыроно луиз.
42001010	Ладанэн ӵындытон дыръя вань калык педлон вӧсяськылӥз.
42001011	Соку Захариялы Кузё-Инмарлэн Кылчинэз возьматӥськиз, со Кылчин, ладан ӝуатыса, курбон сётон ӝӧклэн бурпалаз сылӥз.
42001012	Сое адӟыса, Захария куалектӥз, кышканы кутскиз.
42001013	Нош Кылчин солы шуиз: «Эн курда, Захария, тынад вӧсяськемед кылэмын, кышноед Елисавета пи нуны ваёз, солы Иоанн ним сётод.
42001014	Тыныд шумпотон, шулдыръяськон луоз, солэн вордӥськемез понна тросэз шумпотозы.
42001015	Уго со Кузё-Инмар азьын быдӟым луоз, вина но, сур но уз юы, анаезлэн пушказ ик Святой Духен тыр луоз.
42001016	Троссэ Израиль пиосты Инмарзы Кузё-Инмар пала берыктоз.
42001017	Атайёслэсь сюлэмъёссэс нылпиоссы пала берыктыны, кылзӥськисьтэмъёсты шонер улӥсьёслэн визьлыко сюрес вылазы берыктыны, Кузё-Инмарлы калыкез дасян понна Илиялэн кадь духен но кужымен Кузё-Инмарлэн азьтӥз со мыноз».
42001018	Захария Кылчинлы шуиз: «Кызьы мон сое тодом? Мон уго пересь ини, кышноелэн но аресэз бадӟым ини».
42001019	Кылчин солы ответ сётыса шуиз: «Мон – Гавриил, Инмар азьын сылӥсь, тонэн вераськыны но та ӟеч иворез тыныд вераны ыстэмын.
42001020	Тани, тон кылтэм улод. Ас дыраз быдэсмоно верам кылъёслы оскымтэед понна та быдэсмон нуналозь тынад вераськемед уз луы».
42001021	Со дыре калык Захарияез витьыса улӥз, паймиз солэн храмын ӝегамезлы.
42001022	Со потӥз но соослы номыр но верамез ӧз луы. Соос валазы, со храмын адӟон адӟиз шуыса. Соосын со кипусъёс пыр гинэ валэкъяськиз, вераськемез ӧз луы.
42001023	Служить карон нуналъёсыз йылпумъяськем бере дораз бертӥз.
42001024	Та нуналъёс бере солэн кышноез Елисавета нуны ваёно луиз. Вить толэзь ӵоже адямиослэсь ватыса улӥз. Елисавета шуиз:
42001025	«Адямиос пӧлын монэ медаз ни ултӥялэ шуыса, монэ жаляса, та виын тазьы лэсьтӥз Кузё-Инмаре».
42001026	Куатетӥ толэзез мыныку, Инмар Гавриил Кылчинэз Галилеяысь Назарет каре,
42001027	Давид юртысь Иосиф нимо пиосмуртлы курам Ныл доры ыстӥз. Со Ныллэн нимыз – Мария.
42001028	Кылчин Со доры пырыса шуиз: «Шумпот, Дэлето! Кузё-Инмар Тонэныд; кышноос куспын Тон бакель каремын».
42001029	Сое адӟыса, солэн кылъёсызлэсь Со кепыраз, малы меда та таӵе ӟечкылан шуыса малпаз.
42001030	Кылчин Солы шуиз: «Эн кышка, Мария, Тон Инмар дорын дэлет басьтӥд.
42001031	Тани Тон секытэн луод, Пи ваёд но Солы Иисус ним сётод.
42001032	Со луоз быдӟым, Вылысь Инмарлэн Пиез шуыса нимаськоз. Солы Инмар Кузё-Инмар Давидлэсь, Солэн атаезлэсь, эксэй пуконзэ сётоз.
42001033	Пумтэм дауръёс ӵоже Иаковлэн юртэзлы Со эксэй луыса пукоз, Солэн Эксэйлыкезлэн пумыз уз луы».
42001034	Нош Мария Кылчинлы шуиз: «Кызьы та луыны быгатоз, куке Мон пиосмуртэз уг тодӥськы?»
42001035	Кылчин Солы ответ сётыса шуиз: «Святой Дух Тон вылэ васькоз, Вылысь Инмарлэн кужымез Тонэ шобыртоз. Соин ик Тынэсьтыд вордӥськем Дун-Сьӧлыктэм Инмар Пи шуыса нимаськоз.
42001036	Тани, Елисавета но, Тынад выжы-кумыед, нылпи вайисьтэм шуо вал, пересь даураз пи нуны ваёно луиз, солэн куатетӥ толэзез ни.
42001037	Уго Инмарлэн одӥгез но верам кылыз быдэсмытэк уз кыльы».
42001038	Соку Мария шуиз: «Тани Мон Кузё-Инмарлэн ляльчиез; тынад кылыдъя Мыным мед луоз». Собере Кылчин Со дорысь палэнскиз.
42001039	Со нуналъёсы Мария султӥз но дыртыса гурезё шаере, Иудалэн городаз, мынӥз,
42001040	Захариялэн корказ пырыса, Со Елисаветаез ӟечкылаз.
42001041	Елисавета Мариялэсь ӟечкыламзэ кылэм бере солэн пушказ нуныез вырӟиз; Елисавета Святой Духен тыр луиз.
42001042	Бадӟым куараен вазиськыса шуиз: «Кышноос пӧлысь ваньмызлэсь золгес Тон бакель каремын, бакель каремын Тынад пушкысьтыд емышед но!
42001043	Кытысен та ӟечлык мыным: Кузё-Инмарелэн Анаез мон доры лыктӥз?
42001044	Уго Тынад ӟечкылан куараед кылӥськыку, нуны шумпотыса пушкам вырӟиз.
42001045	Шудо Оскем Мурт – Кузё-Инмарлэн Солы верамез быдэсмоз».
42001046	Мария шуиз: «Мынам лулы Кузё-Инмарез данъя,
42001047	духе Инмарлы, Утиселы, шумпотэ,
42001048	Аслэсьтыз покчи ляльчизэ Со жаляса учкиз. Та дырысен вань выжыос Монэ шудо мурт шуозы,
42001049	Кужмо Мыным быдӟым ужъёс лэсьтӥз, Солэн нимыз святой.
42001050	Солэн гажан-жалянэз Солэсь кышкасьёс понна выжыосысь выжые улоз.
42001051	Со Ас киызлэсь кужымзэ возьматӥз, сюлмазы вылӥ мылкыдо малпанэн улӥсьёсты пазьгиз.
42001052	Кужмоосты пукон интыысьтызы уськытӥз, нош востэмъёсты ӝутӥз.
42001053	Сютэмъёсты ваньбуро кариз, нош узырмемъёсты номыртэк но лэзиз.
42001054	Аслэсьтыз ляльчизэ, Израилез, бордаз кариз, жалянэз тодэ вайыса –
42001055	кызьы шуиз вал атайёсмылы – Авраамлы но солэн кидысэзлы пумтэм вапумозь».
42001056	Мария куинь толэзь мында Елисавета дорын улэмез бере аслаз дораз бертӥз.
42001057	Елисаветалэн нылпи ваён дырыз вуиз; со пи нуны вайиз.
42001058	Бускельёсыз, ӵыжы-выжыосыз Кузё-Инмарлэсь сое юн гажам-жалямзэ кылзӥзы но соин валче шумпотӥзы.
42001059	Тямысэтӥ нуналаз нунылы вандӥськон сямез ортчытыны лыктӥзы но, атаезлэн нимызъя солы Захария ним сётыны малпазы.
42001060	Талы пумит солэн анаез шуиз: «Ӧвӧл, сое Иоанн шуыса нимано».
42001061	Нош солы шуизы: «Тынад выжы-кумыед пӧлын та нимез нуллӥсь нокин но ӧвӧл».
42001062	Атаезлэсь пусъёс пыр юазы, кыӵе ним со сётысал шуыса.
42001063	Со пул куриз но гожтӥз: «Иоанн солэн нимыз». Ваньзы паймизы.
42001064	Соку ик солэн кылыз-ымыз усьтӥськиз но, Инмарез данъяса, со вераськыны кутскиз.
42001065	Со котырын улӥсьёс ваньзы кышкатскизы; Иудеялэн быдэс гурезё шаераз ваньмыз та сярысь вераськизы.
42001066	Ваньмыз кылэм муртъёс тае сюлмазы возизы но вераллязы: «Кыӵе пинал та луоз?» Кузё-Инмарлэн киыз со вылын улӥз.
42001067	Солэн атаез, Захария, Святой Духен тыр луыса, азьпалзэ тодытыса шуиз:
42001068	«Кузё-Инмар, Израильлэн Инмарез, дано: Аслаз калыкез шоры гажаса учкиз но солы мозмытӥськон сётӥз.
42001069	Аслаз ляльчиезлэн, Давидлэн, выжыысьтыз милемлы утиськонлэсь сюрзэ ӝутӥз.
42001070	Аслаз вашкала дырысь святой пророкъёсызлэн кылынызы-ымынызы ивортӥз,
42001071	тушмонъёсмылэсь, вань синазькыль карисьёслэсь милемыз утёз;
42001072	милям атайёсмылы гажан-жалянзэ возьматоз но Аслэсьтыз святой сӥзён-косонзэ тодаз ваёз.
42001073	Милям Авраам атаймы азьын кыл сётыса вераз:
42001074	милемды тушмонъёсмылэн киулысьтызы мозмытоз,
42001075	улонмылэн вань нуналъёсаз Солы дун-сьӧлыктэм мылкыдын, шонерлыкен Солы кышкатэк служить карыны.
42001076	Тон, нуны, Вылысь Инмарлэн пророкез шуыса нимаськод, тон уго Кузё-Инмарлэн азьтӥз мынод Солы сюрес дасяны,
42001077	сьӧлыкъёссэс куштыса утиськон сярысь Солэн калыкезлы валан сётыны,
42001078	Инмармылэн сюлмысьтыз гажан-жалянэныз, кудӥныз асьме доры йылысен Шунды ӝужан лыктӥз,
42001079	пеймытын, кулонлэн вужераз пуксисьёсты югдытыны, пыдъёсмес тупаса улонлэн сюрес вылаз поттыны».
42001080	Нуны будӥз, лулыныз-сюлмыныз юнмаз, Израиль калыклы возьматскон нуналыз вуытозь, кыр дуннеосын улӥз.
42002001	Со нуналъёсы быдэс дуннеысь калыкез гожъян сярысь Август кесарьлэн косонэз потӥз.
42002002	Квириниялэн Сирияен кивалтыса улон дыръяз та нырысетӥез калыкез гожъян вал.
42002003	Ваньмыз, котькудӥз адями, аслаз городаз гожтӥськыны мынӥз.
42002004	Галилеяысь Назарет карысь Иосиф но Иудеяе, Давидлэн Вифлеем шуон городаз, мынӥз. Уго со Давидлэн юртысьтыз, выжыысьтыз вал.
42002005	Кышноеныз, Марияен, со гожтӥськыны мынӥз. Соку Мария секытэн вал.
42002006	Соос отын луон дыръя Солы нуны вайыны дыр вуиз.
42002007	Нырысетӥ Пиез вордскиз но, Сое кутэтэн бинялтыса, турын тыронэ понӥз, кунокуаын соослы инты ӧз сюры уго.
42002008	Со шаерын пудо возьмасьёс уйин бусыын пудо уллёзэс возьмаса пуко вал.
42002009	Шӧдтэк шорысь соослы Кузё-Инмарлэн Кылчинэз возьматскиз но, Кузё-Инмарлэн пиштӥсь данлыкез соосты югдытӥз. Соос вераны луонтэм кышказы.
42002010	Нош Кылчин соослы шуиз: «Эн курдалэ; мон тӥледлы быдӟым шумпотон ивортӥсько, со вань адямиос понна луоз:
42002011	тӥ понна туннэ Давидлэн городаз Утись вордӥськиз, Со – Христос Кузё-Инмар.
42002012	Тани тӥледлы тодмет: турын тыронысь кутэтэн бинялтэм Нуныез тӥ шедьтоды».
42002013	Инмарез данъяса, Кылчинэн валче лыдъянтэм трос ин кужымъёс шуак вуыса вазиськизы:
42002014	«Дан вылӥысь Инмарлы, музъем вылын каньыллык, адямиослы ӟеч эрик».
42002015	Кылчинъёс соос дорысь Инме кошкем бере пудо возьмасьёс ог-огзылы шуизы: «Вифлееме мыныса учкоме, мар отын луиз, кудӥз сярысь асьмелы Кузё-Инмар ивортӥз».
42002016	Дыртыса вуизы но Марияен Иосифез, турын тыронын кыллись Нуныез шедьтӥзы.
42002017	Адӟем беразы веразы, мар ивортэмын вал соослы та Нуны сярысь.
42002018	Ваньзы кылзӥськем муртъёс пудо возьмасьёслэн верамзылы паймизы.
42002019	Нош Мария вань та кылъёсты сюлмаз утьыса возиз.
42002020	Пудо возьмасьёс ваньмыз понна, мае кылӥзы, мае адӟизы, кызьы соослы верамын вал, Инмарез данъяса, ушъяса, асьсэ доры бертӥзы.
42002021	Тямыс нунал ортчыса, Нунылы вандӥськон сямез ортчытон дыр вуиз. Соку Солы Иисус ним сётӥзы. Анай пушкын кылдэмезлэсь азьвыл ик Кылчин Солы та нимез сётӥз вал.
42002022	Чылкытатскон нуналъёс ортчем бере Моисейлэн законэзъя Сое Иерусалиме Кузё-Инмар азе султытыны вайизы.
42002023	Кузё-Инмарлэн законаз гожтэмын: анай пушкысь нырысь потэм котькудӥз пи нуны Кузё-Инмарлы сӥземын луыны кулэ.
42002024	Кузё-Инмарлэн законаз верамын на, кык кыр дыдыкъёсты яке кык дыдыкпиосты курбон сётыны кулэ шуыса.
42002025	Соку Иерусалимын Симеон нимо адями улӥз. Со шонер улӥсь, Инмарлы туж оскыса, Израильлэсь буйгатсконзэ витись мурт вал. Святой Дух со вылын улӥз.
42002026	Солы Святой Дух пыр верамын вал, Кузё-Инмарлэсь Христоссэ адӟытэк, кулонэз уд адӟы шуыса.
42002027	Духен тыр луыса, со храме лыктӥз. Анай-атаез Иисус Нуныез законын гожтӥськем сямез быдэстон понна храме ваем бере
42002028	Симеон Сое кияз басьтӥз но Инмарлы тау карыса шуиз:
42002029	«Аслад верам кылыдъя, Инмар Атае, ляльчиедлы каньыллык сётыса, туннэ лэзиськод.
42002030	Тынэсьтыд мозмытондэ мынам синъёсы адӟизы ни,
42002031	Тон сое вань калыкъёслэн син азязы дасяд уго:
42002032	Со язычникъёсты югдытӥсь луоз, Израиль калыкедлы данлык луоз».
42002033	Со сярысь верамлы Иосиф но, Солэн Анаез но паймизы.
42002034	-
42002035	Симеон соосты бакель кариз но Солэн Анаезлы, Мариялы, шуиз: «Тани, Та Нуны пыр Израильысь тросэз погралоз, тросэз ӝутӥськоз. Тросэзлэн сюлэм малпанъёссы мед усьтӥськозы шуыса, Со котырын трос ченгешонъёс луозы. Тынад аслад но лул пыртӥд палаш потоз».
42002036	Татын вал на Анна нимо нылкышно пророк. Со Асир выжыысь Фануиллэн нылыз вал, туж бадӟым арлыдэ вуэм, ныл дыръяз бызьыса картэныз сизьым ар улэм мурт.
42002037	Ог тямыстон ньыль аресъем палкышно, со храм дорысь кошкылытэк, уй но нунал визяса, вӧсяськыса, Инмарлы ужаса-тыршыса улӥз.
42002038	Соку со матэ лыктӥз но, Кузё-Инмарез данъяса, Иерусалимын мозмытсконэз возьмаса улӥсьёслы ваньзылы Иисус сярысь вераса улӥз.
42002039	Кузё-Инмарлэн законэзъя ма кулэ вал лэсьтыны ваньзэ лэсьтэм беразы соос Галилеяысь Назарет городазы берытскизы.
42002040	Нуны будӥз, лулыныз-сюлмыныз юнмаз, визьмын тыр луиз; Инмарлэн дэлетэз Со вылын улӥз.
42002041	Арлы быдэ Солэн анай-атаез Пасха празднике Иерусалиме ветлӥзы.
42002042	Солы дас кык арес тырмон аре, азьло сямен ик, соос праздниклы Иерусалиме лыктӥзы.
42002043	Праздник нуналъёс ортчем бере бертыкузы, пинал Пи Иисус Иерусалиме кылиз. Тае Иосиф но, Солэн Анаез но ӧз шӧдэ,
42002044	Со мукетъёсын ӵош бертэ, кожазы. Нунал сюресэз ортчем беразы гинэ Сое ӵыжы-выжыоссы, тодмооссы пӧлысь утчаны кутскизы,
42002045	но ӧз шедьтэ. Сое утчаса, Иерусалиме берытскизы.
42002046	Куинь нунал ортчыса, Сое храмысь дышетӥсьёс пӧлысь шедьтӥзы. Соослэсь кылзӥськыса, юалляськыса Со пуке вал.
42002047	Ваньзы кылзӥськисьёс Солэн визьмызлы но, ответ сётэмъёсызлы но паймизы.
42002048	Сое адӟыса, чабкиськизы, Анаез Солы шуиз: «Пие! Мар Тон милемын лэсьтӥд? Тани Тынад атаед но, мон но, туж куректыса, Тонэ утчамы».
42002049	Соослы Со шуиз: «Малы тӥледлы Монэ утчаны кулэ вал? Оло, тӥ ӧд тодэ, Мыным отын луыны кулэ вал, кытын Мынам Атаелэн киыз улэ?»
42002050	Нош соос Солэсь верам кылзэ ӧз валалэ.
42002051	Соосын ӵош Со кошкиз, Назаретэ вуиз; соослэсь кылзӥськыса улӥз. Солэн Анаез ваньзэ та кылъёсты аслаз сюлэмаз возиз.
42002052	Иисус визьмын но, арлыдын но будӥз; Инмарлы но, адямиослы но Со яратыны ярамон вал.
42003001	Тиверий кесарьлэн кивалтонэзлэн дас витетӥ араз, Иудеяын кузёяськыса Понтий Пилат улон аре, Галилеяын ньылетӥ люкетыныз кивалтӥсь луыса Ирод улӥз. Солэн Филипп братэз Итуреяын но Трахонит ёросын, нош Лисаний Авилинеяын ньылетӥ люкетыныз кивалтыса улӥзы.
42003002	Соку, Анна но Каиафа архиерейёс дыръя, Захариялэн пиезлы Иоаннлы кыр дуннеысен Инмарлэсь веран вал.
42003003	Сьӧлыкъёсты куштон понна ӧпкельыса пылатӥськон сярысь тодытыса, со котыр Иордан ёростӥ ветлӥз.
42003004	Исаия пророклэн кыл книгаяз гожтэмын: «Кыр дуннеын кеськисьлэн куараез: Кузё-Инмарлы сюрес дасялэ, шонертэлэ Солы сюресэз.
42003005	Котькыӵе нёжал но пачыл мед луоз, котькыӵе гурезь но выр мед лапегалозы, кырыж интыос мед шонералозы, выро-гопо сюресъёс мед ӵошкыталозы.
42003006	Инмарлэсь утёнзэ вань адямиос ас синмынызы адӟозы».
42003007	Со доры пылатӥськыны лыктэм калыклы Иоанн шуиз: «Сьӧд кыйлэн вордосъёсыз! Вуоно вожпоттонлэсь пегӟыны кин тӥледлы валэктӥз?
42003008	Ӧпкельыса сьӧлыкъёстэс быдтыны ярамон емышъёс будэтэлэ ук, эн но малпалэ асьтэлы асьтэос вераны: ”Атаймы милям Авраам”. Тӥледлы мон верасько: Инмар та изъёсты Авраамлы нылпи карыны быгатоз.
42003009	Тӥр но писпуос выжыын кылле ини: ӟеч емыш вайисьтэм котькудзэ но писпуэз корало но тылэ кушто».
42003010	Калык солэсь юаз: «Мар бен милемлы кароно?»
42003011	Соослы ответ сётыса, со шуиз: «Кинлэн кык дӥсянэз, одӥгзэ ӧвӧлтэм муртлы сёт; кинлэн сиёнэз вань, озьы ик кар».
42003012	Выт бичасьёс но пылатӥськыны лыктӥзы. Соос солы шуизы: «Дышетӥсь! Мар милемлы кароно?»
42003013	Соослы со ответ сётӥз: «Тӥледлы мар сётэмын, солэсь номыр но мултэссэ эн куре».
42003014	Солэсь солдатъёс но юазы: «Милемлы нош мар кароно?» Соослы со шуиз: «Нокинэ но эн ултӥялэ, эн урттылӥське, сётэм уждунэныды тыр луэ».
42003015	Калык возьмаськыса улон дыръя ваньзы Иоанн сярысь, та Христос ӧвӧл меда шуыса, сюлмазы малпанэн улӥзы.
42003016	Иоанн ваньзылы ответ сётӥз: «Мон тӥледыз вуэн пылатӥсько, но лыктэ мынэсьтым Кужмоез, Солэсь пыдкутчан езэ пертчыны но мон ярамон ӧвӧл. Со тӥледыз Святой Духен но тылын пылатоз.
42003017	Солэн сускичез но кияз ини, Со Аслэсьтыз итымзэ сузялоз, чабейзэ кеносаз люкалоз, нош курозэ кысылӥсьтэм тылын сутоз».
42003018	Калыкез дышетыса, трос мукет ӟеч иворъёс со вераз соослы.
42003019	Иоанн Иродэз, ньылетӥ люкетэн кивалтӥсез, аслаз вынызлэн кышноеныз Иродиадаен азыса улэмез, нош озьы ик Иродлэн вань урод ужъёсыз понна, сое шара куаретылэмез понна, –
42003020	ваньмыз борды Ирод тае ватсаз на – Иоаннэз пытсэтэ ворсатӥз.
42003021	Вань калык пылатӥськиз. Иисус но пылатӥськиз; пылатӥськем бераз, вӧсяськыса улыкуз, ин усьтӥськиз,
42003022	Со вылэ дыдык выллем мугорын Святой Дух лэзиськиз. Инмысен куара кылӥськиз: «Тон Мынам Яратоно Пие. Тон бордын Мынам ӟеч эрике!»
42003023	Тодытыны кутскыкуз, Иисуслы ог куамын арес котырын вал. Малпало вал, Со Иосифлэн пиез шуыса, нош таиз Илийлэн,
42003024	Матфатлэн, Левийлэн, Мелхийлэн, Ианнайлэн, Иосифлэн,
42003025	Маттафийлэн, Амослэн, Наумлэн, Еслимлэн, Наггейлэн,
42003026	Маафлэн, Маттафийлэн, Семейлэн, Иосийлэн, Иудалэн,
42003027	Иоаннанлэн, Рисайлэн, Зоровавельлэн, Салафиильлэн, Нирийлэн,
42003028	Мелхийлэн, Аддийлэн, Косамлэн, Елмодамлэн, Ирлэн,
42003029	Иосиялэн, Елиезерлэн, Иоримлэн, Матфатлэн, Левийлэн,
42003030	Симеонлэн, Иудалэн, Иосифлэн, Ионанлэн, Елиакимлэн,
42003031	Мелеайлэн, Маинанлэн, Маттафайлэн, Нафанлэн, Давидлэн,
42003032	Иессейлэн, Овидлэн, Воозлэн, Салмонлэн, Наассонлэн,
42003033	Аминадавлэн, Арамлэн, Есромлэн, Фареслэн, Иудалэн,
42003034	Иаковлэн, Исааклэн, Авраамлэн, Фаралэн, Нахорлэн,
42003035	Серухлэн, Рагавлэн, Фалеклэн, Еверлэн, Салалэн,
42003036	Каинанлэн, Арфаксадлэн, Сӥмлэн, Нойлэн, Ламехлэн,
42003037	Мафусаллэн, Енохлэн, Иаредлэн, Малелеиллэн, Каинанлэн,
42003038	Енослэн, Сӥфлэн, Адамлэн, Инмарлэн шуыса.
42004001	Иисус Иордан дурысь Святой Духен тыр луыса бертӥз. Дух Сое кыр дуннее нуиз.
42004002	Отын ньыльдон нунал ӵоже диавол Солэсь визьзэ сынаса улӥз. Со номыр но ӧз сиы, та нуналъёс ортчем бере, бӧрысь кӧтыз сюмаз.
42004003	Диавол Солы шуиз: «Инмар Пи ке Тон, та изэз нянь луыны кос».
42004004	Солы ответ сётыса, Иисус шуиз: «Гожтэмын, нянен гинэ уз улы адями, Инмарлэн котькуд кылыныз со улоз».
42004005	Сое ӝужыт гурезь йылэ тубытыса, диавол Солы син куспын дунне вылысь вань эксэйлыкъёсты возьматӥз,
42004006	Диавол Солы шуиз: «Вань та эксэйлыкъёсын кивалтыны Тынад кияд кужым сёто, соослэсь данзэс но, уго соос мыным сётэмын, нош мон кинлы сётэме потэ, солы сое сётӥсько.
42004007	Озьыен, Тон мыным йыбырттӥд ке, ваньмыз Тынад луоз».
42004008	Иисус солы ответ сётыса шуиз: «Кошкы Мон дорысь, шайтан; гожтэмын ук: ”Инмаредлы Кузё-Инмарлы йыбыртъя, Солы Огназлы гинэ ужаса-тыршыса ул”».
42004009	Соку диавол Иисусэз Иерусалиме нуиз, храмлэн липет йылаз Сое султытӥз но шуиз: «Инмар Пи ке Тон, татысен уллань тэтчы.
42004010	Гожтэмын ук: ”Тонэ Ас Кылчинъёсызлы утьыны косоз.
42004011	Ки йылазы Тонэ нуозы, пыдыныд из борды медад канжаськы”».
42004012	Иисус солы ответ сётыса шуиз: «Верамын: ”Инмаредлэсь Кузё-Инмарлэсь визьзэ эн сына”».
42004013	Вань визь сынанъёссэ быдтэм бераз диавол Со дорысь огдырлы кошкиз.
42004014	Духлэн кужмыныз тыр луыса, Иисус Галилеяе берытскиз. Со сярысь вераськонъёс котыр ёросъёсы вӧлмизы.
42004015	Соосты Иисус сӥнагогаязы дышетӥз, ваньзы Сое данъязы.
42004016	Быдэ вуэм городаз, Назаретэ, лыктӥз. Со суббота нуналэ, огдышем сяменыз, сӥнагогае пыриз но лыдӟыны султӥз.
42004017	Солы Исаия пророклэсь книгазэ сётӥзы. Иисус книгаез усьтӥз но тазьы гожтэм интызэ шедьтӥз:
42004018	«Кузё-Инмарлэн Духез Мон вылын улэ: Кузё-Инмар Монэ вӧйын зырӟыса пуктӥз; куанеръёслы Ӟеч Ивор вераны, сюлмынызы чигиськыса улӥсьёсты бурмытыны, тушмон киулэ сюремъёслы мозмытскон сярысь тодытыны, синтэмъёсты адӟись карыны, курадӟытэмъёсты эрике лэзьыны Монэ ыстӥз,
42004019	Кузё-Инмарлэсь ӟечлыко арзэ тодытыны Со Монэ ыстӥз».
42004020	Книгазэ ворсаз, отын ужасьлы сётӥз но пуксиз. Сӥнагогаын ваньзылэн синъёссы Со шоры мертчиськизы.
42004021	Иисус соослы вераны кутскиз: «Та гожтэм, кудзэ тӥ кылӥды, туннэ быдэсмиз».
42004022	Ваньзы Со сярысь умоен гинэ веразы. Солэн ымысьтыз потэм кылъёслэн дэлетсылы паймизы. Соку соос куспазы вераськизы: «Та Иосифлэн пиез ӧвӧл-а?»
42004023	Иисус соослы шуиз: «Зэм ик, тӥ Мыным та визькылэз вералоды: ”Йӧнатӥсь! Астэ Ачид йӧнаты, татын но, Аслад вордӥськем шаерад, лэсьты сое, мар вал Капернаумын, кудӥз сярысь ми кылӥмы”».
42004024	Собере шуиз: «Зэм ик тӥледлы верасько: одӥгзэ но пророкез аслаз вордӥськем шаераз кабыл уг басьто.
42004025	Зэмзэ тӥледлы верасько: Израильын трос вал Илия дыръя палкышноос, куке куинь ар но куать толэзь ӵоже ин ворсаськыса улӥз; соин сэрен быдэс музъем вылын секыт сютэм ар луиз.
42004026	Огзы доры но, Сӥдон Сарепта карысь палкышно доры сяна, Илия лэземын ӧй вал.
42004027	Елисей пророк дыръя Израильын трос вал гижлочерен висись адямиос, нош огез но, Сирияысь Нееман сянаез, ӧз чылкыта».
42004028	Сӥнагогаысь ваньзы, тае кылыса, туж йыркуръяськизы.
42004029	Султӥзы но Сое городысьтызы улляса лэзизы. Городзы гурезь бамалын интыяськемын вал; Сое гурезь йылэ тубытӥзы отысен куштыса лэзён вылысь.
42004030	Нош Иисус пӧлтӥзы потыса кошкиз.
42004031	Иисус Галилеяысь Капернаум каре вуиз. Отын суббота нуналэ соосты дышетыса улӥз.
42004032	Паймизы Солэн дышетонэзлы, Солэн верам кылаз кужымез шӧдӥське вал уго.
42004033	Сӥнагогаын перияськем адями вал, со бадӟым куараен кеськиз:
42004034	«Назаретысь Иисус, ми бордын Тынад мар ужед? Кошкы! Тон милемыз быдтыны лыктӥд; мон тодӥсько, кин Тон, Инмарлэн Святоез».
42004035	Иисус сое дугдытыса шуиз: «Чалмытскы. Пот со пушкысь». Пери со адямиез сӥнагога шоры погыртӥз но солэн пушкысьтыз чик вӧсь карытэк потӥз.
42004036	Ваньзы ик туж зол кышкатскизы но куспазы вераськизы: «Мар таӵе та, Со Аслаз эрикеныз, кужыменыз периосты потыны косэ но, соос пото?»
42004037	Иисус сярысь ивор котыр интыосы вӧлмиз.
42004038	Сӥнагогаысь потыса, Иисус Симонлэн корказ пыриз. Симонлэн вармумиез пӧськылен туж курадӟыса кылле вал. Сое юрттыны куризы.
42004039	Кышномуртлэн матаз лыктыса, пӧськыльлы алыса вераз но, солэн пӧськылез быриз. Соку ик кышномурт султӥз но соослы юрттӥськыса улыны кутскиз.
42004040	Шунды пуксён вадес пӧртэм висёнъёсын висисьёссэс Иисус доры вайылӥзы. Котькудзы вылэ кизэ поныса, соосты Со бурмытъяз.
42004041	Тросэз пушкысь периос кесяськыса потылӥзы но шуизы: «Тон Христос, Инмарлэн Пиез». Аслэсьтыз Христос луэмзэ Со периослы вераны ӧз лэзьы.
42004042	Нунал вордӥськиз; Со калыктэм интые потыса кошкиз. Калык Сое утчаз но, матаз лыктыса, дорысьтызы медаз кошкы шуыса, ӝегатыса возизы.
42004043	Нош Иисус соослы шуиз: «Мукет городъёслы но Инмар Эксэйлык сярысь Ӟеч Иворез Мон вераны кулэ, со понна ик Мон ыстэмын уго».
42004044	Галилеяысь сӥнагогаосын тодытыса-дышетыса улӥз.
42005001	Огпол Инмар кылэз кылон понна калык Иисус борды ӝиптӥськыса улӥз. Со Геннисарет зарезь дурын сылӥз.
42005002	Зарезь вылын сылӥсь кык пыжъёсты адӟиз. Чорыгасьёс, пыжысьтызы потыса, калтонъёссэс гылъяло вал.
42005003	Соку Со Симонлэн пыжаз пыриз но ярдурысь ӧжытак палэнэгес полысаны куриз. Со пуксьыса пыжысен калыкез дышетыны кутскиз.
42005004	Дышетыса дугдэм бераз Симонлы шуиз: «Мур азегес полыса, чорыг кутылыны калтондэс вуэ лэзе».
42005005	Солы ответ сётыса, Симон шуиз: «Дышетӥсь! Ми уйбыт тыршимы, нош номыр но ӧм кутэ; но Тынад косонэдъя калтонэз лэзё».
42005006	Тае лэсьтэм беразы туж трос чорыг кутӥзы, калтонзы ик ӟезиськылӥз.
42005007	Соослы юрттӥськыны мед лыктозы шуыса, мукет пыжысь эшъёссылы тодмет возьматӥзы. Лыктыса кыксэ ик пыжез тырмытӥзы, пумен выйыны кутскизы.
42005008	Тае адӟыса, Симон Иисус азе пыдес вылаз уськытскыса шуиз: «Кузё-Инмаре! Пот мон дорысь, мон сьӧлыко адями уго».
42005009	Со но, ваньзы соин ӵош вылэмъёс, калтыса кутэм чорыгзы трос луэмысь, туж куалектӥзы;
42005010	озьы ик Симонлэн эшъёсыз, Зеведей пиос, Иаков но Иоанн. Иисус Симонлы шуиз: «Эн курда; та дырысен тон адямиосты кутылод».
42005011	Кыксэ но пыжъёсты ярдуре поттӥзы; собере марзы вань, ваньзэ кельтыса, Со сьӧры мынӥзы.
42005012	Иисус одӥгаз городын улыку, быдэс мугорзэ гижло басьтэм мурт лыктӥз но, Иисусэз адӟыса, пыдесъяськиз, сюлворыса Солэсь куриз: «Кузёе! Чылкытатэмед потӥз ке, Тынад монэ чылкытатэмед луоз».
42005013	Иисус, кизэ ӝутыса, со мурт борды йӧтӥськыса шуиз: «Мынам чылкытатэме потэ – чылкыта». Соку ик солэн гижлочерез быриз.
42005014	Иисус нокинлы но та сярысь вераны ӧз лэзьы, священник доры мыныны но, кызьы косӥз Моисей, чылкытамез понна курбон сётыны косӥз, – соослы тодытон понна.
42005015	Озьы ке но Иисус сярысь ивор паськыт вӧлмиз, Сое кылзыны но асьсэлэн висёнъёссылэсь йӧнатӥськыны туж трос калык Со котыре лыктӥз.
42005016	Нош Со, калыктэм интыосы кошкыса, отын вӧсяськыса улӥз.
42005017	Одӥг нунал, дышетыса улыкуз, татын пукизы Галилеялэн вань гуртъёсысьтыз, Иудеяысь, Иерусалимысь лыктэм фарисейёс но законлы дышетӥсьёс. Кузё-Инмарлэн кужымез висисьёсты бурмытъяку возьматскылӥз.
42005018	Тани, кинъёс ке но валес вылын пери шуккем муртэ вайизы но, корка пыртыса, Иисус азе поныны тыршизы.
42005019	Трос калык люкаськемен сэрен пыртон инты шедьтытэк, корка йылэ тубизы но липет пыр валесэныз валче коркалэн шораз Иисус азе лэзизы.
42005020	Соослэсь осконзэс адӟыса, со муртлы Иисус шуиз: «Тынад сьӧлыкъёсыд куштӥсько».
42005021	Книга тодӥсьёс, фарисейёс куспазы вераськыса шуизы: «Кин со Инмарез сантэмась? Одӥг Инмар сяна, кин сьӧлыкъёсты куштыны быгатэ?»
42005022	Соослэсь малпанзэс шӧдӥз но, соослы ответ сётыса, Иисус шуиз: «Мар тӥ сюлмады малпаськоды?
42005023	Мае капчигес вераны: ”Тынад сьӧлыкъёсыд куштӥсько” яке шуыны: ”Султы но ветлы”?
42005024	Адями Пилэсь музъем вылын сьӧлыкъёсты куштыны кужым ваньзэ тӥ мед тододы шуыса, – пери шуккем муртлы Со шуиз: «Тыныд верасько: султы, басьты валестэ но гуртад берт».
42005025	Соку ик соос азьын со султӥз, валессэ басьтӥз но, Инмарез данъяса, дораз бертӥз.
42005026	Ваньзы туж кышказы, Инмарез данъязы; кышканэз адӟем муртъёс шуизы: «Паймымон ужъёсты ми туннэ адӟимы».
42005027	Та бере Иисус потӥз но, выт бичан интыын пукись Левий нимо выт бичасез адӟыса, солы шуиз: «Мон сьӧры мын».
42005028	Со маиз вань, ваньзэ кельтӥз, султӥз но Со сьӧры кошкиз.
42005029	Иисус понна Левий аслаз корказ бадӟым сиён-юон ортчытӥз. Отын трос выт бичасьёс, мукет адямиос но вал, ваньзы соосын ӵош сиськизы.
42005030	Нош фарисейёс но книга тодӥсьёс ӟургетыса улӥзы, Иисуслэн дышетскисьёсызлы шуизы: «Малы тӥ выт бичасьёсын, сьӧлыкоосын ӵош сииськоды, юиськоды?»
42005031	Иисус соослы ответ сётыса шуиз: «Висисьтэмъёслы эмъясь кулэ ӧвӧл, висисьёслы кулэ.
42005032	Шонер улӥсьёсты ӧтьыны Мон ӧй лыкты, сьӧлыкоосты ӧпкельыса сьӧлыкъёссылэсь куштӥськонэ ӧтьыны лыктӥ».
42005033	Иисуслы шуизы: «Малы Иоаннлэн дышетскисьёсыз ӵем визяло, вӧсясько, озьы ик фарисейёслэн но, нош Тынадъёсыз сиё но, юо но?»
42005034	Иисус соослы шуиз: «Эмеспи соос пӧлын улон дыръя быгатӥськоды-а сюанчиосты визяса пукытыны?
42005035	Но вуозы нуналъёс, – соос дорысь эмеспи басьтӥськоз, соку, со нуналъёсы, соос визялозы но».
42005036	Иисус соослы мадён вераз: «Нокин но выль дӥськут бордысь ӟезьыса вуж дӥськут вылэ кышъет уг пукты: уго соку со выльзэ ӟезёз, вужез борды но вылез бордысь кышъет уз тупа.
42005037	Выль винаез но нокин вужмем сепысъёсы уз лэзьы, малы ке шуоно выль вина сепысъёсыз кесёз но ачиз кисьтӥськоз, сепысъёс но арам луозы.
42005038	Выль винаез выль сепысъёсы лэзьыны кулэ; соку соиз но, таиз но быдэс кылёзы.
42005039	Вуж винаез юэм бераз нокинлэн но выль винаез юэмез уз поты, уго со шуоз: ”Вужез ӟечгес”».
42006001	Пасха бере одӥгаз суббота нуналэ Иисуслы кизем ю бусы вамен потоно луиз, Солэн дышетскисьёсыз ю шепъёсты чигылӥзы но киынызы куадаса сиизы.
42006002	Фарисейёс пӧлысь куд-огез соослы шуизы: «Малы суббота нуналэ лэсьтыны ярантэм ужез лэсьтӥськоды?»
42006003	Иисус соослы ответ сётыса шуиз: «Ӧд лыдӟе шат, мар кариз Давид, куке солэн аслаз но, соин ӵош луэмъёслэн но кӧтсы сюмаз?
42006004	Кызьы со Инмар корка пыриз но курбон нянез басьтӥз, кудзэ священникъёслы сяна, нокинлы но сиыны уг яра вал, – ачиз но сииз, асэныз валче ветлӥсьёслы но сётӥз».
42006005	Собере Иисус соослы шуиз: «Адями Пи субботалы но кузё луэ».
42006006	Мукетаз субботае Иисус, сӥнагогае пырыса, дышетыны кутскиз. Отын бур киыз куасьмем мурт вал.
42006007	Иисусэз янгыше уськытон вылысь книга тодӥсьёс но фарисейёс Со сьӧрын чакласа улӥзы: суббота нуналэ уз бурмыты-а?
42006008	Соослэсь малпанзэс тодыса, киыз куасьмем муртлы Иисус шуиз: «Султы, пот шораз». Со султӥз но шораз потӥз.
42006009	Соку Иисус соослы шуиз: «Тӥлесьтыд Мон юало: суббота нуналэ мар лэсьтыны яра? Ӟеч уж яке урод уж? Лулэз утьыны яке быдтыны?» Соос шып улӥзы.
42006010	Ваньзы шоры учкиз но со муртлы шуиз: «Кидэ шонер кар». Со озьы ик кариз; киыз мукетыз кадь ик йӧн луиз.
42006011	Соос урмизы, мар меда Иисусэн кароно шуыса, куспазы вераськизы.
42006012	Со нуналъёсы Иисус гурезь йылэ вӧсяськыны тубиз, быдэс уй Инмарлы вӧсяськыса улӥз.
42006013	Нунал вуэм бере Аслэсьтыз дышетскисьёссэ Со ӧтиз но соос пӧлысь дас кыксэ бырйиз, соосты апостолъёс шуыса нимаз:
42006014	Симонэз Петр шуыса нимаз, солэсь Андрей вынзэ, Иаковез но Иоаннэз, Филиппез но Варфоломеез,
42006015	Матфеез но Фомаез, Алфейлэсь Иаков пизэ но Зӥлот шуон Симонэз,
42006016	Иаковлэсь Иуда пизэ но Искариот Иудаез. Таиз Инмар Пиез вузаса сётӥсь луиз.
42006017	Соосын ӵош васькыса, Иисус ӵошкыт интые султӥз. Тросэз дышетскисьёсыз, озьы ик быдэс Иудеяысь но Иерусалимысь, зарезь котырысь Тир но Сӥдон ёросъёсысь лачак калык отын вал.
42006018	Сое кылзӥськыны, висёнъёссылэсь йӧнатскыны соос лыктӥзы. Перияськем муртъёсты но Со бурмытылӥз.
42006019	Вань калык Со борды йӧтӥськыны тыршиз, малы ке шуоно Со бордысь кужым потыса, ваньзэс бурмытъяз.
42006020	Синъёссэ дышетскисьёсыз пала ӝутыса, Иисус шуиз: «Покчи мылкыдоос шудоесь: тӥляд Инмар Эксэйлыкты вань.
42006021	Али сютэм улӥсьёс шудоесь: тӥляд кӧтты тыр луоз. Али бӧрдӥсьёс шудоесь: тӥ серекъялоды.
42006022	Шудоесь тӥ, куке тӥледыз Адями Пи понна адямиос адӟонтэм каризы ке, куке тӥледыз люкизы ке, курлазы ке, нимдэс саптаса куштӥзы ке.
42006023	Шумпотэлэ со нуналэ, шулдыръяськелэ, уго Инмын басьтоно медды-кузьымды туж бадӟым. Соослэн атайёссы но пророкъёсты тазьы ик карылӥзы.
42006024	Куректон-кайгу тӥледлы, узыръёс! Шумпотыса улондэс тӥ басьтӥды ни.
42006025	Куректон-кайгу тӥледлы, али тыр улӥсьёс! Сиемды потоз уго. Куректон-кайгу тӥледлы, али серекъяса улӥсьёс! Бӧрдоды, викышъялоды ай.
42006026	Куректон-кайгу тӥледлы, куке вань адямиос тӥ сярысь ушъяса вералозы. Соослэн атайёссы озьы каризы ӧрекчи пророкъёсын.
42006027	Тӥледлы, кылзӥськисьёслы, верасько: тушмонъёстэс яратэлэ, тӥледыз кӧтвеськантэм карисьёстылы ӟеч каре,
42006028	тӥледыз каргасьёсты бакель каре, тӥледыз ултӥясьёс понна вӧсяськелэ.
42006029	Бамад чабкись муртлы мукет палзэ но пукты. Выл дӥсьтэ талась муртлы эн люкеты дэремдэ но басьтыны.
42006030	Котькинлы, курись муртлы, сёт, тынэсьтыд басьтэм муртлэсь берен эн кур.
42006031	Адямиослы озьы лэсьтэ, кызьы асьтэлы соослэсь лэсьтэмзэс кулэ кариськоды.
42006032	Асьтэдыз яратӥсьёсты яратӥськоды ке, со понна тӥледлы кыӵе берекет луоз! Сьӧлыкоос но уго соосты яратӥсьёсты ярато.
42006033	Асьтэлы ӟеч лэсьтӥсьёслы ӟеч лэсьтӥськоды ке, со понна тӥледлы кыӵе берекет? Сьӧлыкоос но уго озьы ик каро.
42006034	Пунэмен сётӥськоды ке сыӵеослы, кинъёслэсь пунэм тыронзэс берен басьтом шуыса оскиськиськыса улӥськоды ке, со понна кыӵе тӥледлы берекет? Уго сьӧлыкоос но сьӧлыкоослы пунэмен сёто берен сомында ик басьтон вылысь.
42006035	Нош тӥ тушмонъёстэс яратэлэ, ӟеч уж лэсьтэлэ, пунэмен сётэ, берен номыр но басьтыны малпатэк. Тӥляд туж бадӟым медды-кузьымды луоз, Вылысь Инмарлэн нылпиосыз луоды. Со уго тау карисьтэмъёслы но, лекъёслы но ӟеч.
42006036	Кыӵе тӥляд атайды жалясь сюлэмо, тӥ но жалясь сюлэмоесь луэлэ.
42006037	Судить эн каре, тӥ но судить каремын уд луэ. Эн курлалэ, тӥ но курламын уд луэ. Простить каре, тӥ но простить каремын луоды.
42006038	Сётэлэ, тӥледлы но сётӥськоз: тыр мертэтэн мертаса, сэзъяса, туйылыса, пачыл карыса тӥледлы, тӥляд кияды сётӥськоз. Уго кыӵе мертэтэн мерталоды, сыӵеен ик тӥледлы но мертаськоз».
42006039	Соослы мадён но вераз: «Быгатэ-а синтэм мурт синтэмез валтыса нуыны? Кыксы ик гуэ уз усе-а?
42006040	Дышетскись дышетӥсезлэсь вылынгес уг луы; пумен визь люкаса но, дышетскись дышетӥсез кадь гинэ луоз.
42006041	Малы тон мукет муртлэн синмысьтыз жагез шоры учкиськод, нош аслад синмысьтыд корзэ уд шӧдӥськы?
42006042	Яке, кызьы тон мукет муртлы шуыны быгатод: ”Братэ! Вай синмысьтыд жагзэ потто”, куке аслад синмысьтыд корзэ уд адӟиськы? Чеберъяськись! Нырысь аслад синмысьтыд корзэ потты, соку адӟод, кызьы мукет муртлэн синмысьтыз жагзэ поттоно.
42006043	Ӟеч писпу урод емыш уг сёты; урод писпу но ӟеч емыш уг сёты.
42006044	Котькыӵе но писпуэз емышезъя тодманы луэ, малы ке шуоно смоква емышез тёрнпуысь уг бичало, виноградэз но емыш сётӥсьтэм куакысь уг окто.
42006045	Ӟеч адями ас сюлмызлэн ӟеч шыкысысьтыз ӟечсэ поттэ, нош лек адями сюлмызлэн лек шыкысысьтыз лексэ поттэ. Уго сюлэм пачылмыку, кыл вера.
42006046	Малы тӥ Мыным вазиськиськоды: ”Кузё-Инмаре! Кузё-Инмаре!”, нош асьтэос Мынэсьтым косэмме уд лэсьтӥське?
42006047	Котькудӥз Мон доры лыктӥсь, Мынэсьтым кылме кылзӥськись но соосты быдэсъясь мурт, тӥледлы верало, кинлы со укша, –
42006048	гу гудӟыса пыдло пырем но коркаезлэсь инъетсэ из вылэ пуктэм муртлы со укша. Ву будыса та корка вылэ урдскем но вырӟытэмез луымтэ, малы ке шуоно со из вылэ пуктэмын вылэм.
42006049	Нош кылзӥськись но быдэсъясьтэм адями корказэ сюй вылэ инъеттэк пуктэм муртлы укша. Корка вылэ ву урдскем но, соку ик со куашкам; та коркалэн куашкамез туж шимес вылэм».
42007001	Кылзӥськисьёслы вань верано кылзэ вераса быдтэм бераз Иисус Капернауме пыриз.
42007002	Огезлэн сю солдатъёсын кивалтӥсьлэн яратоно ляльчиез кулоно кадь ик висе вал.
42007003	Иисус сярысь кылӥз но иудей тӧроосты Со доры, солэсь ляльчизэ лыктыса мед бурмытоз вал шуыса, Солэсь курыны ыстӥз.
42007004	Иисус доры лыктыса, туж куризы: «Тон солы юртты вал, со ярамон адями,
42007005	со асьмелэсь калыкмес яратэ, асьмелы сӥнагога но пуктӥз ук».
42007006	Иисус соосын ӵош мынӥз. Коркалы матэ вуэм бераз сю солдатэн кивалтӥсь Иисус доры эшъёссэ Солы вераны ыстӥз: «Кузёе! Эн сюлэмшугъяськы. Тон мынам коркам пырон понна мон ярамон адями ӧвӧл.
42007007	Соин ик асме ачим Тон доры мыныны ярамон адями ӧвӧл шуыса лыдъяй; кыл гинэ вера но, мынам ляльчие бурмоз.
42007008	Мон уго ачим но мурт киулын ужась адями. Но мынам киулам солдатъёс вань, огезлы шуисько: ”Мын”, – со мынэ; мукетызлы: ”Лыкты”, – со лыктэ; ляльчиелы шуисько: ”Лэсьты сое”, – со лэсьтэ».
42007009	Тае кылыса, Иисус паймиз но сьӧраз лыктӥсьёслы шуиз: «Тӥледлы верасько: Израильысь но таӵе осконэз Мон ӧй шедьты».
42007010	Ыстэм муртъёс корказы берытскыку, ляльчи бурмемын вал ни.
42007011	Та бере Иисус Наин шуон городэ мынӥз; Соин ӵош тросэз дышетскисьёсыз, туж уно калык мынӥзы.
42007012	Со кар капкалы матэ вуыку, кулэм муртэ потто вал. Анаезлэн со одӥг гинэ пиез вал, анаез – палкышно; трос калык келяськыса мынӥз.
42007013	Кузё-Инмар сое адӟиз но жаляса шуиз: «Эн бӧрды».
42007014	Матаз лыктыса, кулэм мурт нуон маке борды йӧтӥськиз; нуисьёс дугдӥзы. Со шуиз: «Пияш! Тыныд верасько: султы».
42007015	Кулэм пи ӝутӥськыса пуксиз но вераськыны кутскиз; Иисус сое анаезлы сётӥз.
42007016	Ваньзы ик туж куалектӥзы но Инмарез данъяса шуизы: «Асьме куспысь быдӟым пророк султӥз. Инмар Ас калыкез доры вуылӥз».
42007017	Иисус сярысь таӵе ивор быдэс Иудеяе, котыр ёросъёсы вӧлмиз.
42007018	Та сярысь дышетскисьёсыз ваньзэ Иоаннлы веразы.
42007019	Иоанн кыксэ дышетскисьёссэ ӧтиз, соосты со Иисус доры юаны ыстӥз: «Тон-а Со, Кудӥз лыктыны кулэ, яке милемлы мукетсэ-а витёно?»
42007020	Иисус доры лыктыса шуизы: «Иоанн Пылатӥсь милемыз Тон доры юаны ыстӥз: ”Тон-а Со, Кудӥз лыктыны кулэ, яке милемлы мукетсэ-а витёно?”»
42007021	Нош та вадесын Со трос муртэ висёнъёссылэсь, курадӟонъёссылэсь, периослэсь мозмытӥз, троссэ синтэмъёсты адӟись кариз.
42007022	Соослы ответ сётыса, Иисус шуиз: «Мар адӟиды, кылӥды, мынэлэ но Иоаннлы вералэ: синтэмъёс адӟыны кутско, чутъёс ветло, гижлочерен висисьёс чылкытало, пельтэмъёс кыло, кулэмъёс улӟо, куанеръёс Ӟеч Ивор тодыто.
42007023	Мон пумысен визь сынаськонлы сётскисьтэм мурт шудо».
42007024	Иоаннлэн ыстэм муртъёсыз кошкем бере Иоанн сярысь калыклы вераны кутскиз: «Кыр дуннее мае учкыны ветлӥды? Тӧл шорын веттаськись камыш бодыез-а?
42007025	Мае бен тӥ учкыны ветлӥды? Небыт дӥськутэн дӥсяськем адямиез-а? Небыт дуно дӥськут нуллӥсьёс, узыр улӥсьёс эксэйёслэн юртазы уло.
42007026	Мае бен тӥ учкыны ветлӥды? Пророкез-а? Тӥледлы верасько: бен, пророклэсь но вылӥысьсэгес.
42007027	Та со ук, кин сярысь гожтэмын: ”Тани, Мон Тынад азьтӥд Кылчинме лэзисько, со Тынад азяд Тыныд сюрес дасялоз”.
42007028	Тӥледлы верасько: кышномуртлэсь вордӥськемъёс пӧлысь Иоанн Пылатӥсьлэсь бадӟымез одӥг но пророк ӧвӧл; нош Инмар Эксэйлыкын покчиез но солэсь бадӟымгес».
42007029	Сое кылзӥськыса улэм вань калык, выт бичасьёс но, кудъёсыз Иоанн дорын пылатӥськизы, Инмарез данъязы.
42007030	Нош фарисейёс но закон тодӥсьёс, со дорын пылатӥськытэк, Инмарлэсь соос понна чаклам эриксэ палэнтӥзы.
42007031	Соку Кузё-Инмар шуиз: «Та выжыысь адямиосты кинэн ӵошатом? Кинлы соос укшало?
42007032	Соос укшало ульчаын пукись, ог-огзылы вазиськись нылпиослы, кинъёс шуо: ”Ми тӥледлы чипчирган шудӥмы, нош тӥ ӧд эктэ; ми тӥледлы ӝож гуръёс кырӟамы, нош тӥ ӧд бӧрдэ”.
42007033	Иоанн Пылатӥсь лыктӥз, нянь но уг сиы, вина но уг юы, но тӥ шуиськоды: ”Со пушкын пери”.
42007034	Адями Пи лыктӥз, Со сие но, юэ но, но тӥ шуиськоды: ”Таиз адями сиськыны, вина юыны яратэ, выт бичасьёслэн, сьӧлыкоослэн эшсы Со”.
42007035	Визьлыклэн вань нылпиосыз визьлыклэсь шонер луонзэ возьмато».
42007036	Фарисейёс пӧлысь одӥгез Иисусэз дораз сиськыны ӧтиз. Со фарисейлэн корказ пырыса пуксиз.
42007037	Тани, та городысь одӥг сьӧлыко кышномурт Солэсь фарисей дорын сиськыса улэмзэ тодӥз но алавастр посудаен миро вайыса лыктӥз.
42007038	Бертӥз Солэн пыд дораз кариськиз но бӧрдыса Солэсь пыдъёссэ синкылиен гылтӥз, ас йырысьтыз йырсиеныз ӵушылыны кутскиз. Солэсь пыдъёссэ чупаз но мироен зыраз.
42007039	Тае адӟыса, Сое ӧтем фарисей ас понназ ачиз шуиз: «Со пророк ке луысал, тодысал – кин но кыӵе кышномурт Со борды йӧтӥське, – сьӧлыко мурт ук со».
42007040	Солы вазиськыса, Иисус шуиз: «Симон! Мынам тыныд маке но веранэ вань». Со шуиз: «Вера, Дышетӥсь».
42007041	Иисус шуиз: «Одӥг пунэм сётъясьлэн кык пунэм тыроно муртэз вал: огез вить сю динарий, нош мукетыз – витьтон.
42007042	Тырыны номырзы но ӧвӧлысь, кыксылэсь но тыронзэс куштӥз. Вера, соос пӧлысь кудӥз сое юнгес яратоз?»
42007043	Симон ответ сётӥз: «Малпасько, кудӥзлэсь троссэгес куштӥз». Со шуиз: «Шонер тон малпаськод».
42007044	Кышномурт пала берыктӥськыса, Симонлы шуиз: «Адӟиськод-а тон та кышномуртэз? Мон тынад коркад лыктӥ но, тон Мынам пыдам вудэ ӧд сёты, нош со Мынэсьтым пыдъёсме синкылиен гылтӥз но йырысьтыз йырсиеныз ӵушылӥз.
42007045	Тон Монэ ӧд чупа, нош со Мон лыктэм дырысен уг дугды Мынэсьтым пыдъёсме чупамысь.
42007046	Тон Мынэсьтым йырме вӧйын ӧд зыра, нош со Мынэсьтым пыдъёсме мироен зыраз.
42007047	Соин ик тыныд шуисько: трос яратэмез понна солэн трос сьӧлыкъёсыз куштӥсько. Кинлы ӧжыт куштӥське, со ӧжыт яратэ».
42007048	Кышномуртлы шуиз: «Тынад сьӧлыкъёсыд куштӥсько».
42007049	Соин ӵош сиськисьёс асьсэ понна вераськыны кутскизы: «Кин со, сьӧлыкъёсты но куштэ?»
42007050	Нош Со кышномуртлы шуиз: «Осконэд тонэ утиз. Каньылэн мын».
42008001	Собере Иисус, Инмар Эксэйлыкез тодытыса, Ӟеч Ивор вераса, городъёстӥ, гуртъёстӥ ветлӥз. Соин ӵош дас кык дышетскисьёсыз ветлӥзы,
42008002	нош озьы ик куд-ог кышномуртъёс но Со сьӧрын ветлӥзы, соосты Со периослэсь мозмытӥз, висёнъёслэсь бурмытӥз: пушкысьтыз сизьым периос потэм Магдалина шуон Мария;
42008003	Иродлэсь юртъерзэ утьыса улӥсь Хузалэн кышноез Иоанна, озьы ик Сусанна но трос мукетъёсыз. Соос Иисуслы асьсэлэн ваньбуренызы юрттӥськыса улӥзы.
42008004	Трос калык люкаськиз, вань городъёсысь калык Иисус котыре лыктӥз. Со мадён пыр вераны кутскиз:
42008005	«Кизись кидыссэ кизьыны потэм. Кизьыкуз куд-огез сюрес дуре усем но лёгаськем, ин тылобурдоос сое кокчаса быдтӥллям.
42008006	Куд-огез из вылэ усем, потэм но шуям, малы ке шуоно мускытэз вылымтэ.
42008007	Куд-огез бышкись будосъёс куспы усем, бышкись будос ӝужам но ӝокатэм сое.
42008008	Куд-огез ӟеч музъеме усем – будэм но сю полэс емыш ваем». Тае верам бераз бадӟым куараен ялӥз: «Кылыны пельыз вань мурт – мед кылоз!»
42008009	Дышетскисьёсыз Солэсь юазы: «Та мадён мае возьматэ?»
42008010	Со шуиз: «Тӥледлы Инмар Эксэйлыклэсь ватӥськыса улӥсь зэмлыксэ тодон сётэмын, нош мукетъёслы – мадёнъёс пыр, соин ик соос учко, но уг адӟо, кыло, но уг валало.
42008011	Тани мае та мадён возьматэ: кидыс – со Инмарлэн кылыз.
42008012	Сюрес кузя усемез – со сыӵе кылзӥсьёс, кинъёс доры бӧрысь диавол лыктэ но, медаз оске, медаз утиське шуыса, соослэн сюлмысьтызы Инмар кылэз нуэ.
42008013	Из вылэ усемез – со сыӵеос, кинъёс кылэз кыло но шумпотыса кабыл басьто, но выжызы ӧвӧл: огдырын оско, нош визь сынаськон вуэ ке, усё.
42008014	Бышкись будосъёс пӧлы усемез – со сыӵеос, кинъёс кылэз кылзо, но сюлмаськонъёсын, узырлыкен, майбыръяськыса улонэн нюртӥсько, соин ик емыш уг ваё.
42008015	Нош ӟеч музъеме усемез – со сыӵеос, кинъёс Инмар кылэз кыло но лякыт, чылкыт сюлмазы возё, чиданэнызы емыш ваё». Тае вераз но бадӟым куараен шуиз: «Кылыны пельыз вань мурт – мед кылоз!
42008016	Нокин но сюсьтылэз ӝуатыса посудаен уг шобырты яке кровать улэ уг пукты, пырисьёс югытэз мед адӟозы шуыса, сюсьтыл пуктонэ пукто.
42008017	Уго ӧвӧл нокыӵе но лушкем маке, кудӥз шарае потытэк уг кыльы, нокыӵе ватӥськемлэн но тодмо луытэк, шарае потытэк кылемез уг луы.
42008018	Чаклалэ, мае тӥ кылзӥськоды, уго кинлэн вань, солы сётэмын луоз; кинлэн ӧвӧл, солэсь, мае вань карыны малпа, соиз но басьтэмын луоз».
42008019	Иисус доры Анаез, братъёсыз лыктӥзы но калык тросысь Со доры пырыны ӧз быгатэ.
42008020	Солы ивортӥзы: «Анаед но братъёсыд, Тонэ адӟемзы потыса, педлон сыло».
42008021	Соослы ответ сётыса, Иисус шуиз: «Мынам анае, Мынам братъёсы соос, кинъёс Инмар кылэз кылзо но сое быдэсъяло».
42008022	Одӥг нуналэ Иисус дышетскисьёсыныз ӵош пыже пыриз но соослы шуиз: «Зарезьлэн тупалаз выжоме». Собере соос кошкизы.
42008023	Уякузы Со умме усиз. Зарезь вылын кужмо тӧл ӝутскиз но соосты тулкымен пылатъяны кутскиз, соос секыт учыре сюризы.
42008024	Дораз лыктыса, Сое сайкатӥзы но шуизы: «Дышетӥсь! Дышетӥсь! Быриськомы». Нош Со султыса, тӧллы но вулэн тулкымъяськонэзлы алыса вераз. Соку тӧл дугдӥз, ву вылын чус луиз.
42008025	Собере дышетскисьёсызлы Иисус шуиз: «Кытын тӥляд осконды?» Нош соос кышкаса но паймыса огзылы огзы веразы: «Кин Та, тӧллы но, вулы но косыса вера но, соос Солэсь кылзӥсько?»
42008026	Галилеялы ваче пумитэ интыяськем Гадара шаере вуизы.
42008027	Ярдуре потэм бераз городысь кемалась дырысен периосын ёртэм, дӥськут дӥсятэк, коркан улытэк, шайгу пещераосын улӥсь одӥг адями Сое пумитаз.
42008028	Иисусэз адӟыса черектӥськиз но, Со азе пыдесъяськыса, бадӟым куараен вераз: «Иисус, Вылысь Инмарлэн Пиез, Тынад мон бордын мар ужед? Тэльмырыса Тонэ курисько, эн курадӟыты монэ».
42008029	Уго Иисус перилы та адями пушкысь потыны косӥз, уго со кема дыр ӵоже сое курадӟытыса возиз. Сое утён понна думылыса, жильыяса возизы. Нош со думетъёсты тӥялляз, пери сое кыр дуннеосы улляса нуллӥз.
42008030	Иисус солэсь юаз: «Кызьы тынад нимыд?» Со шуиз: «Легион», малы ке шуоно со пушкы трос периос пыремын вал.
42008031	Пыдэстэм гуэ соосты медаз улля вал шуыса, соос Иисусэз куризы.
42008032	Татын ик гурезьын бадӟым парсь уллё возьмаське вал. Периос Сое куризы, соос пушкы пырыны мед лэзёз вал шуыса. Соосты Со парсьёс пушкы пырыны лэзиз.
42008033	Адями пушкысь потыса, периос парсьёслэн пушказы пыризы; соку парсь уллё меӵ ярысен зарезе тэтчаз но вуэ выйиз.
42008034	Мар луэмез адӟыса, парсь возьмасьёс бызьыса кошкизы, городын но, гуртъёсын но та сярысь ивортӥзы.
42008035	Луэм учырез адӟыны потӥзы. Иисус доры лыктыса адӟизы Иисуслэн пыд выжыяз дӥсяськыса, визьмын пукись адямиез, кудӥз пушкысь периос потӥзы. Соос туж куалектӥзы.
42008036	Адӟисьёс соослы веразы перияськем муртлэсь кызьы бурмемзэ.
42008037	Гадара ёросысь вань калык Иисусэз дорысьтызы кошкыны куриз, уго соосты туж бадӟым куалектон ёртӥз. Со пыже пыриз но потэм интыяз берытскиз.
42008038	Периосыз потэм мурт Иисусэз куриз Соин огазьын луыны. Нош Иисус сое бертыны косыса шуиз:
42008039	«Аслад дорад берт но вера, мар тыныд Инмар лэсьтӥз». Со мыныса быдэс городэтӥ Иисуслэсь соин мар каремзэ тодытыса ветлӥз.
42008040	Иисус берытскем бере калык Сое ӟеч пумитаз, уго ваньзы Сое возьмало вал.
42008041	Соку сӥнагогалэн Иаир нимо кивалтӥсез лыктӥз. Иисуслэн азяз пыдесъяськыса, Сое аслаз корказ пырыны куриз, –
42008042	солэн ог дас кык аресъем одӥг гинэ нылыз вал, со но кулоно кадь черлам. Со мыныку, калык Сое ӝиптӥз.
42008043	Соку вирыз кошкыса дас кык ар ӵоже курадӟыса улӥсь кышномурт, кудӥз вань юртъерзэ врачъёслы тырыны быдтӥз, нош йӧнатыны огез но сое ӧз быгаты,
42008044	бертӥз лыктыса, Иисуслэн дӥсянэзлэн сӧзы бордаз йӧтӥськиз. Со куспын ик вирыз виямысь дугдӥз.
42008045	Иисус шуиз: «Кин Мон борды йӧтӥськиз?» Куке ваньзы «ӧм» шуизы, Петр но Соин ӵош луэмъёс веразы: «Дышетӥсь! Калык Тонэ котыртэ, ӝиптэ, нош Тон шуиськод: ”Кин Мон борды йӧтӥськиз?”»
42008046	Соку Иисус шуиз: «Кин ке но Мон борды йӧтӥськиз. Мон шӧдӥ пушкысьтым кужымлэсь потэмзэ».
42008047	Ватыны луымтэзэ адӟыса, кышномурт куалектыса лыктӥз но, Со азе пыдесъяськыса, вань калык азьын Солы ялӥз, кыӵе муген Со борды йӧтӥськиз но кызьы со куспын ик бурмиз.
42008048	Иисус шуиз: «Сэзь лу, нылмурт! Осконэд тонэ утиз. Каньылэн берт».
42008049	Тае веран куспетӥз кин ке но, сӥнагогалэн кузёез дорысь лыктыса, солы шуиз: «Нылыд кулӥз. Эн ни раньӟыты Дышетӥсез».
42008050	Та кылъёсыз кылыса, Иисус солы шуиз: «Эн кышка, оскы гинэ, утемын луоз».
42008051	Корказы вуыса, Петрез, Иоаннэз, Иаковез но ныллэсь атаеныз анайзэ сяна, нокинэ но бӧрсязы пырыны ӧз лэзьы.
42008052	Со ныл понна ваньзы бӧрдӥзы, викышъязы, нош Иисус шуиз: «Эн бӧрдэ, со кулэмын ӧвӧл, со изе гинэ».
42008053	Ныллэсь кулэмзэ тодыса, Сое серем каризы.
42008054	Нош Со ваньзэс педло поттӥз, нылмуртэз китӥз кутӥз но солы бадӟым куараен вераз: «Нылаш! Султы».
42008055	Ныллэн лулыз берытскиз; соку ик со султӥз. Иисус солы сиён сётыны косӥз.
42008056	Анай-атайёсыз паймизы. Нош Иисус та луэм учыр сярысь нокинлы но вераны ӧз косы.
42009001	Дас кыксэ ик дышетскисьёссэ ӧтиз но вань периосты улляса поттаны, висёнъёсты бурмытъяны соослы кужым, эрик сётӥз,
42009002	соосты Инмар Эксэйлыкез тодытыны, висисьёсты йӧнатыны ыстӥз.
42009003	Соослы шуиз: «Сюрес вылэ номыр но эн басьтэ: боды но, пуйы но, нянь но, азвесь но, кык пумо дӥськутты но медаз луы.
42009004	Кыӵе корка пыриды, отчы кыле, отысен сюрес вылэ потэ.
42009005	Ӧз ке пыртэ тӥледыз, соку со городысь потыкуды, соослэсь янгышъёссэс шарае поттон понна пыдысьтыды сюйзэ курткыса кельтэ».
42009006	Соос мынӥзы но, гуртъёстӥ Ӟеч Ивор вераса, котькытӥ но йӧнатыса ветлӥзы.
42009007	Ньылетӥ люкетэн кивалтӥсь Ирод ваньмыз сярысь, мар лэсьтэ Иисус, кылӥз но абдраз: уго огъёсыз верало вал со, пе, Иоанн улӟыса султэм,
42009008	мукетъёсыз – Илия лыктэм, нош куд-огъёсыз шуизы вашкала пророкъёс пӧлысь одӥгез, пе, улӟыса султэм.
42009009	Ирод шуиз: «Иоаннлэсь йырзэ ӵогыса басьтӥ. Кин бен Со, Кин сярысь мон таӵе ивор кылӥсько?» Ирод Иисусэз адӟыны турттыса, Сое адӟемез потыса улӥз.
42009010	Апостолъёс берытскыса Иисуслы мар лэсьтэмзы сярысь веразы. Со, соосты сьӧраз басьтыса, Вифсаида шуон городлы матысь чик калыктэм интые кошкиз.
42009011	Нош калык тодӥз но Иисус бӧрсьы мынӥз. Соосты Со бордаз кутӥз но Инмар Эксэйлык сярысь соослы вераз, йӧнатыны курисьёсты йӧнатылӥз.
42009012	Нунал ӝыт пала кыстӥськыны кутскиз. Со доры лыктыса, дас кык дышетскисьёсыз Солы веразы: «Калыкез артысь гуртъёсы, починкаосы кӧлыны, сиён утчаны лэзь, асьмеос кыр интыын уго».
42009013	Нош Иисус соослы шуиз: «Тӥ соослы сиён сётэлэ». Соос шуизы: «Милям вить няньмы но кык чорыгмы сяна, номырмы но ӧвӧл. Вань калыклы мыныса сиён басьтоно ке шат?»
42009014	Отын ог вить сюрс пиосмурт вал. Со дышетскисьёсызлы шуиз: «Пуктэлэ соосты витьтон муртэн, чурен-чурен».
42009015	Озьы каризы, ваньзэс пуктылӥзы.
42009016	Нош Иисус вить нянез но кык чорыгез басьтыса, ин пала учкиз, соосты бакель кариз, тӥялтӥз но, калыклы мед люкылозы шуыса, дышетскисьёсызлы сётъяз.
42009017	Сиизы, ваньзылэн кӧтсы тыриз. Соос бере кылем юдэсъёсты дас кык кудые тыраз бичазы.
42009018	Одӥг пол, шыпыт интыын вӧсяськыса улыкуз, бордаз дышетскисьёсыз вал. Соослэсь Со юаз: «Калык Монэ кин шуыса лыдъя?»
42009019	Соос ответ сётыса шуизы: «Иоанн Пылатӥсь, куд-огез Илия шуэ; мукетъёсыз шуо вашкала пророкъёс пӧлысь, пе, одӥгез улӟем».
42009020	Соослэсь Иисус юаз: «Нош тӥ асьтэос Монэ кин шуыса лыдъяськоды?» Петр ответ сётыса шуиз: «Инмарлэн Христосэз шуыса».
42009021	Та сярысь нокинлы но медаз вералэ шуыса, соосты юн алӥз.
42009022	Вераз, Адями Пилы трос курадӟонэз чидано луоз, тӧроос, архиерейёс, книга тодӥсьёс Сое палэнтозы, Сое виёзы, куинетӥ нуналаз улӟыса султоз шуыса.
42009023	Нош ваньмызлы шуиз: «Кин Мон сьӧры мыныны малпа, аслэсьтыд ачид куштӥськы, киростэ басьты но Мон сьӧры мын.
42009024	Уго кинлэн лулзэ утемез потэ, со сое ыштоз, нош кин Мон понна лулзэ ыштоз – со лулзэ утёз.
42009025	Адямилы мар пайдаез быдэс дуннеез аслыз басьтӥз ке, нош ачиз быриз яке аслыз изъян лэсьтӥз ке?
42009026	Уго кин Мынэсьтым, Мынам кылъёсылэсь возьдаськиз ке, Аслаз пиштӥсь данлыкеныз, Атаезлэн, святой Кылчинъёслэн пиштӥсь данлыкенызы лыктыкуз, со муртлэсь Адями Пи но возьдаськоз.
42009027	Зэм ик тӥледлы верасько: татын сылӥсьёс пӧлын вань куд-ог адямиос, соос кулыса уз вуэ, Инмар Эксэйлыкез адӟозы».
42009028	Та кылъёс бере, ог тямыс нунал ортчыса, Петрез, Иоаннэз но Иаковез басьтыса, Иисус вӧсяськыны гурезе тубиз.
42009029	Вӧсяськыкуз Солэн ымнырыз воштӥськиз, дӥсянэз пиштӥсь тӧдьы луиз.
42009030	Тани кык пиосмуртъёс Соин вераськыса улӥзы, со Моисеен Илия вал.
42009031	Данлыкен лыктыса, Солэн кошконэз сярысь вераськизы, кудзэ Со Иерусалимын быдэстыны кулэ луоз.
42009032	Петрез но соин ӵош луэмъёсты ум нюртыса возиз. Сайказы но Солэсь пиштӥсь данлыксэ, Соин огазьын сылӥсь кык пиосмуртъёсты адӟизы.
42009033	Соос дорысь кошкыкузы, Петр Иисуслы шуиз: «Дышетӥсь! Милемлы татын улыны ӟеч; ваелэ куинь тылыс пуктоме, одӥгзэ Тыныд, одӥгзэ Моисейлы, одӥгзэ Илиялы», – мар верамзэ валатэк.
42009034	Тае веракуз, пилем лыктыса соосты шобыртӥз; пилем пушкы пырем беразы кышкатскизы.
42009035	Пилем пушкысь тазьы верась куара кылӥськиз: «Та Мынам Яратоно Пие; Солэсь кылзӥське».
42009036	Та куара бере Иисус огназ кылиз. Нош соос шып улӥзы, со нуналъёсы ма адӟемзы сярысь нокинлы но ӧз вералэ.
42009037	Мукет нуналаз, гурезьысь васькем беразы, Иисусэз трос калык пумитаз.
42009038	Шӧдтэк шорысь калык пӧлысен кин ке но черектӥськиз: «Дышетӥсь! Тэльмырыса Тонэ пиме учкыны курисько, со мынам одӥг гинэ:
42009039	Сое пери кутэ но, соку ик со черектӥське, курадӟытэ сое, шукыез ик вия; катьтэммытэм бераз гинэ мырдэм со дорысь кошке.
42009040	Тынэсьтыд дышетскисьёстэ кури вал перизэ улляса поттыны; нош соос ӧз быгатэ».
42009041	Иисус ответ сётыса шуиз: «Эй, оскисьтэм, азэм выжы! Кема уло на-а тӥ пӧлын, кема-а чидало на тӥледыз? Вай татчы пидэ».
42009042	Со лыктэ вал ай, нош пери сое уськытыса тышканы кутскиз. Иисус периез алӥз но пинал пиез йӧнатӥз, сое атаез кие сётӥз.
42009043	Инмарлэн быдӟымлыкезлы ваньзы паймыса улӥзы. Ваньзы соос Иисуслэн вань лэсьтэмъёсызлы паймыса улыку, Со дышетскисьёсызлы шуиз:
42009044	«Пеляды понэ та кылъёсыз: Адями Пи адямиослэн киулазы сётэмын луоз».
42009045	Но та верам кылэз соос ӧз валалэ; уго сое медаз валалэ шуыса, со кыл соослэсь ватӥськемын вал. Нош Солэсь со кыл сярысь юаны кышказы.
42009046	Соослэн сюлмазы малпан лыктӥз: соос пӧлысь кин меда ваньмызлэсь бадӟымез?
42009047	Иисус, соослэсь сюлэм малпанзэс тодыса, пичи пиналэз кутӥз но Аслаз азяз султытӥз.
42009048	Собере соослы шуиз: «Кин Мынам нимы понна та пиналэз кабыл басьтэ, со Монэ кабыл басьтэ; нош кин Монэ кабыл басьтэ, со Монэ Ыстӥсез кабыл басьтэ. Уго тӥ пӧлысь кин ваньмызлэсь покчи, со ваньмызлэсь быдӟым луоз».
42009049	Соку Иоанн шуиз: «Дышетӥсь! Тынад нимыныд периосты уллясь адямиез ми адӟимы, но ӧм ни лэзе со ужен вырыны, малы ке шуоно со асьмемын уг ветлы».
42009050	Иисус солы шуиз: «Эн алэ; уго кин тӥледлы пумит ӧвӧл, со – тӥ палан».
42009051	Дунне вылысь басьтӥськон нуналъёсыз матэ вуыны кутскем бере Иисус Иерусалиме мыныны потӥз.
42009052	Аслаз азяз ивортӥсьёсты лэзиз. Соос мыныса самарян гуртэ пыризы, – Солы ваньзэ дасян понна.
42009053	Но отын Сое кабыл ӧз басьтэ, малы ке шуоно Солэн вылтусыз Иерусалиме мынӥсь муртлэн кадь вал.
42009054	Тае адӟыса, дышетскисьёсыз Иаков но Иоанн шуизы: «Кузё-Инмаре! Кулэ-а Тыныд, ми вералом, Инмысь тыл мед васькоз но соосты мед быдтоз шуыса, кызьы Илия лэсьтӥз вал?»
42009055	Нош Иисус, соос пала берытскыса, соосты алыса шуиз: «Уд тодӥське, кыӵе духен тӥ.
42009056	Адями Пи адями лулъёсты быдтыны ӧз лыкты, утьыны Со лыктӥз ук». Отысен соос мукет гуртэ кошкизы.
42009057	Луиз озьы: сюрес вылын дыръязы кин ке но Солы шуиз: «Кузёе! Кытчы гинэ Тон уд мыны, мон Тон сьӧры мыно».
42009058	Иисус солы шуиз: «Ӟичыослэн гутёзы вань, ин тылобурдоослэн – карзы; нош Адями Пилэн йырзэ понон интыез но ӧвӧл».
42009059	Мукетызлы адямилы Со шуиз: «Мон сьӧры мын». Соиз шуиз: «Кузё-Инмаре! Нырысь лэзь вал монэ аслэсьтым атайме ватыны мыныны».
42009060	Иисус солы шуиз: «Кулэмъёс асьсэлэсь кулэмъёссэс мед ватозы, нош тон мын но Инмар Эксэйлык сярысь Ӟеч Иворез тодытыса ветлы».
42009061	Эшшо мукетыз адями Солы шуиз: «Мон Тон сьӧры мыно, Кузёе! Но азьвыл лэзь монэ гуртоосыным люкиськыны».
42009062	Иисус солы шуиз: «Нокудӥз но геры вылэ кизэ поныса берланяз утчаськись мурт Инмар Эксэйлыклы оскиськымон адями уг луы».
42010001	Та бере Кузё-Инмар мукетъёссэ сизьымдон дышетскисьёссэ бырйиз но кыкен-кыкен Аслаз азьтӥз пӧртэм городъёсы но интыосы ыстӥз, кытчы Солэн Аслаз мынэмез потӥз.
42010002	Соослы шуиз: «Аран трос, нош ужасьёс ӧжыт; соин ик аранлэн Кузёезлэсь вӧсяськыса куре, Аслаз аран дораз ужасьёсты мед ыстоз шуыса.
42010003	Мынэлэ! Мон тӥледыз, кызьы кионъёс пӧлы ыжпиосты ысто, озьы ыстӥсько.
42010004	Пуйы но, сумка но, пыдкутчан но эн басьтэ, сюрес вылысен нокинэн но ӟечъяськыса эн улэ.
42010005	Кыӵе ке корка пыриды, нырысь ик шуэлэ: ”Каньыллык та коркалы!”
42010006	Отын каньыллык улонэз кулэ карись вань ке, соку со вылэ тӥляд каньыллыкты васькоз; ӧвӧл ке, соку тӥ доры ик берыктӥськоз.
42010007	Со коркан ик улэ, марзы вань, сие, юэ: уго ужась мурт ужамез понна кӧттыр басьтыны кулэ. Коркась корка потаса эн ветлэ.
42010008	Кыӵе ке городэ лыктӥды но, пыртӥзы ке, мар ӵектӥзы, сиелэ.
42010009	Отын кыллись висисьёсты бурмытъялэ но шуэлэ: ”Инмар Эксэйлык тӥледлы матэктӥз”.
42010010	Кыӵе ке городэ лыктӥды но, ӧз ке пыртэ тӥледыз, ульчае потыса шуэлэ:
42010011	”Городысьтыды ми борды лякиськем сюез тӥледлы курткиськом; но тодэлэ, Инмар Эксэйлык тӥледлы матэктӥз шуыса”.
42010012	Тӥледлы верасько: самой со нуналэ Содомлы сярысь но та городлы секытгес луоз.
42010013	Кайгу тыныд, Хоразин! Кайгу тыныд, Вифсаида! Тӥ дорын возьматэм паймымон ужъёс Тирын но Сӥдонын возьматэмын луысалзы ке, соос кемалась ини, вылазы чурыт бышкись дӥсь дӥсяса, пень вылын пукыса, сьӧлыкъёссы понна ӧпкельысалзы.
42010014	Тирлы но, Сӥдонлы но, тӥледлы сярысь, судын капчигес луоз.
42010015	Тон но, инбамозь ӝутӥськем Капернаум, адэ куштӥськод.
42010016	Тӥледыз кылзӥськись мурт – Монэ кылзӥське; тӥлесьтыд куштӥськись мурт – Мынэсьтым куштӥське. Нош Мынэсьтым куштӥськись мурт – Монэ Ыстӥсьлэсь куштӥське».
42010017	Сизьымдон дышетскисьёс шумпотыса берытскизы но шуизы: «Кузё-Инмармы! Тынад нимыныд периос но милесьтым кылзӥсько».
42010018	Нош Иисус соослы шуиз: «Чилектэм кадь инмысь усись шайтанэз Мон адӟи.
42010019	Тани, тӥледлы кыйёс вылэ, скорпионъёс, вань тушмон кужым вылэ лёгиськыны эрик сётӥсько, номыр но тӥледлы изъян уз лэсьты.
42010020	Нош тӥ, периос тӥлесьтыд кылзӥсько шуыса, шум эн потэ, – шумпотэлэ, тӥляд нимъёсты Инмын гожтӥськемын шуыса».
42010021	Со дыре ик Иисус духеныз шумпотыса шуиз: «Данъясько Тонэ, Атае, Инлэн но, музъемлэн но Кузё-Инмарез, таосты Тон визьмоослэсь, нодоослэсь ватэмед но нуныослы усьтэмед понна. Озьы, Атае! Сыӵе вылэм уго Тынад ӟеч эрикед».
42010022	Дышетскисьёсыз пала берыктӥськыса шуиз: «Ваньзэ Мыным Атае сётӥз. Кин со Пи, Атай сяна, нокин но уг тоды, но кин со Атай, Пи сяна, нокин но уг тоды, – кинлы Пилэн усьтэмез потэ, со тодэ».
42010023	Дышетскисьёсыз пала берыктӥськыса, соослы нимысьтыз вераз на: «Тӥлесьтыд адӟемдэс адӟись синъёс шудоесь!
42010024	Тӥледлы верасько: трос пророкъёс но эксэйёс тӥлесьтыд адӟемдэс адӟемзы потэ вал, но ӧз адӟе, тӥлесьтыд кылэмдэс кылэмзы потэ вал, но ӧз кылэ».
42010025	Тани, султыса одӥг закон тодӥсь Солэсь визьзэ сынаса шуиз: «Дышетӥсь! Быронтэм улонэз басьтон понна мон ма карыны кулэ?»
42010026	Иисус солы шуиз: «Мар гожтэмын законын? Кызьы лыдӟиськод?»
42010027	Ответ сётыса, со шуиз: «Инмардэ Кузё-Инмарез вань сюлмыныд, вань лулыныд, вань кужмыныд, вань визьмыныд яраты, матысьтэ но астэ ачид кадь ик».
42010028	Иисус солы шуиз: «Шонер ответ тон сётӥд. Озьы лэсьты, улэп луод».
42010029	Нош со, ассэ ачиз шонере поттыны турттыса, Иисуслы шуиз: «Нош кин бен мынам матысе?»
42010030	Талы Иисус шуиз: «Кыӵе ке но адями Иерусалимысь Иерихонэ мынэ вылэм но адями таласьёс кие шедем, соос солэсь дӥськутсэ октыса, ассэ жугыса, мырдэм улэп кельтыса кошкиллям.
42010031	Учырам озьы: со сюрес кузя священник мынэ вылэм но, сое адӟыса, вӧзтӥз кошкем.
42010032	Озьы ик со интыын левит но вылэм, дораз мыныса учкем но вӧзтӥз кошкем.
42010033	Кыӵе ке но Самария мурт кошкыкуз со шоры кемдэм, адӟем сое но жаль потэм.
42010034	Дораз лыктыса, яраоссэ вӧйын зыраса, винаен гылтыса бинем. Ишак вылаз пуктыса, кунокуае ваем но со сярысь сюлмаськем.
42010035	Мукет нуналаз кошкыкуз кунокуа кузёлы кык динарий коньдон поттыса сётэм но солы шуэм: ”Сюлмаськы со сярысь. Талэсь тросгес коньдон быдтӥд ке, берен вуи ке, тыныд тыро”.
42010036	Кызьы малпаськод, кудӥз та куинь муртъёс пӧлысь адями таласьёс кие шедемлы матысь луэ?»
42010037	Со шуиз: «Кин солы ӟеч кариз». Соку Иисус солы шуиз: «Мын, тон но озьы ик лэсьты».
42010038	Сюрес кузя мынон сяменызы Иисус одӥгаз гуртэ вуиз. Татын Марфа нимо кышномурт Сое аслаз корказ ӧтиз.
42010039	Солэн Мария нимо сузэрез вал, со Иисуслэн пыд выжыяз пуксиз но Солэсь верамзэ кылзӥськыса улӥз.
42010040	Нош Марфа, трос сиён-юон дасяса, Сое куно карон сярысь сюлмаськиз. Собере Иисуслэн матаз лыктыса шуиз: «Кузё-Инмаре! Сузэре монэ огнаме ужаны кельтӥз шуыса, Тыныд нокыӵе но уг поты шат? Вера солы, мыным мед юрттоз».
42010041	Нош Марфалы ответ сётыса, Иисус шуиз: «Марфа, Марфа! Тон тросэз сярысь сюлмаськиськод, шугъяськиськод,
42010042	нош кулэ огез гинэ. Мария ӟечсэ люкетэз бырйиз, кудӥз солэсь уз басьтӥськы».
42011001	Луиз озьы: одӥг интыын вӧсяськыса дугдэм бераз дышетскисьёсыз пӧлысь одӥгез Иисуслы шуиз: «Кузё-Инмаре! Милемыз вӧсяськыны дышеты, кызьы Иоанн аслэсьтыз дышетскисьёссэ дышетӥз».
42011002	Соослы Со шуиз: «Вӧсяськыкуды тазьы вералэ: ”Инмысь Атаймы! Тынад нимыд дано мед луоз; Тынад Эксэйлыкед мед лыктоз; Тынад эрикедъя мед луоз музъем вылын но, инмын кадь ик;
42011003	Милемлы нуналлы быдэ улымон няньмес сёты;
42011004	Милесьтым сьӧлыкъёсмес но кушты, милемлы вань пунэмо луисьёслэсь ми но куштӥськом уго; милемыз визь сынаськонлэсь но утьы, уродлэсь но мозмыты милемыз”».
42011005	Соослы Иисус шуиз: «Кин ке но тӥ пӧлысь, кудӥзлэн эшез вань, уйшор уйин со доры лыктоз но солы шуоз: ”Эше! Вай мыным пунэмен куинь няньдэ.
42011006	Мон доры сюрес вылысь эше пыриз, нош мынам солы ӵектыны номыри но ӧвӧл”.
42011007	Нош соиз пуш паласен солы ответ сётыса шуоз: ”Эн раньӟыты монэ, ӧсъёс ӵогамын ни, нылпиосы но монэн огазьын валесын кыллё, уг быгатӥськы султыса тыныд нянь сётыны”.
42011008	Тӥледлы верасько, эш луыса вылысь но султыса ӧз ке сёты, соиз куремысь ӧз ке дугды, султоз но, кӧня куре, сомында сётоз.
42011009	Мон тӥледлы верало: курелэ, тӥледлы сётэмын луоз; утчалэ – шедьтоды; йыгаське – тӥледлы усьтозы.
42011010	Уго котькудӥз курись мурт басьтэ, утчась мурт шедьтэ, йыгаськисьлы – усьтозы.
42011011	Тӥлесьтыд кыӵе атай луоз, пиед нянь куриз ке, нош тон солы из сётӥд ке? Яке, чорыг куриз ке, чорыг интые тон солы кый сётӥд ке?
42011012	Яке, курегпуз куроз но, тон солы скорпион сётӥд ке?
42011013	Озьыен, тӥ, уродэсь-лекесь луыса но, асьтэлэн нылпиостылы ӟечесь кузьымъёс сётъяны быгатӥськоды ке, уката но Инмысь Атай Солэсь курисьёслы Святой Духез сётоз».
42011014	Одӥг пол Иисус кылтэм периез улляса поттӥз. Пери потэм бере кылтэм вераськыны кутскиз. Калык паймиз.
42011015	Соос пӧлысь куд-огез вераськизы, Со периосты периослэн эксэйзылэн веельзевуллэн кужыменыз улляса потта.
42011016	Нош мукетъёсыз, визьзэ сынаса, инмысь тодмет мед возьматоз шуыса, Солэсь куризы.
42011017	Нош Иисус, таослэсь малпанъёссэс тодыса, соослы шуиз: «Котькыӵе но эксэйлык аслыз ачиз пумит люкиськиз ке, тырттэм кылёз, корка но аслыз ачиз пумит люкиськиз ке, куашкалоз.
42011018	Шайтан но аслыз ачиз пумит люкиськиз ке, кызьы солэн эксэйлыкез быдэс возиськоз? Нош тӥ шуиськоды, Мон периосты веельзевуллэн, пе, кужыменыз улляса поттӥсько.
42011019	Мон веельзевуллэн кужыменыз периосты улляса поттасько ке, нош тӥляд пиосты кинлэн кужыменыз соосты улляло? Соин ик соос тӥледыз судить карисьёс луозы.
42011020	Нош Мон Инмар чиньыен периосты улляса поттасько ке, соку, зэм но, Инмарлэн Эксэйлыкез тӥ доры вуиз.
42011021	Кужмо мурт корказэ ожмаськон тӥрлыкен возьма ке, со юртлы кышкытлык ӧвӧл.
42011022	Нош со вылэ солэсь кужмоез урдскиз но вормиз ке сое, соку солэсь вань ожмаськон тӥрлыксэ басьтоз, кудӥз вылэ со оскиськыса улӥз вал, нош собере солэсь лушкам ваньбурзэ кызьы мылыз потэ, озьы люкылоз.
42011023	Кин Монэн ӧвӧл, со Мыным пумит; кин Монэн огазьын уг бича, со арам-сюрам каре.
42011024	Адями пушкысь пери потэ ке, со вутэм интыостӥ, каньылэн улон инты утчаса ветлэ но шедьтытэк шуэ: ”Берытско аслам коркам, кытысь потӥ”.
42011025	Лыктэ но адӟе: со ӵужемын, утялтэмын.
42011026	Соку со мынэ но ас бордаз мукетъёссэ, аслэсьтыз но лекесьёссэ, сизьым периосты басьтэ. Соос адями пушкы пыро но отын уло. Соку адямилы, нырысетӥез сярысь, берпуметӥез эшшо но уродгес луэ».
42011027	Тае веран куспетӥз калык пӧлысь одӥг кышномурт бадӟым куараен Солы шуиз: «Шудо Тонэ нуллӥсь мугорпуш, Тонэ сюдӥсь ноныос!»
42011028	Нош Иисус шуиз: «Шудоесь Инмарлэсь кылзэ кылзӥсьёс, сое быдэсъясьёс».
42011029	Калык тросэн люкаськыны кутскем бере Иисус вераны кутскиз: «Та – кескич выжы. Со тодмет утча, но, Иона пророклэн паймымон тодметэз сяна, солы мукет тодмет уз сётӥськы.
42011030	Кызьы Иона Ниневия калык понна паймымон тодмет луиз, Адями Пи но та ёзлы-выжылы озьы ик луоз.
42011031	Лымшорысь нылкышно эксэй та ёзэн-выжыен ӵош судэ султоз но соосты янгыше уськытоз, уго со дуннелэн пумысьтыз Соломонлэсь визьмо веранъёссэ кылзыны лыктӥз; но тани, татын Соломонлэсь Бадӟымез сылэ.
42011032	Ионалэн тодытонэз пыр ӧпкельыса сьӧлыкъёссылэсь куштӥськем Ниневия карын улӥсьёс та выжыен ӵош судэ султозы но та выжыез соос янгыше уськытозы; но тани, татын Ионалэсь Бадӟымез сылэ.
42011033	Нокин но сюсьтылэз ӝуатыса лушкем интые, посуда улэ но уг пукты. Пырисьёс югытэз мед адӟозы шуыса, сюсьтыл пуктонэ пуктэ.
42011034	Мугорлэн югдытӥсез син луэ. Озьыен, синмыд чылкыт ке луиз, быдэс мугорыд югыт луоз; нош со урод ке луиз, соку мугорыд но пеймыт луоз.
42011035	Озьыен, учкы: югыт, кудӥз тон пушкын, – ӧвӧл-а пеймытлык?
42011036	Быдэс мугорыд югыт ке, ӧвӧл ке одӥг но пеймыт люкетэз, со быдэс югыт пиштыса улоз, лампадалэн тонэ пиштыса югдытэмез кадь ик».
42011037	Тае вераса улыкуз, одӥг фарисей Сое гуртаз нуназе карыны ӧтиз. Со лыктыса ӝӧк сьӧры пуксиз.
42011038	Сиськон азьын Иисус кизэ ӧз миськы шуыса, фарисей паймиз.
42011039	Но Кузё-Инмар солы шуиз: «Али тӥ, фарисейёс, тэркылэсь, тусьтылэсь педпалзэ сузяськоды, нош асьтэлэн пушъёсты лушкаськонэн, кескич улонэн тырмемын.
42011040	Нодтэмъёс! Кин педпалзэ кылдытӥз, Со ик пуш палзэ но ӧз кылдыты-а?
42011041	Ваньбурды пӧлысь оглюкетсэ ёрмыса улӥсьёслы сётӥды ке, умойгес луысал: соку тӥляд ваньмыз чылкыт луысал.
42011042	Куректон тӥледлы, фарисейёс: бутниклэсь, рута турынлэсь, пӧртэм бакча сиёнъёслэсь дасэтӥ люкетсэ сётӥськоды, нош Инмарлэн шонер судэз но яратонэз сярысь уд сюлмаськиське. Таоссэ кулэ кароно вал, сооссэ но кулэтэм кароно ӧй вал.
42011043	Куректон тӥледлы, фарисейёс, сӥнагогаосын азьпал радын пуконэз, калык люкаськон интыосын ӟечкыламез яратэмды понна.
42011044	Куректон тӥледлы, книга тодӥсьёс, фарисейёс, чеберъяськисьёс, тӥ куштӥськем шайгуос кадесь, кудъёсыз вылтӥ адямиос ветло но уг тодо соос сярысь».
42011045	Талы пумит закон тодӥсьёс пӧлысь кин ке но шуиз: «Дышетӥсь! Тазьы вераса, Тон милемыз вӧсь кариськод».
42011046	Нош Иисус шуиз: «Тӥледлы но, закон тодӥсьёслы, куректон: адямиос вылэ ӝутыса вормонтэм ныпъетъёс ошиськоды, нош асьтэос пал чиньыеныды но соос борды уд йӧтӥськиське.
42011047	Куректон тӥледлы атайёсыныды виылэм пророкъёслы шӧй возён коркаос лэсьтылэмды понна.
42011048	Таин тӥ атайёстылэсь ужъёссэс умоен лыдъямдэс возьматӥськоды, уго соос пророкъёсты виылӥзы, нош тӥ соослы шӧй возён коркаос лэсьтылӥськоды.
42011049	Соин ик Инмарлэн визьлыкез шуэ: ”Соос доры пророкъёсты, апостолъёсты ысто, но соос пӧлысь огъёссэ виёзы, нош мукетъёссэ уллялозы”.
42011050	Дунне кылдэм дырысен вань виылэм пророкъёслэн вирзы понна та выжы кыл мед кутоз,
42011051	Авельлэн вирыз бордысен курбон сётон ӝӧкен храм вискын вием Захариялэн вирыз дырозь. Зэм, тӥледлы верасько, та выжы кыл кутоз.
42011052	Куректон тӥледлы, закон тодӥсьёс, тодон-валанлэсь усьтонзэ тӥ басьтӥды: асьтэос но ӧд пыре, пырисьёслы но люкетӥды».
42011053	Тае соослы вераса улыкуз, книга тодӥсьёс но фарисейёс, Иисуслэсь трос юанъёслы ответ курыса, Со борды зол тэбиньыны кутскизы.
42011054	Сое чакласа улӥзы, Сое янгыше уськытон вылысь вераськон кылысьтыз шексэ утчазы.
42012001	Сюрсъёсын калык люкаськыса, огзэс огзы ӝиптыса улон дыръя нырысь ик Со Аслаз дышетскисьёсызлы вераны кутскиз: «Чаклаське фарисейёслэн шӧмзылэсь – чеберъяськонлэсь.
42012002	Нокыӵе но ватӥськемлэн усьтӥськытэк кылемез уг луы, лушкемлыклэн но шарае потытэк кылемез уг луы.
42012003	Соин ик, мае тӥ пеймытын верады, югытын кылӥськоз; мар верады пеле корка пушкын, со липет йылъёсысен ялэмын луоз.
42012004	Тӥледлы, Аслам эшъёсылы, верасько: эн кышкалэ мугорез виисьёслэсь, нош бӧрысь номыр но мукетсэ лэсьтыны быгатымтэослэсь.
42012005	Но верало тӥледлы, кинлэсь кулэ кышканы: кышкалэ Солэсь, Кин вием бераз кысылӥсьтэм тыл пӧлы куштыны быгатэ. Зэм, тӥледлы верасько: Солэсь кышкалэ.
42012006	Вить пичиесь тылобурдоос уг-а вузасько кык ассариен? Одӥгез но соос пӧлысь Инмар дорын вунэтэмын ӧвӧл.
42012007	Нош тӥляд йырысьтыды йырсиосты но ваньмыз лыдъямын. Озьыен, эн кышкалэ: тӥ тросэзлэсь векчи тылобурдоослэсь дуноесьгес.
42012008	Тӥледлы верасько: Монэ тодэмзэ адямиос азьын ватытэк верась котькуд муртэ Адями Пи но Инмарлэн Кылчинъёсыз азьын тодэмзэ ватытэк вералоз;
42012009	нош кин калык азьын Мынэсьтым куштӥськиз ке, со но Инмарлэн Кылчинъёсыз азьын куштэмын луоз.
42012010	Кин Адями Пи вылэ урод кыл вераз ке, солэн сьӧлыкез куштӥськоз; нош кин Святой Дух вылэ урод кыл вераз ке, солы уз куштӥськы.
42012011	Тӥледыз сӥнагогаосы, кузёйыръёс, властьёс азе вайизы ке, эн сюлмаське, кызьы ответ сётом яке мар вералом шуыса.
42012012	Уго соку ик тӥледыз Святой Дух дышетоз, мар вераны кулэ».
42012013	Калык пӧлысь кин ке но Солы шуиз: «Дышетӥсь! Вера мынам братэлы, ваньбурез монэн шори мед люкоз шуыса».
42012014	Нош Иисус шуиз: «Адями! Кин Монэ тӥледыз судить карыны яке люкыны пуктӥз?»
42012015	Соку соослы шуиз: «Чаклаське, утиське мылкыддэс узырлык люканлы сётонлэсь, уго адямилэн улонэз ваньбурезлэн пачылэз бордысь уг поты ук».
42012016	Соослы мадён вераз: «Одӥг узыр муртлэн бусыяз удалтэм ю-нянез вылэм.
42012017	Ас понназ ачиз малпаськем: ”Мар мыным кароно? Нокытчы ни мыным емышъёсме тырыны”.
42012018	Соку со шуэм: ”Тани мар каро: кеносъёсме сэртто но бадӟымесьёссэгес пукто, отчы вань ю-няньме, ваньзэ ваньбурме люкало.
42012019	Но лулылы шуо: ”Лулы! Трос аръёслы тырмымон трос ваньбуред кылле: шутэтскы, си, ю, шулдыръяськы”.
42012020	Нош Инмар солы шуэм: ”Эй, нодтэм! Та уе тынэсьтыд лулдэ басьтозы; кинлы бен кылёз тынад та дасямед?”
42012021	Инмар азьын узырлык люкатэк аслыз узырлык люкасен озьы луэ».
42012022	Аслаз дышетскисьёсызлы вераз: «Соин ик тӥледлы шуисько: эн сюлмаське, лулды понна мар сиём, мугорды понна мар дӥсялом шуыса:
42012023	лул бадӟымгес сиёнлэсь, нош мугор – дӥськутлэсь.
42012024	Кырныжъёс шоры учке ай: соос уг но кизё, уг но арало; ӧвӧл соослэн ваньбур возёнзы но, кеносъёссы но, нош Инмар соосты сюдэ. Кӧнялы тӥ умоесьгес тылобурдоослэсь?
42012025	Сюлмаськыса но кин тӥ пӧлысь быгатоз одӥг гырпумлы ке но мугорзэ будэтыны?
42012026	Озьыен, таӵе пичизэ но лэсьтыны уд быгатӥське ке, мар мукетыз сярысь сюлмаськиськоды?
42012027	Учке ай лилия сяськаос шоры, кызьы соос будо: уг но ужало, уг но черсо. Но тӥледлы верасько, Соломон туж дано дыръяз но таос пӧлысь одӥгзы кадь но ӧз дӥсяськылы.
42012028	Бусыысь турынэз но, кудӥз туннэ вань, нош ӵуказе гуре куштэмын луоз, Инмар озьы дӥся ке, эшшо но умойгес уз-а дӥся тӥледыз, ӧжыт оскисьёс?
42012029	Мар тӥледлы сиёно, мар тӥледлы юоно шуыса эн утчалэ, эн но сюлмаське,
42012030	малы ке шуоно ваньзэ тае та дунне адямиос утчало. Нош тӥляд Атайды тодэ, тӥледлы со кулэ шуыса.
42012031	Тужгес но Инмар Эксэйлыкез утчалэ, соку ваньмыз таос но тӥледлы сётэмын луозы.
42012032	Пичи уллё, эн кышка! Уго тӥляд Атайды мылкыд кариз тӥледлы Эксэйлык сётыны.
42012033	Юртъеръёстэс вузалэ но кураськисьёслы сёткалэ. Асьтэлы пӧсьтӥсьтэм пуйыос, кулэсмисьтэм ваньбур Инме дасялэ, кытчы лушкаськись но матаз уг мыны, кей но уг сиы.
42012034	Уго кытын тӥляд ваньбурды, отын ик луоз сюлэмды но.
42012035	Кусъёсты еэн керттэмын медло, югыт сётӥсьёсты – ӝуасесь.
42012036	Тӥ но сюанысь ас кузёзылэсь бертэмзэ возьмась адямиос кадесь луэлэ: бертыса йыгаськиз ке, со куспын ик солы мед усьтоды.
42012037	Кузёзы бертыкуз ляльчиоссэ сак улыкузы учыртылӥз ке, шудоесь соос. Зэм ик тӥледлы верасько, со путозэ думоз но соосты ӝӧк сьӧры пуктылоз, доразы лыктоз но соосты утялтыны кутскоз.
42012038	Уйшоре яке ӵук ӟардон азьын лыктыса, та сямен ик соосты шедьтӥз ке, шудоесь со ляльчиос.
42012039	Тӥ тодӥськоды ук, юртлэн кузёез лушкаськисьлэсь кыӵе часын лыктэмзэ тодысал ке, сак улысал, юртаз гудӟиськыса пырыны ӧй лэзьысал.
42012040	Тӥ но дась луэ, Адями Пи малпамтэ часады лыктоз уго».
42012041	Соку Солы Петр шуиз: «Кузё-Инмаре! Милемлы-а та мадёнэз вераськод яке ваньмызлы-а?»
42012042	Кузё-Инмар шуиз: «Кин оскиськымон но визьмо юртэн кивалтӥсь, кудзэ кузё медоосызлы нянь пайзэс ас дыраз мед сётъялоз шуыса пуктӥз?
42012043	Тазьы ужаса улон дыръяз кузёез ас ляльчизэ учыртӥз ке, шудо со ляльчи.
42012044	Зэм ик тӥледлы верасько: быдэс юртъерезлы сое йыр карыса пуктоз.
42012045	Нош со ляльчи аслаз сюлмаз шуиз ке: ”Ӝоген уз берты ай мынам кузёе” но кутскоз медоосты, медо нылкышноосты жугыны, сиыса-юыса, кудӟытозяз вина юыса улыны.
42012046	Соку та ляльчилэн кузёез солэн возьмамтэ нуналаз, малпамтэ часаз вуоз но сое ӵогыса куштоз, осконтэк улӥсь муртъёсын огкадь курадӟон интые куштоз.
42012047	Ас кузёезлэсь эриксэ тодӥсь но солэсь эриксэ быдэсъясьтэм ляльчи, кудӥз дась ӧй вал, зол жугемын луоз.
42012048	Нош кудӥз тодытэк жугымон уж лэсьтӥз, ӧжытгес жугемын луоз. Котькинлэсь но, кинлы трос сётэмын, трос ик куриськоз но; кинлы трос оскемын, солэсь тросгес юаськоз но.
42012049	Музъем вылэ тыл ӝуатыны Мон лыктӥ, кыӵе Мынам потэ, со тыл мед ӝуатскысал ни шуыса!
42012050	Пылатонэн Мон кулэ пылатӥськыны. Та быдэсмытозь кыӵе Мон курадӟисько!
42012051	Малпаськоды, Мон музъем вылэ тупаса улон сётыны лыктӥ? Ӧй. Тӥледлы верасько: люкиськыса улон вайыны лыктӥ.
42012052	Табере одӥг коркась вить муртъёс люкиськыны кутскозы: куинез кыкезлы пумит, нош кыкез куинезлы пумит.
42012053	Атаез пиезлы пумит луоз, нош пиез – атаезлы; анаез – нылызлы, нылыз – анаезлы; анайзы – кенэзлы, нош кензы анайзылы пумит луоз».
42012054	Калыклы тазьы вераз: «Шундыпуксёнысь ӝутскись пилемез адӟиськоды ке, соку ик шуиськоды: ”Зор луоз” – озьы ик луэ но.
42012055	Лымшорысь тӧл пельтэ ке, шуиськоды: ”Пӧсь луоз”. Озьы ик луэ но.
42012056	Чеберъяськисьёс! Музъемлэсь но инлэсь ымнырзэс тодманы быгатӥськоды, нош та вадесэз кызьы уд тодмаське?
42012057	Малы тӥ асьтэя но уд чаклаське мар луыны кулэез?
42012058	Сюрес кузя кузёйыр доры вожвылъяськись муртэныд мыныкуд, тыршы солэсь мозмытскыны: со тонэ судья доры медаз вайы, нош судья тонэ курадӟытӥсь кие медаз сёты, нош курадӟытӥсь тонэ пытсэтэ медаз кушты шуыса.
42012059	Тыныд верасько: берпум копейкадэ сётытэк, отысь уд поты».
42013001	Та дыре кинъёс ке но лыктыса Солы веразы, кызьы Пилат Галилеяысь вием адямиослэсь вирзэс соослэн курбонлы сётэм пудо виренызы сураз.
42013002	Иисус соослы та ласянь шуиз: «Тазьы курадӟемзы понна таосыз Галилея муртъёс мукет Галилея адямиослэсь сьӧлыкоесьгес вал шуыса малпаськоды-а?
42013003	Ӧвӧл, – шуисько тӥледлы, – нош ӧпкельыса сьӧлыкъёстылэсь ӧд ке куштӥське, ваньды тазьы ик быроды.
42013004	Оло, Сӥлоам каланча дас тямыс мурт вылэ усьыса, соосты быдтӥз, но соос Иерусалимысь вань улӥсьёслэсь янгышоесьгес вал шуыса малпаськоды-а?
42013005	Ӧвӧл, – шуисько тӥледлы, – нош ӧпкельыса сьӧлыкъёстылэсь ӧд ке куштӥське, ваньды тазьы ик быроды».
42013006	Иисус таӵе мадён вераз: «Одӥг муртлэн виноград бакчаяз смоквапуэз мерттэмын вылэм; со емышсэ утчаны лыктэм но шедьтымтэ.
42013007	Соку со виноград будэтӥсьлы шуэм: ”Тани мон куинетӥ арзэ та смоквапулэсь емышсэ утчаны ветлӥсько ни, нош номырзэ но уг шедьтӥськы, кора сое: мар со пайдатэк музъемез басьтыса улэ?”
42013008	Нош виноград будэтӥсь солы ответ сётыса шуэм: ”Кузёе! Та арлы но кельты ай сое, мон солэсь котырзэ гудӟо но кыед вӧлдо:
42013009	емыш уз вайы-а со. Ӧз ке вайы, вуоно арын коралод сое”».
42013010	Иисус одӥгаз сӥнагогаын суббота нуналэ дышетыса улӥз.
42013011	Отын дас тямыс ар ӵоже курадӟытӥсь духен улӥсь кышномурт вал: со куасалтӥськемын, йырзэ но ӝутэмез уг луы вал.
42013012	Иисус, сое адӟыса, дораз ӧтиз но солы шуиз: «Кышномурт! Тон ас курадӟонэдлэсь мозмытскиськод».
42013013	Со вылэ кизэ понӥз. Со соку ик шонертӥськиз но Инмарез данъяны кутскиз.
42013014	Соку сӥнагогалэн кузёез, Иисуслэн суббота нуналэ бурмытэмезлы йыркуръяськыса, калыклы шуиз: «Вань куать нунал, куке ужаны яра. Соку ик йӧнатскыны лыктэ, суббота нуналэ уг яра».
42013015	Солы Кузё-Инмар ответ сётыса шуиз: «Чеберъяськись! Котькудӥз но тӥ пӧлысь суббота нуналэ гидысьтыз ошсэ яке ишаксэ уг пертчылы но люктаны уг нуы-а?
42013016	Нош тае, Авраамлэсь нылзэ, кудзэ шайтан дас тямыс ар талэсь азьвыл ини думылӥз, уг яра вал-а суббота нуналэ думетысьтыз мозмытыны?»
42013017	Иисуслэсь та верам кылъёссэ кылыса, ваньзы Солы пумитъяськисьёс возьытэ вуизы. Вань калык шумпотӥз Солэн паймымон дано ужъёсыз понна.
42013018	Иисус шуиз: «Инмар Эксэйлык малы укша, маин сое ӵошатом?
42013019	Со горчица кидыслы укша, кудзэ адями басьтӥз но аслаз садаз мерттӥз; будӥз, бадӟым писпу луиз, ин тылобурдоос вайёсаз пегӟыса улӥзы».
42013020	Эшшо вераз на: «Инмар Эксэйлыкез маин ӵошатом?
42013021	Со нянь шӧмлы укша. Со шӧмез кышномурт басьтэм но ӝужйытозязлы куинь мертэт пызь пӧлы понэм».
42013022	Городъёстӥ, гуртъёстӥ дышетыса, Иерусалиме сюрессэ азьланьтӥз.
42013023	Кин ке но Солы шуиз: «Кузёе! Ӧжытэз гинэ адямиос утиськозы-а?» Иисус соослы шуиз:
42013024	«Тыршелэ ӟоскыт капкатӥ пырыны, уго тӥледлы верасько, тросэз пырыны тыршозы, но уз быгатэ.
42013025	Коркалэн кузёез султыса ӧссэ пытсаз ке, соку тӥ, педлон сылыса, ӧсэ йыгаськоды но шуоды: ”Кузё-Инмар! Кузё-Инмар! Усьты милемлы”. Нош Со тӥледлы ответ сётыса шуоз: ”Тӥледыз уг тодӥськы, кытысь тӥ”.
42013026	Соку тӥ вераны кутскоды: ”Ми Тон азьын сиимы, юимы, милям ульчаосамы Тон дышетӥд”.
42013027	Нош Со шуоз: ”Тӥледлы верасько: уг тодӥськы тӥледыз, кытысь тӥ. Кошке Мон дорысь, ваньды зэмлыктэм ужез лэсьтӥсьёс”.
42013028	Инмар Эксэйлыкысь Авраамез, Исаакез, Иаковез но вань пророкъёсты адӟоды, нош тӥ асьтэос педпала уллямын луоды, отын бӧрдон, пинь сыскон луоз.
42013029	Шундыӝужанысь но, шундыпуксёнысь но, уйпалась но, лымшорысь но лыктыса, Инмар Эксэйлыке интыяськозы.
42013030	Берпумъёс пӧлын вань сыӵеос, кудъёсыз нырысь радын луозы; нырысьёс пӧлын вань сыӵеос, кудъёсыз берпум радын луозы».
42013031	Со нуналэ фарисейёс пӧлысь куд-огез лыктыса Иисуслы веразы: «Пот, кошкы татысь, Ирод Тонэ виыны турттэ».
42013032	Иисус шуиз: «Мыныса со ӟичылы вералэ: ”Периосты уллясько, нош висисьёсты бурмытъясько туннэ но, ӵуказе но. Куинетӥ нуналэ ужме быдэсто”.
42013033	Озьы ке но Мон туннэ но, ӵуказе но, мукетаз но нуналэ азьлань мыныны кулэ, малы ке шуоно Иерусалимлэн палэназ пророк виемын мед луысал – озьы уг луы.
42013034	Иерусалим, Иерусалим, пророкъёсты виылӥсь, тон доры ыстэмъёсты изъёсын жугылӥсь! Кызьы тылобурдо аслэсьтыз пиоссэ бурд улаз люка, кӧня пол Мон тынэсьтыд нылпиостэ люканы турттӥсько вал, нош тӥ кулэ ӧд каре!
42013035	Тани тӥляд коркады тӥледлы тырттэм кельтӥське. Тӥледлы верасько: ”Кузё-Инмарлэн нимыз понна Лыктӥсь дано!” шуытозяды, тӥ Монэ уд ни адӟе».
42014001	Озьы кемдӥз: Иисус суббота нуналэ фарисейёс пӧлысь одӥгезлэн кузёяськисьлэн гуртаз нянь сиёнэ лыктӥз. Со сьӧрын чакласа улӥзы.
42014002	Тани, Со азе ву пульыосын тӧрнаса висись мурт султӥз.
42014003	Соку Иисус закон тодӥсьёслэсь но фарисейёслэсь юаз: «Суббота нуналэ яра-а эмъяны?»
42014004	Соос чус улӥзы. Бордаз йӧтӥськыса, со муртэз бурмытӥз, собере сое дораз бертыны лэзиз.
42014005	Соку соослы шуиз на: «Кинлэн ке но тӥ пӧлысь ишакез яке ошез гудӟеме усиз ке, суббота нунал ке но учыраз, соку ик сое уз потты-а?»
42014006	Солы та ласянь нокыӵе но ответ сётыны ӧз быгатэ.
42014007	Ӧтем муртъёслэсь нырысетӥ интыосты быръемзэс адӟем бераз соослы мадён вераз:
42014008	«Тонэ сюанэ ӧтизы ке, ӧтемъёссы пӧлын тынэсьтыд сӥлыгесэз луыны быгатоз, соин ик нырысетӥ интые эн пуксьы, –
42014009	Тӥледыз ӧтем мурт, дорад лыктыса, тыныд шуоно медаз лу: ”Солы инты сёт”. Соку возьытэ вуыса, пумаз пуксёно луод.
42014010	Ӧтёно луизы ке, лыкты но пумаз пуксьы: ӧтем муртэд дорад лыктыса мед шуоз: ”Юлтоше! Тӧр сэреге пуксьы”. Соку тыныд ӵош пуксисьёсыд азьын сӥ-дан луоз.
42014011	Уго котькудӥз но ассэ ачиз вылӥе ӝутӥсь мурт ултӥямын луоз, нош ассэ ултӥясь мурт – ӝутӥськоз».
42014012	Сое ӧтем фарисейлы Иисус шуиз: «Нуназе нянь яке ӝыт нянь карыкуд, эшъёстэ но, агай-вынъёстэ но, ӵыжы-выжыостэ но, узыресь бускельёстэ но эн ӧтьы, соос но, тонэ ӧтьыса, пунэмзэ медаз берыктэ шуыса.
42014013	Куное ӧтчаськыкуд, кураськисьёсты, сӧсырмемъёсты, чутъёсты, синтэмъёсты ӧть.
42014014	Шудо луод: тынад ӟечедлы соос пунэмзэ ӟечен берыктыны уз быгатэ, нош шонер улэмъёс улӟыса султыку, тынад ӟечед ӟечен берыктӥськоз».
42014015	Тае кылыса, Соин огазьын сиськисьёс пӧлысь кин ке но Солы шуиз: «Шудо, кин Инмар Эксэйлыкын нянь сиёз!»
42014016	Нош Иисус солы шуиз: «Одӥг адями бадӟым ӝыт нянь сиён ортчытэм но трос муртэ ӧтем.
42014017	Ӝыт нянь сиён вуэм но ляльчизэ ӧтемъёслы вераны ыстэм: ”Лыктэ, ваньмыз дась ини”.
42014018	Но ваньзы, огкылысь вераськем кадь, чӧлляськыны кутскиллям. Нырысетӥез солы шуэм: ”Мон музъем басьтӥ но сое учкыны мыноно. Курисько тонэ, вождэ эн вайы”.
42014019	Мукетыз шуэм: ”Мон вить пар ошъёс басьтӥ но мынӥсько соослэсь ужамзэс эскерыны. Курисько тонэ, вождэ эн вайы”.
42014020	Куинетӥез шуэм: ”Мон кышнояськи, соин ик лыктыны уг быгатӥськы”.
42014021	Гуртаз бертыса, со ляльчи та сярысь аслаз кузёезлы верам. Соку коркалэн кузёез, йырыз кур луыса, аслаз ляльчиезлы шуэм: ”Ӝоггес мын карлэн ульчаосыз, пролкаосыз кузя, вай татчы кураськисьёсты, сӧсырмемъёсты, чутъёсты, синтэмъёсты”.
42014022	Ляльчи шуэм: ”Кузёе! Быдэстэмын тынад косонэд, эшшо но интыос вань на”.
42014023	Кузё ляльчилы шуэм: ”Сюресъёс кузя, кенеръёс кузя мын, ваньзэс лыктыны кос, мынам коркае калыкен тыраз мед луоз.
42014024	Тӥледлы верасько: со ӧтемъёс пӧлысь нокин но мынэсьтым сиёнме уз веръя: уго ӧтиськемъёс трос, нош быръемъёсыз ӧжыт”».
42014025	Соин валче трос калык мынӥз. Берытскыса Иисус соослы шуиз:
42014026	«Кин Мон доры лыктэ но адӟонтэм уг ке кары аслэсьтыз атайзэ, анайзэ, кышнозэ, нылпиоссэ, агай-вынъёссэ, сузэръёссэ, аслэсьтыз улонзэ но, со Мыным дышетскись луыны уг быгаты.
42014027	Кироссэ нуыса, Мон сьӧры мынӥсьтэм мурт Мыным дышетскись луыны уг быгаты.
42014028	Уго, кин тӥ пӧлысь каланча пуктыны малпаз ке, нырысь ик уз пуксьы но уз лыдъя, кӧня луоз кутон-тыриськонэз, сое йылпумъяны вань-а солэн моӵез.
42014029	Инъетсэ понэм бераз ӧз ке быгаты корказэ пуктыса быдэстыны, вань адӟисьёс медаз серекъялэ вал сое,
42014030	тазьы вераса: ”Та адями лэсьтӥськыны кутскиз но быдэстыны ӧз быгаты-а?”
42014031	Яке кыӵе эксэй, мукет эксэйлы пумит ожмаськонэ мыныкуз, нырысь ик уз пуксьы но уз кенешы, вань-а солэн кужымез аслаз дас сюрс муртэныз со вылэ кызь сюрс муртэн лыктӥсьлэн пумитаз султыны?
42014032	Нош ӧвӧл ке, соиз кыдёкын на дыръя со доры вераськисьёсты тупаса улон курыны со ыстоз.
42014033	Озьы ик тӥ пӧлысь кин ке ӧз куштӥськы ваньмызлэсь, маиз солэн вань, Мыным дышетскись луыны уг быгаты.
42014034	Сылал – со ӟеч арбери; нош сылал кузьытсэ ыштӥз ке, маин сое тупатод на?
42014035	Музъеме но, кыед пӧлы но поныны уг яра; педло сэрпалто сое. Кылыны пельыз вань мурт – мед кылоз!»
42015001	Солэн матаз вань выт бичасьёс, сьӧлыкоос Сое кылзӥськыны лыктӥзы.
42015002	Фарисейёсын книга тодӥсьёс ӟургетыса улӥзы, соос шуизы: «Со сьӧлыкоосын кусып возе, соосын огазьын сиське».
42015003	Соку Иисус соослы таӵе мадён вераз:
42015004	«Кин тӥ пӧлысь сю ыжез вань вылысь одӥгзэ ыштӥз ке, укмыстон укмыссэ кыре кельтыса, ыштэм ыжзэ шедьтытозяз уз утча?
42015005	Шедьтэм бераз шумпотыса сое пельпумаз ӝутоз.
42015006	Дораз бертыса, эшъёссэ, бускельёссэ ӧтёз но соослы шуоз: ”Монэн валче шумпотэ, мон ышем ыжме шедьтӥ”.
42015007	Тӥледлы верасько: озьы ик Инмын но, одӥг сьӧлыко мурт понна, кудӥз ӧпкельыса сьӧлыкъёсызлэсь куштӥське, укмыстон укмыс шонер улӥсьёс сярысь, кудъёсызлы ӧпкельыса сьӧлыкъёслэсь куштӥськыны кулэ ӧвӧл, бадӟымгес шумпотон луоз.
42015008	Яке кыӵе кышномурт дас драхма коньдонэз вань вылысь одӥгзэ ыштӥз ке, сюсьтыл ӝуатыса, комнатазэ уз ӵужы но шедьтытозяз сое пыр-поч уз утча?
42015009	Нош шедьтэм бераз эшъёссэ, бускельёссэ ӧтёз но шуоз: ”Монэн валче шумпотэ, мон ыштэм драхмаме шедьтӥ”.
42015010	Озьы ик, тӥледлы верасько, одӥг сьӧлыко мурт ӧпкельыса сьӧлыкъёсызлэсь куштӥське ке, со понна но Инмарлэн Кылчинъёсыз шумпото».
42015011	Эшшо вераз на: «Кыӵе ке но адямилэн кык пиез вылэм.
42015012	Соос пӧлысь покчиез атаезлы шуэм: ”Атай! Вай мыным юртъерлэсь сюроно люкетсэ”. Атаез юртъерзэ соослы люкем.
42015013	Трос ик нуналъёс ортчымтэ, покчиез пи ваньзэ, маиз вань, тырем но кыдёкысь шаере кошкем, калгыса, азыса улэм но отын вань юртъер люкетсэ тус-тас карем.
42015014	Ваньзэ быдтэм бераз со кунын туж секыт сютэм ар луэм, со ӟудыса улыны кутскем.
42015015	Мынэм но та кунын улӥсь одӥг мурт доры интыяськем, нош соиз бусыяз парсьёсты возьманы сое ыстэм.
42015016	Со шумпотыса кӧтсэ тырысал парсьёслы сюдоно пуртэсо сиёнэн, нош солы нокин но сое уг сёты вылэм.
42015017	Визь пырем бере со шуэм: ”Атае дорын кӧня медъяськем муртъёс нянен тыр уло, нош мон сютэм кулӥсько ини!
42015018	Султо, мыно атае доры но солы шуо: Атай! Инлы но, тон азьын но мон сьӧлыкай,
42015019	тынад пиед шуыса лыдӟиськыны но мон уг яраськы ни. Басьты монэ медоосыд радэ”.
42015020	Султэм но атаез доры кошкем. Кыдёкысен ик сое атаез адӟем, солы со жаль потэм, бызьыса мынэм но чырты бордаз ӟыгыртӥськыса чупам сое.
42015021	Нош пиез солы шуэм: ”Атай! Инлы но, тон азьын но мон сьӧлыкай, тынад пиед шуыса лыдӟиськыны но мон уг яраськы ни”.
42015022	Атаез ляльчиосызлы верам: ”Ваелэ умойзэ дӥськут, – дӥсялэ сое, кияз зундэс сётэ, пыдаз – пыдкутчан.
42015023	Куайытэмзэ кунянэз вайыса вандэ: сиёме, шулдыръяськоме,
42015024	уго мынам таиз пие кулэмын вал, но улӟиз, ышыса улӥз, но сюриз”. Шулдыръяськыны кутскиллям.
42015025	Бадӟымез пиез бусыын вылэм. Бертыкуз, дорезлы матэ вуыса, кырӟам, шулдыръяськем куараосыз кылэм.
42015026	Медоос пӧлысь одӥгзэ ӧтьыса юам: ”Мар та таӵе?”
42015027	Соиз солы шуэм: ”Выныд бертӥз но, атаед куайытэм кунянзэ вандӥз, со таза куен берытскиз уго”.
42015028	Со вожзэ поттэм, корка пырыны ик уг ни малпа вылэм. Нош атаез потыса сое ӧтем.
42015029	Но со атаезлы ответ сётыса шуэм: ”Тани, кӧня ар мон тыныд ужасько ни, одӥг косондэ но быдэстытэк ӧй кельты, нош тон мыным эшъёсыным шулдыръяськыны кечпидэ но ӧд сёты.
42015030	Нош тани, та пиед, юртъер люкетсэ, азэм нылъёсын калгыса, быдтыса бертӥз но, тон со понна куайытэм куняндэ вандӥд”.
42015031	Атаез солы шуэм: ”Пие! Тон котьку но монэн огазьын, маи мынам вань, со ваньмыз тынад.
42015032	Со понна кулэ вал шумпотыны, шулдыръяськыны: та выныд кулэмын вал, но улӟиз, ышыса улӥз, но сюриз”».
42016001	Аслаз дышетскисьёсызлы Иисус вераз: «Одӥг адями узыр улэм. Вылэм солэн юртэныз кивалтӥсез, со вылэ, солэсь юртсэ тус-тас каре шуыса, урттылӥськиллям.
42016002	Сое ӧтем но солы шуэм: ”Мар со сыӵе мон тон сярысь кылӥсько? Кивалтон ужедъя отчёттэ возьматы, азьланяз тон кивалтыны уд яраськы ни”.
42016003	Соку юртэн кивалтӥсь аслыз ачиз шуэм: ”Мар мыным кароно? Юртэн кивалтон ужме кузё басьтэ ини. Гудӟиськеме уг луы, кураськыны возьдаськисько.
42016004	Юртэн кивалтон ужлэсь палэнтэмын луи ке, коркаосазы мед пыртозы шуыса, тодӥсько ма карыны”.
42016005	Кузёезлэсь пунэм тыроно муртъёссэ котькудзэ нимаз-нимаз ӧтем но нырысетӥезлы шуэм: ”Кузёелы кӧня тынад тыронэд?”
42016006	Со шуэм: ”Сю мертэт вӧй”. Соку солы шуэм: ”Басьты кинюртэм гожтэттэ но ӝоггес пуксьыса гожты: витьтон”.
42016007	Собере мукетызлы шуэм: ”Нош тынад кӧня тыронэд?” Со ответ сётэм: ”Сю мертэт чабей”. Таизлы со шуэм: ”Басьты кинюртэм гожтэттэ но гожты: тямыстон”.
42016008	Валатскыса ужамез понна кузё кескич кивалтӥсьсэ ушъям; уго таизлэн дуннелэн пиосыз асьсэ куспын, югытлэн пиосыз сярысь, валатскисесьгес.
42016009	Мон тӥледлы верасько: оскиськыны луонтэм узырлыкен асьтэлы эшъёс кутэлэ: начармоно луиды ке, соос тӥледыз бырисьтэм юртъёсы мед басьтозы.
42016010	Ӧжытын оскиськымон бадӟымын но оскиськымон луэ, нош ӧжытын оскиськонтэм бадӟымын но оскиськонтэм луэ.
42016011	Озьыен, оскиськыны луонтэм узырлыкын тӥ оскиськымон ӧй вал ке, кин тӥледлы зэмоссэ узырлыкез оскоз?
42016012	Муртлэнын но тӥ оскиськымонэсь ӧй вал ке, кин тӥледлы тӥлесьтыдзэ сётоз?
42016013	Нокыӵе но медо кык кузёлы служить карыны уг быгаты: уго яке одӥгзэ адӟемпотостэм кароз, нош мукетсэ – яратоз; яке огезлы сюлмысьтыз тыршоз, нош мукетыз сярысь уз сюлмаськы. Уд быгатӥське Инмарлы но, маммоналы но огдыре служить карыны».
42016014	Ваньзэ тае фарисейёс но кылӥзы, соос коньдонэз яратӥсесь вал, Сое серем каризы.
42016015	Иисус соослы шуиз: «Адямиос азьын тӥ асьтэдыз шонер улӥсьёсын возьматӥськоды, нош Инмар тодэ тӥлесьтыд сюлэмъёстэс: уго мар адямиос понна вылӥ, со Инмар азьын юрӟым.
42016016	Закон но пророкъёс Иоанн дырозь вал; та дырысен Инмар Эксэйлык сярысь Ӟеч Ивор тодытӥське, котькудӥз отчы кужымзэ поныса гинэ пыре.
42016017	Законысь одӥг гожез но уз быры, ӝоггес ин но музъем бырозы.
42016018	Котькин но, аслаз кышноеныз люкиськыса, мукетсэ кышно басьтэ ке, азон-калгон сьӧлыке пыре; котькин но, картэныз люкиськем муртэ кышно басьтэ ке, азон-калгон сьӧлыке пыре.
42016019	Одӥг адями узыр улэм, дуно басмаослэсь, даралилэсь вурем дӥськут нуллэм, котькуд нунал шукырес сиён-юон дыр ортчытъям.
42016020	Вылэм кыӵе ке но Лазарь нимо кураськись, со гижлоӟыса солэн капка выжыяз кыллем.
42016021	Узырлэн ӝӧк вылысьтыз усьылэм нянь пырыосын кӧтсэ тырыса улэм. Пуныос лыктыса солэсь гижлозэ нюлыса улӥллям.
42016022	Кураськись кулэм но Кылчинъёс сое Авраамлэн ал вылаз нуиллям. Узыр но кулэм, сое ватӥллям.
42016023	Адысен, курадӟыса улыкуз, узыр мурт синзэ ӝутэм но кыдёкысен Авраамез но со бордын улӥсь Лазарез адӟем.
42016024	Соку со черектӥськыса верам: ”Авраам атай! Жаля монэ, ысты Лазарез, чиньы йылзэ вуэ коттыса, кыл йылме мед сӥятысал, уго туж курадӟисько та тыл пӧлын!”
42016025	Нош Авраам шуэм: ”Пие! Тодад вай али: ас улон даурад тон ӟечсэ басьтӥд, нош Лазарь – уродзэ. Табере со татын майбыр улэ, нош тон курадӟиськод.
42016026	Солэсь но ортчыт, ми куспын но тӥ куспын син сузёнтэм пыдэстэм гу кылдытэмын, ми дорысь тӥ доры потыны турттӥсьёслэн потэмзы уг луы, озьы ик со палась но ми доры уг выжо”.
42016027	Соку узыр мурт шуэм: ”Тонэ курисько, атай: Лазарез мынам атаелэн юртаз ысты,
42016028	уго мынам вить кузя агай-вынъёсы: та курадӟон интые соос но медаз лыктэ шуыса, Лазарь мед тодытоз соослы”.
42016029	Авраам шуэм: ”Соослэн Моисейзы но пророкъёссы вань, соосты мед кылзӥськозы”.
42016030	Узыр мурт шуэм: ”Ӧвӧл, Авраам атай! Соос доры кин ке но кулэмъёс пӧлысь лыктӥз ке, соос ӧпкельыса сьӧлыкъёссылэсь куштӥськозы”.
42016031	Соку Авраам солы шуэм: ”Моисеез но пророкъёсты уг кылзо бере, кулэмъёс пӧлысь кин ке улӟыса султӥз ке но, уз оске”».
42017001	Аслаз дышетскисьёсызлы Иисус вераз на: «Сьӧлыке пыртӥсь ужъёс лыктытэк уз кыле, но куректон-кайгу со адямилы, кин пыр соос лыкто:
42017002	та пичиос пӧлысь одӥгзэ сьӧлыке пыртытозь, со адямилы умойгес луысал, чыртыяз вуко кӧ ошыса, зарезе куштысалзы ке.
42017003	Асьтэдыз асьтэос чаклалэ. Братэд тыныд пумит сьӧлыказ ке, тон солы ваньзэ вера, сьӧлыкез понна ӧпкелиз ке, сое простить кар.
42017004	Нунал куспын тыныд пумит сизьым пол сьӧлыказ ке, но сизьым пол тыныд вазиськыса шуиз ке: ”Сьӧлыке понна ӧпкелисько”, – сое простить кар».
42017005	Апостолъёс Кузё-Инмарлы шуизы: «Милесьтым осконмес будэты».
42017006	Кузё-Инмар шуиз: «Горчица кидыс быдӟа гинэ осконды луыса та смоквапулы шуысалды ке: ”Вырӟы интыысьтыд но пуксьы зарезе”, со тӥлесьтыд кылзӥськысал.
42017007	Ляльчиез гырыса яке пудо возьмаса бусыысь бертӥз ке, кин тӥ пӧлысь солы шуоз: ”Ӝог лыкты, пуксьы ӝӧк сьӧры”?
42017008	Озьы шуэм интые, уз шуы-а солы: ”Ӝыт нянь мыным дася, путодэ дум но, мон сиськытозь, юытозь, мыным ужа, бӧрысь ачид си, ю”?
42017009	Солэсь косонзэ быдэстэмез понна та ляльчилы со тау кароз-а? Уз, дыр.
42017010	Озьы ик тӥ но, вань косэмез быдэстӥды ке, шуэ: ”Ми номырлы ярасьтэм ляльчиос, малы ке шуоно лэсьтӥмы сое гинэ, мае кулэ вал лэсьтыны”».
42017011	Иерусалиме мыныкуз, Иисус Самарияен Галилея вискытӥ ортчиз.
42017012	Одӥгаз гуртэ пырыкуз, Сое гижлочерен висись дас адямиос пумитазы, соос палэнэ дугдӥзы но
42017013	бадӟым куараен веразы: «Иисус Дышетӥсь! Жаля милемыз!»
42017014	Соосты адӟыса, Со шуиз: «Мынэлэ, священникъёслы возьматске». Мыныкузы ик дунмазы.
42017015	Соос пӧлысь одӥгез аслэсьтыз бурмемзэ шӧдӥз но Инмарез бадӟым куараен данъяса берытскиз.
42017016	Иисуслы тау кариз, пыдесъяськыса йыбырттӥз. Со Самария пи вал.
42017017	Соку Иисус шуиз: «Дасназы ик ӧз чылкыталэ-а? Нош укмысэз кытын?
42017018	Мурт выжыысь та адями сяна, малы соос Инмарез данъяны ӧз берытске?»
42017019	Та пилы Иисус шуиз: «Султы, мын, тынад осконэд тонэ утиз».
42017020	Фарисейёслэн «ку Инмар Эксэйлык лыктоз» шуыса юамзылы Иисус таӵе ответ сётӥз: «Инмар Эксэйлык шӧдӥськымон амалын уз лыкты.
42017021	Уз но шуэ: ”Тани, со татын” яке: ”Тӥни, отын”. Уго тани, Инмар Эксэйлык тӥляд пушкады вань».
42017022	Дышетскисьёсызлы вераз на: «Вуозы нуналъёс, куке Адями Пилэсь одӥгзэ ке но нуналзэ адӟемды потоз, но уд адӟе.
42017023	Тӥледлы шуозы: ”Тани, татын” яке: ”Тӥни, отын”, – эн ветлэ, эн но улляське.
42017024	Кызьы чилектэм инбамлэн одӥг пал пумысеныз инбамлэн мукет палозяз воректэ, озьы Адями Пи луоз Аслаз лыктон нуналаз.
42017025	Но азьло Солы трос курадӟонэз но та выжылэсь куштӥськемзэ чидано луоз.
42017026	Ной улон нуналъёсы кызьы луэм, озьы ик луоз Адями Пилэн нуналъёсыз дыръя но:
42017027	Ной пыжаз пырытозь, сииллям, юиллям, кышнояськиллям, бызиллям, ву нюртон вуэм но ваньзэс быдтэм.
42017028	Озьы ик вылэм Лот улон дыръёсы: сииллям, юиллям, басьяськиллям, вузаллям, мерттӥськиллям, лэсьтӥськиллям;
42017029	но Лот Содомысь потэм нуналэ инбамысь тылын, ӵуждариен ӝуась зор кисьтӥськем но ваньзэс быдтэм.
42017030	Озьы ик луоз Адями Пи лыктон дыръя но.
42017031	Со нуналэ кин липет йылаз учыраз ке, нош тӥрлыкез – коркан, соосты басьтыны эн васькы; нош кин бусые учыраз ке, озьы ик берлань эн ни берытскы:
42017032	Лотлэсь кышнозэ тодады вае.
42017033	Кин аслэсьтыз лулзэ утьыны кутскоз, со сое быдтоз; нош кин сое быдтоз, со сое улӟытоз.
42017034	Тӥледлы верасько: со уе одӥг валес вылын кык мурт луоз: одӥгез басьтэмын луоз, нош мукетыз кельтэмын луоз.
42017035	Кык кышномуртъёс ӵош пызь изозы: одӥгез басьтэмын луоз, нош мукетыз кельтэмын луоз.
42017036	Кыкназы бусыын луозы: одӥгез басьтэмын луоз, нош мукетыз – кельтэмын».
42017037	Та ласянь Солы шуизы: «Кытын, Кузё-Инмаре?» Иисус соослы шуиз: «Кытын шӧй, отчы ӧрӟиос но люкаськозы».
42018001	Усем мылкыдын улытэк, ялан вӧсяськыса улонлэн кулэез сярысь Иисус соослы мадён вераз,
42018002	Со шуиз: «Одӥг городын Инмарлэсь курдасьтэм судья вылэм, со адямиослэсь уг возьдаськы вылэм.
42018003	Со городын ик вылэм одӥг палкышно, со судья доры лыктыса шуылэм: ”Тушмонъяськись муртэ азьын мыным дурбасьты”.
42018004	Нош солэн кема дыр ӵоже мылыз потымтэ. Но бӧрысь ас понназ ачиз шуэм: ”Инмарлэсь уг ке но курдаськы, калыклэсь уг ке но возьдаськиськы,
42018005	та палкышно мыным каньылэн улыны маза уг ни сёты бере, солэн палаз пыро: огпӧртэм мыным акыльтыса медаз ни ветлы”».
42018006	Кузё-Инмар шуиз: «Кылӥськоды-а, мар шуэ шонер улӥсьтэм судья?
42018007	Инмар-а уз утьы Аслэсьтыз быръемъёссэ, уй но нунал Солы тэльмырисьёсты, соослы дурбасьтыны уз-а дырты?
42018008	Тӥледлы верасько: ӝоген соослы дурбасьтоз. Нош Адями Пи лыктӥз ке, шедьтоз на меда музъем вылысь осконэз?»
42018009	Асьсэды шонер улӥсьёс шуыса лыдъясьёслы, нош мукетъёссэ ултӥяса улӥсь куд-ог муртъёслы Иисус таӵе мадён вераз:
42018010	«Кык адямиос храме вӧсяськыны пыриллям: одӥгез – фарисей, нош мукетыз – выт бичась.
42018011	Фарисей султыса ас понназ ачиз тазьы вӧсяськем: ”Инмаре! Тыныд тау карисько мон сыӵе ӧвӧлысь, кыӵеесь луо мукет муртъёс – адями таласьёс, ултӥясьёс, азыса-калгыса улӥсьёс яке тани та выт бичась кадь.
42018012	Арнялы быдэ кык пол визясько, мар гинэ басьтӥсько, дасэтӥ люкетсэ сётӥсько”.
42018013	Нош выт бичась, палэнын сылыса, синзэ но инме ӝутыны дӥсьтымтэ. Со гадяз шуккылыса шуэм: ”Инмаре! Жаля монэ, сьӧлыкоез!”
42018014	Тӥледлы верасько: соиз сярысь таиз юнгес шонере потыса дораз бертӥз: уго котькудӥз но ассэ ачиз вылӥе ӝутӥсь мурт ултӥямын луоз, нош ассэ ачиз ултӥясь мурт – ӝутӥськоз».
42018015	Бордазы мед йӧтӥськоз шуыса, Иисус доры пичи нылпиосты но вайылӥзы. Нош дышетскисьёсыз, тае адӟыса, соосты пырыны лэзьытэк улӥзы.
42018016	Иисус соосты дораз ӧтьыса шуиз: «Мон доры нылпиосты ветлыны лэзе, эн люкетэ соослы, таӵеослэн Инмар Эксэйлыксы вань уго.
42018017	Зэм ик тӥледлы верасько: кин Инмар Эксэйлыкез пичи пинал кадь кабыл ӧз ке басьты, со отчы уз пыры».
42018018	Кин ке но кузёяськисьёс пӧлысь Иисуслэсь юаз: «Ӟеч Дышетӥсь! Быронтэм улонэз басьтон понна мон мар карыны кулэ?»
42018019	Иисус солы шуиз: «Малы тон Монэ ”ӟеч” шуиськод? Одӥг Инмар сяна, нокин но ӟеч ӧвӧл.
42018020	Таӵе курон-косонъёсты тодӥськод: азон-калгон сьӧлыке эн пыры; эн виы; эн лушкаськы; ӧрекчаськыса ӧвӧлтэмзэ эн вера; атайдэ но, анайдэ но сӥлы кар».
42018021	Нош со шуиз: «Ваньзэ тае мон егит дырысеным ик быдэсъяй».
42018022	Тае кылыса, Иисус солы шуиз: «Одӥгез гинэ уг тырмы на тыныд: маид вань, ваньзэ вуза но кураськисьёслы сётъя, со понна тынад узырлыкед Инмын луоз. Лыкты, Мон сьӧры мын».
42018023	Нош со тае кылыса ӝожомиз, малы ке шуоно туж узыр вал.
42018024	Иисус талэсь ӝожомемзэ адӟыса шуиз: «Макем секыт трос узырлыксы ванё муртъёслы Инмар Эксэйлыке пырыны!
42018025	Уго узыр муртлы Инмар Эксэйлыке пырон сярысь, верблюдлы капчигес вень пась пыр потыны».
42018026	Тае кылӥсьёс шуизы: «Кин бен утиськыны быгатоз?»
42018027	Иисус шуиз: «Адямиос мае лэсьтыны уг быгато, Инмар ваньзэ лэсьтыны быгатэ».
42018028	Петр шуиз: «Тани ми ваньзэ кельтӥмы но Тон сьӧры мыныны потӥмы».
42018029	Иисус соослы шуиз: «Зэм ик тӥледлы верасько: Инмар Эксэйлык понна кин корказэ яке анай-атайзэ, яке агай-вынъёссэ, яке сузэр-апайёссэ, яке кышнозэ, яке нылпиоссэ кельтӥз,
42018030	со таяз улонын ик тросгес басьтытэк уз кыльы, вуоно даурын быронтэм улон со басьтытэк уз кыльы».
42018031	Иисус, Аслэсьтыз дас кыксэ ик дышетскисьёссэ ӧтьыса, соослы шуиз: «Тани асьмеос Иерусалим пала тубиськомы, пророкъёс пыр Адями Пи сярысь ваньмыз гожтӥськем быдэсмоз:
42018032	Сое язычникъёс кие сётозы, сӥтэм-сантэм карозы, ултӥялозы, Со вылэ сялалозы,
42018033	жугозы, виёзы; нош Со куинетӥ нуналаз улӟыса султоз».
42018034	Но соос та верамысь номырзэ но ӧз валалэ; та кылъёс соослэсь ватӥськемын вал, верамез соос ӧз валалэ.
42018035	Иерихон доры вуыкуз, сюрес дурын кураськыса пуке вал одӥг синтэм мурт.
42018036	Со вӧзтӥ калык ортче шуыса кылӥз но адямиослэсь юаз: «Мар та таӵе?»
42018037	Солы Назаретысь Иисус лыктэ шуизы.
42018038	Соку со черектӥськиз: «Давидлэн Пиез Иисус! Жаля монэ».
42018039	Азьпалтӥ мынӥсьёс сое шыпыт улыны косӥзы; нош со эшшо но бадӟыменгес кесяськиз: «Эй, Давидлэн Пиез! Жаля монэ».
42018040	Иисус дугдӥз но сое Ас дораз вайыны косӥз. Со доры лыктэм бере солэсь юаз:
42018041	«Мар тыныд Мынэсьтым кулэ?» Со шуиз: «Кузёе! Синмы мед усьтӥськысал».
42018042	Иисус солы шуиз: «Адӟись лу! Тынад осконэд тонэ утиз».
42018043	Со соку ик адӟыны кутскиз но, Инмарез данъяса, Иисус бӧрсьы мынӥз. Вань калык, тае адӟыса, Инмарез ушъяны-данъяны кутскиз.
42019001	Собере Иисус Иерихонэ пыриз, со пыр ортчиз.
42019002	Соку выт бичасьёслэн йырзы, Закхей нимо узыр адями,
42019003	Иисусэз, кин Со шуыса, адӟыны турттыса утчаз, но калык сьӧрысен адӟыны ӧз быгаты, малы ке шуоно со лапег мугоро вал.
42019004	Азьпала бызьыса потӥз но, Иисусэз адӟон понна, смоквапуэ тубиз, – Со та вӧзтӥ ортчыны кулэ вал уго.
42019005	Иисус та интые вуэм бераз вылэ учкиз но, Закхеез адӟыса, солы шуиз: «Закхей! Ӝоггес васькы, туннэ Мон тынад коркад луыны кулэ».
42019006	Со ӝогак васькиз но шумпотыса Иисусэз дораз пыртӥз.
42019007	Тае адӟыса, ваньзы ӟургетыны кутскизы, Со сьӧлыко мурт доры пыриз шуыса вераськизы.
42019008	Нош Закхей султӥз но Кузё-Инмарлы шуиз: «Кузёе! Ӝыны ваньбурме кураськисьёслы сёто, кинэ ке маин ке ӝоже уськытӥськем ке, пунэмме ньыль полэс берыкто».
42019009	Иисус солы шуиз: «Туннэ нуналэ та коркалы утиськон лыктӥз, малы ке шуоно со но Авраамлэн пиез,
42019010	Адями Пи быремзэ утчаны, сое утьыны лыктӥз уго».
42019011	Соос тае кылзӥськыку, мадён ватсаз на. Иерусалимлы матэ вуэм бере соос малпазы, ӝоген Инмар Эксэйлык вуыны кулэ шуыса.
42019012	Иисус вераз: «Вылӥ, дано выжыысь кыӵе ке но адями кыдёкысь шаере мыныны но аслыз эксэйлык басьтыса берытскон вылысь сюрес вылэ дасяськем.
42019013	Дас ляльчиоссэ ӧтем но соослы дас мина коньдон сётыса шуэм: ”Мон бертытозь, соосты уже кутэ”.
42019014	Нош татын улӥсьёс сое кӧтвеськантэм каро вылэм. Со бӧрсьы вераськон нуисьёсты ыстыса шуиллям: ”Милям сое асьмелы эксэй кареммы уг поты”.
42019015	Эксэйлык басьтыса берытскем бераз, кинлэсь мар басьтэмзэ тодыны шуыса, азвесьсэ сётъям ляльчиоссэ ӧтьытэм.
42019016	Нырысетӥез лыктыса шуэм: ”Кузё! Тынад минаед дас мина вайиз”.
42019017	Солы шуэм: ”Ярам, лякыт ляльчи! Ӧжытын но оскымон луэмед понна басьты дас городэз киулад”.
42019018	Кыкетӥез лыктыса шуэм: ”Кузё! Тынад минаед вить мина вайиз”.
42019019	Таизлы но шуэм: ”Тон но вить городлы кивалтӥсь лу”.
42019020	Куинетӥез лыктыса шуэм: ”Кузё! Тани тынад минаед, сое мон кышетэ бинялтыса вози.
42019021	Мон тынэсьтыд кышкай, тон лек адями ук: мае ӧд тыры – басьтӥськод, мае ӧд кизьы – араськод”.
42019022	Кузёез солы верам: ”Ымысьтыд потэм кылыдъя тонэ, кескич ляльчи, судить каро! Тон тодӥськод вал, мон лек адями, тырымтэме басьтӥсько, кизьымтэме арасько шуыса.
42019023	Бертэм берам отысь мон пайда поттыса басьтысал, нош малы тон мынэсьтым азвесьме уже ӧд куты?”
42019024	Сылӥсьёслы верам: ”Басьтэ солэсь мина коньдонзэ но, кинлэн дас минаез вань, солы сётэ”.
42019025	Солы шуиллям: ”Кузё! Солэн дас минаез вань”.
42019026	”Тӥледлы верасько: ванё муртлы сётӥськоз, нош ӧвӧло муртлэн маиз вань, соизэ но басьтозы.
42019027	Монэ эксэй каремзы потӥсьтэм тушмонъёсме, татчы вайыса, мон азьын тышкалэ”».
42019028	Тае верам бераз Иисус азьлане кошкиз, Иерусалим пала тубиз.
42019029	Виффагияен Вифания гуртъёс доры, Елеон шуон гурезьлы матэ вуэм бераз Аслэсьтыз кыксэ дышетскисьёссэ ыстӥз
42019030	но соослы шуиз: «Вадьсысьтыды гуртэ мынэлэ. Отчы пырем берады ик гозыям ишакпиез шедьтоды, адямиос пӧлысь со вылэ нокин но, ноку но ӧз на пуксьылы. Пертчыса сое татчы вае.
42019031	Нош кин ке тӥлесьтыд юаз ке: ”Малы пертчиськоды?” Солы тазьы шуэлэ: ”Со Кузё-Инмарлы кулэ”».
42019032	Ыстэм муртъёс мынӥзы но шедьтӥзы озьы, кызьы Со вераз соослы.
42019033	Ишакпиез пертчылыкузы, кузёосыз соослы шуизы: «Малы ишакпиез пертчылӥськоды?»
42019034	Соос ответ сётӥзы: «Со Кузё-Инмарлы кулэ».
42019035	Сое Иисус доры вайизы; ишакпи вылэ дӥськутсэс вализы но со вылэ Иисусэз пуктӥзы.
42019036	Со мыныку, адямиос сюрес вылэ дӥськутсэс вӧлдӥзы.
42019037	Елеон гурезьысь васьконлы матэ вуэм бераз вань дышетскисьёсыз шумпотыса, вань паймымон ужъёсты адӟемзы понна бадӟым куараен Инмарез данъяны кутскизы.
42019038	Веразы: «Кузё-Инмарлэн нимыз понна лыктӥсь Эксэй дано! Каньыллык Инмын, данлык вылӥын!»
42019039	Калык пӧлысь куд-ог фарисейёс Иисуслы шуизы: «Дышетӥсь! Эн лэзь, дугдыты дышетскисьёстэ».
42019040	Нош Со ответ сётыса шуиз: «Тӥледлы верасько: соос дугдӥзы ке, изъёс черектӥськозы».
42019041	Иерусалимлы матэ вуэм бераз, солэн шораз учкыса, со сярысь малпаса бӧрдыны кутскиз.
42019042	Собере Иисус шуиз: «Эй, Иерусалим! Туннэ нуналад ке но коть тон тодысалыд ке, кыӵе ужъёс каньыллыке мыныны тыныд юртто! Но али тынад син азьысьтыд со ватэмын.
42019043	Уго тон доры вуозы сыӵе нуналъёс, – тушмонъёсыд, окопъёс гудыса, тонэ котыртозы, котыр ласянь тонэ ӝиптозы,
42019044	Инмарлэсь тон доры лыктон дырзэ тодымтэед понна тонэ таркалозы, пушкад нылпиостэ виылозы, из вылад издэ но уз кельтэ».
42019045	Храме пырыса, Иисус отын вузкарисьёсты, басьяськисьёсты улляса поттаны кутскиз.
42019046	Соослы Иисус шуиз: «Гожтэмын: ”Мынам коркае – вӧсяськон корка”, нош тӥ сое лушкаськисьёслы люкаськон интылы пӧрмытӥды».
42019047	Котькуд нунал храмын дышетыса улӥз. Архиерейёс, книга тодӥсьёс, калыклэн тӧроосыз Сое виён амал утчазы.
42019048	Но ӧз шедьтэ, кызьы Сое виыны луысал, малы ке шуоно вань калык, сьӧрысьтыз кыльытэк, Сое кылзӥськыса ветлӥз.
42020001	Одӥгаз нуналэ Иисус храмын калыкез дышетыса, Ӟеч Ивор вераса улон дыръя Со доры архиерейёс, книга тодӥсьёс тӧроосын ӵош лыктӥзы
42020002	но Солы шуизы: «Милемлы вера, кыӵе кужымен Тон тае лэсьтӥськод, кин Тыныд таӵе кужым сётӥз?»
42020003	Соослы ответ сётыса, Иисус шуиз: «Мон но тӥледлы одӥг юан сёто, вералэ Мыным:
42020004	Иоаннлэн пылатонэз Инмысен вал-а яке адямиос бордысен-а!»
42020005	Нош соос куспазы вераськыса шуизы: «”Инмысен” ке шуимы, Со шуоз: ”Малы нош тӥ солы ӧд оске?”
42020006	”Адямиос бордысь” ке шуимы, вань калык асьмемыз изэн тышкалоз, уго калык, Иоанн пророк вал шуыса оскыса улэ».
42020007	Соин ответ сётӥзы: «Ум тодӥське, кытысь».
42020008	Иисус соослы шуиз: «Мон но тӥледлы уг вера, кыӵе кужымен Мон тае лэсьтӥсько».
42020009	Иисус таӵе мадёнэз калыклы вераны кутскиз: «Одӥг адями виноград бакча мерттэм, сое виноград будэтӥсьёс кие сётэм но кема дырлы кошкем.
42020010	Дыр вуэм но, виноград будэтӥсьёс доры виноград бакчаысь емышъёс мед сётозы шуыса, со ляльчизэ ыстэм. Нош виноград будэтӥсьёс жугиллям сое, номыр но сётытэк келяллям.
42020011	Эшшо мукет ляльчизэ ыстэм, нош соос тазэ но жугыса, тышкаськыса номыр но сётытэк келяллям.
42020012	Эшшо куинетӥзэ ыстэм на, нош соос тазэ но ляльчиез вӧсь, яраё карыса улляса лэзиллям.
42020013	Соку виноград бакчалэн кузёез шуэм: ”Мыным мар кароно? Ысто аслэсьтым яратоно пиме; оло нош сое адӟыса возьдаськозы”.
42020014	Нош виноград будэтӥсьёс, сое адӟыса, куспазы вераськыса шуиллям: ”Та атай юртлы кузёе кылёно. Ойдолэ, мыныса сое виёме, солы сюроно ваньбур асьмелы луоз”.
42020015	Виноград бакча сьӧры поттыса, сое вииллям. Виноград бакчалэн кузёез соослы мар бен кароз?
42020016	Лыктоз но со виноград будэтӥсьёсты виылоз, виноград бакчазэ мукетъёслы сётоз». Тае кылэмъёс шуизы: «Тазьы ноку но медаз лу!»
42020017	Нош Иисус шоразы учкыса шуиз: «Мар шуэм луэ тазьы гожтэм: ”Корка пуктӥсьёслэн кулэтэм карыса куштэм иззы корка сэреглэн улаз инъет йыр луыса пуксиз”?
42020018	Ваньмыз, кин та из вылэ усёз – пазьгиськоз; нош кин вылэ со усёз, сое паньгатоз».
42020019	Со дыре архиерейёс, книга тодӥсьёс Иисусэз киултыны турттыса утчазы, но калыклэсь кышказы, уго валатскизы, соос сярысь та мадён верамын вал шуыса.
42020020	Иисус сьӧрын чакласькыса улӥзы; йӧно, оскись тусъем кариськыса, кыӵе ке но кыл вылын Сое кутыны но кузёйыръёслы, кивалтӥсь кие сётыны мед быгатозы шуыса, кескич адямиосты ыстӥзы.
42020021	Соос Иисуслэсь юазы: «Дышетӥсь! Ми тодӥськомы, Тон шонер вераськод, дышетӥськод; нокыӵе но ымныр шоры уд учкиськы, Инмарлэн сюресэзлы шонер дышетӥськод.
42020022	Яра-а милем кесарьлы выт тырыны, уг яра-а?»
42020023	Нош Иисус, кескич сямзэс тодыса, соослы шуиз: «Малы тӥ Мынэсьтым визьме сынаськоды?
42020024	Возьматэ Мыным динарийдэс: кинлэн со вылын тусбуез но гожтӥськемез». Соос шуизы: «Кесарьлэн».
42020025	Иисус соослы шуиз: «Озьы бере, кесарьлэсьсэ кесарьлы сётэлэ, нош Инмарлэсьсэ – Инмарлы».
42020026	Калык азьын Сое кыл вылын кутыны ӧз быгатэ, Солэн ответ сётэмезлы абдраса, шып кариськизы.
42020027	Соку «улӟыса султон ӧвӧл» шуыса дышетӥсь саддукейёс пӧлысь куд-огез лыктыса юазы:
42020028	«Дышетӥсь! Моисей милемлы гожтӥз: ”Кинлэн ке кышнояськем агаез кулыса кышнозэ нылпитэк кельтӥз ке, солэн выныз сое кышно вайыны но агаезлэсь выжызэ утьыны кулэ”.
42020029	Сизьым агай-вынъёс вал: нырысетӥез кышнояськиз но нылпи кельтытэк кулӥз.
42020030	Кыкетӥез сое кышнолы вайиз, соиз но нылпи кельтытэк кулӥз.
42020031	Куинетӥез сое кышно басьтӥз; ваньзы, сизьымназы ик, нылпи кельтытэк кулӥзы.
42020032	Ваньзы бере кышномурт но кулӥз.
42020033	Озьы бере, улӟыса султон нуналэ кудзылы со кышно луоз? Сизьымназы но сое кышно каризы вал уго».
42020034	Иисус соослы ответ сётыса шуиз: «Та дуннелэн нылпиосыз кышноясько, бызё.
42020035	Сояз дуннее вуыны но кулэмысь улӟыса султыны кылдэмъёс уг но кышноясько, уг но бызё,
42020036	уг но куло ни, – соос Кылчинъёслы ӵошало. Улӟыса султо но Инмарлэн пиосыз луо.
42020037	Кулэмъёслэсь улӟыса султонзэс Моисей но куак дорысен возьматӥз, соку со Кузё-Инмарез Авраамлэн Инмарез, Исааклэн Инмарез, Иаковлэн Инмарез шуыса нимаз.
42020038	Инмар – кулэмъёслэн Инмарзы ӧвӧл, Со – улэпъёслэн Инмарзы. Инмар азьын ваньмыз улэпесь».
42020039	Та ласянь книга тодӥсьёс пӧлысь куд-огез шуизы: «Дышетӥсь! Тон умой верад».
42020040	Номыр сярысь но Солэсь юалляськыны ӧз дӥсьтэ ни. Иисус соослы шуиз:
42020041	«Малы нош верало, Христос Давидлэн Пиез шуыса?
42020042	Нош псалом книгаын ачиз Давид вера: ”Кузё-Инмар мынам Кузё-Инмарелы шуиз:
42020043	”Тушмонъёстэ пыд улад понытозям, Мынам бурпалам пук”.
42020044	Озьыен, Давид Сое Кузё-Инмар шуэ, кызьы Со солэн Пиез луоз?»
42020045	Вань калык кылзӥськыса улыку, Иисус дышетскисьёсызлы шуиз:
42020046	«Чаклаське книга тодӥсьёслэсь: соос кузь дӥськутэн ветлыны ярато, калык люкаськон интыосын ӟечкыламез, сӥнагогаосын азьпалан пуконэз, сиён-юонъёс дыръя нырысетӥ радъёсын улонэз ярато.
42020047	Соос палкышноослэсь юртъёссэс сиё, чеберъяськыса кема вӧсясько; со понна соос эшшо но юнгес судить каремын луозы».
42021001	Иисус учкиз но узыръёслэсь ваньбур тырон шыкысэ кузьым тыремзэс адӟиз.
42021002	Озьы ик Со, отчы кык лепта понӥсь куанер улӥсь палкышноез адӟыса,
42021003	шуиз: «Зэм ик тӥледлы верасько: та куанер палкышно ваньмызлэсь уно коньдон понӥз.
42021004	Уго соос ваньзы мултэсэз ваньысь Инмарлы кузьым тыризы, нош со, куанер улыса но, кӧтсэ тырон понна маиз вань, ваньзэ понӥз».
42021005	Куд-огъёсыз храм сярысь со дуно изъёсын, кузьымъёсын чеберъямын шуыса веразы, соку Иисус шуиз:
42021006	«Вуозы нуналъёс, куке, мае тӥ али адӟиськоды, ваньмыз куашкатэмын луоз, из вылэ из но уз кыльы».
42021007	Солэсь юазы: «Дышетӥсь! Ку бен та луоз? Та луон азьын кыӵе тодмет луоз?»
42021008	Иисус шуиз: «Чаклаське, тӥледыз медаз йыромытэ, малы ке шуоно тросэз Мынам нимыным лыктозы но ”Мон – Христос” шуозы. Сыӵе дыр матын ини. Соослэн сьӧразы эн мынэ.
42021009	Ожмаськонъёс, бугыръяськонъёс сярысь кылӥды ке, эн кышкатске, ваньмыз та азьвыл луоно уго; но соку ик пумыз уз луы ай».
42021010	Соку Иисус соослы шуиз: «Калык калыклы, эксэйлык эксэйлыклы ваче пумит султозы;
42021011	интыен-интыен музъем кужмо зуркалоз, сютэм аръёс, урод черъёс, кӧшкемыт адӟонъёс луозы, инмысен туж бадӟымесь тодметъёс возьматскозы.
42021012	Но ваньмызлэсь таослэсь азьвыл тӥ вылэ кизэс вуттозы, тӥледыз уллялозы, сӥнагогаосы но пытсэтъёсы сётылозы, Мынам нимы понна эксэйёс азе, кивалтӥсьёс азе нуозы.
42021013	Соку тӥ Мон сярысь тодытоды.
42021014	Но тае сюлмады возе: мар вералом шуыса, азьло ик малпаськыса эн улэ.
42021015	Мон тӥледлы кыл но, визь но сёто, тӥляд пумитъяськисьёсты пӧлысь талы пумит кыл вераны, пумит султыны одӥгез но уз быгатэ.
42021016	Анай-атайёсты, агай-вынъёсты, ӵыжы-выжыосты, эшъёсты тӥледыз кутыса сётозы; куд-огдэс тӥ пӧлысь виёзы но.
42021017	Мынам нимы понна ваньмыз тӥледыз адӟемпотостэм карозы.
42021018	Но тӥляд йырысьтыды йырсиды но арам уз луы.
42021019	Чидан пыр лулъёстэс утелэ.
42021020	Адӟиды ке солдатъёсын котыртэм Иерусалимез, соку тодэлэ, солэн тырттэм кылён дырыз матэ вуиз шуыса.
42021021	Соку Иудея музъеме учырамъёс гурезьёсы мед пегӟозы. Кин городын ке, потэ отысь; кин солэн котыраз ке, эн пыры отчы,
42021022	малы ке шуоно та пунэм берыктон нуналъёс, – мар гожтэмын, ваньмыз мед быдэсмоз.
42021023	Кайгу луоз со нуналъёсы нуны ваёноослы, нуны нонтӥсьёслы; уго музъем вылын туж бадӟым шугадӟон луоз, Инмарлэн вожпотонэз та калык вылэ усёз.
42021024	Усьылозы лэчыт палаш улэ; вань калыкъёс пӧлы пленэ нуэмын луозы. Язычникъёслэн дырзы бырытозь, Иерусалимез язычникъёс лёгаса возёзы.
42021025	Шундыын но, толэзьын но, кизилиосын но тодметъёс луозы, нош музъем вылын – калыкъёс, мылкыдзы куашкаса, абдраса улозы. Зарезь туж шаугетоз, бугыръяськоз.
42021026	Адямиос кышкаса, дунне вылэ шугадӟонъёслэсь вуэмзэс возьмаса чоньдылозы, малы ке шуоно ин кужымъёс вырӟозы.
42021027	Соку пилем вылын быдӟым кужымен, пиштӥсь данлыкен лыктӥсь Адями Пиез адӟозы.
42021028	Та быдэсмыны кутскем бере соку шонертӥськыса йырдэс ӝутэ, – тӥляд мозмытсконды матэ вуэ».
42021029	Иисус соослы мадён вераз: «Смоквапу шоры, вань писпуос шоры учке.
42021030	Соос куар поттыны кутско ке, тае адӟыса, гужем матын ни шуыса тодӥськоды.
42021031	Озьы ик тӥ но та тодметъёслэсь быдэсмемзэс адӟиды ке, тодэлэ, Инмар Эксэйлык матын ини шуыса.
42021032	Зэм ик тӥледлы верасько: та выжы бырытозь, ваньмыз но та луоз.
42021033	Ин но музъем бырозы, нош Мынам кылъёсы уз быре.
42021034	Асьтэдыз асьтэос чаклалэ: мултэс сиыса, вина юыса, та улонлэн сюлмаськонъёсынызы сэрен сюлэмъёсты секыт медаз улы. Со нунал тӥледыз шӧдтэк шорысь медаз куты,
42021035	уго со музъем вылын вань улӥсьёс доры калтон кадь кутыны лыктоз.
42021036	Озьыен, котькыӵе дыре но сак улэ, вӧсяське, вань шугадӟонъёслэсь утиськыны но Адями Пи азе султыны мед быгатоды».
42021037	Нуназе Со храмын дышетӥз, нош уйёсты Елеон шуон гурезьын ортчытъяз.
42021038	Вань калык ӵукна ик Иисус доры храме Сое кылзӥськыны ветлӥз.
42022001	Матэ вуиз Пасха шуыса нимаськись Юмал Нянь Сиён праздник.
42022002	Архиерейёс, книга тодӥсьёс Сое кызьы ке но виён амал утчазы, но калыклэсь кышказы.
42022003	Дас кык пӧлысь одӥгезлэн Искариот шуон Иудалэн пушказ шайтан пыриз.
42022004	Со мынӥз но архиерейёсын, кузёйыръёсын Иисусэз кутыса сётон сярысь вераськиз.
42022005	Соос шумпотӥзы, солы коньдон сётоно кариськизы.
42022006	Иуда кыл сётӥз но, калыктэм азьысен Сое кутыса сётон вылысь, кельшымон дыр утчаса улӥз.
42022007	Юмал нянь сиён нунал вуиз, соку Пасхалы ыжпиез вандыны кулэ вал.
42022008	Иисус Петрен Иоаннэз ыстыса шуиз: «Мынэлэ, милемлы Пасха ыжпиез дасялэ».
42022009	Иисуслэсь соос юазы: «Кытчы милемыз дасяны косӥськод?»
42022010	Соослы Со шуиз: «Тани, тӥ городэ пырыкуды, пумитады кувшинэн ву нуись мурт шедёз; кудаз корка со пыроз, со сьӧры мынэ.
42022011	Коркалэн кузёезлы шуэлэ: ”Дышетӥсь тынэсьтыд юа: кудаз комнатаын Мон дышетскисьёсыным валче Пасха ыжпиез сиыны быгато?”
42022012	Со тӥледлы коркалэсь вӧлдыса дасям бадӟым палзэ возьматоз; отчы дасялэ».
42022013	Соос мынӥзы, адӟизы: ваньмыз вал озьы, кызьы Со вераз. Пасхалы ыжпиез вандыса дасязы.
42022014	Часэз вуэм бере дас кык апостолъёсын ӵош Со ӝӧк сьӧры пуксиз.
42022015	Иисус соослы вераз: «Аслам курадӟонэлэсь азьло Мынам туж потэ вал тӥледын валче та Пасха ыжпиез сиеме.
42022016	Тӥледлы верасько: Инмар Эксэйлыкын со быдэсмытозь, сое уг ни сиы».
42022017	Чаша кутыса, тау карыса шуиз: «Басьтэлэ тае но куспады люкылэ,
42022018	тӥледлы верасько: Инмар Эксэйлык вуытозь, виноград емышлэсьсэ винаез Мон уг ни юы».
42022019	Нянь басьтыса, тау карыса тӥялтӥз но соослы тазьы вераса сётӥз: «Та Мынам Мугоры, со тӥ понна сётӥське; Монэ буре вайыса, тае быдэсъялэ».
42022020	Ӝытан бере чашаез кутыса сётӥз но шуиз: «Та чаша Мынам Вирам Выль Сӥзён луэ, со тӥ понна кисьтӥське.
42022021	Тани, Монэн огазьын ӝӧк вылын Монэ вузаса сётӥсьлэн киыз.
42022022	Адями Пи мынэ ке но, кызьы Со сярысь азьвыл ик гожтэмын вал, но куректон луоз со муртлы, кин Сое вузаса сётоз».
42022023	Соос пӧлысь кин меда тае лэсьтоз шуыса, соос ог-огзылэсь юаны кутскизы.
42022024	Соос пӧлысь кудзэс бадӟымез шуыса лыдъян пумысен соос куспын ченгешон но вал.
42022025	Иисус соослы шуиз: «Эксэйёс калыкъёсын кузёясько, соосты кутыса возисьёс ӟеч карисьёс шуыса нимасько.
42022026	Нош тӥ озьы эн улэ: кин тӥ пӧлысь бадӟымез, покчи мурт кадь кариськы, нош кивалтӥсь медо кадь мед кариськоз.
42022027	Кин бадӟымгес: сиськись-а яке утялтӥсь-а? Сиськись ӧвӧл-а? Нош Мон тӥ пӧлын медо кадь.
42022028	Визь сынаськыса улон дыръёсы тӥ Монэн огазьын вал.
42022029	Кызьы Мыным Атае Эксэйлык сӥзиз, Мон но тӥледлы Эксэйлык сӥзисько,
42022030	Эксэйлыкысьтым ӝӧк сьӧрам мед сиёды, мед юоды, Израильлэсь дас кык выжыоссэ судить карыны престолъёс вылэ мед пуксёды».
42022031	Кузё-Инмар шуиз: «Симон! Симон! Тани, шайтан куриз вал тӥледыз чабеез кадь пужныны.
42022032	Но Мон тон понна вӧсяськи, тынад осконэд медаз начармы вал шуыса. Тон нош ик берыктӥськид ке, агай-вынъёстэ юнматы».
42022033	Петр Солы ответ сётӥз: «Кузё-Инмаре! Тонэн ӵош мон пытсэтэ но, кулыны мыныны но дась».
42022034	Нош Иисус солы шуиз: «Тыныд верасько, Петр, туннэ атас чортытозь, Монэ уд тодӥськы шуыса, куинь пол куштӥськод».
42022035	Иисус дышетскисьёсызлы шуиз: «Мон тӥледыз пуйытэк, сумкатэк, пыдкутчантэк ыстылӥ, малы ке но ёрмыса улӥды-а?» Соос ответ сётӥзы: «Номырлы но ӧм ёрме».
42022036	Соку Иисус соослы шуиз: «Нош табере, кинлэн пуйыез вань, басьты сое, озьы ик сумка но; нош кинлэн ӧвӧл, дӥськуттэ вуза но палаш басьты.
42022037	Тӥледлы верасько: Мон вылын быдэсмыны кулэ тазьы гожтӥськем но: ”Законлы пумит улӥсьёсын оградэ пыртэмын луоз”. Уго мар Мон сярысь верамын, ӝоген ваньмыз быдэсмоз ини».
42022038	Соос шуизы: «Кузё-Инмар! Тани татын кык палашъёс». Иисус соослы шуиз: «Тырмоз».
42022039	Потӥз но огдышемен ик Елеон гурезе мынӥз. Со бӧрсьы дышетскисьёсыз но мынӥзы.
42022040	Интыязы вуэм бере соослы шуиз: «Вӧсяськелэ, визь сынаськонэ медад сюре шуыса».
42022041	Нош Ачиз соос дорысь из лэзьыса вуттымон кеме кошкиз но пыдесъяськыса, вӧсяськыса
42022042	шуиз: «Атае! Та чашаез Мон вӧзтӥ ортчытыны ӟеч эриктэ сётысалыд ке! Но со Мынам эрикея медаз лу, Тынад эрикедъя мед луоз».
42022043	Инмысь Кылчин вуиз но Сое юнматыса улӥз.
42022044	Шугадӟонъёс пӧлын улыкуз, эшшо но тыршыса вӧсяськиз. Солэн пӧсямез музъем вылэ усьылӥсь вир шапыкъёс кадесь вал.
42022045	Вӧсяськемысь султыса, Со дышетскисьёсыз доры лыктэм бераз адӟиз: соос куректэменызы умме усиллям.
42022046	Иисус соослы шуиз: «Малы тӥ изиськоды? Визь сынаськонэ медад сюре шуыса, султыса вӧсяське».
42022047	Иисус тае вераса улон куспын калык вуиз. Соослэн азязы лыктӥз дас кык дышетскисьёс пӧлысь одӥгез, Иуда нимоез. Со Иисус доры, Сое чупаны шуыса, матаз мынӥз. Соослы Иуда таӵе тодмет уго вераз: «Кинэ чупало, Со ик Со вань».
42022048	Нош Иисус солы шуиз: «Иуда! Чупаса-а тон Адями Пиез вузаськод?»
42022049	Соин огазьын луэмъёс, ужпумлэсь кытчы мынэмзэ адӟыса, Солы шуизы: «Кузё-Инмар! Палашен ум шукке-а?»
42022050	Соос пӧлысь одӥгез архиерейлэн ляльчиезлэсь бур пельзэ ӵогыса уськытӥз.
42022051	Соку Иисус шуиз: «Дугдэ, тырмоз». Солэн пель бордаз йӧтӥськыса, сое бурмытӥз.
42022052	Солы пумит люкаськем архиерейёслы, храмлэн кузёйыръёсызлы, тӧроослы Иисус шуиз: «Йырвандӥсь мурт доры сямен, мечъёсын, зыръёсын Монэ кутыны потӥды!
42022053	Котькуд нунал Мон тӥледын огазьын храмын вал, тӥ Мон вылэ кидэс ӧд ӝутэ. Но али – тӥляд дырды, пеймыт улонлэн кузёяськон вакытэз».
42022054	Иисусэз кутыса нуизы, архиерейлэн корказ вайизы. Нош Петр палэнэтӥ мынӥз.
42022055	Азбар шоры тылскыса огазе пуксем беразы Петр но соос куспы пуксиз.
42022056	Одӥг медо нылкышно солэсь тыл дорын пукемзэ адӟиз но со шоры сак учкыса шуиз: «Таиз но Соин ӵош вал».
42022057	Нош со, Иисуслэсь куштӥськыса, кышномуртлы шуиз: «Мон Сое уг тодӥськы».
42022058	Ӝоген мукетыз сое адӟыса шуиз: «Тон но соос пӧлысь». Нош Петр та адямилы шуиз: «Ӧвӧл».
42022059	Одӥг час мында дыр ортчиз, эшшо кин ке но гижысь-пиньысь кутскыса вераз: «Зэм ик, таиз но Соин ӵош вал, со Галилеяысь мурт ук».
42022060	Нош Петр со адямилы шуиз: «Уг тодӥськы, мар тон вераськод». Соку ик, со вераськон куспын, атас чортӥз.
42022061	Соку Кузё-Инмар берыктӥськыса Петр шоры учкиз; нош Петр Кузё-Инмарлэсь верам кылзэ тодаз вайиз: «Атас чортытозь, куинь пол Мон бордысь куштӥськод».
42022062	Педло потыса, зар бӧрдыны кутскиз.
42022063	Иисусэз кутыса возись адямиос Сое сантэм каризы, жугизы.
42022064	Шобыртыса, Солэн ымныраз тышкаса, Солэсь юазы: «Тодмад ке, кин Тонэ шуккиз, вера».
42022065	Солы пумит трос мукет сантэман кылъёс веразы на.
42022066	Нунал вордӥськем бере калыклэн тӧроосыз, архиерейёс, книга тодӥсьёс люкаськизы. Соос Иисусэз асьсэлэн сӥнедрионазы пыртӥзы
42022067	но Солы шуизы: «Тон-а Христос? Вера милемлы». Иисус соослы шуиз: «Тӥледлы верай ке но, тӥ уд оске;
42022068	тӥлесьтыд юай ке но, тӥ Мыным ответ уд сётэ, уд но лэзе Монэ.
42022069	Табере Адями Пи Инмар кужымлэн бурпалаз пуксёз».
42022070	Ваньзы шуизы: «Озьыен, Тон Инмар Пи?» Иисус соослы ответ сётӥз: «Тӥ вераськоды, Мон шуыса».
42022071	Нош соос шуизы: «Асьмелы кыӵе возьматон-тодытон кулэ на? Уго ми асьмеос Солэн ымысьтыз потэм кылъёсты пельынымы кылӥмы!»
42023001	Соос ваньзы султӥзы но Иисусэз Пилат доры нуизы.
42023002	Сое янгыше уськытыны кутскыса шуизы: «Ми адӟимы, кызьы Со калыкмес сура-пожа, кесарьлы выт тырыны уг лэзьы, Ассэ Христос Эксэй шуэ».
42023003	Пилат Солэсь юаз: «Тон иудейёслэн Эксэйзы-а?» Иисус солы ответ сётыса шуиз: «Тон шуиськод».
42023004	Пилат архиерейёслы но, калыклы но шуиз: «Та Адямилэсь мон нокыӵе но шексэ уг шедьтӥськы».
42023005	Нош соос асьсэлэн кыл вылазы эшшо но зол сылыса веразы, быдэс Иудеяетӥ, Галилеяысен кутскыса та интыозь, дышетыса ветлэ, Со калыкез огыр-бугыр каре шуыса.
42023006	Галилея сярысь кылыса, Пилат юаз: «Со Галилеяысь мурт шат?»
42023007	Иисус Иродлэн ёросысьтыз шуыса тодӥз но Сое Ирод доры ыстӥз, со но та нуналъёсы Иерусалимын вал.
42023008	Иисусэз адӟыса, Ирод туж шумпотӥз, уго кема дыр ӵоже ини Сое адӟемез потыса улэ вал, малы ке шуоно Со сярысь трос кылэмез вал ини, нош озьы ик Солэсь кыӵе ке но паймымон ужзэ адӟыны оскиськиз.
42023009	Иисуслы трос юанъёс сётъяз, нош Со юанэзлы чик но ответ ӧз сёты.
42023010	Архиерейёс, книга тодӥсьёс сылӥзы но кужмысь Сое янгыше уськытыны выризы.
42023011	Нош Ирод аслаз солдатъёсыныз Сое сантэмамзы, ултӥямзы бере, Со вылэ югыт чилясь дӥськут дӥсяса, берен Пилат доры келятӥз.
42023012	Та нуналэ Пилат но Ирод куспазы эшъёс луизы, нош азьвыл тушмонъяськыса улӥзы вал.
42023013	Пилат архиерейёсты, кузёйыръёсты, калыкез ӧтьыса,
42023014	соослы шуиз: «Тӥ мон доры Та Адямиез калыкез сура-пожа шуыса вайиды. Тани, мон тӥ азьын чаклай-эскери но, Та Адямилэсь нокыӵе но уродзэ-шексэ, кудӥныз тӥ Сое янгыше уськытӥськоды, мон ӧй шедьты.
42023015	Ирод но озьы ик: со доры мон Сое ыстылӥ, но Сое виыны ярамонэз номыр но ӧз сюры.
42023016	Озьыен, Сое вӧсь каро но лэзё».
42023017	Праздник понна солы кулэ вал одӥгзэ жильыетын пукись муртэ лэзьыны.
42023018	Но вань калык черекъяны кутскиз: «Кулон Солы! Милемлы Варавваез лэзь».
42023019	Варавва пытсэтэ сюремын вал городын бугыръяськон ӝутэмез понна, адями виемез понна.
42023020	Иисусэз лэзьыны турттыса, Пилат нош ик куаразэ будэтӥз.
42023021	Нош соос кесяськизы: «Кортӵога, кортӵога Сое!»
42023022	Пилат куинетӥ ползэ соослы шуиз: «Кыӵе урод уж Со лэсьтӥз? Мон Солэсь нокыӵе но виыны ярамон мугзэ ӧй шедьты; соин ик Сое вӧсь каро но лэзё».
42023023	Нош соос бадӟым куараен дугдылытэк, Иисус кортӵогамын мед луоз шуыса, черекъязы. Архиерейёсын ӵош кесяськыса, соос вормизы.
42023024	Пилат соослэсь куронзэс быдэстыны малпаз.
42023025	Бугыръяськон ӝутэм но адями виемез понна пытсэтэ пуктэм муртэ, кудзэ соос куризы, лэзиз, нош Иисусэз соослэн киулазы сётӥз.
42023026	Иисусэз нуыкузы, бусыысь бертӥсь Киринеяысь кыӵе ке но Симонэз кутӥзы но, Иисус бӧрсьы мед нуоз шуыса, вылаз кирос понӥзы.
42023027	Со бӧрсьы туж трос калык мынӥз, кышномуртъёс но, соос Со понна бӧрдӥзы, викышъязы.
42023028	Нош Иисус соос пала берыктӥськыса шуиз: «Иерусалимлэн нылъёсыз! Мон понна эн бӧрдэ, асьтэос понна, асьтэлэн нылпиосты понна бӧрдэ;
42023029	уго вуо сыӵе нуналъёс, куке шуозы: ”Шудоесь нылпи вайыны быгатӥсьтэмъёс, нылпи вайымтэ пушъёс, нылпи сюдымтэ ноныос!”
42023030	Соку гурезьёслы шуозы: ”Ми вылэ уселэ!” Мувыръёслы: ”Шобыртэлэ милемыз!”
42023031	Вожектӥсь писпуэн озьы каро ке, нош кӧсэныз мар луоз?!»
42023032	Соин ӵош кык йыруж лэсьтӥсьёсты виыны нуизы.
42023033	«Кымес» шуон интые вуэм беразы отын Сое кортӵогазы, йыруж лэсьтӥсьёсты – одӥгзэ бурпалаз, нош мукетсэ – паллян палаз.
42023034	Иисус шуиз: «Атае! Соосты простить кар, мар лэсьтэмзэс соос уг тодо уго». Пус чӧлтыса, Солэсь дӥськутсэ люкылӥзы.
42023035	Калык учкыса сылӥз. Соосын валче кузёйыръёс мыскылляськыса сылӥзы но веразы: «Мукетъёссэ мозмытылӥз, Ассэ Ачиз мед мозмытоз, Инмарлэн быръем муртэз Христос ке Со».
42023036	Солдатъёс но Сое исамес карылӥзы, дораз лыктыса, Солы уксус сётыса
42023037	веразы: «Иудейёслэн Эксэйзы ке Тон, уть Астэ Ачид».
42023038	Солэн вылӥяз грек, рим но еврей кылын гожтэмын вал: «Та иудейёслэн Эксэйзы».
42023039	Йыруж лэсьтэм понна ошемъёс пӧлысь одӥгез, Сое урод кылъёсын куаретыса, шуиз: «Тон Христос ке, уть Астэ, милемыз но».
42023040	Нош мукетыз, сое буйгатыны вырыса, шуиз: «Тон Инмарлэсь уд курдаськы шат, куке ачид но таӵелы ик судить каремын?
42023041	Асьмеос шонер судить каремын, малы ке шуоно урод ужъёсмылэсь емышсэс бичаськомы, нош Со номыр но уродзэ ӧз лэсьты».
42023042	Иисуслы шуиз: «Аслад Эксэйлыкад вуид ке, монэ буре вай, Кузё-Инмаре!»
42023043	Иисус солы шуиз: «Зэм ик тыныд верасько, туннэ ик Монэн огазьын райын тон луод».
42023044	Нуназе, куатетӥ час вадес вал, укмысэтӥ час котырозь быдэс дунне вылын пеймыт улӥз:
42023045	шунды кысӥз, храмысь катанчи шортӥз ик кесиськиз.
42023046	Иисус бадӟым куараен вазиськыса шуиз: «Атай! Тынад кияд Аслэсьтым лулме сётӥсько». Тае верам бераз лулыз потӥз.
42023047	Та ортчем ужъёсыз адӟем бераз сю солдатэн кивалтӥсь Инмарез данъяса шуиз: «Зэм ик, та Адями шонер улӥсь вал».
42023048	Та возьматонэ люкаськем вань калык, мар луэмез адӟыса, гадязы шуккылыса-шуккылыса бертӥзы.
42023049	Нош ваньмыз Иисусэз тодэмъёс но Галилеяысь Со бӧрсьы лыктэм кышномуртъёс, палэнын сылыса, тае учкыса улӥзы.
42023050	Соку кыӵе ке но Иосиф, иудей кенешлэн муртэз, лякыт сямо, шонер улӥсь адями,
42023051	кенешлэн кутэм пуктон-косонъёсыныз, ужъёсыныз соглаш ӧз луы. Иосиф Иудеялэн Аримафея карысьтыз вал. Со Инмар Эксэйлыкез витьыса улӥз,
42023052	Пилат доры лыктыса, со Иисуслэсь Мугорзэ куриз.
42023053	Иисуслэсь Мугорзэ, кирос бордысь басьтыса, тӧдьы дэраен биняз, собере шайгуэ понӥз. Со гурезьысь из пушкы гудӟыса лэсьтэмын вал, отчы нокин но ватэмын ӧй на вал.
42023054	Со пятница нунал вал, суббота вуэ вал ни.
42023055	Иисусэн ӵош Галилеяысь лыктэм кышномуртъёс мыныса шайгуэз учкизы но адӟизы, кызьы Солэн Мугорыз понэмын вал.
42023056	Гуртазы бертӥзы но ческыт зыно макеос, зыран вӧйёс дасязы. Моисей законлэсь курон-косонъёссэ быдэсъяса, суббота нуналэ номыр но ужатэк улӥзы.
42024001	Арнялэн нырысетӥ нуналаз, туж вазь ик, зыраны дасям ческыт зыно вӧйёс вайыса, кышномуртъёс шайгу доры лыктӥзы. Соосын валче куд-ог мукетъёс но лыктӥзы.
42024002	Соос адӟизы: шайгу бордысь из палэнтэмын.
42024003	Пушказ пыризы но Кузё-Инмарлэсь Иисуслэсь Мугорзэ ӧз шедьтэ.
42024004	Та пумысен паймыса улон дыръязы шӧдтэк шорысь соос азе пиштӥсь дӥськутэн кык пиосмуртъёс султӥзы.
42024005	Кышкаса, йырзэс ошыса улыкузы, соослы шуизы: «Мар тӥ улэпез кулэмъёс пӧлысь утчаськоды?
42024006	Со татын ӧвӧл: Со улӟыса султӥз. Тодады вае али, Галилеяын дыръяз, кызьы Со тӥледлы вераз вал:
42024007	”Адями Пиез сьӧлыко муртъёслэн киязы кутыса сётозы, кортӵогалозы, куинетӥ нуналаз Со улӟыса султоз”».
42024008	Солэсь кылъёссэ соос тодазы вайизы.
42024009	Шайгу дорысь берытскизы но ваньзэ тае дас одӥгезлы ик апостолъёслы, мукетъёслы но – ваньмызлы ивортӥзы.
42024010	Татын вал Магдалина Мария, Иоанна, Иаковлэн анаез Мария но мукет кышномуртъёс. Соос та сярысь апостолъёслы ивортӥзы.
42024011	Соослэн верамзы токма кылъёс кадь гинэ потӥз, соин ик соослы ӧз оске.
42024012	Нош Петр султыса шайгу доры бызьыса мынӥз, мыкыртӥськыса учкиз но Сое биням кыллись дэраез гинэ адӟиз, ас понназ ачиз ортчем ужъёслы паймыса, берлань кошкиз.
42024013	Со нуналэ ик дышетскисьёс пӧлысь кыкез мыно вал Иерусалимысен ог куатьтон стадия кеме интыяськем Еммаус шуон гуртэ,
42024014	вань луэм ужъёс сярысь куспазы вераськыса мыно вал.
42024015	Соос куспазы вераськыса, малпаськыса мынон дыръя Ачиз Иисус, матазы лыктыса, соосын ӵош мынӥз.
42024016	Синъёссы соослэн кыниськемын вал, соин ик соос Сое ӧз тодмалэ.
42024017	Иисус соослы шуиз: «Мар сярысь тӥ куспады вераськыса мынӥськоды, малы тӥ ӝожмытэсь?»
42024018	Соос пӧлысь одӥгез, Клеопа нимоез, Солы ответ сётыса шуиз: «Иерусалиме лыктэмъёс пӧлысь, оло, Тон огнад уд тодӥськы на-а та нуналъёсы отын мар луэм сярысь?»
42024019	Иисус соослэсь юаз: «Мар сярысь?» Солы соос шуизы: «Мар луиз Назаретысь Иисусэн, Кудӥз пророк вал. Инмар азьын, вань калык азьын Со ужын но, кылын но кужмо вал.
42024020	Сое милям архиерейёсмы, кузёйыръёсмы виыны судить карон понна кутыса сётӥзы но Сое кортӵогазы.
42024021	Нош ми оскиськиськомы вал, Со луэ Ачиз, Кудӥз Израилез мозмытыны кулэ. Но, тани, табере туннэ куинетӥ нуналыз ини, кызьы та ваньмыз ортчиз.
42024022	Нош куд-огез нылкышноосмы милемыз паймытӥзы: соос вазь ик шайгу дорын вылӥллям,
42024023	но Солэсь Мугорзэ шедьтӥллямтэ. Берытскизы но, Кылчинъёслэсь возьматскемзэс адӟимы шуыса, вераськизы; Кылчинъёс Со улэп шуыса вераллям.
42024024	Милямъёс пӧлысь но куд-огез шайгу доры мыныса адӟиллям озьы ик, кызьы кышномуртъёс веразы; нош Сое адӟиллямтэ».
42024025	Соку Иисус соослы вераз: «Э, нодтэмъёс, сюлмыныды пророкъёслэн азьланез сярысь вань верамъёссылы оскыны дыг муртъёс!
42024026	Тазьы кулэ ӧй вал-а Христослы курадӟонэз чиданы но Аслаз пиштӥсь данлыказ пырыны?»
42024027	Моисей бордысен кутскыса, вань пророкъёслэсь, быдэс Священной Гожтэмысь Со сярысь верамзэс валэктыса улӥз.
42024028	Мыноно гуртсылы матэ вуизы. Азьлане мыныны турттӥсь мурт кадь Иисус кариськиз,
42024029	нош соос Сое кошкыны лэзьытэк выризы: «Милемын огазе кыль ук, нунал ӝыт пала кыстӥське ини». Иисус корка пыриз но соосын огазе кылиз.
42024030	Соосын сиськыса улыкуз, нянез басьтыса бакель кариз, тӥялтыса соослы сётӥз.
42024031	Соку соослэн синъёссы усьтӥськизы но соос Иисусэз тодмазы. Нош Иисус соос понна адскисьтэм луиз.
42024032	Соос ог-огзылы шуизы: «Асьмелэн пушкамы сюлэммы ӧз ӝуа-а, куке Со асьмелы сюрес вылысен вераз, куке Священной Гожтэмез асьмелы валэктылӥз?»
42024033	Султӥзы но со часын ик Иерусалиме берытскизы, татысен соос дас одӥгназэс апостолъёсты, соосын огазьын пукись мукет эшъёссэс шедьтӥзы.
42024034	Соос веразы, Кузё-Инмар зэмзэ ик улӟыса султӥз но Симонлы возьматскиз шуыса.
42024035	Нош соос сюрес вылын мар луэм сярысь веразы, кызьы соос Иисусэз, нянь тӥялтыкуз, тодмазы.
42024036	Та сярысь вераськыса улыкузы, Ачиз Иисус, соослэн пӧлазы султыса, соослы шуиз: «Ваньдылы каньыл мед луоз».
42024037	Соос куалектыса, кышкаса, пӧртмаськись духез адӟиськом шуыса малпазы.
42024038	Нош Иисус соослы шуиз: «Малы куалекъяськоды, малы таӵе малпанъёс тӥляд сюлмады пыро?
42024039	Учкелэ Мынам киосы, пыдъёсы шоры – Мон Ачим ук та! Йӧтӥське Мон борды, учке: Мынам кадь, духлэн мугорыз но, лыосыз но ӧвӧл ук».
42024040	Тае вераз но соослы киоссэ, пыдъёссэ возьматӥз.
42024041	Шумпотэменызы оскытэк, паймыса улыкузы, Иисус соослы шуиз: «Вань-а тӥляд татын кыӵе ке но сиёнды?»
42024042	Солы соос пыжем чорыг люкет но карасэн чечы сётӥзы.
42024043	Сиёнзэс басьтыса, соос азьын сииз.
42024044	Собере соослы Иисус шуиз: «Тани со, кудӥз сярысь, эшшо тӥледын огазьын улыкум, Мон верай вал: Моисейлэн законаз, пророкъёслэн книгаосазы но, псаломъёсын но Мон сярысь мар гожтэмын, ваньмыз быдэсмыны кулэ».
42024045	Соку Гожтэмъёсыз валан понна соослэсь визьзэс усьтӥз
42024046	но соослы шуиз: «Тазьы гожтэмын, тазьы ик луыны кулэ вал Христосэн: курадӟонэз адӟыны но куинетӥ нуналаз улӟыса султыны.
42024047	Солэн нимыныз сьӧлыкъёслэсь ӧпкельыса куштӥськон но сьӧлыкъёсты куштон сярысь дышетон, Иерусалимысен кутскыса, вань калыкъёс пӧлын тодытэмын луыны кулэ.
42024048	Нош тӥ – тае адӟисьёс-тодытӥсьёс луиськоды.
42024049	Атаелэсь сётэм сӥзёнзэ Мон тӥ вылэ ысто-лэзё; вылысь сётэм кужымен шобырскытозяды, тӥ Иерусалимын улэ».
42024050	Соосты, городысь поттыса, Вифания доры вуттӥз но, Аслэсьтыз кизэ ӝутыса, соосты бакель кариз.
42024051	Бакель карыкуз, соослэсь палэнтӥськыны но Инме ӝутскыны кутскиз.
42024052	Солы йыбырттӥзы но быдӟым шумпотонэн Иерусалиме берытскизы,
42024053	Инмарез данъяса, тау карыса, ялан вӧсяськыса, храмын улӥзы. Аминь.
43001001	Кутсконаз ик Кыл вал. Кыл Инмар дорын вал. Кыл Инмар вал.
43001002	Со кутсконаз ик Инмар дорын вал.
43001003	Мар кылдыны кутскиз, ваньмыз Со пыр кылдыны кутскиз, Сотэк номыр но кылдыны ӧз кутскы.
43001004	Со бордын улон, улон адямиослэн югытсы луэ.
43001005	Югыт пеймытын пиштыса улэ, пеймыт сое ӝокатыны уг быгаты.
43001006	Инмарлэн лэзем адямиез вал: солэн нимыз Иоанн.
43001007	Со пыр ваньмыз мед оскозы шуыса, со шара ивортыны лыктӥз, Югыт сярысь ивортыны.
43001008	Со Югыт ӧй вал, но со Югыт сярысь шара ивортыны ыстэмын вал.
43001009	Вал зэмос Югыт, Кудӥз дуннее лыктэ но котькудзэ адямиез югдытэ.
43001010	Дуннеын вал, дунне Со пыр кылдыны кутскиз, дунне Сое ӧз тодма.
43001011	Аслазъёс доры лыктӥз, но аслазъёсыз Сое кулэ ӧз каре.
43001012	Нош ваньмыз, кинъёс Сое кабыл басьтӥзы, Солэн нимызлы оскисьёслы, Инмар нылпиос луыны кужым сётӥз.
43001013	Соос вирлэсь ӧвӧл, мугорлэн кулэ каремезлэсь ӧвӧл, пиосмуртлэн кулэ каремезлэсь ӧвӧл, – соос Инмарлэсь вордӥськизы.
43001014	Кыл мугоро луиз, дэлетэн но зэмлыкен тыр луыса, милемын валче улӥз. Ми Солэсь пиштӥсь данлыксэ адӟимы, Атайлэсь огназ вордӥськем Пиезлэсь пиштӥсь данлыксэ.
43001015	Иоанн Со сярысь шара ивортӥз но бадӟым куараен вераз: «Таиз Со вал, Кудӥз сярысь мон шуи: ”Мон бӧрсьы Лыктӥсь мынам азям луиз, малы ке шуоно мынэсьтым азьло вал”».
43001016	Солэн тыр луэмысьтыз, ми ваньнамы дэлет вылэ дэлет басьтӥмы.
43001017	Закон Моисей пыр сётэмын, нош дэлет но зэмлык Иисус Христос пыр луэмын.
43001018	Инмарез нокин но, ноку но ӧз адӟы; Атаезлэн пушказ улыса, одӥгназ гинэ вордӥськем Пи, Со возьматӥз-тодытӥз.
43001019	Иудейёс Иерусалимысь священникъёсты, левитъёсты Иоаннлэсь «кин тон?» шуыса юаны ыстэм бере Иоанн шара ивортӥз.
43001020	Со ялӥз, ӧз палэнтӥськы, «мон Христос ӧвӧл» шуыса ялӥз.
43001021	Но солэсь юазы: «Мар бен? Тон Илия-а?» Со шуиз: «Ӧвӧл». – «Пророк?» Со шуиз: «Ӧвӧл».
43001022	Солы шуизы: «Кин-о бен тон? Милемыз ыстӥсьёслы ответ сётон понна мар вералод тон ас сярысьтыд?»
43001023	Со шуиз: «Мон кыр дуннеын кеськисьлэн куараез: ”Кузё-Инмарлы сюресэз шонертэлэ”, кызьы Исаия пророк вераз».
43001024	Ыстэм муртъёс фарисейёс пӧлысь вал,
43001025	солэсь юазы: «Христос но, Илия но, пророк но тон ӧвӧл ке, малы тон пылатӥськод?»
43001026	Иоанн соослы ответ сётыса шуиз: «Мон вуын пылатӥсько; но тӥ пӧлын сылэ Со, Кудзэ тӥ уд тодӥське.
43001027	Со мон бӧрсьы Лыктӥсь, но Со мынам азьпалам луиз. Солэн пыдкутчанэзлэсь езэ пертчыны но мон ярамон адями ӧвӧл».
43001028	Та вераськон ортчиз Иоаннлэн пылатон интыяз, Иордан вӧзысь Вифавараын.
43001029	Мукетаз нуналэ Иоанн, ас дораз лыктӥсь Иисусэз адӟыса, шуиз: «Тани Инмарлэн Ыжпиез, Со Ас вылаз дуннелэсь сьӧлыксэ басьтэ.
43001030	Та – Со, Кудӥз сярысь мон верай: ”Мон бӧрсьы Пимурт лыктэ. Со мынам азьпалам луиз, малы ке шуоно Со мынэсьтым азьвыл вал”.
43001031	Мон Сое ӧй тоды; Со Израильлы тодмо мед луоз шуыса, мон вуын пылатыны лыктӥ».
43001032	Иоанн шара ивортӥз: «Духлэсь Инмысь дыдык выллем васькемзэ адӟи, Со Со вылын улӥз.
43001033	Мон Сое ӧй тоды; нош монэ вуын пылатыны Ыстӥсь мыным шуиз: ”Кин вылэ Духлэсь васькемзэ но Со вылын улэмзэ адӟид ке, Со ик луэ Святой Духен Пылатӥсь”.
43001034	Мон адӟи но, Та Инмар Пи луэ шуыса, шара ивортӥ».
43001035	Мукет нуналэ Иоанн нош ик отын аслаз кык дышетскисьёсыныз сылӥз.
43001036	Тапалтӥ ортчись Иисусэз адӟыса шуиз: «Тани Инмарлэн Ыжпиез».
43001037	Солэсь та кылъёссэ кылыса, кыкез но дышетскисьёсыз Иисус сьӧры кошкизы.
43001038	Иисус берытскиз но, лыктӥсьёсты адӟыса, соослы шуиз: «Мар тӥледлы кулэ?» Соос Солы шуизы: «Равви, – кудӥз ”дышетӥсь” шуэм луэ, – кытын улӥськод?»
43001039	Соослы шуиз: «Ойдолэ, адӟоды». Соос мынӥзы, адӟизы, кытын Со улэ, со нуналэз Со дорын ортчытӥзы. Ог дас час котыр вал.
43001040	Иоаннлэсь Иисус сярысь верамзэ кылэмъёс но Со сьӧры кык ӵошен мынӥсьёс пӧлысь одӥгез Симон Петрлэн Андрей выныз вал.
43001041	Ваньмызлэсь азьло со аслэсьтыз Симон агайзэ утчаса шедьтӥз но солы вераз: «Ми Мессияез шедьтӥмы, кудӥз ”Христос” шуэм луэ».
43001042	Сое Иисус доры вайиз. Иисус со шоры учкыса шуиз: «Тон – Симон, Ионалэн пиез; тон Кифа шуыса нимаськод, кудӥз ”из” (Петр) шуэм луэ».
43001043	Мукетаз нунал Иисус Галилеяе мыноно кариськиз. Филиппез шедьтэм бераз солы шуиз: «Мон сьӧры мын».
43001044	Филипп Вифсаидаысь вал, Андреен но Петрен одӥг городысь.
43001045	Филипп Нафанаилэз шедьтэм бераз солы шуиз: «Ми шедьтӥмы Сое, Кин сярысь Моисей законын но пророкъёс гожъязы – Назаретысь Иосифлэсь пизэ, Иисусэз».
43001046	Нош Нафанаил солы шуиз: «Назаретысь мар ке но ӟечез луыны быгатоз-а?» Филипп солы шуиз: «Мын но учкы».
43001047	Со доры лыктӥсь Нафанаилэз адӟыса, Иисус со сярысь шуиз: «Тани зэмос Израиль адями, солэн кескич сямыз ӧвӧл».
43001048	Нафанаил Солы шуиз: «Кызьы Тон монэ тодӥськод?» Иисус солы ответ сётыса шуиз: «Тонэ Филипп ӧтемлэсь азьло ик смоквапу улысен Мон тонэ адӟи».
43001049	Нафанаил Солы ответ сётӥз: «Равви! Тон – Инмар Пи, Тон – Израильлэн Эксэез».
43001050	Иисус солы ответ сётыса шуиз: «Тон соин оскиськод, малы ке шуоно Мон тыныд шуи: ”Мон тонэ смоквапу улысь адӟи”; талэсь бадӟымзэ адӟод».
43001051	Иисус солы шуиз: «Зэм ик, зэм ик тӥледлы верасько: табере Инлэсь усьтӥськемзэ но Адями Пи доры лэзиськись, ӝутӥськись Инмар Кылчинъёсты адӟоды».
43002001	Куинетӥ нуналаз Галилеяысь Кана карын сюан вал. Иисуслэн Анаез но отын вал.
43002002	Сюанэ Иисус но, Солэн дышетскисьёсыз но ӧтемын вал.
43002003	Виназы тырмымтэысь, Иисуслэн Анаез Солы шуиз: «Виназы ӧвӧл ни».
43002004	Иисус солы шуиз: «Кышномурт! Мыным но, Тыныд но маке шат? Ӧз на вуы Мынам часэ».
43002005	Анаез медоослы шуиз: «Со тӥледлы мар вераз ке, сое лэсьтэ».
43002006	Иудейёслы чылкытатӥськон сямзэс ортчытон понна татын излэсь лэсьтэм куать ву тыронзы вал, отчы кык яке куинь мера ву тэре вал.
43002007	Иисус соослы шуиз: «Ву тыронъёсты вуэн тырмытэ». Йылозяз соосты тырмытӥзы.
43002008	Соослы шуиз: «Табере омыртыса сюанлэн тӧроезлы нуэ». Нуизы.
43002009	Виналы пӧрмем вуэз тӧро веръям бере, – нош со уг тоды вал, кытысь та вина, ву омыръясь медоос гинэ тодо вал, – соку тӧро эмеспиез ӧтиз
43002010	но солы шуиз: «Котькудӥз адями нырысь ӟеч виназэ удэ, нош куке кудӟо, соку лябзэ; нош тон ӟеч винадэ татчыозь воземед».
43002011	Тазьы Галилеяын Кана карысен Иисус паймымон ужъёсызлы кутскон сётӥз, Аслэсьтыз пиштӥсь данлыксэ возьматӥз; дышетскисьёсыз Солы оскизы.
43002012	Та бере Со Капернауме лыктӥз, Соин ӵош Анаез но, братъёсыз но, дышетскисьёсыз но; отын кӧня ке но нунал улӥзы.
43002013	Матэ вуэ вал иудейёслэн Пасха праздниксы; Иисус Иерусалиме лыктӥз.
43002014	Адӟиз, кызьы храмын ошъёсты, ыжъёсты, дыдыкъёсты вузаса уло, отын коньдон вошъясьёс пукизы.
43002015	Гозыосты сюло пуныса, ваньзэс храмысь улляса поттӥз, озьы ик ыжъёсты но ошъёсты, коньдон вошъясьёслэсь уксёзэс пазьгиз, ӝӧкъёссэс кымалляз;
43002016	дыдык вузасьёслы шуиз: «Тае татысь басьтэ, Атаелэсь корказэ вузкарон корка эн каре».
43002017	Соку дышетскисьёсыз тодазы вайизы тазьы гожтӥськемез: «Тынад коркаед понна тыршон Мынам пушкам тылын ӝуа».
43002018	Та пумысен, Иисуслы ответ сётыса, иудейёс шуизы: «Тазьы лэсьтыны эрик ваньдэ кыӵе тодметэн Тон милемлы возьматод?»
43002019	Иисус соослы ответ сётыса шуиз: «Куашкатэ та храмез, нош Мон куинь нунал куспын сое ӝуто».
43002020	Та пумысен иудейёс шуизы: «Та храм ньыльдон куать ар ӵоже лэсьтӥськиз, нош Тон сое куинь нунал куспын ӝутод?»
43002021	Нош Со Ас Мугорызлэн храмез сярысь вера вылэм.
43002022	Со кулэмысь улӟыса султэм бере дышетскисьёсыз тодазы вайизы Солэсь тае верамзэ. Священной Гожтэмлы но, Иисуслэн верам кылызлы но оскизы.
43002023	Пасха дыръя Иерусалимын тросэз, Солэсь паймымон ужъёс лэсьтэмзэ адӟыса, Солы оскизы.
43002024	Нош Ачиз Иисус соослы оскыны ӧз сётӥськы, малы ке шуоно соосты ваньзэс тодэ вал.
43002025	Муртлэсь мурт сярысь шара ивортэмзэ кулэ ӧз кары; уго Ачиз тодэ вал мар вань адямилэн пушказ.
43003001	Фарисейёс пӧлын иудейёслэн Никодим нимо одӥг кузёйырзы вал.
43003002	Со уйин Иисус доры лыктыса шуиз: «Равви! Ми тодӥськомы, Тон Инмар дорысь лыктэм Дышетӥсь луиськод шуыса. Уго таӵе паймымон ужъёсты, кудъёссэ Тон лэсьтӥськод, нокин но лэсьтыны уг быгаты, соин ӵош Инмар ӧз ке луы».
43003003	Иисус солы ответ сётыса шуиз: «Зэм ик, зэм ик тыныд верасько: кин вылӥысен ӧз ке вордӥськы, Инмар Эксэйлыкез адӟыны уз быгаты».
43003004	Никодим Солы шуиз: «Пересь луыса но, кызьы адями быгатэ выльысен вордӥськыны? Оло, быгатэ со анаезлэн пушказ выльысен пырыны но вордӥськыны?»
43003005	Иисус ответ сётӥз: «Зэм ик, зэм ик тыныд верасько: кин вулэсь но Духлэсь ӧз ке вордӥськы, со уг быгаты Инмар Эксэйлыке пырыны.
43003006	Лулмугорлэсь вордӥськемез лулмугор луэ, нош Духлэсь вордӥськемез дух луэ.
43003007	Эн паймы Мынам тыныд верамелы: тӥ вылӥысен вордӥськыны кулэ.
43003008	Тӧл пельтэ отын, кытын потэ пельтэмез, куаразэ но солэсь кылӥськод, нош кытысь лыктэмзэ но кытчы мынэмзэ уд тодӥськы: озьы ик луэ котькудӥзлэн Духлэсь вордӥськемезлэн».
43003009	Солы ответ сётыса, Никодим шуиз: «Кызьы озьы луыны быгатоз?»
43003010	Иисус, ответ сётыса, солы шуиз: «Тон – Израильлэн дышетӥсез, тае-а уд тодӥськы?
43003011	Зэм ик, зэм ик тыныд верасько: ми вераськомы со сярысь, мае тодӥськомы, но шара ивортӥськомы со сярысь, мае адӟимы, нош тӥ милесьтым ивортэммес кулэ уд кариське.
43003012	Мон тӥледлы музъем вылысез сярысь верай, но тӥ уд оскиське, кызьы оскоды, Инмысез сярысь тӥледлы верай ке?
43003013	Инмын улӥсь, Инмысь васькем Адями Пи сяна, Инме нокин но ӧз туба.
43003014	Кызьы кыр дуннеысен Моисей кыез ӝутӥз, озьы ик ӝутӥськемын луыны кулэ Адями Пи но.
43003015	Нокин но Солы оскись мурт медаз быры, солэн быронтэм улонэз мед луоз.
43003016	Инмар сокем дуннеез яратӥз, Аслэсьтыз одӥг вордӥськем Пизэ сётӥз, котькудӥз но Солы оскись мурт медаз быры, солэн быронтэм улонэз мед луоз шуыса.
43003017	Уго Инмар Аслэсьтыз Пизэ дуннее дуннеез судить карыны ӧз лэзьы. Со пыр дунне мед утиськоз шуыса, Сое дунне вылэ лэзиз.
43003018	Солы оскись мурт судэ уг сюры, нош оскымтэ мурт судэ сюремын ни, малы ке шуоно Инмарлэн огназ вордӥськем Пиезлы ӧз оскы.
43003019	Судлэн таӵе пуштросэз луэ: дунне вылэ югыт лыктӥз; нош адямиос югытэз сярысь юнгес пеймытэз яратӥзы, малы ке шуоно соослэн ужъёссы уродэсь вал.
43003020	Котькудӥз но уродзэ лэсьтӥсь югытэз адӟонтэм каре но, солэн ужъёсыз шарае медаз потэ шуыса, югыт доры уг мыны, малы ке шуоно солэн ужъёсыз уродэсь.
43003021	Нош зэмлыкъя улӥсь мурт, солэн ужъёсыз шара мед адӟиськозы шуыса, югыт пала мынэ, малы ке шуоно соос Инмарлэн эрикезъя лэсьтэмын».
43003022	Та бере Иисус Аслаз дышетскисьёсыныз Иудея музъеме лыктӥз. Соосын валче отын Со улӥз, пылатӥз.
43003023	Нош Иоанн со дыре Салим вӧзысь Енонын пылатӥз, – отын трос вуэз вал; отчы мыныса пылатӥськизы.
43003024	Иоанн пытсэтэ ворсамын ӧй на вал уго.
43003025	Соку Иоаннлэн дышетскисьёсыз но иудейёс куспын чылкытатӥськон ласянь ченгешон потӥз;
43003026	Иоанн доры лыктыса, солы шуизы: «Равви! Со, Кудӥз тонэн огазьын Иордан вӧзын вал, Кудӥз сярысь тон шара ивортӥд, тани Со но пылатэ, вань калык Со доры мынэ».
43003027	Иоанн ответ сётыса шуиз: «Инмысен ӧз ке сётӥськы, адямилэн номыр но ас вылаз басьтэмез уг луы.
43003028	Тӥ асьтэос мынам адӟисьёсы, куке мон шуи: ”Мон Христос ӧвӧл, но мон Солэн азьпалаз ыстэмын”.
43003029	Кинлэн ичименез вань, со эмеспи; нош эмеспилэн сое кылзӥськыса сылӥсь эшез, эмеспилэсь куаразэ кылыса, туж шумпотэ: тани таиз мынам шумпотонэ быдэсмиз.
43003030	Солы будыны кулэ, нош мыным – покчиёмыны.
43003031	Вылӥысен лыктӥсь ваньмызлэсь вылӥ луэ; нош музъемлэсез музъемлэсь ик вань, музъемлэсь луэм кадь ик вера но. Инмысь Лыктӥсь ваньмызлэсь вылӥ луэ.
43003032	Мае Со адӟиз но кылӥз, со сярысь ик шара ивортэ, нош нокин но Солэсь ивортэмзэ кулэ уг кары.
43003033	Солэсь ивортэмзэ кабыл басьтэм мурт таин юнматэ, Инмар зэмлык луэ шуыса.
43003034	Инмарлэн Ыстэмез, Инмар кылъёсты вера; уго Инмар Духез мертаса уг сёты.
43003035	Атай Пизэ яратэ, ваньзэ Солэн кияз сётӥз.
43003036	Пилы оскись муртлэн быронтэм улонэз вань, нош Пилы оскисьтэм мурт улонэз уз адӟы. Инмарлэн вожпотонэз со вылын улэ».
43004001	Куке Иисус тодӥз фарисейёс доры вуэм вераськонэз, Со, пе, Иоанн сярысь тросгес дышетскисьёсты котыраз люка но пылатэ, –
43004002	Иисус Ачиз ӧз ке но пылатылы, Солэн дышетскисьёсыз пылатӥзы, –
43004003	Иудеяысь кошкыса, нош ик Галилеяе мынӥз.
43004004	Солы ортчоно вал Самария пыр.
43004005	Озьы Со Самарияысь Сӥхарь шуон каре вуиз, Иаковлэн Иосиф пиезлы сётэм ана музъемезлэн матаз;
43004006	отын Иаковлэн гудӟемез вал. Сюрес вылын жадьыса, Иисус гудӟем дуре пуксиз; ог куать час котыр вал.
43004007	Самарияысь кышномурт ву омыртыны лыктӥз. Иисус солы шуиз: «Вай Мыным юыны».
43004008	Дышетскисьёсыз сиён басьтыны городэ кошкемын вал.
43004009	Самария кышномурт Солы шуиз: «Иудей луыса вылысь кызьы Тон мынэсьтым, Самария кышномуртлэсь, юыны куриськод? Иудейёс Самария калыкен кусып уг возё ук».
43004010	Иисус солы ответ сётыса шуиз: «Инмар кузьымез тон тодысалыд ке, но Кин тыныд вера: ”Вай Мыным юыны”, тон ачид Солэсь курысалыд, нош Со тыныд улэп ву сётысал».
43004011	Кышномурт Солы шуиз: «Кузё! Тыныд омыртыны но номырин, нош гудӟем мур: кытысь бен Тынад улэп вуэд?
43004012	Оло, Тон та гудӟемез милемлы сётӥсь Иаков атаймылэсь бадӟымгес, отысь со ачиз но, солэн нылпиосыз но, пудоез но юизы?»
43004013	Иисус солы ответ сётыса шуиз: «Котькинлэн но та вуэз юись муртлэн нош ик сюэз куасьмоз.
43004014	Нош кин Мынэсьтым сётэм вуме юиз ке, солэн ноку но сюэз уз ни куасьмы; Мынам солы сётэм вуэ со пушкын ошмеслы пӧрмоз, солэн вуэз быронтэм улонэ бызе».
43004015	Кышномурт Солы шуиз: «Кузё! Вай мыным со вуэз, сюэ но медаз ни куасьмы, ву омыръяны но татчы медам ни ветлы».
43004016	Иисус солы шуиз: «Мын, кузпалдэ ӧть но татчы лыкты».
43004017	Кышномурт ответ сётыса шуиз: «Мынам кузпалы ӧвӧл». Иисус солы шуиз: «Зэм тон верад, кузпалыд ӧвӧл шуыса;
43004018	уго тынад вить картэд вал, нош али кудӥз вань, со тыныд карт ӧвӧл; тае тон шонер верад».
43004019	Кышномурт Солы шуиз: «Кузё! Адӟисько: Тон пророк.
43004020	Милям атайёсмы та гурезьын йыбыртъязы, нош тӥ йыбыртъяны ярано инты Иерусалимын луэ шуиськоды».
43004021	Иисус солы шуиз: «Оскы мыным: вуэ дыр, – та гурезьын но, Иерусалимын но Атайлы уд йыбыртъялэ.
43004022	Тӥ уд тодӥське кинлы йыбыртъямдэс, нош ми тодӥськомы кинлы йыбыртъяммес, уго утиськон иудейёс бордысь.
43004023	Но вуоз дыр, вуэмын но ни, – зэмос йыбыртъясьёс духен но зэмлыкен Атайлы йыбыртъялозы, уго сыӵе йыбыртъясьёсты Атай Аслыз утча:
43004024	Инмар – со дух. Солы йыбыртъясьёс духен но зэмлыкен йыбыртъяны кулэ».
43004025	Кышномурт Солы шуиз: «Тодӥсько, Мессия, мукет сямен вераса, Христос, лыктоз шуыса. Со лыктӥз ке, соку ваньзэ милемлы ивортоз».
43004026	Иисус солы шуиз: «Мон со – тонэн Вераськись».
43004027	Со дыре дышетскисьёсыз вуизы но Иисуслэн кышномуртэн вераськемезлы паймизы. Но одӥгзы но ӧз шуэ: «Мар Тыныд солэсь кулэ?» яке: «Мар сярысь соин вераськиськод?»
43004028	Соку кышномурт ву нуллонзэ кельтӥз но, городэ мыныса, адямиослы вераз:
43004029	«Мынэлэ, учкелэ Адямиез, Кудӥз мыным ваньзэ вераз, мар мон лэсьтӥ. Со Христос ӧвӧл меда?»
43004030	Соос городысь потӥзы но Со доры мынӥзы.
43004031	Со куспын дышетскисьёсыз Сое «Равви! Си!» шуыса куризы.
43004032	Нош Иисус соослы шуиз: «Мынам вань сиёнэ, кудзэ тӥ уд тодӥське».
43004033	Соин сэрен дышетскисьёсыз куспазы вераськизы: «Оло, Солы кин ке но сиён вайиз-а?»
43004034	Иисус соослы шуиз: «Мынам сиёнэ – Монэ Ыстӥсьлэсь эриксэ карон но Солэсь ужзэ быдэстон.
43004035	Эшшо ньыль толэзь, собере аран дыр вуоз шуыса, тӥ уд вераське-а? Нош Мон тӥледлы верасько: асьтэлэсь синъёстэс ӝутэ но ю бусы шоры учке: кыӵе со тӧдьы луэм, араны вуэм ини.
43004036	Арась мурт ужам дунзэ басьтэ но быронтэм улонэ емыш бича, озьыен, кизись но, арась но валче шумпотозы.
43004037	”Одӥгез кизе, нош мукетыз ара” шуыса веран кыл шонер луэ.
43004038	Мар бордын тӥ ӧд тырше, сое араны Мон тӥледыз ыстӥ. Мукетъёс тыршизы, нош тӥ соослэн ужаменызы пайда басьтӥськоды».
43004039	Кышномуртлэн тазьы шара ивортэм бераз: «Со вераз мыным ваньзэ, мае мон лэсьтӥ», та городысь трос Самария муртъёс Солы оскыны кутскизы.
43004040	Соин ик Самария муртъёс, Иисус доры лыктыса, Сое куризы, соос дорын мед улоз шуыса. Отын Со кык нунал улӥз.
43004041	Со вераськем бере эшшо но трос мурт оскыны кутскиз,
43004042	нош со кышномуртлы шуизы: «Табере тынад кылыдъя гинэ ум оскиське, уго асьмеос кылӥмы но тодӥмы, Со дуннелэн зэмос Утисез, Христос шуыса».
43004043	Кык нунал ортчыса, Со отысь кошкиз, Галилеяе мынӥз.
43004044	Иисус шара ивортӥз, аслаз вордскем музъемаз пророклэн сӥез-санэз уг луы шуыса.
43004045	Галилеяе вуэм бераз, праздник дыръя Солэсь Иерусалимын вань лэсьтэмзэ адӟыса, – уго соос но празднике ветлӥзы, – Галилея муртъёс Сое ӟеч пумитазы.
43004046	Озьы, Иисус нош ик Галилеяысь Кана каре вуиз, кытын вуэз виналы пӧрмытӥз вал. Капернаумын вал эксэй юртысь одӥгез кузёйыр, солэн пиез висе вал.
43004047	Иудеяысь Галилеяе Иисуслэсь лыктэмзэ кылӥз но, Со доры мыныса, дораз лыктыны но пизэ бурмытыны куриз. Со кулоно кадь ик вылэм ини.
43004048	Иисус солы шуиз: «Паймымон ужъёсты, тодметъёсты ӧд ке адӟе, тӥ уд оске».
43004049	Эксэй юртысь кузёйыр Солы шуиз: «Кузёе! Пие кулымтэ на дыръя лыкты».
43004050	Иисус солы шуиз: «Мын, тынад пиед бурмемын ни». Иисуслэн верам кылызлы оскыса, Со кошкиз.
43004051	Сюрес вылысен сое медоосыз пумитаса шуизы: «Тынад пиед бурмемын».
43004052	Соослэсь со юаз: «Кӧняетӥ часын солы капчигес луиз?» Солы шуизы: «Толон сизьыметӥ часын солэн пӧськылез быриз».
43004053	Татысен атаез тодӥз: та Иисуслэн ”тынад пиед бурмемын ни” шуэм часэз вал. Озьы ачиз но, солэн быдэс юртэз но оскыны кутскиз.
43004054	Тазэ кыкетӥзэ паймымон ужзэ Иисус Иудеяысь Галилеяе берытскем бераз лэсьтӥз.
43005001	Та бере иудейёслэн праздниксы вал. Иисус Иерусалиме лыктӥз.
43005002	Иерусалимын Ыжкапка дорын еврей сямен Вифезда шуыса нимаськись пылатскон инты вал, солэн липем вить пыран-потанэз вал.
43005003	Отын туж трос висисьёс, синтэмъёс, чутъёс, куасьмемъёс вулэсь вырӟемзэ возьмаса улӥзы.
43005004	Кузё-Инмарлэн Кылчинэз, дырын-дырын пылатскон интые васькыса, вуэз бугыръяськытылӥз. Ву бугыръяськем бере кин нырысь ик отчы пыре, со бурме, котькыӵе висёнэн висе ке но вал.
43005005	Татын куамын тямыс ар ӵоже висись адями вал.
43005006	Иисус сое кылльыкуз адӟиз но кема дыр ӵоже кыллемзэ тодэм бераз солы шуиз: «Йӧнамед потэ-а?»
43005007	Висись мурт Солы ответ сётӥз: «Бен, Кузёе; но, ву бугыръяськыны кутскыку, монэ вуэ лэзись муртэ мынам ӧвӧл. Мон вуыку, мукетыз мынэсьтым азьлогес пыре ини».
43005008	Иисус солы шуиз: «Султы, аслэсьтыд валестэ басьты но ветлы».
43005009	Со соку ик йӧназ, валессэ басьтӥз но ветлыны кутскиз. Нош та суббота нуналэ вал.
43005010	Соин иудейёс бурмем муртлы шуизы: «Туннэ суббота, валестэ басьтыны тыныд уг яра».
43005011	Соослы со ответ сётӥз: «Кин монэ бурмытӥз, Со мыным шуиз: ”Басьты аслэсьтыд валестэ но ветлы”».
43005012	Солэсь юазы: «Кин Со Адями, Кудӥз тыныд шуиз: ”Басьты аслэсьтыд валестэ но ветлы”?»
43005013	Бурмытэм мурт уг тоды вал, кин Со; уго Иисус со интые учырам калык пӧлы ватӥськиз.
43005014	Собере Иисус сое храмысен пумитаса шуиз: «Тани, тон йӧнад; талэсь уродэзгес тонэн медаз ни луы шуыса, эн ни сьӧлыка».
43005015	Та адями мынӥз но иудейёслы ялӥз, сое Иисус бурмытӥз шуыса.
43005016	Иудейёс Иисусэз улляны кутскизы; Сое виыны утчазы, таӵе ужъёсты Со суббота нуналэ лэсьтӥз шуыса.
43005017	Нош Иисус соослы вераз: «Мынам Атае туннэ нуналозь ужа, Мон но ужасько».
43005018	Суббота нуналэз сӧремез понна гинэ ӧвӧл, нош сое виыны иудейёс уката но золгес утчазы Инмарез Аслаз Атаез шуэмез, Ассэ Инмарен огкадь каремез понна.
43005019	Та пумысен Иисус шуиз: «Зэм ик, зэм ик тӥледлы верасько: Пилэн Ас тодэмъяз номыр но каремез уг луы, ӧз ке адӟы, мар каре Атаез. Мар Со каре, сое озьы ик Пи но каре.
43005020	Уго Атай Пизэ яратэ, ваньзэ, мае Ачиз лэсьтэ, Солы возьматэ. Солы талэсь бадӟымесьгес ужъёс возьматоз на, озьыен, паймоды ай.
43005021	Кызьы Атай кулэмъёсты улӟытъя но луло карылэ, озьы ик Пи но, кинэ луло каремез потэ, сое луло каре.
43005022	Атай нокинэ судить но уг кары, нош быдэсак судэз Пиезлы сётӥз,
43005023	кызьы Атаез сӥлы каро, озьы ик Пиез но ваньмыз сӥлы мед карозы шуыса. Кин Пиез сӥлы уг кары, со Сое ыстӥсь Атаез но сӥлы уг кары.
43005024	Зэм ик, зэм ик тӥледлы верасько: Мынэсьтым кылме кылзӥськись но Монэ Ыстӥсьлы оскись муртлэн быронтэм улонэз вань, судэ но уз сюры, со кулонысь улонэ выжемын.
43005025	Зэм ик, зэм ик тӥледлы верасько: дыр вуэ, вуэмын но ни, кулэмъёс Инмар Пилэсь куаразэ кылозы, нош кылӥзы ке, улӟозы.
43005026	Кызьы Атайлэн Ас бордаз улонэз вань, озьы ик Пилы но Ас бордаз улон возьыны сётӥз.
43005027	Солы судить карыны но кужым сётӥз, малы ке шуоно Со – Адями Пи.
43005028	Эн паймелэ талы: уго дыр вуэ, куке ваньмыз шайгуосын кыллисьёс Инмар Пилэсь куаразэ кылозы;
43005029	соку ӟеч уж лэсьтӥсьёс быронтэм улонэ пырыны улӟозы, нош урод уж лэсьтӥсьёс янгыше сюронлы улӟозы.
43005030	Ас тодэмъям Мынам номыр но лэсьтэме уг луы. Кызьы кылӥсько, озьы ик судить карисько. Мынам судэ шонер, Аслэсьтым эрикме уг утчаськы, Монэ ыстэм Атаелэсь эриксэ утчасько.
43005031	Мон Ас сярысьтым Ачим шара ивортӥсько ке, соку Мынам ивортэме зэм уг луы.
43005032	Вань мукетыз Мон сярысь шара ивортӥсь; Мон тодӥсько, Мон сярысь Солэн ивортэмез зэм луэ шуыса.
43005033	Тӥ Иоанн доры ысъяды, со зэмлык сярысь шара ивортӥз.
43005034	Адямиослэн ивортонзылы ёрмыса уг улӥськы, нош тае тӥ мед утиськоды шуыса верасько.
43005035	Иоанн ӝуась, пиштӥсь сюсьтыл вал; нош тӥ солэн югытаз ӧжытак шумпотыны турттӥськоды вал.
43005036	Иоаннлэн сярысь, Мынам ивортонэ бадӟымгес: уго Атаелэн Мыным быдэстыны сётэм ужъёсыз, самой та ужъёс, кудъёссэ Мон лэсьтӥсько, Монэ Атай ыстӥз шуыса, Мон сярысь шара иворто.
43005037	Монэ ыстӥсь Атай Ачиз Мон сярысь шара ивортӥз. Нош тӥляд Солэсь куаразэ ноку но кылэмды ӧвӧл, ымнырзэ но адӟемды ӧвӧл,
43005038	тӥляд пушкады Солэн кылыз но уг улы, малы ке шуоно тӥ уд оскиське Солэн ыстэм Муртэзлы.
43005039	Эскере Гожтэмъёсты: тӥ уго соос пыр малпаськоды быронтэм улон басьтыны, нош соос Мон сярысь шара иворто.
43005040	Улон басьтон понна Мон доры тӥляд лыктэмды уг поты.
43005041	Адямиослэсь данъямзэс кулэ уг кариськы.
43005042	Нош тӥледыз тодӥсько: тӥляд пушкады Инмарез яратонды ӧвӧл.
43005043	Мон Атаелэн нимыныз лыктӥ но, тӥ Монэ кулэ уд кариське; нош кин ке аслаз нимыныз лыктӥз ке, сое кабыл басьтоды.
43005044	Кызьы тӥ оскыны быгатоды, куке ог-огдэс данъямез яратӥськоды, нош Инмар дорысь данлыкез басьтыны уд сюлмаськиське?
43005045	Эн малпалэ, Мон тӥледыз Атае азьын янгыше уськыто шуыса: тӥледыз янгыше уськытӥсь Моисей вань, кудӥз вылэ тӥ оскиськыса улӥськоды.
43005046	Тӥ Моисейлы оскысалды ке, Мыным но оскысалды, со уго Мон сярысь гожъяз.
43005047	Солэн гожъямъёсызлы но уд оскиське бере, кызьы Мынам кылъёсылы оскоды?»
43006001	Та бере Иисус Галилей, мукет нимыз Тивериада, зарезьлэн мукет палаз мынӥз.
43006002	Со бӧрсьы трос калык мынӥз, уго Солэсь висисьёсын паймымон ужъёс лэсьтэмзэ адӟизы.
43006003	Иисус, гурезе тубыса, отын Аслаз дышетскисьёсыныз огазьын пукиз.
43006004	Матэ вуэ вал ни Пасха, иудейёслэн праздниксы.
43006005	Иисус учкиз но, Со доры лыктӥсь трос калыкез адӟыса, Филипплы шуиз: «Таосты сюдыны кытысь нянь басьтомы?»
43006006	Нош та кылъёсты Со Филиппез эскерон понна вераз; уго мар лэсьтыны ӧдъямзэ Ачиз тодэ вал.
43006007	Филипп Солы ответ сётӥз: «Котькудӥзлы пичи ке но кусок шедён понна кык сю динарий тыр нянь соослы тырмыт уз луы».
43006008	Дышетскисьёсыз пӧлысь одӥгез, Симон Петрлэн Андрей выныз, Солы шуиз:
43006009	«Татын одӥг пияшлэн вить йыды нянез но кык чорыгез вань, но мар со тамында калык понна?»
43006010	Иисус шуиз: «Косэлэ соосты пуксьылыны». Та интыын нап турынэз вал. Озьы, ог вить сюрс мында калык пуксиз.
43006011	Иисус нянь басьтӥз но, тау карыса, дышетскисьёсызлы сётъяз, нош дышетскисьёсыз – пукисьёслы; озьы ик чорыгез но – кинлы кӧня кулэ.
43006012	Кӧтсы тырем бере дышетскисьёсызлы шуиз: «Номыр но арам медаз луы, бичалэ кылем юдэсъёсты».
43006013	Сиськемъёс бере вить йыды няньлэсь кылем юдэсъёссэ бичаса, дас кык кудыез тырмытӥзы.
43006014	Соку Иисуслэсь паймымон уж лэсьтэмзэ адӟем адямиос шуизы: «Зэмзэ ик, Та Со Пророк, Кудӥз дунне вылэ лыктыны кулэ».
43006015	Лыктыса шуак кутыны но эксэй карыны турттэмзэс тодэм бераз Иисус нош ик огназ гурезе кошкиз.
43006016	Ӝыт вуэм бере Солэн дышетскисьёсыз зарезь дуре васькизы.
43006017	Пыже пырыса, зарезь тупала Капернауме кошкизы. Ӝомыт усиз ини, нош Иисус соос доры ялан уг лыкты.
43006018	Кужмо тӧл пельтӥз, зарезь бугыръяськиз.
43006019	Уяса ог кызь вить яке куамын стадия ортчем беразы соос зарезь вылтӥ пыж доры матэ лыктӥсь Иисусэз адӟыса кышкатскизы.
43006020	Иисус соослы шуиз: «Мон со, эн кышкалэ».
43006021	Сое соос пыжазы басьтыны туртто вал; мыноно интыязы вуыса, пыжзы ярдуре дугдӥз.
43006022	Зарезьлэн огпалаз сылӥсь калык мукет нуналаз адӟиз: отын одӥг пыж сяна, кудаз Солэн дышетскисьёсыз пыризы, мукетыз ӧвӧл; Иисус Аслаз дышетскисьёсыныз пыже ӧз пыры, нош Солэн дышетскисьёсыз асьсэ понназы гинэ кошкизы шуыса.
43006023	Тивериадаысь мукет пыжъёс но Кузё-Инмарен бакель карыса нянь сием интылы матэ вуизы.
43006024	Иисус но, Солэн дышетскисьёсыз но татын ӧвӧл шуыса адӟемзы бере адямиос пыжъёсазы пуксизы но, Иисусэз утчаса, Капернауме вуизы.
43006025	Зарезь тупаласен Сое шедьтэм беразы Солы шуизы: «Равви! Ку Тон татчы вуид?»
43006026	Соослы ответ сётыса, Иисус шуиз: «Зэм ик, зэм ик тӥледлы верасько: паймымон ужъёсыз адӟемды понна Монэ уд утчаське, нянь сиемды но кӧтты тыр луэм понна утчаськоды.
43006027	Сисьмыса быроно сиён сярысь эн сюлмаське, быронтэм улонлэн сиёнэз сярысь сюлмаське, кудзэ тӥледлы Адями Пи сётоз; уго Со вылэ Аслэсьтыз печатьсэ понӥз Атай, Инмар».
43006028	Солы шуизы: «Инмар ужез лэсьтон понна милемлы ма кароно?»
43006029	Иисус соослы ответ сётыса шуиз: «Тӥ мед оскоды Солы, Кинэ Со ыстӥз – та Инмар уж».
43006030	Та ласянь Солы шуизы: «Ми мед адӟомы но Тыныд мед оскомы шуыса, кыӵе тодмет Тон возьматод? Мар Тон кариськод?
43006031	Милям атайёсмы кыр дуннеын манна сииллям, кызьы гожтэмын: ”Соослы сиыны Инмысь нянь сётӥз”».
43006032	Нош Иисус соослы шуиз: «Зэм ик, зэм ик тӥледлы верасько: Инмысь нянь тӥледлы Моисей ӧз сёты, Мынам Атае Инмысь тӥледлы зэмос нянь сётэ.
43006033	Уго Инмар нянь луэ Со, Кудӥз инмысь ваське но дуннелы улон сётэ».
43006034	Та пумысен Солы шуизы: «Кузё! Котьку но милемлы сыӵе нянь сёт».
43006035	Нош Иисус соослы шуиз: «Мон луисько улонлэн нянез; Мон доры лыктӥсь муртлэн кӧтыз уз сюма, Мыным оскись муртлэн сюэз ноку но уз куасьмы.
43006036	Нош Мон тӥледлы верай: Тӥ Монэ адӟиды, но уд оскиське.
43006037	Ваньмыз, кинъёсты Мыным Атае сётэ, Мон доры лыктозы, Мон доры лыктӥсь муртэ улляса уг лэзьы.
43006038	Аслэсьтым эрикме быдэсъяны инмысь Мон ӧй васькы уго, Монэ ыстӥсь Атаелэсь эриксэ быдэсъяны васьки.
43006039	Монэ ыстӥсь Атаелэн эрикез таӵе луэ: ваньзэ, кинэ Со Мыным сётӥз, со пӧлысь нокудзэ но медам быдты, ваньзэ соосты берпум нуналэ мед улӟытом.
43006040	Монэ Ыстӥсьлэн эрикез таӵе луэ: котькудӥзлэн, Пиез адӟисьлэн но Солы оскисьлэн, быронтэм улонэз мед луоз; берпум нуналэ Мон сое улӟытыса султыто».
43006041	«Мон Инмысь васькем нянь» шуэмез понна иудейёс Солы пумитъяськыны кутскыса
43006042	шуизы: «Та Иосифлэн пиез Иисус ӧвӧл-а, Солэсь атайзэ но, Анайзэ но ми тодӥськомы? Кызьы нош Со вера: ”Мон Инмысь васьки”?»
43006043	Иисус соослы ответ сётыса шуиз: «Куспады ӟургетыса, лекъяськыса эн улэ.
43006044	Нокинлэн но Мон доры лыктэмез уз луы, Монэ ыстӥсь Атае сое Мон доры ӧз ке вайы. Нош Мон берпум нуналэ сое улӟытыса султыто.
43006045	Пророкъёслэн гожтэмын: ”Ваньмыз Инмарен дышетэмын луозы”. Котькудӥз но Атаелэсь кылэм но дышетскем мурт Мон доры лыктэ.
43006046	Но со уг возьматы, кин ке но Атаез адӟиз шуыса: Инмар дорысь Лыктӥсь гинэ Атаез адӟиз.
43006047	Зэм ик, зэм ик тӥледлы верасько: Мыным оскисьлэн быронтэм улонэз вань.
43006048	Мон – улонлэн нянез.
43006049	Тӥляд атайёсты кыр дуннеын манна сиизы но кулӥзы.
43006050	Инмысь васькись нянь сыӵе луэ: сое сиись мурт уз кулы.
43006051	Мон – Инмысь васькем улэп нянь: та нянез сиись мурт бырытэк улоз. Нош Мынам сётэм няне, со луэ Мынам Мугоры, сое Мон дуннелэн улонэз понна сёто».
43006052	Соку иудейёс куспазы ченгешыны кутскыса шуизы: «Кызьы Со Аслэсьтыз Мугорзэ асьмелы сиыны сётоз?»
43006053	Нош Иисус соослы шуиз: «Зэм ик, зэм ик тӥледлы верасько: Адями Пилэсь Мугорзэ ӧд ке сие, Солэсь Вирзэ ӧд ке юэ, тӥ пушкын улон уз луы.
43006054	Мынэсьтым Мугорме сиисьлэн, Мынэсьтым Вирме юисьлэн быронтэм улонэз вань, берпум нуналэ Мон сое улӟытыса султыто.
43006055	Уго Мынам Мугоры зэм ик сиён луэ, Мынам Виры зэм ик юон луэ.
43006056	Мынэсьтым Мугорме сиись, Мынэсьтым Вирме юись Мон бордын улэ, Мон но со бордын.
43006057	Кызьы Монэ улэп Атай ыстӥз, Мон но Атаен улӥсько, озьы ик Монэ сиись но Монэн улоз.
43006058	Таиз та Инмысь васькемез нянь. Кызьы тӥляд атайёсты манна сиизы но кулӥзы, озьы уз луы, та нянез сиись пумтэм вапуме улоз».
43006059	Тае Со Капернаумысь сӥнагогаын дышетыкуз вераз.
43006060	Тае кылыса, тросэз Солэн дышетскисьёсыз вераськизы: «Кыӵе паймоно кадесь кылъёс! Кин тае кылзыны быгатоз?»
43006061	Нош Иисус, дышетскисьёсызлэсь та пумысен ӟургетэмзэс шӧдыса, соослы шуиз: «Таин-а тӥляд визьды сынаське?
43006062	Мар нош луоз, адӟиды ке Адями Пилэсь кытын азьвыл вал отчы ӝутскемзэ?
43006063	Дух улэп каре, лулмугор ӧжыт но пайда уг кары. Мынам тӥледлы верам кылъёсы дух но улон луо.
43006064	Нош тӥ пӧлын вань оскисьтэмъёс но». Уго Иисус кутсконысеныз ик тодӥз, кинъёс луо оскисьтэмъёс, кин Сое кутыса сётоз.
43006065	Иисус шуиз: «Со понна ик уго Мон тӥледлы вералляй: Атаеным сётэмын ӧз ке луы, нокинлэн но Мон доры лыктэмез уз луы».
43006066	Та дырысен кутскыса, тросэз дышетскисьёсыз Со дорысь кошкизы но Соин огазьын ӧз ветлылэ ини.
43006067	Соку Иисус дас кыкназылы шуиз: «Тӥ но палэнскыны уд турттӥське-а?»
43006068	Солы ответ сётыса, Симон Петр шуиз: «Кузё-Инмаре! Кин доры милемлы мыноно? Тынад быронтэм улонлэн кылъёсыз вань.
43006069	Ми оскимы но тодӥмы, Тон – Христос, Улэп Инмарлэн Пиез шуыса».
43006070	Иисус соослы ответ сётӥз: «Дас кыкнадэс Мон ӧй-а бырйы? Нош тӥ пӧлысь одӥгез диавол».
43006071	Тае Со Искариот Симон пи Иуда сярысь вераз, со уго, дас кык пӧлысь одӥгез, Сое вузаса сётоно мурт вал.
43007001	Та бере Иисус Галилеяетӥ ветлӥз, Иудеяетӥ ветлэмез ӧз поты, малы ке шуоно иудейёс Сое виыны турттыса утчазы.
43007002	Иудейёслэн Тылыс Пуктон праздниксы матэ вуэ вал.
43007003	Соку братъёсыз Солы шуизы: «Татысь пот но Иудеяе мын, Тынэсьтыд лэсьтэм ужъёстэ дышетскисьёсыд но мед адӟозы.
43007004	Кин ассэ тодмо карыны тырше, номыре но лушкемен уг лэсьты; Тон сыӵе ужъёс лэсьтӥськод ке, Астэ дуннелы возьматы».
43007005	Солэн братъёсыз но Солы уг оско вал.
43007006	Та пумысен Иисус соослы шуиз: «Мынам дыры ӧз на вуы, нош тӥледлы котькыӵе дыр тупа.
43007007	Тӥледыз дунне адӟемпотостэм карыны уг быгаты, нош Монэ адӟемпотостэм каре, малы ке шуоно Мон шара ивортӥсько, солэн ужъёсыз уродэсь шуыса.
43007008	Тӥ та празднике мынэ, нош Мон та празднике уг на мыны, уго Мынам дыры ӧз на вуы».
43007009	Тае соослы вераз но Ачиз Галилеяе кылиз.
43007010	Нош братъёсыз кошкем бере Со но празднике мынӥз, шара ӧз, ватскыса сямен мынӥз.
43007011	Иудейёс Сое праздникысен утчаса шуизы: «Кытын Со?»
43007012	Калык пӧлын Со сярысь трос пумо вераськонъёс вал: одӥгъёсыз «Со лякыт» шуыса веразы, нош мукетъёсыз шуизы: «Ӧвӧл, Со калыкез сура-пожа».
43007013	Иудейёслэсь кышкаменызы, нокин но Со сярысь шара ӧз вера.
43007014	Нош праздниклэн шор вадесаз ини Иисус храме пырыса дышетӥз.
43007015	Иудейёс паймыса вераськизы: «Дышетскытэк кызьы Со Гожтэмъёсты тодэ?»
43007016	Соослы ответ сётыса, Иисус шуиз: «Мынам дышетонэ – Мынам ӧвӧл, Монэ Ыстӥсьлэн со.
43007017	Кин Инмарлэсь эриксэ быдэсъяны турттэ, со та дышетон сярысь тодоз, – Инмарлэсь-а со яке Мон Аслэсьтым Ачим-а верасько.
43007018	Аслэсьтыз ачиз верась аслыз дан утча; нош кин Сое Ыстӥсьлы дан утча, Со зэмлыко, Со бордын ӧрекчаськон ӧвӧл.
43007019	Моисей тӥледлы закон ӧз сёты-а? Нош одӥг мурт но тӥ пӧлысь законэз уг быдэсъя. Мар понна Монэ виыны утчаськоды?»
43007020	Ответ сётыса, калык шуиз: «Тон пушкын пери ӧвӧл-а? Кин Тонэ виыны утча?»
43007021	Веранзэ азьланьтыса, Иисус соослы шуиз: «Одӥг уж Мон лэсьтӥ но, ваньды тӥ паймиськоды.
43007022	Моисей тӥледлы вандӥськон сётӥз, – но со сям атайёслэсь, Моисейлэсь ӧвӧл, – нош тӥ суббота нуналэ но адямилэсь вандӥськоды.
43007023	Моисейлэн законэз сӧриськемын медаз луы шуыса, адямилы суббота нуналэ но вандӥськон сямез ортчытӥськоды ке, суббота нуналэ Мон адямиез быдэсак бурмытэм поннам-а Мон вылэ йыркуръяськиськоды?
43007024	Вылтусъя судить эн каре, шонерлыко судэн судить каре».
43007025	Куд-ог Иерусалим муртъёс шуизы: «Та Со ӧвӧл-а, Кудзэ виыны утчало?
43007026	Тани Со шара вера, нош Солы номыр но уг шуо: кузёйыръёсмылы тодмо ӧз луы меда, Со зэмзэ но Христос шуыса?
43007027	Ми Сое тодӥськомы, кытысь Со; нош Христос лыктӥз ке, нокин но уз тоды, кытысь Со».
43007028	Соку Иисус храмын куаразэ бадӟыматыса, дышетыса вераз: «Тодӥськоды Монэ, тодӥськоды, кытысь Мон; Мон Ас тодэмъям ӧй лыкты, Монэ Ыстӥсь вань, но Сое тӥ уд тодӥське.
43007029	Мон Сое тодӥсько, малы ке шуоно Мон Со дорысь, Со Монэ ыстӥз».
43007030	Сое кутыны утчазы, но нокин но Со вылэ кизэ ӧз ӝуты, уго Солэн часэз вуымтэ на вал.
43007031	Нош калык пӧлысь тросэз Солы оскизы, соос шуизы: «Христос лыктӥз ке, оло, Таиз сярысь тросгес паймымон ужъёс лэсьтоз-а?»
43007032	Калык пӧлын Со сярысь сыӵе вераськонъёсты фарисейёс кылӥзы. Фарисейёс но архиерейёс Сое кутыны вылысь медоосты ыстӥзы.
43007033	Нош Иисус соослы шуиз: «Кема ик Мыным тӥледын валче улоно ӧвӧл ни, Монэ Ыстӥсь доры мыно.
43007034	Монэ утчалоды, но уд шедьтэ; кытын Мон луо, тӥляд отчы лыктэмды уз луы».
43007035	Та ласянь иудейёс куспазы вераськизы: «Кытчы Со мыныны медэ, нокызьы но, пе, ми Сое ум шедьтэ? Уг ӧдъя-а Со эллинъёс пӧлын пазьгиськыса улӥсьёс доры мыныны но эллинъёсты дышетыны?
43007036	Мае возьмато Солэн та верам кылъёсыз: ”Монэ утчалоды но уд шедьтэ; кытын Мон луо, тӥляд отчы лыктэмды уз луы”?»
43007037	Праздниклэн берпуметӥ быдӟым нуналаз Иисус сылӥз но бадӟым куараен вераз: «Кинлэн сюэз куасьме, Мон доры лыкты но ю;
43007038	кызьы шуэмын Священной Гожтэмын: ”Кин Мыным оске, солэн пушкысьтыз улэп вуэн шуръёс бызёзы”».
43007039	Тае Со Дух сярысь вераз, Кудзэ Солы оскисьёс басьтыны быгатозы. Соос вылын Святой Дух ӧй вал на, – со виын Иисус данэ поттэмын ӧй вал на уго.
43007040	Тросэз калык пӧлысь та кылъёсты кылыса шуизы: «Со зэмзэ но пророк».
43007041	Мукетъёсыз шуизы: «Та – Христос». Нош мукетъёсыз шуизы: «Галилеяысь Христос лыктоз шат?
43007042	Священной Гожтэмын верамын ӧвӧл-а, Христос Давидлэн кидыс бордысьтыз лыктоз, Вифлеемысь, пичи городысь, кытын вордскиз Давид?»
43007043	Озьы калык пӧлын Со пумысен ченгешон потӥз.
43007044	Соос пӧлысь куд-огъёсыз Иисусэз кутыны медо вал; но нокин но Со вылэ кизэ ӧз ӝуты.
43007045	Медоос архиерейёс но фарисейёс доры берытскизы, таослы соос шуизы: «Малы тӥ Сое ӧд вае?»
43007046	Медоос ответ сётӥзы: «Адями ноку но тазьы ӧз на вера, кызьы та Адями».
43007047	Фарисейёс соослы шуизы: «Оло, тӥ но визь сынаськонэ усиды ке шат?
43007048	Кузёйыръёс яке фарисейёс пӧлысь кин ке но Солы оскыны кутскиз-а?
43007049	Нош та, законэз валасьтэм калык, каргамын».
43007050	Соос пӧлысь одӥгез, Никодим, уйин Со доры ветлӥсь, соослы шуиз:
43007051	«Асьмелэн законмы адямиез судить каре-а, нырысь ик сое уг ке кылзо, уг ке тодо солэсь ма каремзэ?»
43007052	Та пумысен солы шуизы: «Тон но Галилеяысь ӧвӧл-а? Чакла но адӟы: Галилеяысь пророк уг лыкты».
43007053	Собере ваньзы доразы кошкизы.
43008001	Иисус Елеон гурезе мынӥз.
43008002	Ӵукна нош ик храме лыктӥз, вань калык Со доры люкаськиз. Со пуксьыса соосты дышетыса улӥз.
43008003	Книга тодӥсьёс но фарисейёс Иисус доры азон сьӧлык лэсьтыкуз кутэм кышномуртэз вайизы но, люкаськем калыклэн шораз султытыса,
43008004	Солы шуизы: «Дышетӥсь! Та кышномурт, азон сьӧлык лэсьтыкуз, кутэмын;
43008005	нош Моисей законын таӵеосты, изэн лэзьяса, виылыны косэмын: Тон мар шуод?»
43008006	Сое янгыше уськытон понна, Солэсь визьзэ сынаса, тае веразы. Нош Иисус мыкырскыса, соос шоры учкытэк, музъем вылэ чиньыеныз гожъяз.
43008007	Нош соос ялан юалляськизы на, соин ик Со шонерскыса соослы шуиз: «Тӥ пӧлысь кин сьӧлыктэм, нырысь ик со шоры изэн лэзь».
43008008	Нош ик улэ мыкырскыса, музъем вылэ гожъяса улӥз.
43008009	Тае кылыса но возьытлыксы ӵушканы кутскемен, соос, бадӟымъёсыз бордысен кутскыса берпумъёсыз дорозь, огзы бере огзы кошкылыны кутскизы. Иисус одӥгназ кылиз; Солэн азяз кышномурт сылӥз.
43008010	Иисус шонертӥськыса учкиз но, кышномуртэз сяна, нокинэ ӧз адӟы; собере со кышномуртлы шуиз: «Кышномурт! Кытын тынад янгыше уськытӥсьёсыд? Нокин но тонэ судить ӧз кары-а?»
43008011	Со ответ сётӥз: «Нокин но, Кузёе!» Иисус солы шуиз: «Мон но тонэ судить уг кариськы; мын но азьланяз эн ни сьӧлыка».
43008012	Иисус нош ик калыкен вераськыны кутскиз, соослы шуиз: «Мон дуннелы югыт; Мон сьӧры мынӥсь пеймытын уз ветлы, со бордын улонлэн югытэз луоз».
43008013	Соку Солы фарисейёс шуизы: «Тон Ачид сярысь Ачид шара ивортӥськод, Тынад ивортэмед зэм ӧвӧл».
43008014	Соослы ответ сётыса, Иисус шуиз: «Мон Ачим сярысь Ачим шара ивортӥсько ке но, Мынам ивортэме зэм, малы ке шуоно Мон тодӥсько кытысь лыктэмме но, кытчы мынэмме но. Нош тӥ уд тодӥське, кытысь Мон, кытчы мынӥсько.
43008015	Тӥ лулмугоръя судить кариськоды, Мон нокинэ но судить уг кариськы.
43008016	Мон судить карисько ке но, Мынам судэ зэм, малы ке шуоно Мон одӥгнам ӧвӧл, Монэн ӵош Монэ ыстӥсь Атае.
43008017	Тӥляд законады но гожтэмын ук, кык муртлэн шара ивортэмез зэм луэ шуыса.
43008018	Мон Ас сярысьтым Ачим шара ивортӥсько, Мон сярысь шара ивортэ на Монэ ыстӥсь Атае но».
43008019	Соку Солы шуизы: «Кытын Тынад Атаед?» Иисус ответ сётӥз: «Тӥ Монэ но, Мынэсьтым Атайме но уд тодӥське; тӥ Монэ тодысалды ке, Мынэсьтым Атайме но тодысалды».
43008020	Та кылъёсты Иисус, храмын дышетыкуз, ваньбур тырон дорысен вераз. Нокин но Сое ӧз кырмы, уго Солэн часэз вуымтэ на вал.
43008021	Иисус нош ик соослы шуиз: «Мон кошкисько, Монэ утчалоды, сьӧлыкъёсты пӧлын кулоды. Кытчы Мон мынӥсько, отчы тӥ лыктыны уд быгатэ».
43008022	Соку иудейёс вераськизы: «”Кытчы Мон мынӥсько, отчы тӥ лыктыны уд быгатӥське” шуэ ке, оло, Ассэ Ачиз быдтыны медэ-а?»
43008023	Соослы Со шуиз: «Тӥ улӥ дуннеысь, Мон вылӥысьтыз; тӥ та дуннеысь, Мон та дуннеысь ӧвӧл.
43008024	Соин ик Мон тӥледлы шуи: ”Тӥ сьӧлыкъёсты пӧлын кулоды”, та Мон луисько шуыса ӧд ке оске, соку асьтэлэн сьӧлыкъёсты пӧлын кулоды».
43008025	Соку Солы шуизы: «Кин бен Тон?» Иисус соослы шуиз: «Кызьы тӥледлы верасько, кутсконысеныз ик Луись.
43008026	Трос Мынам тӥ сярысь веранэ, судить каронэ; нош Монэ Ыстӥсь зэм луэ, мар Мон Солэсь кылӥ, сое ик дуннелы верасько».
43008027	Ӧз валалэ, соослы Со Атай сярысь вера шуыса.
43008028	Озьы, Иисус соослы шуиз: «Куке Адями Пиез ӝутӥды, соку тододы, та – Мон шуыса. Ачим тодэмъя номыре но уг кариськы, нош кызьы Монэ Атае дышетӥз, озьы ик верасько.
43008029	Монэ Ыстӥсь Монэн луэ. Атае Монэ огнаме ӧз кельты, Мон уго котьку но сое лэсьтӥсько, мар Солы ярано».
43008030	Со тае вераку, тросэз Солы оскыны кутскизы.
43008031	Соку Иисус оскыны кутскем иудейёслы вераз: «Мынам кылыя улӥды ке, тӥ зэмзэ но Мынам дышетскисьёсы луоды,
43008032	зэмлыкез тододы, нош зэмлык тӥледыз эрико кароз».
43008033	Солы ответ сётӥзы: «Ми – Авраамлэн кидысэз, ноку но нокинлэн но ляльчиосыз ӧй вал; кызьы озьы Тон вераськод: ”Эрикоесь луоды”?»
43008034	Иисус соослы ответ сётӥз: «Зэм ик, зэм ик тӥледлы верасько: котькудӥз сьӧлык лэсьтӥсь сьӧлыклэн ляльчиез луэ.
43008035	Ляльчи пумтэм дауръёс ӵоже кузё дорын уг улы: пи пумтэм дауръёс ӵоже улэ.
43008036	Озьыен, Пи тӥледыз мозмытӥз ке, соку зэм ик эрико луоды.
43008037	Тодӥсько, тӥ Авраамлэн кидысэз шуыса; озьы ке но Монэ виыны утчаськоды, малы ке шуоно Мынам кылы тӥ пушкы уг тэры.
43008038	Мон верасько сое, мае Мон Атае дорысен адӟи; нош тӥ лэсьтӥськоды сое, мае асьтэлэн атайды дорысен адӟиды».
43008039	Солы ответ сётыса шуизы: «Милям атаймы – Авраам». Иисус соослы шуиз: «Тӥ Авраамлэн нылпиосыз луысалды ке, Авраамлэсь ужъёссэ лэсьтысалды.
43008040	Нош табере Монэ, Инмар бордысь кылэм зэмлыкез тӥледлы верась Адямиез, виыны утчаськоды: Авраам тазьы ӧз лэсьтылы.
43008041	Тӥ асьтэлэн атайдылэсь ужъёссэ лэсьтӥськоды». Та пумысен Солы шуизы: «Ми азыса улон пыр вордӥськемын ӧвӧл; одӥг Атаймы вань – Инмар».
43008042	Иисус соослы шуиз: «Тӥляд Атайды Инмар ке луысал, тӥ Монэ яратысалды, малы ке шуоно Мон Инмар дорысь потӥ но лыктӥ. Мон Ачим тодэмъя ӧй лыкты, Со Монэ ыстӥз.
43008043	Малы тӥ Мынэсьтым верамме уд валаське? Малы ке шуоно уд быгатӥське Мынэсьтым кылме кылыны.
43008044	Тӥляд атайды диавол, тӥ асьтэлэн атайдылэсь кулэ каремъёссэ быдэсъяны турттӥськоды. Со кутсконысеныз ик адями виись вал. Со зэмлыкын сылыны ӧз быгаты, уго со бордын зэмлык ӧвӧл. Ӧрекчаськыкуз со аслэсьтыззэ вера, со уго ӧрекчаськись, ӧрекчаськонлэн атаез.
43008045	Мон зэмлыкез верасько, нош тӥ Мыным уд оскиське.
43008046	Кин тӥ пӧлысь Монэ, ӧрекчаськисько шуыса, шарае поттоз? Зэмлыкез ке Мон верасько, малы бен тӥ Мыным уд оскиське?
43008047	Кин Инмарлэсь, со Инмар кылэз кылзӥське. Тӥ Инмарлэсь ӧвӧл, соин ик Инмар кылэз уд кылзӥське».
43008048	Та пумысен иудейёс, ответ сётыса, Солы шуизы: «Ми шонер ум вераське-а, Тон Самария мурт, Тон пушкын пери вань шуыса?»
43008049	Иисус ответ сётӥз: «Мон пушкын пери ӧвӧл. Мон Аслэсьтым Атайме сӥлы карисько, нош тӥ Монэ сӥтэм-сантэм кариськоды.
43008050	Мон Аслэсьтым данме уг утчаськы: Утчась но Судить карись вань.
43008051	Зэм ик, зэм ик тӥледлы верасько: ”Кин Мынэсьтым кылме быдэсъялоз, со ноку но кулонэз уз адӟы”».
43008052	Иудейёс Солы шуизы: «Табере ми тодӥмы, Тон пушкын пери вань шуыса. Авраам кулӥз, пророкъёс но, нош Тон шуиськод: ”Кин Мынэсьтым кылме быдэсъялоз, со кулонэз ноку но уз адӟы”.
43008053	Оло, Тон милям Авраам атаймылэсь, кудӥз кулӥз, бадӟымгес? Пророкъёс но кулӥзы: Тон Астэ кин кариськод?»
43008054	Иисус ответ сётӥз: «Мон Асме Ачим данъясько ке, соку Мынам данэ номырлы но ярантэм: Монэ Атае данъя, Со сярысь тӥ ”Со милям Инмармы” шуиськоды.
43008055	Тӥ Сое ӧд тодэ, нош Мон Сое тодӥсько. Нош шуи ке ”Сое уг тодӥськы”, соку Мон тӥ выллем ик ӧрекчи луисько. Но Мон Сое тодӥсько, Солэсь кылзэ но быдэсъясько.
43008056	Тӥляд Атайды Авраам Мынэсьтым нуналме адӟо шуыса шумпотэмын вал: адӟиз но шумпотӥз».
43008057	Та пумысен иудейёс Солы шуизы: «Тыныд витьтон арес но ӧвӧл, нош Тон Авраамез адӟид?»
43008058	Иисус соослы шуиз: «Зэм ик, зэм ик тӥледлы верасько: Авраам вордскемлэсь азьло Мон вал ини».
43008059	Соку Со вылэ зӥртон вылысь изъёс кутӥзы; нош Иисус ватӥськиз, соослэн шортӥзы ортчыса, храмысь потыса кошкиз.
43009001	Кошкыкуз вордскем дырысеныз синтэм муртэ адӟиз.
43009002	Солэн дышетскисьёсыз Солэсь юазы: «Равви! Синтэм вордскемез понна кин сьӧлыкам, со-а яке анай-атайёсыз-а?»
43009003	Иисус ответ сётӥз: «Со но ӧз, анай-атайёсыз но ӧз сьӧлыкалэ, но та со понна: Инмарлэн ужъёсыз со вылын мед адскозы.
43009004	Нунал вань дыръя Монэ Ыстӥсьлэсь ужъёссэ Мон лэсьтыны кулэ; уй ке вуэ, соку нокин но номыр но лэсьтыны уг быгаты.
43009005	Мон дуннеын дыръям Мон дуннелы югыт луисько».
43009006	Тае вераса, Со музъем вылэ сялӟиз, дыльдыеныз наштан лэсьтӥз, наштанэныз синтэм муртлэсь синъёссэ зыраз,
43009007	собере шуиз: «Сӥлоам пылатскон интые, кудӥз ”ыстэм” шуэм луэ, мыныса мисьтӥськы». Со мыныса мисьтӥськиз но адӟыны быгатӥсь луыса вуиз.
43009008	Бускельёсыз но сое синтэмен азьвыл адӟем муртъёс вераськизы: «Кураськыса пукись мурт ӧвӧл-а та?»
43009009	Куд-огъёсыз шуизы: «Та со», нош мукетъёсыз: «Солы кельше». Со мурт шуиз: «Мон со».
43009010	Соку солэсь юазы: «Кызьы тынад синъёсыд усьтӥськизы?»
43009011	Со ответ сётыса шуиз: «Иисус шуон Адями наштан лэсьтӥз, синъёсме зыраз но мыным шуиз: ”Сӥлоам пылатскон интые мыныса мисьтӥськы”. Мон мынӥ, мисьтӥськи но адӟыны кутски».
43009012	Соку солы шуизы: «Кытын Со?» Со ответ сётӥз: «Уг тодӥськы».
43009013	Тае, азьвыл синтэмез, фарисейёс доры нуизы.
43009014	Нош Иисус солы наштан лэсьтыса синъёссэ усьтон нуналэ суббота вал.
43009015	Озьы ик солэсь «кызьы адӟись луид» шуыса, фарисейёс но юазы. Соослы со шуиз: «Со мынам синъёсам наштан понӥз, мон мисьтӥськи но адӟисько ини».
43009016	Соку фарисейёс пӧлысь куд-огез шуизы: «Та Адями Инмарлэсь ӧвӧл, малы ке шуоно субботаез уг утьы». Мукетъёсыз шуизы: «Кызьы сьӧлыко адями таӵе паймымон ужъёс лэсьтыны быгатоз?» Соос куспын ченгешон вал.
43009017	Нош ик синтэмлы шуизы: «Тон Со сярысь мар вералод, Со тынэсьтыд синъёстэ усьтӥз ук?» Со шуиз: «Пророк Со».
43009018	Адӟыны кутскисьлэсь анай-атайёссэ вайытэк, иудейёс ӧз оске, со синтэм вал но адӟыны кутскиз шуыса.
43009019	Анай-атайёсызлэсь юазы: «Та-а тӥляд пиды, со сярысь-а синтэм вордскиз шуиськоды? Нош кызьы со табере адӟе ини?»
43009020	Анай-атайёсыз соослы ответ сётыса шуизы: «Ми тодӥськомы, та милям пимы, со синтэм вордскиз.
43009021	Нош кызьы со табере адӟе, ум тодӥське, кин солэсь синъёссэ усьтэм, ум тодӥське: со ачиз быдэ вуэм мурт ини, аслэсьтыз юалэ. Ачиз сярысь ачиз мед вералоз».
43009022	Тазьы ответ сётылӥзы солэн анай-атайёсыз, соос уго иудейёслэсь кышказы; иудейёс огкылысь вераськизы вал ини: кин Сое, Христос шуыса, оскыса вераз ке, со муртэ сӥнагога бордысь люкыса палэнтыны.
43009023	Соин ик анай-атайёсыз шуизы: «Со быдэ вуэм мурт ини, аслэсьтыз юалэ».
43009024	Озьы, синтэм вылэм муртэ кыкетӥ ползэ ӧтьыса, солы шуизы: «Зэмзэ верасько шуыса, Инмарез данъя; ми тодӥськомы, Со Адями сьӧлыко шуыса».
43009025	Со соослы ответ сётыса шуиз: «Сьӧлыко-а Со, ӧвӧл-а, – уг тодӥськы, одӥгзэ тодӥсько: мон синтэм вал, нош табере адӟисько».
43009026	Солэсь нош ик юазы: «Мар Со тонэн кариз? Кызьы Со тынэсьтыд синъёстэ усьтӥз?»
43009027	Соослы ответ сётӥз: «Мон тӥледлы верай ини, нош тӥ ӧд кылзӥське. Ма сярысь эшшо кылэмды потэ на? Оло нош тӥляд но Солэн дышетскисьёсыз луэмды потэ?»
43009028	Нош соос сое пыкылыса шуизы: «Тон Солэн дышетскисез, нош ми Моисейлэн дышетскисьёсыз.
43009029	Ми тодӥськомы, Моисеен Инмар вераськиз шуыса, нош Тае ум тодӥське, кытысь Со».
43009030	Синмыз усьтӥськем адями соослы ответ сётыса шуиз: «Со ик паймымон но: тӥ уд тодӥське, кытысь Со, нош Со мынэсьтым синъёсме усьтӥз.
43009031	Ми тодӥськомы: сьӧлыкоосты Инмар уг кылзы, нош кин Инмарез сӥлы каре но Солэсь эриксэ быдэсъя, сое кылзэ.
43009032	Синтэм вордскем муртлэсь синзэ усьтон – дауръёслэн кутсконысенызы кылылэмын ӧвӧл.
43009033	Со Инмар бордысь ӧй ке луысал, номыр но лэсьтыны ӧй быгатысал».
43009034	Солы ответ сётыса шуизы: «Быдэсак сьӧлык пӧлын тон вордскемын, но тон ик-а милемыз дышетӥськод?» Сое педло улляса лэзизы.
43009035	Сое улляса лэземзэс Иисус кылӥз но, со пиез шедьтыса, солы шуиз: «Тон Инмар Пилы оскиськод-а?»
43009036	Со ответ сётыса шуиз: «Кузёе, нош кин Со, мон Солы мед оском?»
43009037	Иисус солы шуиз: «Адӟид ни тон Сое, Со ик тонэн вераське но».
43009038	Соку со пи шуиз: «Оскисько, Кузё-Инмаре!» но Иисуслы йыбырттӥз.
43009039	Иисус шуиз: «Адӟисьтэмъёс мед адӟозы, нош адӟисьёс адӟисьтэм мед луозы шуыса, судэн Мон та дуннее лыктӥ».
43009040	Соин ӵош луэм фарисейёс пӧлысь куд-огез, тае кылыса, Солы шуизы: «Оло, ми но синтэмесь-а?»
43009041	Иисус соослы шуиз: «Синтэмесь ке тӥ луысалды, тӥляд вылады сьӧлык ӧй луысал; нош тӥ ”адӟиськом” шуиськоды бере, тӥ вылэ сьӧлык кылёз».
43010001	«Зэм ик, зэм ик тӥледлы верасько: кин ыж возён азбаре ӧсэтӥ уг пыры, мукет азьтӥ со кечырскыса пыре ке, со лушкаськись, талась-виылӥсь.
43010002	Нош ӧсэтӥ пырись со ыжъёслэн возьмасьсы луэ:
43010003	Ӧс дорын возьмаськись солы усьтэ но, ыжъёс солэн куараезлэсь кылзӥсько, аслэсьтыз ыжъёссэ со, нимынызы ӧтьыса, кыре поттэ.
43010004	Ыжъёссэ поттэм бере соослэн азязы мынэ; нош ыжъёс со бӧрсьын мыно, уго солэсь куаразэ тодмало.
43010005	Мурт сьӧры уг мыно, со дорысь ворттыса кошко, малы ке шуоно муртлэсь куаразэ уг тодмало».
43010006	Та мадёнэз Иисус соослы вераз. Нош соос ӧз валалэ, мар Со соослы вераз.
43010007	Нош ик Иисус соослы вераз: «Зэм ик, зэм ик тӥледлы верасько: Мон ыжъёслы ӧс.
43010008	Ваньмыз, Мынэсьтым азьвыл лыктылэмъёс, лушкаськисьёс но талась-виылӥсьёс; ыжъёс соослэсь ӧз кылзӥське.
43010009	Мон – ӧс: кин Мон пыр пыроз, со утиськоз, пыроз но, потоз но, ыж возьман инты но шедьтоз.
43010010	Нош лушкаськись лыктэ ке, лыктэ лушканы, виыны, быдтыны. Улон вайыны, улонзы мултэсэн мед луоз шуыса, Мон со понна лыктӥ.
43010011	Мон ӟеч ыж возьмась: ӟеч ыж возьмась ыжъёсыз понна аслэсьтыз улонзэ понэ.
43010012	Нош медъяськем мурт, кудӥз понна ыжъёс аслаз уг луо, со ыж возьмась ӧвӧл: адӟе лыктӥсь кионэз но ыжъёссэ кельтыса пегӟе, нош кион ыжъёсты лушкаса нуэ, пазьгиськытэ соосты.
43010013	Медъяськем мурт пегӟе, малы ке шуоно со медъяськем мурт, ыжъёс понна уг сюлмаськы.
43010014	Мон – ӟеч ыж возьмась, Аслэсьтымъёссэ тодӥсько, Асламъёсыз но Монэ тодо.
43010015	Кызьы Монэ Атае тодэ, озьы ик Мон Атайме тодӥсько но Аслэсьтым улонме ыжъёс понна сётӥсько.
43010016	Вань на Мынам мукет ыжъёсы но, кудъёсыз та азбарысь ӧвӧл, соосты но Мыным вайыны кулэ: соос но Мынэсьтым куараме кылозы, – соку луоз одӥг уллё, одӥг Возьмась.
43010017	Монэ Атае соин яратэ: Мон Аслэсьтым улонме сётӥсько нош ик сое басьтон понна.
43010018	Нокин но сое Мынэсьтым уг тала, Мон Ачим сое сётӥсько: сое сётыны эрике вань, берен басьтыны но эрике вань; та курон-косонэз Мон Аслам Атае киысь басьтӥ».
43010019	Та кылъёс пумысен иудейёс куспын нош ик ченгешон потӥз.
43010020	Тросэз соос пӧлысь шуизы: «Со перияськемын, соин со визьтэмъяське; мар Сое кылзӥськоды?»
43010021	Мукетъёсыз шуизы: «Та кылъёс перияськем муртлэн ӧвӧл; быгатоз-а пери синтэмъёслэсь синзэс усьтыны?»
43010022	Соку Иерусалимысь храмез чылкытатон праздник вуиз, толалтэ вал.
43010023	Иисус храмтӥ, Соломонлэн Бӧльмыетӥз, ветлӥз.
43010024	Сое иудейёс котыртӥзы но Солы шуизы: «Кема-а Тон милемыз паймытыса возёд на? Христос ке Тон, милемлы шонерак вера».
43010025	Иисус соослы ответ сётӥз: «Мон тӥледлы верай, нош тӥ уд оскиське; ужъёс, кудъёссэ Мон Аслам Атаелэн нимыныз лэсьтӥсько, соос Мон сярысь шара иворто.
43010026	Нош тӥ уд оскиське, кызьы Мон тӥледлы верай, тӥ Мынам ыжъёсы пӧлысь ӧвӧл уго.
43010027	Мынам ыжъёсы Мынэсьтым куараме кылзӥсько, Мон соосты тодӥсько, соос Мон сьӧры мыно.
43010028	Мон соослы быронтэм улон сётӥсько, соос ноку но уз быре, нокин но соосты Мынам киулысьтым уз лушка.
43010029	Мынам Атае, Кудӥз Мыным соосты сётӥз, ваньмызлэсь быдӟым, нокин но соосты Мынам Атаелэн киулысьтыз лушканы уз быгаты:
43010030	Мон Атаен – одӥг».
43010031	Иудейёс Сое виён вылысь нош ик изъёс кутылӥзы.
43010032	Иисус соослы ответ сётӥз: «Аслам Атаелэсь трос ӟеч ужъёссэ Мон тӥледлы возьматӥ. Соос пӧлысь кудӥз понна Монэ, изэн зӥръяса, виыны медӥськоды?»
43010033	Иудейёс Солы ответ сётыса шуизы: «Ӟеч уж понна изэн зӥръяса Тонэ виыны ум медӥське, нош Инмарез сантэмамед но адями луэм вылысьтыд Астэ Ачид Инмар каремед понна со ужез лэсьтыны медӥськомы».
43010034	Иисус соослы ответ сётӥз: «Тӥляд законады гожтэмын ӧвӧл-а ”Мон шуи: тӥ инмаръёс”?
43010035	Кинъёслы Инмар кыл вуэм, соосты Со ”инмаръёс” шуыса нимам ке, – Священной Гожтэм сӧриськыны уз быгаты.
43010036	Солы-а, Дун-Сьӧлыктэмлы, Кудзэ Атай, ӟечлы сӥзьыса, дуннее ыстӥз, тӥ шуиськоды: ”Инмарез сантэмаськод”, малы ке шуоно Мон шуи: ”Мон Инмар Пи”?
43010037	Атаелэсь ужъёссэ уг ке лэсьтӥськы, эн оскелэ Мыным,
43010038	нош лэсьтӥсько ке, Мыным уд оскиське ке, оске Мынам ужъёсылы, мед тододы но оскоды, Мон пушкын Атае, нош Мон Со пушкын шуыса».
43010039	Соку нош ик Сое кутыны утчазы; нош Со соослэн киулысьтызы палэнтӥськиз.
43010040	Нош ик Иордан сьӧры, кытын азьвыл Иоанн пылатыса улӥз, со интые мыныса, отчы кылиз.
43010041	Тросэз Со доры лыктыса шуизы: «Иоанн нокыӵе но паймымон ужъёс ӧз лэсьты, но ваньмыз, мае Со сярысь Иоанн вераз, зэм вылэм».
43010042	Отысен тросэз Солы оскыны кутскизы.
43011001	Висе вал Вифания гуртысь Лазарь, – со гуртын уло вал солэн Марияен Марфа апаен-сузэръёсыз.
43011002	Мария – самой со, кин Кузё-Инмарез миро вӧйын зыраз, Солэсь пыдъёссэ йырсиеныз ӵушиз; солэн Лазарь братэз висе вал.
43011003	Сузэръёс Иисуслы вераны ыстӥзы: «Кузё-Инмар! Тани, Тон кинэ яратӥськод, висе».
43011004	Тае кылыса, Иисус шуиз: «Та висён кулонлы ӧвӧл, со Инмарез данъян понна, со пыр Инмар Пи данэ потоз».
43011005	Нош Иисус яратэ вал Марфаез но, солэсь сузэрзэ но, Лазарез но.
43011006	Со висе шуыса кылэм бераз со интыяз эшшо кык нунал улӥз на.
43011007	Та бере дышетскисьёсызлы шуиз: «Нош ик Иудеяе мыноме».
43011008	Дышетскисьёсыз Солы шуизы: «Равви! Кемаласен-а ини Тонэ иудейёс изэн зӥръяса виыны медо вал, Тон нош ик отчы мынӥськод?»
43011009	Иисус ответ сётӥз: «Нуналын дас кык час ӧвӧл-а? Кин нуназе ветлэ, со уг канжаськылы, малы ке шуоно та дуннелэсь югытсэ адӟе.
43011010	Нош кин уйин ветлэ, со канжаськылэ, малы ке шуоно со дорын югыт ӧвӧл».
43011011	Тае верам бераз соослы шуиз: «Асьмелэн эшмы Лазарь умме усиз, Мон сое сайкатыны мынӥсько».
43011012	Дышетскисьёсыз шуизы: «Кузё-Инмар! Умме усем ке, бурмоз ай».
43011013	Иисус солэн кулонэз сярысь вераз; нош соос малпазы, Со огшоры изён сярысь вера шуыса.
43011014	Соку Иисус соослы шонерак вераз: «Лазарь кулӥз.
43011015	Мон тӥ понна шумпотӥсько: Мон отын ӧй вал, табере тӥ мед оскоды; нош али со доры мыноме».
43011016	Соку Кыкто шуон Фома дышетскисьёслы шуиз: «Мыноме, асьмеос но Соин валче куломе».
43011017	Лыктыса Иисус тодӥз, со ньыль нунал шайгуын ини шуыса.
43011018	Вифания Иерусалимлы матын, ог куинь иськемын вал.
43011019	Иудейёс пӧлысь тросэз Марфаен Мария доры братсы понна соосты буйгатыны лыктӥзы.
43011020	Иисус лыктэ шуыса кылӥз но, Марфа Солэн пумитаз потӥз, нош Мария корказ кылиз.
43011021	Соку Марфа Иисуслы шуиз: «Кузё-Инмаре! Тон татын луысалыд ке, мынам братэ ӧй кулысал.
43011022	Но али но тодӥсько: Тон Инмарлэсь мае ке курид ке, Инмар Тыныд сётоз».
43011023	Иисус солы шуиз: «Тынад братэд улӟыса султоз».
43011024	Марфа Солы шуиз: «Тодӥсько, берпум нуналэ, улӟыса султон дыръя, улӟыса султоз шуыса».
43011025	Иисус солы шуиз: «Мон – улӟыса султон но улон; Мыным оскись кулӥз ке но, улоз.
43011026	Котькудӥз ик улӥсь но Мыным оскись мурт ноку но уз кулы. Талы оскиськод-а?»
43011027	Со Солы шуиз: «Бен, Кузё-Инмаре! Мон оскисько, Тон Инмар Пи Христос шуыса, Кудӥз кулэ вал дуннее лыктыны».
43011028	Тае верам бераз мынӥз но аслэсьтыз сузэрзэ Марияез лушкемен ӧтьыса шуиз: «Дышетӥсь татын, тонэ ӧте».
43011029	Кылэм бераз ик ӝогак султӥз но Со доры мынӥз.
43011030	Иисус гуртэ уг на пыры вал, Марфалэн пумитам интыяз ик сылэ вал.
43011031	Коркан Марияез буйгатыса улэм иудейёс адӟизы, кызьы Мария ӝогак султыса потӥз. Соос со бӧрсьы мынӥзы, малпазы, со шайгу дуре бӧрдыны мынӥз шуыса.
43011032	Нош Мария Иисус доры лыктӥз, Сое адӟем бераз пыдесъяськыса шуиз: «Кузё-Инмаре! Тон татын луысалыд ке, мынам братэ ӧй кулысал».
43011033	Иисус солэсь но соин ӵош лыктэм иудейёслэсь бӧрдыса улэмзэс адӟыса, Ачиз но ӝоже усиз, пушкыз тырыса шуиз:
43011034	«Кытчы тӥ сое понӥды?» Солы шуизы: «Кузё-Инмар! Мын но учкы».
43011035	Иисуслэн синкылиосыз потӥзы.
43011036	Соку иудейёс вераськизы: «Учкы ай, макем Со сое яратэ вылэм!»
43011037	Соос пӧлысь куд-огез шуизы: «Та – синтэмлэсь синзэ усьтӥсь, Лазарь но медаз кулы вал шуыса, лэсьтыны ӧз быгаты-а?»
43011038	Иисус, нош ик пушкыз тырыса, шайгу доры лыктӥз. Со пещера вал, со азьын из кыллиз.
43011039	Иисус шуиз: «Басьтэлэ изэз». Кулэм муртлэн сузэрез Марфа Солы шуиз: «Кузё-Инмаре! Зыныз потэ ини, ньыль нунал уго ини, кызьы со шайгуын кылле».
43011040	Иисус солы шуиз: «Ӧй вера-а Мон тыныд, оскид ке, Инмарлэсь пиштӥсь данлыксэ адӟод шуыса?»
43011041	Кулэм мурт кыллён пещера азьысь изэз кымалтӥзы. Иисус, синъёссэ инме ӝутыса, шуиз: «Атае! Монэ кылэмед понна Тыныд тау карисько.
43011042	Мон тодӥсько, Тон Монэ котьку но кылод шуыса; нош тае верай татын сылӥсь калык понна, мед оскозы, Тон Монэ ыстӥд шуыса».
43011043	Тае верам бераз Со бадӟым куараен вазиськиз: «Лазарь! Пот отысь».
43011044	Кулэм мурт потӥз, китӥз но, пыдтӥз но кулэм мурт ватон шобырен бинямын, ымнырыз кышетэн думемын вал. Иисус соослы шуиз: «Пертчылэ сое, мед мыноз».
43011045	Соку Мария доры лыктэм иудейёс пӧлысь тросэз, Иисуслэсь мар лэсьтэмзэ адӟыса, Солы оскыны кутскизы.
43011046	Нош соос пӧлысь куд-огез фарисейёс доры мыныса веразы, мар лэсьтӥз Иисус.
43011047	Соку архиерейёс фарисейёсын ӵош кенеш люкаса шуизы: «Асьмелы мар кароно? Та Адями трос паймымон ужъёс лэсьтэ.
43011048	Сое озьы гинэ кельтӥмы ке, ваньмыз Солы оскыны кутскозы, – соку Рим адямиос лыктозы но интымес но, калыкмес но киултозы».
43011049	Нош соос пӧлысь одӥгез, Каиафа, со арлы архиерей луэм мурт, соослы шуиз: «Тӥ номыр но уд тодӥське,
43011050	уд но малпаське, быдэс калык бырытозь, асьмелы умойгес луоз, адямиос понна одӥг мурт кулӥз ке».
43011051	Со ас малпанзэ ӧз вера, но со арлы архиерей луэменыз Инмарлэн сётэм дэлетэныз азьпалзэ тодытыса вераз, Иисус калыкез утён понна кулоз шуыса.
43011052	Калык понна гинэ ӧвӧл, пазьгиськем Инмар нылпиосты но огазе люкан понна Со кулоз.
43011053	Та нуналысен Сое виыны кариськизы.
43011054	Соин ик Иисус иудейёс пӧлтӥ шара ӧз ветлы ини. Со отысь кыр дунне вӧзысь шаере кошкиз, Ефраим шуон городэ. Отын Со Аслаз дышетскисьёсыныз улӥз.
43011055	Матэ вуиз ини иудейёслэн Пасхазы. Пасха азьын чылкытатскон понна тросэз Иерусалиме лыктӥзы.
43011056	Соос Иисусэз утчазы, храмын сылыкузы, ог-огзылы шуизы: «Кызьы тӥ малпаськоды? Уз лыкты-а Со празднике?»
43011057	Архиерейёс фарисейёсын ӵош косон сётӥзы: Солэсь кытын луонзэ кин ке тодӥз ке, мед ялоз – Сое кутыны луон вылысь.
43012001	Пасхалэсь куать нунал азьло Иисус Вифание лыктӥз, отын Солэн кулэмысь улӟытыса султытэм муртэз Лазарь улӥз.
43012002	Солы отын ӝытан дасязы. Марфа юрттӥськыса улӥз, нош Лазарь Соин валче куноос пӧлын пукиз.
43012003	Мария, фунт мында нардлэсь чылкыт дуно мирозэ басьтыса, Иисуслэсь пыдзэ зыраз. Солэсь пыдъёссэ йырсиосыныз ӵушылӥз; быдэс корка пушказы миролэн ческыт зыныз лӧсъяськиз.
43012004	Соку Искариот Симон пи Иуда, Солэн дышетскисьёсыз пӧлысь одӥгез, Сое вузаса сётоно мурт, шуиз:
43012005	«Малы та мироез куинь сю динариен вузантэмез но кураськисьёслы сётъянтэмез вал?»
43012006	Тае со кураськисьёс сярысь сюлмаськеменыз ӧз вера, уго со ачиз лушкаськись вал: солэн бордаз коньдон ящикез вал, – нуллӥз, мар отчы лэзьылӥзы.
43012007	Нош Иисус шуиз: «Кельтэ сое; Монэ ватон нуналлы со тае возиз.
43012008	Кураськисьёс ялан тӥ котырын уго, нош Мон ялан тӥледын огазьын ӧвӧл».
43012009	Иудейёс пӧлысь тросэз тодӥзы, Со отын шуыса, но Иисусэз адӟон понна гинэ ӧвӧл, кулэмысь улӟытыса султытэм Лазарез но адӟон понна лыктӥзы.
43012010	Архиерейёс Лазарез но виыны вераськизы,
43012011	уго иудейёс пӧлысь тросэз соин сэрен лыктӥзы но Иисуслы оскыны кутскизы.
43012012	Мукет нуналаз празднике лыктэм трос адямиос Иисус Иерусалиме лыктэ шуыса кылӥзы но,
43012013	пальма вайёс кутыса, Солэн пумитаз потыса черекъязы: «Осанна! Кузё-Инмарлэн нимыз понна лыктӥсь Израильлэн Эксэез дано!»
43012014	Нош Иисус, пинал ишакез шедьтыса, со вылэ пуксиз, кызьы гожтэмын:
43012015	«Сӥон ныл, эн кышка! Тани тынад Эксэед, ишакпи вылэ пуксьыса, лыктоз».
43012016	Солэн дышетскисьёсыз нырысь тае ӧз валалэ, нош Иисус данэ потэм бере, соку Со сярысь тазьы гожтӥськемын вал шуыса, но мар Солы лэсьтӥзы, тодазы вайизы.
43012017	Соин огазьын луэм калык шара ивортӥз, Со Лазарез шайгуысь ӧтьыса поттӥз, сое кулэмысь улӟытыса султытӥз шуыса.
43012018	Солэсь та паймымон ужез лэсьтэмзэ кылыса уго, калык Сое тазьы пумитаз.
43012019	Нош фарисейёс куспазы вераськизы: «Адӟиськоды-а, номыр но карыса уд вуиське? Быдэс дунне Со сьӧры мынэ».
43012020	Праздник дыръя йыбырттыны лыктэмъёс пӧлын кӧня ке эллинъёс но вал.
43012021	Галилеяысь, Вифсаида карысь потэм Филипп доры лыктыса, соос тазьы шуыса куризы: «Кузё! Милям Иисусэз адӟеммы потэ».
43012022	Филипп мынӥз но Андрейлы вераз, нош собере Андреен Филипп Иисуслы веразы.
43012023	Иисус соослы ответ сётыса шуиз: «Адями Пилы данэ потыны час вуиз.
43012024	Зэм ик, зэм ик тӥледлы верасько: чабей кидыс му вылэ усьыса ӧз ке кулы, соку огназ кыле; нош кулэ ке, соку трос емыш вае.
43012025	Аслэсьтыз лулзэ яратӥсь мурт быдтоз сое; нош та дуннеын аслэсьтыз лулзэ адӟемпотостэм карись мурт быронтэм улонлы сое утёз.
43012026	Кин Мыным ужа, Мон сьӧры мед мыноз; кытын Мон, отын ик Мынам медое но луоз; кин Мыным ужа, сое Мынам Атае сӥлы кароз.
43012027	Табере Мынам лулы бугырскиз; мар Мыным верано? Атае! Мозмыты Монэ та часлэсь! Но Мон та час понна ик лыктӥ уго.
43012028	Атае! Аслэсьтыд нимдэ данъя». Соку Инмысь куара вуиз: «Данъяй ни, но эшшо но данъяло на».
43012029	Татын сылӥсьёс но та куараез кылэм калык шуизы: «Та гудыри». Нош мукетъёсыз шуизы: «Солы Кылчин вераз».
43012030	Та пумысен Иисус шуиз: «Та куара Мон понна ӧй вал, калык понна вал.
43012031	Туннэ та дуннелы суд вуиз; табере та дуннелэн эксэез педло пала улляса лэземын луоз.
43012032	Нош куке Мон музъем вылысь ӝутэмын луо, ваньзэс Ас бордам кыско».
43012033	Тае Со кыӵе кулонэн кулонзэ мед тодозы шуыса вераз.
43012034	Калык Солы ответ сётӥз: «Ми законысь кылӥмы, Христос пумтэм дауръёс улэ шуыса; нош Тон малы Адями Пилы ӝутӥськемын луыны кулэ шуыса вераськод? Кин Со Адями Пи?»
43012035	Соку Иисус соослы шуиз: «Эшшо ӧжыт дырлы тӥ бордын югыт вань на; тӥледыз пеймыт медаз ӝокаты шуыса, ветлэ югыт вань на дыръя; пеймытын ветлӥсь уг тоды уго кытчы мынэмзэ.
43012036	Югыт тӥледын дыръя югытлы оскелэ, югытлэн нылпиосыз мед луоды». Тае верам бераз Иисус кошкиз, соослэсь ватӥськиз.
43012037	Соос азьын сыӵе трос паймымон ужъёс лэсьтӥз, нош соос Солы ӧз оске.
43012038	Исаия пророклэн верам кылыз мед быдэсмоз: «Кузё-Инмаре! Милям верам кылмылы кин оскиз? Кузё-Инмарлэн кужымез кинлы усьтӥськиз?»
43012039	Малы соос оскыны ӧз быгатэ, со пумысен эшшо Исаия вераз вал:
43012040	«Та калык синъёссэс адӟисьтэм кариз, сюлэмзэс измытӥз; синмынызы медаз адӟе, сюлмынызы медаз валалэ, Мон мед бурмытом шуыса, Мон пала уз но берытске».
43012041	Исаия тае вераз Солэсь пиштӥсь данлыксэ адӟем бераз; тае со Иисус сярысь вераз.
43012042	Кузёйыръёс пӧлысь но тросэз Солы оскыны кутскизы, но фарисейёсын сэрен, сӥнагогалэсь люкемын медаз луэ шуыса, оскемзэс ватыса возизы.
43012043	Инмар дорысь потӥсь данэз сярысь, адямиослэсь данъямзэс юнгес яратӥзы уго.
43012044	Нош Иисус бадӟым куаразэ поттыса шуиз: «Мыным оскись Мыным уг оскы, со Монэ Ыстӥсьлы оске.
43012045	Монэ адӟись, Монэ Ыстӥсез адӟе.
43012046	Мон – югыт сётӥсь, – нокин но Мыным оскись пеймытэ медаз кыльы шуыса, дуннее лыктӥ.
43012047	Кин Мынэсьтым кылъёсме кылӥз но ӧз ке оскы, Мон сое судить уг кариськы: уго Мон дуннеез судить карыны ӧй лыкты, дуннеез утьыны Мон лыктӥ.
43012048	Монэ кулэтэм карись но Мынэсьтым кылъёсме кабыл басьтӥсьтэмлэн аслаз судьяез вань: Мынам верам кылы берпум нуналэ сое судить кароз.
43012049	Уго Мон Аслэсьтым ӧй вера, – Монэ ыстэм Атае, Со Мыным курон-косон сётӥз, мар шуыны но, мар вераны но.
43012050	Мон тодӥсько, Солэн курон-косонэз быронтэм улон луэ шуыса. Озьыен, Мон мар верасько, верасько сое, мае Мыным Атае вераны косӥз».
43013001	Пасха праздник азьын Иисус, дуннеысь Атаез доры кошкон часэзлэсь вуэмзэ тодыса, та дуннеысь Аслэсьтызъёссэ яратыса, пумозяз соосты яратэмзэ уж вылын возьматӥз.
43013002	Ӝытан дыръя, куке диавол Искариот Симон пи Иудалы Сое кутыса сётонэз сюлмаз понэм вылэм ини,
43013003	Иисус, Атаезлэсь Солы ваньзэ кияз сётэмзэ, Аслэсьтыз Инмар дорысь потэмзэ но Инмар доры кошкемзэ но тодыса,
43013004	ӝытанысен султӥз, дӥсянзэ кылиз но, ӵушкон басьтыса, куссэ думиз.
43013005	Собере мисьтӥськонэ ву лэзиз но дышетскисьёсызлэсь пыдъёссэс миськыны, куссэ думем ӵушконэн ӵушылыны кутскиз.
43013006	Симон Петр доры лыктӥз, нош Петр Солы шуиз: «Кузё-Инмаре! Тон-а мынэсьтым пыдъёсме миськод?»
43013007	Иисус солы ответ сётыса шуиз: «Мар Мон лэсьтӥсько, али тон уд тодӥськы, нош берло валалод».
43013008	Петр Солы шуиз: «Даурад но пыдъёсме уд миськы». Иисус солы ответ сётӥз: «Ӧй ке миськы, озьыен, тынад Монэн артэ интыед ӧвӧл».
43013009	Симон Петр Солы шуиз: «Кузё-Инмаре! Пыдъёсме гинэ ӧвӧл, суйёсме но, йырме но миськы».
43013010	Иисус солы шуиз: «Чылкыт муртлэсь пыдзэ гинэ миськыны кулэ, уго солэн мугорыз чылкыт; тӥ чылкытэсь, но ваньды ӧвӧл».
43013011	Со тодэ вал Аслэсьтыз вузаса сётӥсьсэ, соин ик шуиз: «Ваньды ик тӥ чылкыт ӧвӧл».
43013012	Пыдъёссэс миськем бераз дӥсяськиз но, нош ик Ас интыяз лыктыса, соослы шуиз: «Тодӥськоды-а, мар Мон тӥледлы лэсьтӥ?
43013013	Тӥ Монэ Дышетӥсь, Кузё-Инмар шуыса нимаськоды, – шонер вераськоды, зэмзэ но, Мон со.
43013014	Озьыен, Мон, Кузё-Инмар, Дышетӥсь, тӥлесьтыд пыддэс миськи ке, тӥ но ог-огдылэсь пыддэс миськыны кулэ:
43013015	Мон тӥледлы адӟем карон возьматӥ, Мон мар тӥледлы кари, тӥ но сое ик мед кароды шуыса.
43013016	Зэм ик, зэм ик тӥледлы верасько: ляльчи ас кузёезлэсь бадӟым ӧвӧл, ыстэм мурт но сое ыстӥсьлэсь бадӟым ӧвӧл.
43013017	Тае тодӥськоды ке, сое быдэсъяськоды ке, тӥ шудоесь.
43013018	Ваньды сярысь уг вераськы: Мон тодӥсько, кудъёссэ бырйи. Нош Священной Гожтэмысь веран мед быдэсмоз: ”Монэн валче нянь сиись Мон вылэ пыдтышсэ ӝутӥз”.
43013019	Али, со быдэсмемлэсь азьвыл, тӥледлы верасько: со быдэсмем бере Со – Мон шуыса, тӥ мед оскоды.
43013020	Зэм ик, зэм ик тӥледлы верасько: Мынэсьтым лэзем муртме кабыл басьтӥсь – Монэ кабыл басьтэ; нош Монэ кабыл басьтӥсь мурт Монэ Ыстӥсез кабыл басьтэ».
43013021	Иисус тае вераз но, духеныз бугырскыса, шара ивортӥз: «Зэм ик, зэм ик тӥледлы верасько: тӥ пӧлысь одӥгез Монэ вузаса сётоз».
43013022	Кин сярысь Солэсь верамзэ валатэк, дышетскисьёсыз соку огзы шоры огзы учкылӥзы.
43013023	Иисуслэн одӥгез, яратоноез дышетскисез, Солэн вӧзаз пукиз.
43013024	Симон Петр солы тодмет лэсьтыса шуиз: ”Юа, кин со, кин сярысь Со вера?”
43013025	Со, Иисуслэн гадь вылаз мыкыртӥськыса, Солы шуиз: «Кузё-Инмаре! Кин со?»
43013026	Иисус ответ сётӥз: «Кинлы Мон та нянь тӥялтэтэз веттыса сёто, со ачиз». Тӥялтэтсэ веттыса, Искариот Симон пи Иудалы сётӥз.
43013027	Та тӥялтэт бере Иуда пушкы шайтан пыриз. Соку Иисус солы шуиз: «Мар лэсьтӥськод ке, лэсьты ӝоггес».
43013028	Марлы тае Иисус солы верам, сиськисьёс пӧлысь нокин но ӧз вала.
43013029	Иудалэн кияз коньдон ящик возиське бере, куд-огъёсыз Иисус сое праздниклы асьмелы мар кулэ басьтыны яке кураськисьёслы мар ке но сётыны косэ, дыр, шуыса малпаллям.
43013030	Иуда, со тӥялтэтэз басьтыса, соку ик отысь потӥз. Уй вал ини.
43013031	Иуда потэм бере Иисус шуиз: «Туннэ Адями Пи данэ потӥз, Со пыр Инмар данэ потӥз.
43013032	Со пыр Инмар данэ потӥз ке, Инмар но Сое Ачиз пыр данэ поттоз, ӝоген Сое данэ поттоз.
43013033	Нылпиос! Мыным тӥледын валче кема улоно ӧвӧл ни. Монэ утчалоды, кызьы Мон иудейёслы верай ни: ”кытчы Мон мынӥсько, тӥляд отчы лыктэмды уз луы”, али но тӥледлы озьы ик верасько.
43013034	Тӥледлы выль курон-косон сётӥсько: огдэс огды яратэ; кызьы Мон тӥледыз яратӥ, озьы ик тӥ но огдэс огды мед яратоды.
43013035	Куспады яратонды луиз ке, тӥ Мынам дышетскисьёсы шуыса, тӥледыз ваньмыз тодмалозы».
43013036	Симон Петр Солы шуиз: «Кузё-Инмаре! Кытчы Тон мынӥськод?» Иисус солы ответ сётӥз: «Кытчы Мон мынӥсько, тынад али Мон сьӧры мынэмед уг луы, нош бӧрысь Мон сьӧры мынод».
43013037	Петр Солы шуиз: «Кузё-Инмаре! Малы али мынам Тон сьӧры мынэме уг луы? Тон понна мон аслэсьтым лулме сёто».
43013038	Иисус солы ответ сётӥз: «Аслэсьтыд лулдэ Мон понна сётод? Зэм ик, зэм ик тыныд верасько: атас чортытозь, куинь пол Мон бордысь куштӥськод».
43014001	«Тӥляд сюлэмды ӝоже медаз усьы; Инмарлы оскыса, Мыным оскыса улэ.
43014002	Мынам Атаелэн юртаз трос улон интыез; озьы ке ӧй луысал, Мон тӥледлы шуысал: ”Мон тӥледлы инты дасяны мынӥсько”.
43014003	Нош мыныса тӥледлы инты дасяй ке, берен лыкто но тӥледыз Ас дорам басьто, – кытын Мон, тӥ но отын мед луоды.
43014004	Нош Мон кытчы мынӥсько, тӥ тодӥськоды, сюресэз но тодӥськоды».
43014005	Фома Солы шуиз: «Кузё-Инмаре! Ум тодӥське, кытчы мынӥськод, сюресэз но кызьы тодыны быгатӥськомы?»
43014006	Иисус солы шуиз: «Мон – сюрес но, зэмлык но, улон но; Мон пыр сяна нокин но Атай доры уг лыкты.
43014007	Тӥ Монэ тодысалды ке, Мынэсьтым Атайме но тодысалды; та дырысен Сое тодӥськоды, Сое адӟиды но».
43014008	Филипп Солы шуиз: «Кузё-Инмаре! Милемлы Атаез возьматы, со милемлы тырмысал».
43014009	Иисус солы шуиз: «Сомында дыр ӵоже ни Мон тӥледын, нош тон Монэ уд тодӥськы-а, Филипп? Монэ адӟись мурт Атаез адӟиз. Кызьы тон озьы шуиськод: ”Милемлы Атаез возьматы?”
43014010	Тон уд оскиськы шат, Мон Атай бордын, нош Атай Мон бордын шуыса? Тӥледлы та верам кылъёсме Мон Ас бордысьтым уг вераськы; Мон бордын улӥсь Атай, Со ужъёсыз лэсьтэ.
43014011	Оске Мыным, Мон Атай бордын, нош Атай Мон бордын шуыса. Озьы ке ӧвӧл, ужъёсыя Мыным оске.
43014012	Зэм ик, зэм ик тӥледлы верасько: ужъёсты, кудъёссэ Мон лэсьтӥсько, Мыным оскись мурт но со ужъёсты лэсьтоз, соослэсь но бадӟымзэгес ужъёсты лэсьтоз, малы ке шуоно Мон Аслам Атае доры мынӥсько.
43014013	Мынам нимыным Атайлэсь мар гинэ уд куре, ваньзэ сое быдэсто. Озьы, Пи пыр Атай данэ мед потоз.
43014014	Мынам нимыным мар гинэ уд куре, ваньзэ Мон быдэсто.
43014015	Монэ яратӥськоды ке, Мынэсьтым курон-косонъёсме быдэсъялэ.
43014016	Мон Атаелэсь куро но, тӥледлы мукет Буйгатӥсез сётоз, Со пумтэм дауръёс ӵоже тӥледын валче улоз, –
43014017	Зэмлыклэсь Духсэ, Кудзэ дунне кабыл басьтыны уг быгаты, малы ке шуоно Сое уг адӟы, Сое уг но тоды; нош тӥ Сое тодӥськоды, уго Со тӥледын улэ, тӥ бордын ик улоз но.
43014018	Мон тӥледыз сирота уг кельты, тӥ доры лыкто.
43014019	Кема ик ӧвӧл ни, дунне Монэ уз ни адӟы, нош тӥ Монэ адӟоды, уго Мон улӥсько, тӥ но улоды.
43014020	Со нуналэ тӥ тододы, Мон Аслам Атае бордын, тӥ Мон бордын, Мон тӥ бордын шуыса.
43014021	Кин Мынэсьтым курон-косонъёсме кабыл басьтэ но соосты быдэсъя ке, со Монэ яратэ. Нош кин Монэ яратэ, сое Мынам Атае но яратоз. Мон сое ярато но солы Ачим возьматско».
43014022	Искариот луисьтэмез Иуда Солы шуиз: «Кузё-Инмаре! Мар та, дуннелы ӧвӧл, милемлы Тон Астэ возьматыны медӥськод?»
43014023	Иисус солы ответ сётыса шуиз: «Кин Монэ яратэ, со Мынэсьтым кылме быдэсъя; сое Мынам Атае яратоз. Ми со доры лыктомы но со доры улыны интыяськомы.
43014024	Монэ яратӥсьтэм мурт Мынэсьтым кылме уг быдэсъя. Кыл, кудзэ тӥ кылӥськоды, Мынам ӧвӧл, со Монэ ыстӥсь Атаелэн.
43014025	Тае Мон тӥледлы валче улыкум верай.
43014026	Нош Буйгатӥсь, Святой Дух, Кудзэ Атай Мынам нимыным ыстоз, тӥледыз котьмарлы но дышетоз. Мае Мон тӥледлы верай, ваньзэ тодады вайытоз.
43014027	Тӥледлы каньыллык кельтӥсько, Аслэсьтым каньыллыкме тӥледлы сётӥсько: Мон тӥледлы озьы уг сётӥськы, кызьы дунне сётэ. Тӥляд сюлэмды ӝоже медаз усьы, медаз но курда.
43014028	Тӥ кылӥды, мар Мон тӥледлы верай: ”Тӥ дорысь кошкисько, но тӥ доры лыкто”. Тӥ Монэ яратысалды ке, тӥ шумпотысалды Мынам верамелы: ”Мынӥсько Атае доры”; Мынам Атае Мынэсьтым быдӟымгес уго.
43014029	Быдэсмемезлэсь азьвыл ик тае Мон тӥледлы верай: та быдэсмиз ке, тӥ мед оскоды.
43014030	Кема ӧвӧл ни Мыным тӥледын вераськыны, уго та дуннелэн эксэез лыктэ. Но солэн Монэн кузёяськыны кужымез ӧвӧл.
43014031	Дунне мед тодоз, Мон Атайме яратӥсько шуыса, кызьы куриз-косӥз Монэ Атае, озьы ик лэсьтӥсько: султэлэ, татысь кошкоме».
43015001	«Мон – зэмос Виноградпуд, нош Мынам Атае – Виноград Будэтӥсь.
43015002	Мынэсьтым котькудзэ емыш сётӥсьтэм вайме Со ӵогыса куштэ; эшшо но тросгес емыш мед сётоз шуыса, котькуд емыш вайись ваез Со сузя-вандылэ.
43015003	Тӥ кыл пыр сузямын ини, кудзэ Мон тӥледлы тодытӥ.
43015004	Мон бордын улэлэ, нош Мон тӥ бордын уло. Кызьы улвай пуд бордын ӧз ке улы, ас понназ аслаз емыш ваемез уз луы, тӥ но озьы ик, Мон бордын ӧд ке улэ.
43015005	Мон – Пуд, тӥ – вайёсыз; кин Монэн улэ, Мон но со бордын улӥсько, со трос емыш вае; Монтэк номыр но лэсьтэмды уг луы уго.
43015006	Кин ке Мон бордын ӧз улы, со улвай кадь ик педло куштэмын луоз, отын со куасьмоз; нош сыӵе вайёсты бичало но тыл пӧлы куштыса суто.
43015007	Мон бордын улӥды ке, Мынам кылъёсы тӥ бордын улӥзы ке, соку тӥ, мае куремды потэ, курелэ, – тӥледлы сётэмын луоз.
43015008	Тӥ трос емыш вайиды ке, Мынам дышетскисьёсы луиды ке, соин Мынам Атае данъямын луоз.
43015009	Кызьы Монэ Атае яратӥз, Мон но озьы ик тӥледыз яратӥ; Мынам яратонэным улэлэ.
43015010	Мынэсьтым курон-косонъёсме быдэсъяды ке, Мынам яратонам улоды. Уго Мон но Аслам Атаелэсь курон-косонъёссэ быдэсъяй но соин ик Солэн яратоназ улӥсько.
43015011	Тае Мон тӥледлы соин верай: Мынам шумпотонэ тӥ бордын мед улоз, тӥляд шумпотонды пачыласа мед улоз.
43015012	Яратэлэ огдэс огды, кызьы Мон тӥледыз яратӥ, – та луэ Мынам курон-косонэ.
43015013	Кин аслэсьтыз лулзэ аслаз эшъёсыз понна сётӥз ке, солэсь но бадӟымез яратон ӧвӧл ни.
43015014	Мынэсьтым курон-косонъёсме быдэсъяськоды ке, тӥ Мынам эшъёсы луиськоды.
43015015	Мон тӥледыз ляльчи шуыса уг ни нимаськы, уго ляльчи уг тоды, мар лэсьтэ солэн кузёез. Мон тӥледыз эшъёс шуыса нимай, малы ке шуоно тӥледлы ваньзэ верай, мае Аслам Атаелэсь кылӥ-тодӥ.
43015016	Тӥ Монэ ӧд быръе, Мон тӥледыз бырйи: тӥ мед мыноды но емыш мед ваёды, тӥляд емышты бырисьтэм мед луоз. Соку Мынам нимыным мае гинэ Атаелэсь уд куре, Со тӥледлы ваньзэ сётоз.
43015017	Тани таӵе Мынам тӥледлы курон-косонэ: яратэлэ огдэс огды.
43015018	Дунне тӥледыз адӟемпотостэм каре ке, тодэлэ: тӥлесьтыд азьло Монэ адӟемпотостэм кариз.
43015019	Тӥ та дуннелэн адямиосыз луысалды ке, дунне тӥледыз аслэсьтыззэ кадь яратысал. Тӥ дуннелэн ӧвӧл бере, нош Мон тӥледыз дуннеысь бырйи, соин ик дунне тӥледыз адӟемпотостэм каре.
43015020	Тодады возе Мынэсьтым тӥледлы верам кылме: ляльчи аслаз кузёезлэсь бадӟым ӧвӧл. Монэ уллязы бере, тӥледыз но уллялозы; Мынэсьтым кылме санэ понӥзы ке, тӥлесьтыдзэ но санэ понозы.
43015021	Ваньзэ тае тӥледлы Мынам нимылы луыса лэсьтозы, малы ке шуоно соос Монэ Ыстӥсез уг тодо.
43015022	Мон ӧй ке лыктысал но соослы ӧй ке верасал, соку соослэн сьӧлыксы ӧй луысал; нош табере соослэн сьӧлыкенызы шонере потэмзы уг ни луы.
43015023	Монэ адӟемпотостэм карись Мынэсьтым Атайме но адӟемпотостэм каре.
43015024	Соос пӧлын Мон ӧй ке лэсьтысал сыӵе ужъёсты, кудъёссэ нокин но мукетыз Мон дырозь ӧз лэсьты, сьӧлыксы ӧй луысал; нош табере соос Мынэсьтым вань ужъёсме адӟизы, озьы ке но Монэ но, Мынэсьтым Атайме но адӟемпотостэм каризы.
43015025	Соослэн законазы гожтэм кыл: ”Монэ чик мугтэк, юнме шорысь синазькыль каризы” мед быдэсмоз.
43015026	Нош Буйгатӥсь лыктэм бере, Кудзэ Мон тӥледлы Атае дорысь ысто, Атай дорысь потӥсь Зэмлыклэн Духез – Со Мон сярысь шара ивортоз.
43015027	Тӥ но Мон сярысь шара ивортоды, малы ке шуоно кутсконысеныз ик тӥ Монэн огазьын вал».
43016001	«Тае Мон тӥледлы визь сынаськонэ медад сюре шуыса верай.
43016002	Тӥледыз сӥнагогаосысь уллялозы. Вуэ сыӵе дыр, куке котькудӥз тӥледыз виылӥсь мурт со Инмарлы служить каре шуыса малпалоз.
43016003	Тазьы лэсьтозы соин: Атаез но, Монэ но ӧз тодэ уго.
43016004	Мон тае тӥледлы соин верай, куке со дыр вуиз, тодады мед ваёды, Мон со сярысь тӥледлы верай вал шуыса. Тае кутсконаз ӧй вера соин, – Мон тӥледын валче вал.
43016005	Табере Монэ Ыстӥсь доры мынӥсько, нош тӥ пӧлысь нокин но Мынэсьтым уг юа: ”Кытчы мынӥськод?”
43016006	Тае Мон верай но, куректонэн пачылмиз тӥляд сюлэмды.
43016007	Но Мон тӥледлы зэмзэ верасько: Мон мынӥ ке, тӥледлы умойгес луоз. Мон ӧй ке мыны, Буйгатӥсь тӥ доры уз лыкты уго, нош мынӥ ке, Сое тӥ доры ысто.
43016008	Со лыктӥз ке, дуннелы сьӧлык сярысь, шонерлык сярысь, суд сярысь шара вералоз.
43016009	Сьӧлыксы сярысь вералоз, уго Мыным уг оско.
43016010	Шонерлык сярысь вералоз, малы ке шуоно Мон Атае доры мынӥсько, табере Монэ уд ни адӟе.
43016011	Суд сярысь вералоз, уго та дуннелэн эксэез судэ сётэмын.
43016012	Трос на тӥледлы веранэ, нош тӥ ваньзэ тае али тэрытыны уд быгатӥське.
43016013	Нош Зэмлыклэн Духез лыктэм бере соку тӥледыз Со котькыӵе но зэмлыклы дышетоз. Со Аслэсьтыз уз вера, вералоз, мае кылӥз, азьпал адӟон сярысь тӥледлы ивортоз.
43016014	Со Монэ данэ поттоз, малы ке шуоно Мон дорысь басьтоз но тӥледлы ивортоз.
43016015	Ваньмыз, маиз Атаелэн вань, – со Мынам. Соин Мон верай: Мон дорысь басьтоз но тӥледлы ивортоз.
43016016	Ӝоген тӥ Монэ уд ни адӟе, нош ӧжыт улыса, нош ик Монэ адӟоды; Мон Атай доры мынӥсько».
43016017	Соку дышетскисьёсыз ог-огзылы шуизы: «Мар Со асьмелы вера: ”Ӝоген Монэ уд адӟе, нош ӧжыт улыса, нош ик Монэ адӟоды”, ”Мон Атай доры мынӥсько”?»
43016018	Озьы, соос шуизы: «Мар Со вера: ”Ӝоген”? Ум валаське мар верамзэ».
43016019	Солэсь юаны ӧдъямзэс шӧдыса, Иисус соослы шуиз: «Ог-огдылэсь уд юаське-а Мынэсьтым верамме: ”Ӝоген Монэ уд ни адӟе, нош ӧжыт улыса, нош ик Монэ адӟоды”?
43016020	Зэм ик, зэм ик тӥледлы верасько: тӥ бӧрдоды, викышъялоды, нош дунне шумпотоз. Тӥ ӝоже усёды, нош тӥляд ӝожомонды шумпотонлы луоз.
43016021	Нылпи вайыкуз, кышномурт курадӟоно луэ, малы ке шуоно солэн часэз вуиз. Нош нылпи ваем бераз шумпотэменыз курадӟемзэ тодаз уг ни вайы, малы ке шуоно дунне вылэ адями вордӥськиз.
43016022	Озьы ик тӥляд но али ӝожомон дырды; но Мон тӥледыз нош ик адӟо. Соку тӥляд сюлэмды шумпотоз, тӥлесьтыд шумпотондэс нокин но уз ни басьты.
43016023	Со нуналэ тӥ Мынэсьтым номыр сярысь но уд юалэ. Зэм ик, зэм ик тӥледлы верасько: Мынам нимыным мае гинэ Атайлэсь уд куре, тӥледлы сётоз.
43016024	Та нуналозь Мынам нимыным тӥ номыр но ӧд на куре; тӥляд шумпотонды тырмыт луон понна курелэ, басьтоды.
43016025	Та дырозь Мон тӥледлы мадёнъёс пыр верай; но вуоз дыр, куке мадёнъёс пыр тӥледлы уг ни вера, шонерак Атай сярысь иворто.
43016026	Со нуналэ Мынам нимыным курыны быгатоды. Тӥледлы верасько: соку тӥ понна Атайлэсь куроно уг луы.
43016027	Уго Ачиз Атай тӥледыз яратэ, малы ке шуоно тӥ Монэ яратӥды но Мон Инмар бордысь потӥ шуыса оскиды.
43016028	Мон, Атай дорысь потыса, дуннее лыктӥ; табере нош ик дуннеез кельтӥсько но Атай доры мынӥсько».
43016029	Дышетскисьёсыз Иисуслы шуизы: «Тани Тон табере шонерак вераськод, нокыӵе но мадёнъёсын уд ни вераськы.
43016030	Табере ми адӟиськомы, Тон ваньзэ тодӥськод, Тыныд кулэ ӧвӧл ни, кин ке но Тынэсьтыд мед юалоз шуыса; соин ик оскиськомы, Тон Инмар бордысь потӥд шуыса».
43016031	Иисус соослы ответ сётӥз: «Табере оскиськоды-а?
43016032	Тани, час вуэ, вуиз но ини, – тӥ ваньды пӧртэм палъёсы пазьгиськоды, Монэ огнаме кельтоды. Нош Мон огнам ӧвӧл, – Монэн ӵош Атай.
43016033	Мон тӥледлы тае верай, Мон бордын каньыллыкты мед луоз шуыса. Дунне вылын куректон-кайгуды луоз, но юнматске: Мон дуннеез ворми».
43017001	Та кылъёс бере Иисус синъёссэ Ин пала ӝутыса шуиз: «Атае! Часэ вуиз: Аслэсьтыд Пидэ данэ потты. Тынад Пиед но Тонэ данэ мед поттоз,
43017002	Тон Солы котькыӵе лулмугорез Солэн киулаз сётӥд ук. Ваньмызлы, мар Тон Солы сётӥд, Со быронтэм улон мед сётоз.
43017003	Та быронтэм улон луэ: соос мед тодозы Тонэ, одӥг гинэ зэм Инмарез, но Тонэн ыстэм Иисус Христосэз.
43017004	Мон Тонэ музъем вылысен дано кари, Тынэсьтыд Мыным лэсьтыны сётэм уждэ быдэстӥ.
43017005	Атай, Тон Монэ табере Ас данэныд данъя, кудӥз дунне кылдэмлэсь азьвыл ик Мынам Тонэн огазьын дыръям вал.
43017006	Тынэсьтыд нимдэ Мон адямиослы усьтӥ, соосты Тон дуннеысь Мыным сётӥд. Соос Тынадъёс вал, но Тон соосты Мыным сётӥд. Соос Тынэсьтыд кылдэ утизы.
43017007	Ваньзэ, мае Тон Мыным сётӥд, ваньмыз со Тынад луэ шуыса, табере соос тодӥзы.
43017008	Уго Тынэсьтыд Мыным сётэм кылъёстэ Мон соослы сётӥ, нош соос соосты кабыл басьтӥзы. Зэм ик валазы, Мон Тон дорысь потӥ но Тон Монэ ыстӥд шуыса, оскизы.
43017009	Мон соос понна вӧсяськисько: дунне сярысь уг вӧсяськиськы, но соос понна гинэ, кудъёссэ Тон Мыным сётӥд – соос Тынадъёс уго.
43017010	Ваньмыз, маи Мынам вань, со Тынад луэ, Тынад маид вань – со Мынам. Мон соос пыр данэ потӥ.
43017011	Мон дуннеын ӧвӧл ни, соос дуннеын на, нош Мон Тон доры мынӥсько. Святой Атае! Аслад нимыныд уть Мынам киулам сётэм муртъёсты, – соос но Асьмеос кадь ик одӥг огъя мед луозы.
43017012	Соосын дунне вылын огазьын улон дыръям Тынад нимыныд Мон соосты, Тынэсьтыд Мыным сётэм муртъёстэ, утьыса вози. Мон соосты ути, быронлэн пиез сяна, соос пӧлысь нокудзы но ӧз быре. Священной Гожтэмын верам тазьы быдэсмыны кулэ вал.
43017013	Табере Мон Тон доры мынӥсько но тае али дуннеын улӥсьёслы верасько, соослэн но бордазы Мынам тыр шумпотонэ мед улоз шуыса.
43017014	Тынэсьтыд кылдэ Мон соослы верай, нош дунне соосты адӟемпотостэм кариз, уго соос но, Мон кадь ик, таизлэн дуннелэн адямиосыз ӧвӧл.
43017015	Соосты дуннеысь мед басьтод шуыса, Мон уг вӧсяськиськы, соосты уродлэсь мед утёд шуыса, Мон вӧсяськисько.
43017016	Соос таизлэн дуннелэн адямиосыз ӧвӧл, кызьы Мон но дуннелэн ӧвӧл.
43017017	Аслад зэмлыкеныд соосты дун-чылкыт кар: Тынад кылыд – зэмлык.
43017018	Кызьы Тон Монэ дуннее ыстӥд, Мон но соосты дуннее ыстӥ.
43017019	Соос но зэмлыкен дун-сьӧлыктэм каремын мед луозы шуыса, соос понна Мон Асме сётӥсько.
43017020	Соос понна гинэ уг вӧсяськиськы, Мыным вань оскисьёс понна вӧсяськисько, кудъёсыз соослэн кылзы пыр оскыны кутскизы.
43017021	Ваньмыз одӥг-огъя мед луозы, кызьы Тон, Атае, Мон бордын, Мон Тон бордын, соос но Асьме бордын одӥг-огъя мед луозы, – дунне мед оскоз, Тон Монэ ыстӥд шуыса.
43017022	Тынэсьтыд Мыным сётэм данлыктэ Мон соослы сётӥ: одӥг-огъя мед луозы, кызьы Асьмеос одӥг-огъя луиськомы.
43017023	Мон соос бордын, Тон Мон бордын; одӥг-огъя кариськемын мед луозы; дунне мед тодоз, Тон Монэ ыстӥд но соосты, Монэ кадь ик, яратӥд шуыса.
43017024	Атае! Мынам потэ, Тынад Мыным сётэмъёсыд, кытын Мон, соос но отын Монэн валче мед луозы вал шуыса. Тынэсьтыд Мыным сётэм пиштӥсь данлыкез мед адӟозы, дунне кылдэмлэсь азьвыл ик Тон Монэ яратӥд уго.
43017025	Шонер улӥсь Атае! Дунне Тонэ ӧз тоды, нош Мон Тонэ тодӥ; таос но, Тон Монэ ыстӥд шуыса, тодӥзы.
43017026	Мон соослы Тынэсьтыд нимдэ тодмо кари, эшшо но тодмогес каро на. Тынад Монэ яратонэд соос бордын но мед улоз, нош Мон соос бордын уло».
43018001	Тае верам бераз Иисус Аслаз дышетскисьёсыныз ӵош Кедрон ӧр сьӧры выжиз. Отын сад вал, отчы Со дышетскисьёсыныз ӵош пыриз.
43018002	Та интыез тодэ вал Сое вузаса сётӥсь Иуда но, ӵем дыръя Иисус Аслаз дышетскисьёсыныз отчы люкаськылӥз уго.
43018003	Озьы, Иуда, солдат отрядэз но архиерейёслэсь, фарисейёслэсь медооссэс басьтыса, отчы фонарьёсын, ӝуась сэрегпумъёсын, ожмаськон тӥрлыкен лыктӥз.
43018004	Ваньзэ Соин мар луонэз тодыса, Иисус потыса соослы шуиз: «Кинэ утчаськоды?»
43018005	Солы шуизы: «Иисус Назореез». Иисус соослы шуиз: «Мон со». Соосын огазьын Сое вузаса сётӥсь Иуда но сылӥз.
43018006	«Мон со» шуэм бераз соос, берлань чигнаса, музъем вылэ уськытскизы.
43018007	Нош ик соослэсь юаз: «Кинэ утчаськоды?» Соос шуизы: «Иисус Назореез».
43018008	Иисус шуиз: «Мон тӥледлы верай ни, Мон со шуыса. Монэ утчаськоды ке, та адямиосты лэзе, мед мынозы».
43018009	Мед быдэсмоз Солэн верам кылыз: «Соос пӧлысь, кудзэс Тон Мыным сётӥд, Мон нокинэ но ӧй быдты».
43018010	Симон Петрлэн мечез вал. Со, мечсэ поттыса, архиерейлэн ляльчиезлэсь бур пельзэ шуккыса уськытӥз; со ляльчилэн нимыз Малх вал.
43018011	Нош Иисус Петрлы шуиз: «Мечтэ меч тыронад пон; оло, Атаелэсь Мыным сётэм чашазэ Мон медам юы-а?»
43018012	Соку солдатъёс, сюрс солдатэн кивалтӥсь, иудей медоос Иисусэз кутыса думылӥзы.
43018013	Собере Сое нырысь ик Анна доры нуизы; со Каиафалэн варматаез вал, Каиафа со аре архиерейын пукиз.
43018014	Та вал самой со Каиафа, кудӥз иудейёслы визь-кенеш сётӥз, вань калык понна одӥг адями кулӥз ке, умойгес луоз шуыса.
43018015	Иисус бӧрсьын Симон Петрен ӵош мукетыз дышетскись мынӥз. Таиз дышетскись архиерейлы тодмо вал, со Иисусэн валче архиерейлэн азбараз пыриз.
43018016	Петр педлон, ӧс сьӧрын сылӥз. Собере мукетыз, архиерейлы тодмо дышетскись, потыса ӧс возьмась кышномуртлы вераз но Петрез ас сьӧраз пыртӥз.
43018017	Соку ӧс возьмась ляльчи кышно Петрлы шуиз: «Тон но Та Адямилэн дышетскисез ӧвӧл-а?» Со шуиз: «Ӧвӧл».
43018018	Кезьыт луэмысь, со вакыт ляльчиос но медоос тылскизы но шунскыса сылӥзы. Петр но соосын огазьын шунскыса сылӥз.
43018019	Архиерей Иисуслэсь дышетскисьёсыз сярысь, Солэн дышетонэз сярысь юаз.
43018020	Иисус солы ответ сётӥз: «Мон дуннелы шара верай. Мон котьку но сӥнагогаын, храмын дышетӥ, кытчы котьку но иудейёс люкасько, номыре но лушкемен ӧй вералля.
43018021	Мар Монэ юаськод? Юа кылзӥсьёслэсь, мар Мон соослы верай. Тӥни, соос тодо, мар Мон верай».
43018022	Иисус тае верам бере одӥгез матаз сылӥсь медо Иисуслэн бамаз шуккыса шуиз: «Тазьы-а Тон архиерейлы ответ сётӥськод?»
43018023	Иисус солы шуиз: «Мон уродзэ верай ке, шонерак вера, мар уродзэ Мон верай; нош умойзэ ке верай, малы Монэ жугиськод?»
43018024	Анна, Сое думылытыса, Каиафа архиерей доры келяз.
43018025	Симон Петр шунтӥськыса сылӥз. Соку солы шуизы: «Солэн дышетскисьёсыз пӧлысь ик тон но ӧвӧл-а?» Со куштӥськыса шуиз: «Ӧвӧл».
43018026	Архиерейлэн ляльчиосыз пӧлысь одӥгез, Петрлэн пельзэ ӵогыса уськытэм муртэзлэн ӵыжы-выжыез, шуиз: «Мон тонэ садысен Соин ӵош ӧй адӟы-а?»
43018027	Петр нош ик куштӥськиз. Со куспын ик атас чортӥз.
43018028	Каиафа дорысен Иисусэз претория шуон интые нуизы. Ӵукна вал. Пасха ыжпиез сиыны саптаськонтэм вылысь соос преторие ӧз пыре.
43018029	Пилат соос доры потыса шуиз: «Та Адямиез маин тӥ янгыше уськытӥськоды?»
43018030	Солы ответ сётыса, соос шуизы: «Со урод мурт ӧй ке луысал, ми Сое тон кие кутыса ӧй сётысалмы».
43018031	Пилат соослы шуиз: «Басьтэлэ тӥ Сое но асьтэлэн закондыя судить каре». Иудейёс солы шуизы: «Милемлы нокинэ но виыны лэземын ӧвӧл».
43018032	Мед быдэсмоз Иисуслэн кылыз, кудзэ Со, кыӵе кулонэн кулонзэ мед тодозы шуыса, вераз.
43018033	Соку Пилат нош ик преторие пыриз но, Иисусэз ӧтьыса, Солы шуиз: «Тон иудейёслэн Эксэйзы-а?»
43018034	Иисус солы ответ сётӥз: «Тае тон аслэсьтыд-а вераськод яке мукетъёсыз-а тыныд Мон сярысь веразы?»
43018035	Пилат ответ сётӥз: «Мон иудей шат? Тынад калыкед но архиерейёс Тонэ мыным кутыса сётӥзы. Мар Тон лэсьтӥд?»
43018036	Иисус ответ сётӥз: «Мынам Эксэйлыке та дуннелэсь ӧвӧл. Мынам Эксэйлыке та дуннелэсь луысал ке, Мынам ужась-тыршисьёсы Монэ иудейёслы сётонтэм вылысь нюръяськысалзы. Нош Мынам Эксэйлыке татысь ӧвӧл».
43018037	Пилат Солы шуиз: «Озьыен, Тон Эксэй?» Иисус ответ сётӥз: «Тон ук Монэ Эксэй шуиськод. Зэмлык сярысь шара ивортыны Мон вордӥськи, со понна ик дуннее лыктӥ. Котькудӥз зэмлык бордын возиськись Мынэсьтым куараме кылзӥське».
43018038	Пилат Солэсь юаз: «Мар со зэмлык?» Тае верам бераз Пилат, нош ик иудейёс доры потыса, шуиз: «Мон Солэсь нокыӵе но янгышсэ уг шедьтӥськы.
43018039	Пасха понна пытсэтысь одӥгзэ мон тӥледлы мед лэзём шуыса, вань ук тӥляд сыӵе сямды. Яралоз-а тӥледлы, иудейёслэсь Эксэйзэс лэзи ке?»
43018040	Соку нош ик ваньзы черекъяны кутскизы, шуизы: «Сое эн лэзь, Варавваез лэзь!». Нош Варавва йырвандӥсь мурт вал.
43019001	Соку Пилат Иисусэз поттыса жугыны косӥз.
43019002	Тёрнпулэсь йыркерттэт пуныса, солдатъёс Солэн йыр вылаз изьыязы. Нап-горд басмалэсь шобыр дӥсязы
43019003	но шуизы: «Шумпот, иудейёслэн Эксэйзы!» Солэн бамаз тышказы.
43019004	Пилат, нош ик потыса, соослы шуиз: «Тани мон Сое тӥ доры поттӥсько, но тодэ: мон Солэсь нокыӵе но янгышсэ уг шедьтӥськы».
43019005	Соку Иисус тёрнпу йыркерттэтэн, нап-горд басмалэсь вурем дӥсянэн калык азе потӥз. Пилат соослы шуиз: «Тани, та Адями!»
43019006	Нош архиерейёс, медоос Сое адӟыса черекъяны кутскизы: «Кортӵога, кортӵога Сое!» Пилат соослы шуиз: «Тӥ Сое басьтэ но кортӵогалэ, мон Солэсь янгышсэ уг шедьтӥськы».
43019007	Иудейёс солы ответ сётыса шуизы: «Милям вань законмы, нош милям законмыя Со кулыны кулэ, малы ке шуоно со Ассэ Инмар Пи шуэ».
43019008	Та кылэз кылыса, Пилат зол кышкатскиз.
43019009	Нош ик преторие пыриз но Иисуслы шуиз: «Кытысь Тон?» Иисус солы ответ ӧз сёты.
43019010	Пилат Солы шуиз: «Мыным-а ответ уд сётӥськы? Уд тодӥськы шат, Тонэ кортӵоганы мынам вань кужыме, Тонэ лэзьыны но вань кужыме?»
43019011	Иисус ответ сётӥз: «Вылысен тыныд сётэмын ӧй ке луысал, Мон вылын тынад нокыӵе но кужымед ӧй луысал. Соин ик сьӧлык тросгес со вылын, кин Монэ тыныд вузаса сётӥз».
43019012	Та дырысен Пилат Сое лэзьыны амал утчаз. Нош иудейёс черекъязы: «Сое лэзид ке, тон кесарьлы эш ӧвӧл. Котькин но ассэ эксэй карись кесарьлы тушмон луэ».
43019013	Та кылэз кылэм бераз Пилат Иисусэз педло поттӥз но ачиз Лифостротон, нош еврей сямен Гаввафа шуыса нимаськись, суд лэсьтон интые пуксиз.
43019014	Соку Пасха азьысь пятница вал, куатетӥ час. Пилат иудейёслы шуиз: «Тани – тӥляд Эксэйды!»
43019015	Нош соос черекъяны кутскизы: «Басьты, ну, кортӵога Сое!» Пилат соослы шуиз: «Тӥлесьтыд Эксэйдэс-а кортӵогалом?» Архиерейёс ответ сётӥзы: «Кесарь сяна, милям мукет эксэймы ӧвӧл».
43019016	Соку Пилат Сое кортӵоганы сётӥз. Иисусэз кутыса нуизы.
43019017	Аслэсьтыз кироссэ нуыса, Со «Кымес», еврей сямен Голгофа, шуон интые потӥз.
43019018	Отын Сое кортӵогазы. Соин огазьын мыд-мыд палаз эшшо кыксэ кортӵогазы, нош Иисусэз – шораз.
43019019	Пилат пул вылэ гожтыса кирос вылэ шуккиз. Гожтэмын вал: «Иисус Назорей, иудейёслэн Эксэйзы».
43019020	Та пул вылэ гожтэмез иудейёс пӧлысь тросэз лыдӟизы, уго Иисусэз кортӵогам инты городлы кыдёкын ӧй вал. Гожтэмын вал еврей сямен, грек сямен, рим сямен.
43019021	Нош иудей архиерейёс Пилатлы шуизы: «Эн гожты ”иудейёслэн Эксэйзы”, гожты озьы, кызьы Со шуиз: ”Мон – иудейёслэн Эксэйзы”».
43019022	Пилат ответ сётӥз: «Мар мон гожтӥ, сое гожтӥ».
43019023	Иисусэз кортӵогамзы бере солдатъёс Солэсь дӥськутсэ басьтӥзы но ньыль кесэглы люкизы. Котькуд солдатлы люкет сюриз, хитон дӥсьсэ но. Хитонэз вурыстэм, быдэс куэмын вал.
43019024	Озьы, огзылы огзы шуизы: «Ум кесе сое, пус чӧлтоме, кинлы сюроз», – мед быдэсмоз Священной Гожтэмысь веран: «Мынэсьтым дӥсянме куспазы люкылӥзы, дӥськутэ пумысен пус чӧлтӥзы». Солдатъёс озьы ик каризы.
43019025	Иисуслэн кирос выжыяз сылӥзы Солэн Анаез но Анаезлэн сузэрез Клеопа кышно Мария, озьы ик Магдалина Мария.
43019026	Анайзэ но татын сылӥсь яратоно дышетскисьсэ адӟыса, Иисус Анаезлы шуиз: «Анай! Тани Тынад пиед».
43019027	Собере дышетскисезлы шуиз: «Тани тынад Анаед!» Та дырысен дышетскись Сое дораз басьтӥз.
43019028	Та бере Иисус, ваньмыз быдэсмиз ини шуыса тодэмез бере, Священной Гожтэмысь веран мед быдэсмоз, «Сюэ куасьме» – шуиз.
43019029	Татын сылэ вал уксусэн тырмытэм сосуд. Губкаез уксусэн пыӵатыса, иссоп турын вылэ поныса, Солэн ымдураз вайизы.
43019030	Уксусэз веръям бераз Иисус шуиз: «Быдэсмиз!» Но йырзэ мыкыртӥз, лулзэ сётӥз (Инмар кие).
43019031	Пятница вылэмысь субботалы мугоръёсты кирос борды кельтонтэм понна (уго таиз суббота быдӟым нунал вал) иудейёс Пилатлэсь куризы, пыдъюмылъёссэс пыргытыса, соосты кирос бордысь басьтыны.
43019032	Озьы, солдатъёс лыктыса, нырысезлэсь пыдъюмылъёссэ пыргытӥзы, мукетызлэсь но Соин ӵош кортӵогаськемлэсь.
43019033	Нош Иисус доры лыктыса адӟизы, Со кулэмын ни, соин ик Солэсь пыдъюмылъёссэ ӧз пыргытэ.
43019034	Солдатъёс пӧлысь одӥгез Солэн урдлы висказ шибодыен бышкалтӥз но, соку ик вирен ву вияны кутскиз.
43019035	Адӟись мурт тае шара ивортӥз, солэн ивортэмез зэм. Тӥ но мед оскоды, со зэмлыкез вера шуыса.
43019036	Священной Гожтэмын веран быдэсмиз: «Одӥг лыэз но Солэн медаз пырды».
43019037	Мукет интыын но Священной Гожтэм вера: «Кинэ бышкалтӥзы – Со шоры учкозы».
43019038	Та бере Аримафеяысь Иосиф, – со иудейёслэсь кышкаменыз Иисуслэн лушкем дышетскисез вал, – со Пилатлэсь куриз Иисуслэсь Мугорзэ басьтыны, Пилат лэзиз. Со мынӥз но Иисуслэсь Мугорзэ басьтӥз.
43019039	Озьы ик Никодим но лыктӥз. Со Иисус доры уйёсы ветлэ вал; ог сю фунт пала смирнаен алойлэсь сурет вайиз.
43019040	Озьы, Иисуслэсь Мугорзэ басьтӥзы но, иудейёслэн ватон сямзыя, ческыт зыно вӧйёсын зыраса, дэраен бинязы.
43019041	Сое кортӵогам интыын сад вал, нош садын выль шайгу, отчы нокин но ватэмын ӧй на вал.
43019042	Иудейёслэн пятницазы понна но шайгуэз матын вылэмысь Иисусэз отчы понӥзы.
43020001	Арнялэн нырысетӥ нуналаз вазь ик, эшшо пеймыт на вал, Магдалина Мария шайгу доры лыктыса адӟиз: шайгу бордысь из палэнтэмын.
43020002	Со Симон Петр доры бызьыса лыктӥз, собере мукетыз дышетскись доры вуиз, кудзэ Иисус яратэ вал. Соослы шуиз: «Шайгуысь Кузё-Инмарез нуиллям, ум тодӥське, кытчы Сое понӥллям».
43020003	Соку ик Петр мукет дышетскисен ӵош шайгу доры мынӥзы.
43020004	Соос кыксы но ӵош бызьыса мынӥзы; мукетыз дышетскись, Петр сярысь, ӝоггес бызиз, со шайгу доры нырысь вуиз.
43020005	Со мыкыртӥськыса учкиз но отын кыллись Сое биням дэраез адӟиз; но шайгулэн пушказ ӧз пыры.
43020006	Со бӧрсьы Симон Петр вуиз, шайгуэ пыриз но отын кыллись биням дэразэс адӟиз.
43020007	Солэн йыр вылаз понэм шобретэз биням дэраосын огазьын ӧй вал, нимысьтыз биняса, мукет азьын кыллиз.
43020008	Соку пыриз мукетыз, нырысь ик шайгу доры вуись дышетскись, со адӟиз но оскиз.
43020009	Соос уго ялан уг на тодо вал, Священной Гожтэмъя Солы кулэмысь улӟыса султоно луоз шуыса.
43020010	Собере дышетскисьёсыз нош ик асьсэ доры берытскизы.
43020011	Нош Мария шайгу дорын бӧрдыса сылӥз. Бӧрдыкуз шайгуэ мыкыртӥськыса учкиз но
43020012	кык Кылчинъёсты адӟиз: тӧдьы дӥськутэн, одӥгез йыр дораз, нош мукетыз пыд выжыяз пукиз, – Иисуслэн Мугорызлэн кыллем бервылаз.
43020013	Но соос солы шуизы: «Кышномурт! Малы тон бӧрдӥськод?» Соослы Мария шуиз: «Кузё-Инмарме нуиллям, но уг тодӥськы, кытчы Сое понӥллям».
43020014	Тае вераса, со берланяз учкиз но сылӥсь Иисусэз адӟиз; но ӧз тодма, со Иисус шуыса.
43020015	Иисус солы шуиз: «Кышномурт! Малы тон бӧрдӥськод? Кинэ утчаськод?» Та сад будэтӥсь, дыр, шуыса Мария малпаз но Солы шуиз: «Кузё! Тон Сое поттӥд ке, вера мыным, кытчы тон Сое понӥд, мон Сое басьто».
43020016	Иисус солы шуиз: «Мария!» Со берыктӥськыса Солы шуиз: «Раввуни!» – кудӥз «Дышетӥсь» шуэм луэ.
43020017	Иисус солы шуиз: «Мон борды эн йӧтӥськы, Мон уго Атае доры ӧй на ӝутскы. Мынам братъёсы доры мын но соослы вера: Аслам Атае доры, тӥляд Атайды доры, Аслам Инмаре доры, тӥляд Инмарды доры, ӝутскисько».
43020018	Магдалина Мария мыныса дышетскисьёслы ивортӥз, Кузё-Инмарез адӟи шуыса но мар солы Иисус вераз.
43020019	Та вал арнялэн нырысетӥ нуналаз ӝытазе. Иудейёслэсь кышкаменызы сэрен Солэн дышетскисьёсызлэн люкаськон корказылэн ӧсъёсыз тунгонамын вал; Иисус лыктӥз но, шоразы султыса, соослы шуиз: «Ваньдылы каньыл мед луоз!»
43020020	Тае вераз но Аслэсьтыз киоссэ (но пыдъёссэ), урдлыоссэ возьматӥз. Кузё-Инмарез адӟыса, дышетскисьёсыз шумпотӥзы.
43020021	Иисус соослы кыкетӥ ползэ вераз на: «Ваньдылы каньыл мед луоз! Кызьы Монэ Атае ыстӥз, Мон но тӥледыз ыстӥсько».
43020022	Тае вераса пельтӥз но соослы шуиз: «Святой Духез басьтэлэ:
43020023	кинлэсь сьӧлыкъёссэ куштоды, солэн куштӥськоз; кинлэсь уд куштэ, солэн сьӧлыкъёсыз кылёзы».
43020024	Нош Фома, дас кык пӧлысь одӥгез, Кыкто шуыса нимаськись, Иисус лыктыку, соосын ӵош ӧй вал.
43020025	Мукетъёсыз дышетскисьёс солы шуизы: «Ми Кузё-Инмарез адӟимы». Соку Фома соослы шуиз: «Солэн киысьтыз кортӵог бервыл яраоссэ ӧй ке адӟы, кортӵог бервыл яраяз чиньыме ӧй ке поны, Солэн урдлыосаз киме ӧй ке поны, уг оскы».
43020026	Тямыс нунал ортчыса, Солэн дышетскисьёсыз нош ик коркан вал. Фома но соосын ик. Ӧсъёс тунгонамын дыръя Иисус лыктыса шоразы султӥз но шуиз: «Ваньдылы каньыл мед луоз!»
43020027	Собере Фомалы шуиз: «Вай татчы чиньыдэ, учкы Мынэсьтым киосме; вай кидэ, пон Мынам урдлыосам; оскисьтэм эн лу, оскись лу».
43020028	Фома Солы ответ сётыса шуиз: «Мынам Кузё-Инмаре, мынам Инмаре!»
43020029	Иисус Солы шуиз: «Тон Монэ адӟид но соин ик оскид: адӟытэк оскисьёс шудоесь».
43020030	Аслаз дышетскисьёсыз азьын Иисус трос мукет паймымон ужъёс лэсьтӥз, кудъёсыз сярысь та книгаын гожтэмын ӧвӧл.
43020031	Таиз гожтэмын со понна: тӥ мед оскоды, Иисус – со Христос, Инмарлэн Пиез луэ шуыса. Солы оскыса, Солэн нимыз понна пумтэм улонды мед луоз.
43021001	Та бере Иисус дышетскисьёсызлы Тивериада зарезь дурысен нош ик возьматскиз. Тани Со кызьы возьматскиз:
43021002	огазьын вал Симон Петр но Кыкто шуон Фома, Галилеяысь Кана карысь Нафанаил, Зеведей пиос но Солэн дышетскисьёсыз пӧлысь мукетъёсыз кыкез.
43021003	Симон Петр соослы шуиз: «Чорыг кутылыны мынӥсько». Солы шуизы: «Ми но тонэн ӵош мыномы». Мынӥзы но пыже пырыса пуксизы. Но со уе номыр но ӧз кутэ.
43021004	Ӵукна ӟардыку, Иисус ярдурын сылӥз; нош дышетскисьёсыз, со Иисус шуыса, ӧз тодмалэ.
43021005	Иисус соослы шуиз: «Пиналъёс! Вань-а тӥляд кыӵе ке но сиёнды?» Соос Солы шуизы: «Ӧвӧл».
43021006	Иисус соослы шуиз: «Калтондэс пыждылэн бурпалаз чӧлтэ но кутоды». Чӧлтӥзы но туж трос чорыг сюремен сэрен калтонзэс поттэмзы ик ӧз луы ни.
43021007	Соку Иисуслэн яратон дышетскисез Петрлы шуиз: «Та – Кузё-Инмар». Нош Симон Петр та Кузё-Инмар шуыса кылэм бераз дӥськутэныз шобырскиз но зарезе тэтчиз – со уго гольык вал.
43021008	Нош мукетъёсыз дышетскисьёс пыжен лыктӥзы, – музъем дурозь кыдёкын ик ӧй вал, ог кык сю гырпум кемын, – чорыген калтонзэс гыж кыскыса вайизы.
43021009	Музъем вылэ потэм беразы тылӝуэз, со вылын кыллись чорыгез но нянез адӟизы.
43021010	Иисус соослы шуиз: «Ваелэ али кутэм чорыгдэс».
43021011	Симон Петр мыныса музъем вылэ бадӟымесь чорыгъёсын тырмытэм калтонэз поттӥз, сю витьтон куинь чорыгез вал. Таӵе трос чорыген тырмыса но калтон ӧз кесиськы.
43021012	Иисус соослы шуиз: «Лыктэлэ, нуназе карелэ». Талэсь Кузё-Инмар луэмзэ тодыса, дышетскисьёсыз пӧлысь нокудзы но, «Кин Тон?» шуыса, Солэсь юаны ӧз дӥсьтэ.
43021013	Иисус лыктыса нянь басьтӥз но соослы сётъяз, озьы ик чорыг но сётъяз.
43021014	Кулэмысь улӟыса султэм бераз Иисуслэн Аслаз дышетскисьёсызлы возьматскемез таиз куинетӥ полэз вал ини.
43021015	Нуназе карыкузы, Иисус Симон Петрлы шуиз: «Иона пи Симон! Соос сярысь тон Монэ золгес яратӥськод-а?» Петр Солы шуиз: «Бен, Кузё-Инмаре! Тон тодӥськод, мон Тонэ яратӥсько шуыса». Иисус солы шуиз: «Мынэсьтым ыжпиосме возьма».
43021016	Эшшо кыкетӥ ползэ солы шуиз на: «Иона пи Симон! Тон Монэ яратӥськод-а?» Петр Солы шуиз: «Бен, Кузё-Инмаре! Тон тодӥськод, мон Тонэ яратӥсько шуыса». Иисус солы шуиз: «Мынэсьтым ыжъёсме возьма».
43021017	Куинетӥ ползэ солы шуиз: «Иона пи Симон! Тон Монэ яратӥськод-а?» Сое куинетӥ ползэ «Тон Монэ яратӥськод-а» шуыса юамысь Петр, ӝоже усьыса, Солы шуиз: «Кузё-Инмаре! Тон ваньзэ тодӥськод; Тон тодӥськод, мон Тонэ яратӥсько шуыса». Иисус солы шуиз: «Мынэсьтым ыжъёсме возьма.
43021018	Зэм ик, зэм ик тыныд верасько: куке тон егит на вал, кустэ ачид думиськод но, кытчы мынэмед потэ, отчы мынӥськод вал; нош пересьмид ке, кидэ ӝутод, мукет мурт тынэсьтыд кустэ думоз но, кытчы мынэмед уг поты, отчы нуоз».
43021019	Иисус тае тодытыса вераз, кыӵе кулон пыр Петр Инмарез дано кароз. Тае вераз но солы шуиз: «Мон бӧрсьы мын».
43021020	Петр берзэ учкиз но со сьӧры лыктӥсь дышетскисез адӟиз, кудзэ Иисус яратэ вал, кудӥз ӝытанысен Солэн гадь бордаз мыкыртӥськыса шуиз: «Кузё-Инмаре! Кин Тонэ кутыса сётоз?»
43021021	Сое адӟыса, Петр Иисуслы шуиз: «Кузё-Инмаре! Нош соин мар луоз?»
43021022	Иисус солы шуиз: «Мон лыктытозь, со мед улоз – Мынам озьы кареме потэ ке, тыныд маиз? Тон Мон бӧрсьы мын».
43021023	Та дышетскись уз кулы шуыса, агай-вынъёс пӧлы кыл вӧлмиз. Но Иисус солы «уз кулы» ӧз шуы, Со шуиз: «Мынам потэ ке, Мон лыктытозь, со мед улоз, тыныд маиз?»
43021024	Та дышетскись та сярысь шара ивортэ, со тае гожтӥз. Солэн ивортэмез зэм шуыса тодӥськомы.
43021025	Трос мукетсэ но Иисус лэсьтӥз: со сярысь пыр-поч гожтоно ке, малпасько, быдэс дунне вылэ но со гожтэм книгаосты тэрытыны ӧй луысал. Аминь.
44001001	Нырысетӥ книгаям, Феофил, мон гожтӥ ваньзэ кутсконысеныз ик ма кариз, малы дышетӥз Иисус, –
44001002	Инме ӝутскем но Святой Дух пыр быръем апостолъёсызлы косонъёс сётэм нуналозяз.
44001003	Ачиз курадӟон чидам бераз соослы Со возьматскылӥз, улэп луэмзэ оскымонэсь трос тодметъёсын юнматылӥз; ньыльдон нунал ӵоже соослы возьматъяськылӥз но Инмар Эксэйлык сярысь вераса-тодытыса улӥз.
44001004	Дышетскисьёсыныз сиськыны огазе люкаськон дыръя Иисус соослы косон сётӥз: «Иерусалимысь эн кошке, Атайлэсь кыл сётыса верамезлэсь быдэсмемзэ возьмалэ. Со сярысь Мон тӥледлы вералляй.
44001005	Иоанн вуэн пылатӥз, нош тӥ, кӧня ке нунал ортчыса, Святой Духен пылатэмын луоды».
44001006	Апостолъёс огазе вуыса, Иисуслэсь юаллязы: «Кузё-Инмармы, оло, та вакытэ ик-а ни Тон Израиль эксэйлыкез ӝутӥськод?»
44001007	Соослы Со шуиз: «Тӥляд ужды ӧвӧл дырез, срокез тодыны, кудъёссэ Атае Аслаз киулаз кутыса возе.
44001008	Тӥ вылэ Святой Дух васькоз но, тӥ кужым басьтоды. Иерусалимын но, быдэс Иудеяын но, Самарияын но, быдэс музъемлэн пумысеныз пумозяз ик Мынам адӟисьёсы-ивортӥсьёсы тӥ луоды».
44001009	Тае верам бераз соослэн син азязы ик Иисус ӝутскиз, но ӝоген пилем Сое азьысьтызы басьтӥз.
44001010	Солэн ӝутскон дыръяз дышетскисьёсыз инбам пала учкыса уло вал. Шӧдтэк шорысь тӧдьы дӥськутэн кык пиосмуртъёс соос азе лыктыса султӥзы но
44001011	шуизы: «Галилеяысь пиосмуртъёс! Мар тӥ инбам шоры учкыса сылӥськоды? Та, тӥ дорысь Инме ӝутскем Иисус, кызьы тӥ адӟиды Солэсь Инме ӝутскемзэ, Со озьы ик лыктоз».
44001012	Соку апостолъёс Елеон шуон гурезьысь Иерусалиме берытскизы. Со гурезь Иерусалимлы матын, суббота нуналэ ортчыны лэзем сюрес кемын сылэ.
44001013	Берытскем беразы соос коркалэн бадӟым палаз тубизы. Соос пӧлын вал Петр, Иаков, Иоанн но Андрей, Филипп но Фома, Варфоломей но Матфей, Алфей Иаков, Зӥлот Симон но Иаков Иуда.
44001014	Ваньзы соос кышномуртъёсын огазьын, Иисуслэн Анаеныз Марияен, Иисуслэн братъёсыныз ӵош, огкылысь ялан вӧсяськыса улӥзы.
44001015	Со нуналъёсы Петр дышетскисьёслэн шоразы султыса шуиз, –
44001016	нош люкаськонын ог сю кызь мурт вал: «Агай-вынъёс! Быдэсмиз Гожтэмысь веран, кудзэ Святой Дух Давид пыр Иисусэз кутыса басьтӥсьёслэн валтӥсьсы Иуда сярысь азьвыл ик тодытӥз.
44001017	Со асьме пӧлы пыртэмын вал, та ужез нуыны со люкет басьтӥз».
44001018	Сьӧд ужезлэн дуныныз Иуда музъем басьтӥз, нош куке со йыруллань луиз, солэн пушкыз кесиськиз но, вань пуш макеосыз кисьтӥськизы;
44001019	Иерусалимын вань улӥсьёслы та тодмо луиз, соин ик со музъем соослэн вордскем кылазы Акелдама, ”Вир музъем” шуыса нимамын вал.
44001020	«Псалом книгаын тазьы гожтэмын: ”Солэн улон интыез тырттэм мед кылёз, отын улӥсез медаз луы”; ”Солэсь ужан-тыршон интызэ мукетыз мед басьтоз”.
44001021	-
44001022	Озьыен, Кузё-Инмар Иисус асьме пӧлын улон дыръя, – Иоаннлэн пылатонэз дырысен кутскыса Иисуслэн асьме дорысь ӝутскон нуналозяз, – асьмемын ӵош ветлӥсь пиосмуртъёс пӧлысь али асьмеос одӥгзэ бырйыны кулэ. Со асьмемын ӵош Иисуслэсь улӟыса султонзэ адӟемзэ ивортӥсь луыны кулэ».
44001023	Кык муртэ бырйизы: Варсава шуон Иосифез, сое Иуст шуыса нимало вал, но Матфиез.
44001024	Собере соос тазьы шуыса вӧсяськизы: «Тон, Кузё-Инмармы, ваньмызлэсь сюлэмзэс Тодӥсь, та кык мурт пӧлысь возьматы одӥгзэ, кудзэ Тон бырйиськод
44001025	ужаны-тыршыны, апостол луонэз басьтыны, кудӥз бордысь аслаз интыяз мынон понна усиз Иуда».
44001026	Та пумысен пус чӧлтӥзы. Пуссы Матфий вылэ усиз. Со дас одӥг апостолъёс пӧлы пыртэмын вал.
44002001	Витьтонэтӥ Нунал вуиз. Со нуналэ ваньзы соос огазьын, огкылысь кариськыса улӥзы.
44002002	Малпамтэ шорысь инмысь кужмо сильтӧллы укшась куара кылӥськиз. Пукон корка пушказы пырыса, со куара кужмо шуккиськиз.
44002003	Соос доры тыллы укшась люкылӥськись кылъёс лыктӥзы но котькудзы вылэ одӥген-одӥген пуксьылӥзы.
44002004	Ваньзы Святой Духен тыр луизы но мукет кылъёсын вераськыны кутскизы, кызьы соослы Дух вераськыны луонлык сётӥз.
44002005	Нош та виын Иерусалиме инбам улысь вань калыкъёс пӧлын мур осконэн вӧсяськыса улӥсь иудейёс люкаськемын вал.
44002006	Та куара кылӥськем бере татчы трос адямиос лыктӥзы но паймыса алекъяськыны кутскизы: уго котькудзы но соос асьсэлэн кылынызы Иисуслэн дышетскисьёсызлэсь вераськемзэс кылӥзы.
44002007	Соос абдразы, паймизы но куспазы вераськизы: «Та вераськисьёс ваньзы ик Галилеяысь ӧвӧл-а?
44002008	Нош кызьы бен ваньмы таослэсь асьмелэн вордскем кылынымы вераськемзэс кылӥськомы?
44002009	Ми пӧлын вань парфянъёс но, мидянъёс но, еламитъёс но, Месопотамияын, Иудеяын, Каппадокияын, Понтын но Асияын улӥсьёс,
44002010	Фригияысь но Памфилияысь, Египетысь но Ливиялэн Киринея вӧзысь улосъёсысьтыз, Римысь лыктэмъёс, иудейёс но иудей осконэ выжем муртъёс,
44002011	крит калык но арабъёс, – ваньмы ми соослэсь асьме кылын Инмарлэн быдӟым ужъёсыз сярысь вераськемзэс кылӥськомы?»
44002012	Ваньзы паймизы но абдраса огзылы огзы шуизы: «Мар таӵе та?»
44002013	Нош куд-огез серекъяса, ултӥяса шуизы: «Соос ческыт вина юыса кудӟиллям».
44002014	Соку Петр дас одӥг апостолъёсын ӵош султӥз но, куаразэ будэтыса, соослы ялӥз: «Иудей воргоронъёс, Иерусалимын вань улӥсьёс! Мынэсьтым кылъёсме сак кылзэ, та тӥледлы тодмо мед луоз:
44002015	та адямиос кудӟемын шуыса малпаськоды, нош соос кудӟемын ӧвӧл, али ӵукна, нуналлэн куинетӥ часэз гинэ уго, –
44002016	та сярысь Иоиль пророк азьвыл ик тодытыса вераз вал:
44002017	”Берпум нуналъёсы, – Инмар шуэ, – Аслэсьтым Духме вань адямиос вылэ кисьто. Соку тӥляд пиосты, тӥляд нылъёсты Инмарлэсь кылзэ ивортылозы, тӥляд егит пиосты адӟонъёс адӟылозы, тӥляд пересьёсты уйвӧтъёс пыр визьмамын луозы.
44002018	Ляльчи пиосы вылэ, ляльчи нылъёсы вылэ со нуналъёсы Аслэсьтым Духме кисьто но, Инмарлэсь кылзэ соос ивортылозы.
44002019	Вылӥын, инмын, паймымон ужъёс возьмато; улӥын, музъем вылын, – паймымон тодметъёс: вир, тыл, бугырскем ӵын.
44002020	Кузё-Инмарлэн быдӟым, данлыко нуналэз вуэмлэсь азьло шунды пеймытомоз, нош толэзь – вир кадь гордэктоз.
44002021	Тазьы луоз: котькудӥз Кузё-Инмарлэн нимызлы тэльмырыса вазиськись мурт утемын луоз”.
44002022	Израильысь воргоронъёс! Та кылъёсты пеляды понэ: Назаретысь Иисус тӥ понна Инмарлэн быръем Пимуртэз луэ. Тае Инмар кужмоесь, паймымонэсь ужъёс, паймымонэсь тодметъёс пыр юнматыса возьматӥз. Соосты Инмар тӥ пӧлын Иисус пыр лэсьтӥз. Тае тӥ асьтэос тодӥськоды.
44002023	Инмарлэн эрикезъя, Солэн азьвыл ик мылкыд каремезъя Иисус тӥ кие сётэмын вал, нош тӥ кутӥды но законэз тодытэк улӥсьёслэн киынызы Сое кортӵогаса вииды.
44002024	Кулонлэсь жильыетсэ тӥяса, Инмар Сое улӟытыса султытӥз, – кулонлэн Сое кутыса воземез уг луы вал уго.
44002025	Давид Со сярысь тазьы вера: ”Котьку но азьысьтым Кузё-Инмарез адӟисько, мон медам куалектылы шуыса, Со котьку но мынам бурпалам.
44002026	Соин ик мынам сюлэмы шумпотӥз, кылы шулдырмиз, лулмугоры но оскиськыса каньылэн улоз.
44002027	Тон мынэсьтым лулме адэ уд кельты уго, дун-чылкыт улӥседлы сисьмонэз уд адӟыты;
44002028	Тон мыным улон сюресэз тодон сётӥд; Аслад син азяд Тон монэ шумпотонэн тыр карод”.
44002029	Агай-вынъёс! Вашкала пересь атаймы Давид сярысь тӥледлы шонерак вераны быгатӥсько, со кулӥз но ватэмын вал, солэн шайгуэз туннэ нуналозь асьме дорын шуыса.
44002030	Давид пророк вал, солэн кидысысьтыз-выжыысьтыз лулмугорын Христос ӝутэмын луоз, солэн эксэй пукон вылаз Со пуктэмын луоз шуыса, Инмарлэсь кыл сётыса верамзэ со тодэ вал.
44002031	Со азьвыл ик Христослэн улӟыса султонэз сярысь вераз. Солэн лулыз адэ кельтэмын уз луы, Солэн лулмугорыз сисьмонэз уз адӟы шуыса вераз.
44002032	Инмар Иисусэз кулэмысь улӟытыса султытӥз. Тае ваньмы асьмеос адӟисьёс луиськомы.
44002033	Озьыен, Сое Инмар Аслаз бурпалаз ӝутэм бере Атайлэсь сӥзем Святой Духсэ Со басьтӥз но тӥ вылэ кисьтӥз, кудзэ тӥ табере асьтэос адӟиськоды, кылӥськоды.
44002034	Давид Инме ӧз ке но ӝутскылы ук, но со ачиз шуиз: ”Кузё-Инмар мынам Кузё-Инмарелы шуиз:
44002035	тушмонъёстэ пыд улад понытозям, Мынам бурпалам пук”.
44002036	Озьыен, быдэс израиль калык, юн тод: Инмар со Иисусэз, Кудзэ тӥ кортӵогады, Кузё-Инмар но, Христос но кариз шуыса».
44002037	Тае кылэм беразы адямиослэн сюлэмзы чутрак луиз, Петрлы но, мукет апостолъёслы но соос шуизы: «Агай-вынъёс, милемлы мар кароно?»
44002038	Петр соослы шуиз: «Сьӧлыкъёсты мед куштӥськозы шуыса, сьӧлыкъёсты понна ӧпкеле но ваньды Иисус Христослэн нимыз понна пылатӥське, соку тӥ Святой Духез кузьымез кадь кабыл басьтоды.
44002039	Уго тӥледлы сӥзён сётэмын, тӥляд нылпиостылы но, озьы ик ваньмызлы, кинъёс али Инмарлы кыдёкын уло на, – ваньмызлы, кинэ гинэ Кузё-Инмар асьмелэн Инмармы уз ӧтьы».
44002040	Трос мукет кылъёсын но со тодытылӥз, алыса шуылӥз: «Та азэм выжылэсь утиськелэ».
44002041	Солэсь кылзэ шумпотыса кабыл басьтӥсьёс пылатӥськизы, со нуналэ вӧсяськисьёс пӧлы ог куинь сюрс адями ватсаськиз.
44002042	Оскыны кутскемъёс, апостолъёслэсь дышетэмзэс утьыса, ялан ог-огенызы кусып возьыса, нянь тӥялтыса, вӧсяськыса улӥзы.
44002043	Котькуд адями Инмар азьын гажанэн-кышканэн улӥз. Иерусалимын апостолъёс пыр трос паймымон ужъёс, паймымон тодметъёс ортчылӥзы.
44002044	Оскисьёс ваньзы огазьын улӥзы, соослэн ваньмыз огъя вал:
44002045	коркаоссэс, тӥрлыкъёссэс вузаллязы но ёрмыса-ӟудыса улӥсьёслы сётъяллязы.
44002046	Котькуд нуналэ, огкылысь кариськыса, храмын вӧсяськыса улӥзы. Кин ке но доры лыктыса, нянь тӥялтылӥзы, огазьын сиськизы, шулдырен, капчи сюлмын,
44002047	Инмарез ушъяса-данъяса улӥзы. Вань калык соосты яратӥз. Кузё-Инмар нуналлы быдэ утиськон сюрес вылэ тросгес но тросгес адямиосты султытӥз, Черк борды соосты карылӥз.
44003001	Петрен Иоанн ӵошен укмысэтӥ часлэн вӧсяськоназ храме мынӥзы.
44003002	Отын анаезлэн пушкысеныз ик чут вордӥськем адями пуке вал. Сое нуналлы быдэ вайыса, храмлэн ”Чебер” шуыса нимаськись капкаезлэн выжыяз храме пырисьёслэсь аслыз кӧттыр кураны пуктылӥзы.
44003003	Храме пырон азьысен со Петрен Иоаннэз адӟиз но соослэсь кӧттыр куриз.
44003004	Петрен Иоанн со шоры сак учкизы, Петр солы шуиз: «Ми шоры учкы».
44003005	Соослэсь мар ке но басьтонлы оскиськыса, соос шоры со сак учкиз.
44003006	Петр со муртлы шуиз: «Мынам азвесе но, зарние но ӧвӧл, нош маи вань, сое тыныд сётӥсько: Назаретысь Иисус Христослэн нимыз понна султы но ветлы».
44003007	Сое бур китӥз кутыса султытӥз. Соку ик со муртлэн пыдтышкыз но, пыдесъёсыз но юнмазы, –
44003008	тэтчыса султӥз но ветлыны кутскиз. Тэтчаса, Инмарез ушъяса, соосын ӵош храме пыриз.
44003009	Солэсь ветлэмзэ, Инмарез ушъямзэ вань калык адӟиз.
44003010	Храмлэн ”Чебер” шуыса нимаськись капкаезлэн выжыяз кӧттыр кураса пукись ӧлексы пиез тодмаса, туж куалектӥзы, паймизы соин луэм учыр пумысен.
44003011	Бурмытэм чутӥсь пи Петрен Иоанн дорысь кошкымтэен сэрен вань калык паймыса соос доры, Соломон Бӧльмы шуон доры, бызьыса люкаськиз.
44003012	Тае адӟыса, Петр калыклы шуиз: «Израильысь агай-вынъёс, сузэръёс! Малы тӥ талы паймиськоды? Малы ми шоры сыӵе учкиськоды, оло, асьме кужымен, асьмелэн ӟечлыкенымы сое ветлӥсь каримы шуыса малпаськоды-а?
44003013	Авраамлэн, Исааклэн, Иаковлэн Инмарзы, асьме атайёсмылэн Инмарзы, Аслэсьтыз Пизэ Иисусэз данлыко кариз. Сое тӥ кивалтӥсьёс кие кутыса сётӥды. Пилат соку малпаз вал Сое мозмытыны, нош тӥ Пилат азьысен Солэсь куштӥськиды.
44003014	Дун-Сьӧлыктэмлэсь, Шонер Улӥсьлэсь тӥ куштӥськиды, нош адями виылӥсез мозмытыны куриды.
44003015	Улон Сётӥсез тӥ вииды! Но Инмар Сое кулэмысь улӟытӥз. Тае ваньзэ асьмеос ас синмынымы адӟисьёс луиськомы.
44003016	Кузё-Инмарлэн нимызлы оскон пыр та мурт но, кудзэ тӥ али адӟиськоды, тодӥськоды, юнмаз. Иисус бордысь потэм осконэн та висись мурт тӥляд син азяды бурмиз.
44003017	Агай-вынъёс, мон али тодӥсько, тӥ асьтэлэн кузёйыръёсты кадь ик, Иисуслы тае тодытэк лэсьтӥды шуыса.
44003018	Инмар кызьы Аслаз вань пророкъёсыз пыр Христосэзлэн курадӟонъёсыз сярысь азьвыл ик ивортӥз, озьы ик быдэстӥз.
44003019	Озьыен, тӥляд сьӧлыкъёсты мед ӵушиськозы шуыса, ӧпкельыса сьӧлыкъёстылэсь куштӥське но Кузё-Инмар пала берытске.
44003020	Кузё-Инмар ӟеч вапумъёс мед сётоз, тӥледлы азьвыл ик бырйыса дасям Иисус Христосэз мед ыстоз.
44003021	Ваньмыз таос быдэсмытозь, Ин Сое дораз басьтыны кулэ вал. Та сярысь дауръёслэн кутсконысенызы ик Инмар Аслаз пророкъёсыз пыр вераз.
44003022	Моисей атайёслы шуиз: ”Инмарды Кузё-Инмар агай-вынъёсты пӧлысь, монэ кадь ик, тӥледлы Пророкез ӝутоз. Мар Со тӥледлы вераз, Солэсь вань верамзэ кабыл басьтэ.
44003023	Со Пророклэсь кылзӥськисьтэм котькудӥз адями калык пӧлысь быдтэмын луоз”.
44003024	Самуил бордысен кутскыса, вань пророкъёс, кудъёсыз Инмар кылэз тодытӥзы, соос та нуналъёс сярысь но ивортӥзы.
44003025	Тӥ пророкъёслэн нылпиоссы, сӥзён-косонлэн люкет басьтӥсьёсыз луиськоды. Сое тӥляд атайёстылы Инмар сётыны сӥзиз. Авраамлы Со шуиз: ”Тынад кидысэд-выжыед пыр дунне вылысь вань выжыос бакель каремын луозы”.
44003026	Инмар Аслэсьтыз Ужасьсэ Иисусэз, кулэмысь улӟытыса, нырысь ик тӥледыз бакель карыны ыстӥз котькуддэс но урод ужъёстылэсь палэнтон понна».
44004001	Петрен Иоанн калыклы Инмар кылэз тодытыса улыку, соос доры священникъёс, храмын возьмаськисьёслэн кузёйырзы но саддукейёс лыктӥзы.
44004002	Соос апостолъёслэн калыкез дышетэмзы но Иисус пыр кулонысь улӟыса султонэз тодытэмзы понна йыркуръяськизы.
44004003	Соосты кырмизы но ӵукнаозьлы возьмаськисьёс киулэ сётӥзы; уго ӝыт вуэмын вал ини.
44004004	Та тодытонэз кылзӥськисьёс пӧлысь тросэз оскыны кутскизы; оскись муртъёс ог вить сюрс мында вал.
44004005	Мукет нуналэ Иерусалиме кузёйыръёс, тӧроос, книга тодӥсьёс,
44004006	Анна архиерей но Каиафа, Иоанн, Александр, нош озьы ик архиерей выжыысь мукет муртъёс люкаськизы.
44004007	Апостолъёсты шораз султытыса юазы: «Кыӵе кужымен, кинлэн нимыныз тае тӥ лэсьтӥды?»
44004008	Соку Петр, Святой Духен тыр луыса, соослы шуиз: «Калыклэн кузёйыръёсыз, Израильлэн тӧроосыз!
44004009	Туннэ милесьтым висись муртлы ӟеч лэсьтэммы понна, кызьы со бурмытэмын вал шуыса ответ куро ке,
44004010	ваньдылы тӥледлы, быдэс израиль калыклы тодмо мед луоз шуыса верасько: Назаретысь Иисус Христослэн, Кинэ тӥ кортӵогады но Кинэ Инмар кулэмысь улӟытыса султытӥз, Солэн нимыныз та висись тӥ азе висисьтэм карыса султытэмын;
44004011	Иисус – Со из, тӥледын, лэсьтӥськисьёсын, кулэтэм карем, корка сэреглы инъет луэм из. Со бордын сяна, нокин бордын но утиськон ӧвӧл.
44004012	Инбам улын адямиослы сётэмын ӧвӧл мукет ним, кудӥз пыр асьмеос мед быгатысалмы утиськыны».
44004013	Петрен Иоаннлэсь кышкасьтэм луэмзэс адӟыса, соослэсь дышетскымтэ, огшоры адямиос луэмзэс валаса, кенеше лыктэмъёс паймизы. Но соос тодмазы, та адямиос Иисусэн огазьын ветлӥсьёс вал шуыса.
44004014	Апостолъёсын огазьын сылӥсь бурмытэм адямиез адӟыса, соослы пумит номыр но вераны ӧз быгатэ ни.
44004015	Апостолъёсты сӥнедрионысь потыны косӥзы. Асьсэос куспазы кенешизы.
44004016	Шуизы: «Та адямиосын асьмелы мар кароно? Уго Иерусалимын вань улӥсьёслы тодмо луиз, шарае потӥз соосын лэсьтэм паймымон уж, нош асьмеос со ӧй вал шуыны ум быгатӥське.
44004017	Калык пӧлы та эшшо но медаз вӧлмы шуыса, соосты кышкатоме, Иисуслэн нимыз сярысь ноку но нокинлы но адямиослы вераны ум лэзе».
44004018	Соосты ӧтизы но Иисуслэн нимыз сярысь вераны но, дышетыны но чик ӧз лэзе ни.
44004019	Нош Петрен Иоанн соослы ответ сётыса шуизы: «Асьтэос судить каре: Инмар азьын шонер-а луоз, Инмарез сярысь, тӥледыз золгес кылзӥськыны?
44004020	Ми ум быгатӥське адӟеммес но, кылэммес но вератэк улыны».
44004021	Нош соос апостолъёсты эшшо огпол кышкатӥзы на. Калыкен сэрен вӧсь карыны луонлык шедьтытэк, соосты лэзизы, малы ке шуоно та учыр бере вань калык Инмарез данъяса улӥз.
44004022	Нош со адямилы, кудӥз вылын ортчиз паймымон бурмон, ньыльдон ареслэсь ятыр вал ини.
44004023	Мозмытскем беразы Петрен Иоанн асьсэлэнъёс доры лыктыса веразы, мар соослы архиерейёс но тӧроос шуизы.
44004024	Оскисьёс соосты ӧз кылзӥське, соос ваньзы, огкылысь кариськыса, куаразэс будэтыса, Инмарлы вазиськизы: «Кузё-Атаймы, Инмармы, Тон инэз но, музъемез но, зарезез но – ваньзэ, маиз соос пушкын вань, Кылдытӥсь!
44004025	Тон Аслад ляльчиедлэн, милям атаймылэн Давидлэн, ымыныз Святой Дух пыр верад: ”Малы калыкъёс бугыръясько, калык выжыос ярантэм уж лэсьтыны ӧдъяло?
44004026	Музъем выл эксэйёс ӝутӥсько, кивалтӥсьёс Кузё-Инмарлы, Солэн Христосэзлы пумит огазе люкасько”.
44004027	Зэмзэ ик, та городын Иисуслы, Тынад Дун-Сьӧлыктэм Пиедлы, Вӧйын Зырӟыса Пуктэмедлы, пумит Ирод но Понтий Пилат язычникъёсын, израиль калыкен валче люкаськизы
44004028	лэсьтыны сое, мае Тынад киыд, Тынад визь-кенешед азьвыл ик лэсьтыны малпазы вал.
44004029	Кузё-Инмармы, соослэн кышкатонъёссы шоры али учкы но Аслад ляльчиосыдлы чик кышкатэк Тынэсьтыд кылдэ вераны луонлык сёт;
44004030	висисьёсты бурмытыны кидэ сёт, Аслад Дун-Сьӧлыктэм Пиедлэн Иисуслэн нимыныз паймымон тодметъёс, паймымон ужъёс лэсьты».
44004031	Вӧсяськем беразы соослэн люкаськем интызы зурказ, ваньзы, Святой Духен тыр луыса, Инмар кылэз кышкатэк вераны кутскизы.
44004032	Ваньмыз оскыны кутскем муртъёс огкадь лулын-сюлмын, огкадь мылкыдын улӥзы. Нокин но аслаз ваньбур пӧлысьтыз номыре но таиз мынам аслам шуыса ӧз нима, – ваньмыз соослэн огазьын, огъя вал.
44004033	Кузё-Инмарлэн Иисус Христослэн улӟыса султэмез сярысь апостолъёс вань кужымзэс сётыса ивортылӥзы. Соослэн ваньзылэн вылазы Инмарлэн быдӟым дэлетэз улӥз.
44004034	Соослэн пӧлазы нокин но ӟудыса улӥсь ӧй вал: уго кинлэн музъемез яке коркаосыз вал, соосты вузазы но вузам дунзэс вайыса
44004035	апостолъёслэн пыд выжыязы тырылӥзы, нош соос ӟудыса улӥсьёслы сое сётылӥзы-люкылӥзы.
44004036	Тани, апостолъёсын Варнава шуыса нимам Иосия, солэн нимыз ”буйгатӥсь” шуэм луэ, левит, Кипрын вордскем мурт, –
44004037	солэн аслаз музъемез вал, – музъемзэ вузаз но коньдонзэ вайыса апостолъёслэн пыд выжыязы понӥз.
44005001	Анания нимо пиосмурт но Сапфира кышноеныз музъемзэ вузаз.
44005002	Кышноеныз вераськыса, дунызлэсь одӥг люкетсэ ватӥз, нош кыӵе ке но люкетсэ вайиз но апостолъёслэн пыд выжыязы понӥз.
44005003	Соку Петр шуиз: «Анания! Малы тон шайтанэз аслад сюлэмад пыртӥд, Святой Духез ӧрекчад – музъем дуныдлэсь одӥг люкетсэ ватӥд?
44005004	Маид вал, со тынад ӧй вал-а? Вузкарыса басьтэм дуныд но тынад ки улад ик ӧй вал-а? Малы тон та ӧрекчаськонэз аслад сюлэмад пыртӥд? Тон адямиосыз ӧд ӧрекча, Инмарез ӧрекчад».
44005005	Та кылъёсыз кылэм бераз Анания пограз но кулӥз. Ваньзы тае кылэм-адӟемъёс туж зол кышказы.
44005006	Егит пиос султӥзы но Ананиез ватыны дасязы, поттыса ватӥзы.
44005007	Та бере, ог куинь час ортчыса, мар луэм сярысь номыр но тодытэк, солэн кышноез лыктӥз.
44005008	Петр солэсь юаз: «Вера мыным, сыӵе дунэн-а музъемдэс тӥ вузады?» Со шуиз: «Бен, сыӵе дунэн».
44005009	Соку Петр солы шуиз: «Кызьы тӥ Кузё-Инмарлэн Духезлэсь визьзэ сынаны соглаш луиды? Тани, тынэсьтыд кузпалдэ ватӥсьёс ӧсэтӥ пыро, тонэ но поттозы».
44005010	Соку ик Сапфира Петрлэн пыд выжыяз усиз но лулыз потӥз. Егит пиос пырыку, со кулэмын вал ни. Сое поттӥзы но картэз вӧзы ватӥзы.
44005011	Быдэс черк, ваньмыз кылэм-адӟем калык туж зол куалектӥзы.
44005012	Апостолъёслэн киынызы калык пӧлын трос паймымон тодметъёс, паймымон ужъёс лэсьтэмын вал. Соос ваньназы Соломонлэн Бӧльмы пушказ люкаськылӥзы.
44005013	Палэнысь лыктэмъёс пӧлысь нокин но соос борды кариськыны ӧз дӥсьты, калык соосты данъяса улӥз.
44005014	Кузё-Инмарлы оскисьёс тросгес но тросгес луизы, – пиосмуртъёс но, кышномуртъёс но.
44005015	Висисьёсты, ульчаосы поттылыса, валесъёс, кӧлан шобретъёс вылэ тырылӥзы, – вӧзтӥзы ортчись Петрлэн вужерез ке но куд-огзы вылэ мед усёз вал шуыса.
44005016	Иерусалиме артысь городъёсысь трос муртъёс висисьёсты, перияськемъёсты вайылӥзы. Соос ваньзы бурмылӥзы.
44005017	Нош архиерей но соин валче ваньзы, саддукейёслэн партиенызы герӟаськем осконэз тугась-пожасьёс, кӧтсы пӧсен
44005018	апостолъёсты кырмыса пытсэтэ ворсатӥзы.
44005019	Нош Кузё-Инмарлэн Кылчинэз уйин пытсэтлэсь ӧсъёссэ усьтӥз но соосты поттыса шуиз:
44005020	«Мынэлэ, храм пушкы султэ но Христос бордын улонлэсь вань та кылъёссэ калыклы вералэ».
44005021	Верам кылэз кылзӥськыса, ӵукна соос храме пыризы но отын дышетыса улӥзы. Нош архиерей но соин ӵош лыктэмъёс, сӥнедрионэз, израиль пиослэсь тӧрооссэс люказы но апостолъёсты пытсэтысь вайыны ыстӥзы.
44005022	Медоос мынӥзы, но соосты пытсэтысь ӧз шедьтэ. Берытскем беразы
44005023	шуизы: «Ми адӟимы: пытсэт туж юн тунгонамын, ӧсъёс дорын возьмаськисьёс сыло; ӧсэз усьтӥм но отысь нокинэ ӧм шедьтэ».
44005024	Та иворез кылыса, храмез возьмасьёслэн кузёйырзы но, архиерейёс но, кызьы та тазьы луиз шуыса, абдразы.
44005025	Кин ке но лыктӥз но соослы урттылӥськыса шуиз: «Воргоронъёс, тани кинъёсты тӥ пытсэтэ ворсады, соос калыкез дышетыса храмын сыло».
44005026	Соку возьмаськисьёслэн кузёйырзы медоосын ӵош мынӥз но апостолъёсты вӧсь карыны дӥсьтытэк татчы вайиз, – соосты изэн медаз тышкалэ шуыса, калыклэсь кышказы уго.
44005027	Апостолъёсты вайизы но сӥнедрион азе султытӥзы. Архиерей соослэсь юалляськиз. Собере шуиз:
44005028	«Ми тӥледыз юн-юн ӧм алэ-а, та Адямилэн нимыныз медад ни дышетэ шуыса? Нош тӥ асьтэлэсь дышетондэс быдэс Иерусалиме вӧлмытӥды ини, Со Адямилэн вирыз понна милемыз янгыше уськытыны турттӥськоды».
44005029	Соку Петр но соин ӵош мукет апостолъёс ответ сётыса шуизы: «Адямиослы сярысь, Инмарлы золгес тэрытскыны кулэ.
44005030	Тӥледын писпу вылэ кортӵогаса вием Иисусэз атайёсмылэн Инмарзы улӟытыса султытӥз.
44005031	Израильлы сьӧлыкъёсыз понна ӧпкельыны но сьӧлыкъёссэ куштыны луонлык сётон понна Сое Аслаз бур киыныз Кузёйыр, Утись кариз.
44005032	Вань та ужъёсты ми адӟисьёс луиськомы, Святой Дух но, Кудзэ Инмар сётӥз Солы тэрытскисьёс понна».
44005033	Тае кылыса, соос йырзы курен пурӟизы но апостолъёсты виылыны малпазы.
44005034	Соку сӥнедрионын Гамалиил нимо одӥг фарисей, законлы дышетӥсь, вань калыклэн гажано муртэз султӥз но кӧня ке гинэ дырлы апостолъёсты педло поттыны косӥз.
44005035	Собере татын пукисьёслы шуиз: «Израиль калык! Асьтэ куспын эшшо ӟеч-ӟеч малпалэ ай та адямиос сярысь, мар тӥледлы соосын кароно:
44005036	уго, кема ик ӧвӧл на, кызьы потӥз вал Февда но ассэ со кыӵе ке но вылӥ-дано адямиос радэ пуктӥз. Со сьӧры ог ньыль сю мурт мынӥз. Но сое виизы. Ваньмыз, кинъёс со сьӧрын ветлӥзы, пазьгиськизы, быризы.
44005037	Собере, калыкез ӵотаса-лыдъяса гожъян вадесэ, Галилеяысь Иуда потӥз но сьӧраз трос калыкез бугыръяськон пӧлы нуиз. Сое но виизы, нош ваньмыз, кинъёс со сьӧрын ветло вал, пазьгиськизы.
44005038	Соин ик али тӥледлы верасько: та адямиос бордысь палэнске, асьсэ понназэс кельтэлэ соосты. Уго та ужпум, та ужъёс адямиос бордысь ке потэмын, со куашкалоз,
44005039	нош Инмарлэсь ке со, тӥ сое куашкатыны уд быгатэ. Инмарлы пумит мынӥсьёс медад луэ».
44005040	Соос Гамалииллэсь верамзэ санэ понӥзы. Апостолъёсты ӧтьыса жугытӥзы но, Иисуслэсь нимзэ медаз ни вералэ шуыса, соосты алыса лэзизы.
44005041	Нош апостолъёс, Кузё-Инмарлэн Иисуслэн нимыз понна сантэманэз ас вылазы чидано луизы шуыса, сӥнедрионысь шумпотыса кошкизы.
44005042	Соос нуналлы быдэ храмын но, коркась корка ветлыса но дугдылытэк дышетылӥзы, Иисус Христос сярысь Ӟеч Ивор тодытыса ветлӥзы.
44006001	Со нуналъёсы, дышетскисьёс тросгес луэм бере, грек кылын вераськисьёсыз еврейёс ас кылынызы вераськись еврейёслы пумит керӟегъяськыны кутскизы, соослэн палкышнооссы нуналлы быдэ кулэяськисьёслы люкет сётканлэсь палэнтэмын шуыса.
44006002	Соку дас кык апостолъёс, троссэ дышетскисьёсты огазе люкаса, соослы шуизы: «Асьмелы ӟеч ӧвӧл, Инмар кылэз палэнтыса, ӝӧк выл сиён-юонэз люкылон сярысь сюлмаськыны.
44006003	Соин ик, агай-вынъёс, асьтэ пӧлысь сизьымзэ оскиськымонъёссэ, Святой Духен но визьмын тыр луэмъёсты быръе: та ужез соослы оскоме.
44006004	Нош асьмеос дугдылытэк вӧсяськыса, Инмар кылэз тодытыса уломе».
44006005	Та ӵектон ваньзылы люкаськемъёслы яраз. Бырйизы Стефанэз – осконэн, Святой Духен тыр луэм пиосмуртэз, нош озьы ик Филиппез, Прохорез, Никанорез, Тимонэз, Парменэз но язычникъёс пӧлысь иудей осконэ выжем Антиохияысь Николаез.
44006006	Соосты апостолъёс азе султытӥзы, нош апостолъёс вӧсяськыса соос вылэ кизэс понӥзы.
44006007	Инмарлэн кылыз паськыт вӧлмыны кутскиз. Дышетскисьёслэн лыдзы Иерусалимын шӧдскымон йылӥз. Священникъёс пӧлысь но туж тросэз Иисус Христослы осконэз кабыл басьтыны кутскизы.
44006008	Стефан Инмарлэн дэлетэныз, кужыменыз тыр луыса, калык пӧлын быдӟымесь паймымон ужъёс, паймымон тодметъёс лэсьтӥз.
44006009	Либертин сӥнагогае ветлӥсьёс, Киринеяысь, Александрияысь, нош озьы ик Киликияысь, Асияысь вуэм куд-ог иудейёс Стефанэн ченгешыны кутскизы;
44006010	но солэсь мур визьмын но Духен тыр луыса вераськемзэ кылыса, соос пумит сылыны ӧз быгатэ.
44006011	Соку соос куд-огъёссэ либатыса Стефанлы пумит вераны дышетӥзы: «Ми кылӥмы, кызьы со Моисей вылэ, Инмар вылэ сантэман кылъёс вераз».
44006012	Калыкез, тӧроосты, книга тодӥсьёсты солы пумит бугыртыса, солэн вылаз урдскизы. Стефанэз кутыса сӥнедрионэ нуизы.
44006013	Адӟемзэс ӧрекчаса ивортӥсьёсты поттӥзы, соос шуизы: «Та адями дугдылытэк та святой инты вылэ, Моисей закон вылэ сантэман кылъёс вера.
44006014	Ми асьмеос кылӥмы, кызьы со вера вал: ”Назаретысь Иисус та интыез куашкатоз но Моисей пыр асьмелы сётэм сямъёсты воштоз”».
44006015	Собере ваньмыз сӥнедрионын пукисьёс Стефан шоры учкизы: солэн ымнырыз Кылчинлэн ымнырызлы укшась луиз шуыса адӟизы.
44007001	Архиерей Стефанлэсь юаз: «Зэм-а со?»
44007002	Соку Стефан шуиз: «Агай-вынъёс, атайёс! Кылзӥськелэ! Пиштӥсь данлыклэн Инмарез асьмелэн Авраам атаймылы, солэн Харранэ улыны выжонэзлэсь азьвыл Месопотамияысен возьматскиз
44007003	но солы шуиз: ”Аслад музъемысьтыд, выжы-кумыед пӧлысь, атаедлэн коркасьтыз потыса, Мынам возьматоно музъемам мын”.
44007004	Соку со, Халдей музъемысь потыса, Харранэ улыны интыяськиз. Нош отысен, атаез кулэм бере, Инмар сое тӥляд али улон музъемады улыны выжытӥз.
44007005	Отын Инмар Авраамлы пыдтыш быдӟа но люкет музъем ӧз сёты. Но Инмар Авраамлы кыл сётӥз: Авраамлы но, со бӧрсьы кылем солэн выжыезлы но та музъемез Со люкетлы сётоз. Нош Авраамлэн соку нылпиосыз ӧй вал на.
44007006	Солы Инмар тазьы вераз: ”Тынад вуоно выжыосыд мурт музъемын улӥсьёс луозы; ляльчи радын улозы; ог ньыль сю ар ӵоже соосты ултӥяса возёзы.
44007007	Нош Мон, – Инмар шуиз, – соосты ляльчи радын возись калыкез судить каро. Собере соос отысь потозы но та интыын Мыным вӧсяськыса улозы”.
44007008	Соку Инмар Авраамлы вандӥськон сямез ортчытыны сӥзён-косон сётӥз. Собере Авраамлэн Исаак пиез вордскиз. Тямысэтӥ нуналаз Авраам солы вандӥськон сямез ортчытӥз; Исааклэсь вордскем Иаков, нош Иаковлэсь дас кык выжыослэн йыръёссы вордскизы.
44007009	Вожъяськеменызы сэрен соос Иосифез Египетэ вузазы. Но Инмар Иосифез ӧз кушты.
44007010	Вань куректон-кайгуосызлэсь Инмар сое мозмытӥз. Египетлэн эксэез фараон азьын Иосифлы Со дэлет но визьлык сётӥз. Нош фараон Иосифез быдэс Египетлы, аслаз вань юртъерезлы кузёйыр карыса пуктӥз.
44007011	Собере сютэм ар, бадӟым куректон-кайгу вуиз быдэс Египетэ но, Ханаан музъеме но. Милям атайёсмы, кӧттыр шедьтытэк, сютэм улӥзы.
44007012	Иаков Египетын нянь вань шуыса кылӥз но атайёсмес нырысь ползэ отчы ыстӥз.
44007013	Нош соос кыкетӥ ползэ лыктэм бере Иосиф агай-вынъёсызлы аслэсьтыз кин луэмзэ шарае поттӥз. Соку Иосифлэн выжыез фараонлы но тодмо луиз.
44007014	Иосиф аслэсьтыз атайзэ, Иаковез, вань выжы-кумызэ – сизьымдон вить муртэ – ӧтьыны ыстӥз.
44007015	Иаков Египетэ улыны выжиз. Отын со ачиз но, атайёсмы но кулӥзы.
44007016	Мугорзэс Сӥхеме вайыса, шайгуэ понӥзы; со шайгуэз Авраам Сӥхемысь Емморлэн пиосызлэсь азвесь сётыса басьтӥз.
44007017	Инмарлэн Авраамлы сӥзьыса сётэм дырыз матэ вуэмъя Египетын израиль калык йылӥз, лыдыз будӥз.
44007018	Озьы вал: Египетэ мукетыз эксэй пуксиз, Иосиф сярысь со номыр но уг тоды вал.
44007019	Таиз эксэй асьме выжылы пумит, кескич улӥз. Атайёсмес ӝиптыса возиз. Вордӥськем нылпиоссэс куштытъятӥз, – соос улэп медаз ни кыле шуыса.
44007020	Со вадесын Моисей вордӥськиз. Со Инмар азьын туж чебер-йӧно вал; куинь толэзь ӵоже сое атай юртаз сюдыса вордӥзы.
44007021	Нош сое куштыса кельтэмзы бере фараонлэн нылыз та нуныез шедьтыса басьтӥз но, ас дораз вайыса, пизэ кадь сое утиз-вордӥз.
44007022	Египетлэн вань визьнодлыкезлы Моисей дышетэмын вал; кылын но, ужен но со кужмо луиз.
44007023	Моисейлы ньыльдон арес тырмем бере со, израиль пиос доры мыныса, агай-вынъёсыныз адӟиськыны мылкыд кариз.
44007024	Египет пилэсь израиль пиез ултӥямзэ со адӟиз но со пилы дурбасьтӥз; ултӥям мурт понна пунэмзэ берыктыкуз, Египет пиез вииз.
44007025	Со малпаз, солэн агай-вынъёсыз валалозы, Инмар со пыр израиль пиослы утиськон сётэ шуыса; нош соос ӧз валалэ.
44007026	Мукетаз нуналэ израиль пиослэсь куспазы жугиськемзэс адӟиз. Доразы лыктӥз но соосты куспазы тупаса улыны косӥз, со шуиз: ”Тӥ – агай-вынъёс, малы огдэс огды ултӥяськоды?”
44007027	Нош матысьсэ ултӥясь израиль пи Моисеез донгыса лэзиз но шуиз: ”Милемлы кин тонэ кузёйыр, судья карыса пуктӥз?
44007028	Монэ но виыны уд ӧдъяськы-а, кызьы тон толон египет пиез виид?”
44007029	Та кылъёс бере Моисей Египетысь пегӟыса кошкиз, Мадиан музъемын улыны кутскиз. Отысен солэн кык пиосыз вордскизы.
44007030	Ньыльдон ар ортчыса, Сӥнай гурезь вӧзысь кыр музъемын, ӝуась тёрнпу куак пушкысен Моисейлы Кузё-Инмарлэн Кылчинэз возьматскиз.
44007031	Та адӟонлы Моисей туж паймиз. Нош матаз учкыны мынэм бераз солы Кузё-Инмарлэн куараез кылӥськиз:
44007032	”Мон – тынад атайёсыдлэн Инмарзы, Авраамлэн Инмарез, Исааклэн Инмарез, Иаковлэн Инмарез”. Куалектэменыз Моисей синзэ ӝутыны но ӧз дӥсьты.
44007033	Кузё-Инмар солы шуиз: ”Пыдысьтыд кутчандэ кыль, тынад али сылоно интыед – святой музъем ук!
44007034	Адӟи Мон, адӟи кызьы Мынэсьтым калыкме Египетын ӝиптыса возё, кылӥ солэсь викышъямзэ но сое мозмытыны васьки. Нош али лыкты, Мон тонэ Египетэ ысто”.
44007035	Самой та Моисеез, кудзэ израиль пиос тазьы вераса палэнтӥзы: ”Кин тонэ милемлы кузёйыр, судья карыса пуктӥз?” Самой та Моисеез тёрнпу куак пӧлысен возьматскем Кылчин пыр Инмар израиль калыклы кузёйыр, мозмытӥсь карыса ыстӥз.
44007036	Моисей соосты Египетысь поттӥз. Египет музъемын но, Горд Кам зарезьын но, кыр дуннеын но ньыльдон ар ӵоже паймымон ужъёс, паймымон тодметъёс лэсьтылӥз.
44007037	Та самой со Моисей, израиль пиослы тазьы шуись: ”Инмарды Кузё-Инмар агай-вынъёсты пӧлысь, монэ кадь, тӥледлы Пророкез ӝутоз; Солэсь верамзэ кабыл басьтэ”.
44007038	Та самой со Моисей, кин кыр дуннеын люкаськем калык пӧлын Кылчинэн но атайёсынымы огазьын вал, Кылчин солы Сӥнай гурезь йылысен вераз. Со Инмарлэсь улэп кылъёссэ кабыл басьтӥз асьмелы сётон понна.
44007039	Нош атайёсмылэн Моисейлэсь кылзӥськемзы ӧз поты, сое кулэтэм каризы но сюлмынызы Египет пала берытскизы.
44007040	Ааронлы соос шуизы: ”Милемлы инмаръёс лэсьты, соос милям азьпаламы мед мынысалзы, ум тодӥське уго, мар луиз асьмеды Египет музъемысь поттӥсь Моисеен”.
44007041	Со нуналъёсы соос ошпи лэсьтӥзы но та сульдэрзылы-идолзылы курбон сётӥзы, асьсэлэн киынызы лэсьтэм маке азьын шулдыръяськизы.
44007042	Нош Инмар соослэсь палэнскиз но соосты инмысь кизилиослы йыбыртъяны кельтӥз, кызьы пророкъёслэн книгаязы гожтэмын: ”Израиль калык! Ньыльдон ар ӵоже кыр дуннеетӥ ветлыкуды, тӥ Мыным виро, курбон сётӥды-а?
44007043	Сьӧрады тӥ нуллӥды Молохлэсь тылыссэ, Ремфан инмардылэсь кизилизэ, асьтэлы йыбыртъяны лэсьтэм суредъёстэс: соин ик Мон тӥледыз Вавилонлэн сьӧраз улыны келяло”.
44007044	Асьмелэн атайёсмылэн, кыр дуннеын улыкузы, сӥзён-косонэн скиниязы вал. Моисей сое Инмарлэн косэмезъя Инмысь адӟем скиниялы укшатыса лэсьтӥз.
44007045	Асьмелэн атайёсмы асьсэлэн атайёссылэн киысьтызы скинияез басьтӥзы. Иисус Навинлэн валтэм улсаз сое сьӧразы, атайёсмылэн син азьысьтызы Инмарен уллям калыкъёслэн музъемазы, нуизы. Отын со Давидлэн нуналъёсыз вуытозь улӥз.
44007046	Инмар Давидлы дэлет сётӥз, нош Давид Инмар азьын Иаковлэн Инмарезлы улон инты мед шедьтоз вал шуыса вӧсяськиз.
44007047	Нош Инмарлы корка Соломон пуктӥз.
44007048	Но Вылысь Инмарез адями киын лэсьтэм вӧсь коркаосы улыны интыяны уг луы. Уго пророк пыр шуэмын:
44007049	”Ин – Мынам эксэй пуконэ, музъем – Мынам пыдул лёгетэ; Мыным кыӵе корка пуктоды? – шуэ Кузё-Инмар. – Яке, кытын луыны быгатоз Мынам шутэтскон интые?
44007050	Ваньмыз таос Мынам киыным кылдытэмын ӧвӧл шат?”
44007051	Вог муртъёс! Сюлмынызы, пельынызы вандӥськымтэ адямиос! Кызьы ке тӥляд атайёсты, озьы ик тӥ но ялан Святой Духлы пумитъяськиськоды.
44007052	Вал-а одӥг ке но пророк, кудзэ тӥляд атайёсты ӧз уллялэ? Шонер Улӥсьлэсь лыктонзэ азьвыл ивортӥсьёсты соос виизы. Нош Сое вузасьёс, Сое виисьёс табере тӥ луиды, –
44007053	тӥ, кинъёс Кылчинъёс пыр Инмар закон басьтӥды, но солы ӧд тэрытске».
44007054	Тае кылзыса, соос йырзы курен урмизы, пиньёссэс йырйизы.
44007055	Нош Стефан, Святой Духен тыр луыса, инме учкиз но Инмарлэсь пиштӥсь данлыксэ, Инмарлэн бурпалаз сылӥсь Иисусэз адӟиз.
44007056	Соку со шуиз: «Тани, мон усьтӥськем Инмез, Инмарлэн бурпалаз сылӥсь Адями Пиез адӟисько».
44007057	Нош соос шуш куараен кеськизы, пельёссэс ӵоксазы. Собере ваньзы ӵош со вылэ урдскизы.
44007058	Город сьӧры поттӥзы но со вылэ изъёс зӥръяны кутскизы. Адӟисьёс дӥськутсэс Савл нимо егит пилэн пыд выжыяз понӥзы.
44007059	Стефанэз изъёсын жугизы, нош со вӧсяськыса шуиз: «Кузё-Инмаре Иисус! Лулме Ас кияд басьты».
44007060	Собере пыдес вылаз султӥз но бадӟым куараен кеськыса вераз: «Кузё-Инмаре! Соослы тае сьӧлыклы эн гожты». Тае вераз но, лулыз потӥз.
44008001	Стефанэз виемзэс Савл умой уж луэ шуыса лыдъяз. Со нуналысен Иерусалимын черкез туж зол ёртыны кутскизы. Ваньмыз, апостолъёс сяна, Иудеялэн но Самариялэн пӧртэм палъёсаз пазьгиськоно луизы.
44008002	Стефанэз вӧсяськись муртъёс ватӥзы, со понна туж бӧрдӥзы.
44008003	Нош Савл черкез улляны, ӝикатыса возьыны кутскиз. Коркаосы пыраса, пиосмуртъёсты но, кышномуртъёсты но гыж кыскаса поттылӥз, пытсэтэ сётылӥз.
44008004	Соку пазьгиськемъёс пӧртэм палъёстӥ ветлӥзы но Ӟеч Иворез тодытӥзы.
44008005	Озьы Филипп, Самарияысь городэ вуыса, соослы Христос сярысь тодытыны кутскиз.
44008006	Филипплэсь тодытэмзэ кылыса, солэсь паймымон ужъёс лэсьтэмзэ адӟыса, трос калык солэсь верамзэ кабыл басьтӥз.
44008007	Уго трос адямиос пушкысь периос шуш куараен кеськыса потылӥзы, трос пери шуккемъёс, чутӥсьёс бурмылӥзы.
44008008	Соку со городын бадӟым шумпотон вал.
44008009	Со городын ик Симон нимо кыӵе ке но пиосмурт вал, со тунаськыса-пелляськыса улӥз, Самарияысь калыкез паймытылӥз, ассэ кыӵе ке но вылӥ мурт карыса возьматыны тыршиз.
44008010	Пичиысен бадӟымозь – ваньмыз солэсь кылзӥськизы, шуо вал: «Та – Инмарлэн быдӟым кужымез».
44008011	Кема дыр ӵоже со соосты тунатсконъёсын паймытылӥз, соин ик солэсь сак кылзӥськизы.
44008012	Нош куке Филипплэн Инмар Эксэйлык сярысь, Иисус Христослэн нимыз сярысь Ӟеч Ивор верамезлы оскизы, соку пиосмуртъёс но, кышномуртъёс но пылатӥськизы.
44008013	Ачиз Симон но оскыны кутскиз. Пылатӥськем бераз со Филипп вӧзысь ӧз кошкылы ини; бадӟымесь, кужмо ужъёслэсь, паймымон тодметъёслэсь ортчылэмзэс адӟыса паймылӥз.
44008014	Самарияысь адямиослэсь Инмар кылэз кабыл басьтэмзэс кылыса, Иерусалимын улӥсь апостолъёс соос доры Петрез но Иоаннэз ыстӥзы.
44008015	Оскыны кутскемъёс Святой Духез басьтыны мед быгатозы шуыса, апостолъёс вӧсяськизы.
44008016	Соос пӧлысь огзы вылэ но Святой Дух та дырозь васькымтэ на вал уго, соос Кузё-Инмарлэн Иисуслэн нимыз понна гинэ пылатэмын вал.
44008017	Соку апостолъёс соос вылэ кизэс понӥзы но, соос Святой Духез кабыл басьтӥзы.
44008018	Апостолъёслэн кизэс понэм пыр Святой Дух сётэмын луэ шуыса, Симон адӟиз но Петрен Иоаннлы коньдон вайиз,
44008019	соослы со шуиз: «Мыным но сыӵе кужым сётэ – кин вылэ киме понӥ ке, со Святой Духез мед басьтоз».
44008020	Нош Петр солы шуиз: «Тынад азвесед асэныд ӵош быроно мед луоз, – Инмарлэсь кузьымзэ тон уксёен басьтыны малпад уго!
44008021	Татын тынад люкетэд, люкет басьтонэд ӧвӧл, малы ке шуоно Инмар азьын тынад сюлмыд чылкыт ӧвӧл.
44008022	Та сьӧлыкед понна ӧпкельы, Инмарлы вӧсяськы: оло, сюлмыдлэсь та урод малпанзэ Со уз кушты-а;
44008023	адӟисько уго: сэпед пӧсьтымон луэмын ни, урод ужъёслэн сьӧлтэтазы улӥськод».
44008024	Соку Симон шуиз: «Мон понна Кузё-Инмарлы вӧсяськелэ, тӥляд верамъёсты пӧлысь огез но мон вылэ медаз вуы шуыса».
44008025	Апостолъёс вань адӟемзэс верамзы но Кузё-Инмарлэсь кылзэ тодытэмзы бере берен Иерусалиме кошкизы. Бертыкузы Самарияысь тросаз гуртъёсын Евангелиез тодытӥзы.
44008026	Филипплы Кузё-Инмарлэн Кылчинэз шуиз: «Султы но лымшор пала, Иерусалимысь Газае васькись сюрес вылэ, мын. Со калыктэм инты».
44008027	Со султӥз, отчы мынӥз. Тани, Эфиопияысь адями, евнух, Эфиопияысь эксэй кышномуртлэн, кандакиялэн, юртаз кузёйыр, солэсь вань узырлыксэ возьмаса улӥсь мурт, Иерусалиме йыбырттыны вуылӥз.
44008028	Бертон сяменыз, уробояз пукыса, Исаия пророклэсь гожъямзэ лыдӟыса мынӥз.
44008029	Дух Филипплы шуиз: «Мын та уробо вӧзтӥ».
44008030	Филипп матаз мынӥз. Уробоын пукись Исаия пророклэсь гожъямзэ лыдӟе шуыса кылэм бераз солы шуиз: «Мар лыдӟиськод, валаськод-а?»
44008031	Со мурт шуиз: «Нокин но ӧз дышеты бере, кызьы валалом?» Собере со Филиппез уробояз тубыны но асэныз артэ пуксьыны косӥз.
44008032	Нош Священной Гожтэмысь лыдӟоно люкетаз тазьы гожтэмын вал: «Ыж кадь вандыны Со нуэмын вал, ыж ӵышкись азьысь ыжпи кадь Со куаратэм вал, Аслэсьтыз ымзэ ӧз усьтылы.
44008033	Сое ултӥязы, шонер судить ӧз каре, нош Солэн выжыез сярысь кин вераны быгатоз? Уго Солэн улонэз музъем вылысь басьтӥське ни».
44008034	Евнух Филипплы шуиз: «Курисько тонэ: кин сярысь озьы пророк вера? Оло, ас сярысьтыз яке кин ке но мукетыз сярысь-а?»
44008035	Соку Филипп вераны кутскиз. Та Гожтэмысен кутскыса, Иисус сярысь солы Ӟеч Ивор тодытӥз.
44008036	Сюрес кузя мынон сямен соос ву дуре вуизы. Соку евнух шуиз: «Тани, ву. Мар мыным люкетэ пылатӥськыны?»
44008037	Нош Филипп солы шуиз: «Вань сюлмысьтыд оскиськод ке, луоно». Соку эфиоп пи ответ сётыса шуиз: «Оскисько, Иисус Христос Инмар Пи луэ шуыса».
44008038	Валзэ дугдытыны косӥз, нош собере кыкназы ик вуэ пыризы: Филипп но, евнух но. Филипп сое пылатӥз.
44008039	Соос вуысь потэм бере Святой Дух евнух вылэ васькиз. Нош Филиппез Кузё-Инмарлэн Кылчинэз нуиз, евнух сое ӧз адӟы ни, со шумпотыса сюрес кузя азьпала мынӥз.
44008040	Нош Филипп Азотэ вуттэмын вал. Татысен Кесарияе вуытозяз, вань городъёстӥ Ӟеч Ивор тодытыса ветлӥз.
44009001	Савл Кузё-Инмарлэсь дышетскисьёссэ ялан кышкатыны, виылыны выриз на. Архиерей доры со мынӥз
44009002	но Дамаскысь сӥнагогаосы солэсь гожтэтъёс куриз, – та дышетон пала мынӥсьёсты шедьтӥз ке, пиосмуртъёсты но, кышномуртъёсты но, думылыса Иерусалиме вайыны мед быгатоз шуыса.
44009003	Мынон сямен, Дамасклы матэ вуыкуз, шӧдтэк шорысь инмысен солэн йылаз югыт чилектӥз-воректӥз.
44009004	Со музъем вылэ усиз но куара кылӥз, со куара солы шуиз: «Савл, Савл! Малы тон Монэ улляськод?»
44009005	Со шуиз: «Кузёе, кин тон?» Нош Кузё-Инмар шуиз: «Мон – Иисус, кудзэ тон улляськод; секыт луоз тыныд йылсо бодылы пумит мыныны».
44009006	Со куалекъяса, кышкаса шуиз: «Кузёе! Мар карыны Тон монэ косод?» Кузё-Инмар солы шуиз: «Султы но городэ мын, отысен тыныд верамын луоз, мар лэсьтыны кулэ».
44009007	Савлэн ӵош мынӥсь адямиос пумем кадь сылӥзы: куара кыло, нош нокинэ но уг адӟо.
44009008	Савл музъем вылысь султӥз, синъёсыз усьтэмын ке но вал, номыр но ӧз адӟы. Сое, китӥз кутыса, Дамаске нуизы.
44009009	Куинь нунал ӵоже со номыр но ӧз адӟы, ӧз но сиськы, ӧз но юы.
44009010	Дамаскын Анания нимо одӥг дышетскись вал. Кузё-Инмар адӟон пыр солы шуиз: «Анания!» Со шуиз: «Мон кылзӥсько, Кузё-Инмаре».
44009011	Кузё-Инмар солы шуиз: «Султы но, ”Шонер” шуыса нимаськись ульчае мын, юа Иудалэн коркасьтыз Тарс карысь Савл нимо адямиез; со али вӧсяське.
44009012	Солы возьматэмын вал, кызьы Анания нимо пиосмурт пыре но, со адӟыны мед кутскоз шуыса, со вылэ кизэ понэ».
44009013	Анания ответ сётӥз: «Кузё-Инмаре! Мон трос муртъёслэсь кылӥ ни Тынад вӧсяськись калыкедлы пумит Иерусалимын кӧня урод ужъёс лэсьтӥз та адями.
44009014	Татчы но со ваньзэс Тыныд оскисьёсты думылыны-кутылыны шуыса архиерейёслэсь басьтэм косонэн лыктэмын».
44009015	Но Кузё-Инмар солы шуиз: «Мын, со – Мынэсьтым нимме язычникъёслы, эксэйёслы, израиль пиослы тодытыны Мынам быръем сосудэ.
44009016	Мон солы возьмато, Мынам нимы понна кӧня курадӟон адӟыны со кулэ!»
44009017	Анания мынӥз. Корка пырем бераз Савл вылэ кизэ поныса шуиз: «Савл брат! Кузё-Инмар Иисус, мыноно сюрес вылысеныд тыныд возьматскись, монэ ыстӥз, тынад синъёсыд мед усьтӥськозы но Святой Духен тыр мед луод шуыса».
44009018	Со куспын ик Савллэн син бордысьтыз чорыг сьӧм выллем маке усиз но, со адӟыны кутскиз. Соку ик со султыса пылатӥськиз.
44009019	Сиськем бераз кужым пыриз. Кӧня ке нунал ӵоже Савл дышетскисьёсын огазьын Дамаскын улӥз.
44009020	Соку ик Савл сӥнагогаосын Иисус сярысь Со Инмар Пи луэ шуыса тодытыны кутскиз.
44009021	Ваньмыз кылзӥсьёс паймыса шуизы: «Та самой со ӧвӧл-а, кудӥз Иерусалимын та Нимлы вазиськисьёсты быдтыны тыршиз? Татчы но со ӧз-а лыкты соосты думылыса архиерейёс доры нуон понна?»
44009022	Нош Савл кужмогес но кужмогес тодытыны кутскиз. Дамаскын улӥсь иудейёсты со куалекъятӥз Иисус – Христос луэ шуыса дышетэменыз.
44009023	Трос нуналъёс ортчем бере иудейёс сое виыны вераськизы.
44009024	Но соослэсь та урод малпанзэс Савл тодӥз; иудейёс уй но нунал, сое виён понна, кар капкаос дорын возьмаськыса улӥзы.
44009025	Соин ик дышетскисьёсыз уйин сое, корзинае пуктыса, борддор кузя васькытӥзы.
44009026	Савл Иерусалиме вуиз но Иисуслэн дышетскисьёсыз борды кариськыны тыршиз; нош соос ваньзы, солэн дышетскись луэмезлы оскытэк, солэсь кышкаса улӥзы.
44009027	Нош Варнава сое, эш карыса, апостолъёс доры вайиз. Соослы вераз, кызьы Савл сюрес вылысен Кузё-Инмарез адӟиз но мар солы Кузё-Инмар вераз, кызьы со Дамаскын Иисуслэн нимыныз кышкатэк тодытӥз.
44009028	Лыктылыса-кошкылыса со Иерусалимын дышетскисьёсын огазьын каньылэн улӥз. Кузё-Инмарлэн Иисуслэн нимыз понна Ӟеч Иворез кышкатэк тодытӥз.
44009029	Озьы ик вераськылӥз ченгешоно луылэм грек кылын вераськись иудейёсын, нош соос Савлэз виыны малпазы.
44009030	Агай-вынъёс та сярысь тодэм беразы Савлэз Кесарияе келязы, отысен Тарс каре ыстӥзы.
44009031	Та вадесын быдэс Иудеяысь, Галилеяысь, Самарияысь черкъёслы каньылэн улон дыр вуиз. Соос юнматскизы, Кузё-Инмарлэсь кышканэн улӥзы, Святой Духлэн дэлетэныз оскисьёслэн лыдзы тросгес но тросгес луиз.
44009032	Котькытчы но вуылон сяменыз Петр адӟиськыны пыриз Лиддаысь вӧсяськисьёс доры.
44009033	Отысен со Еней нимо адямиез шедьтӥз. Со мурт тямыс ар ӵоже ини пери шуккем куеныз курадӟыса кылле вал.
44009034	Петр солы шуиз: «Еней! Тонэ Иисус Христос бурмытэ; султы валес вылысьтыд, окты валестэ». Еней соку ик султӥз.
44009035	Лидда карын, Сарон нёжалын улӥсьёс тае адӟем беразы ваньзы Кузё-Инмар пала берытскизы.
44009036	Иоппияын Тавифа нимо одӥг дышетскись вал, солэн нимыз ”кыр кеч” шуэм луэ. Со трос ӟеч ужъёс лэсьтыса улӥз, ёрмыса улӥсьёслы трос юрттэт сётъяз.
44009037	Со нуналъёсы озьы луиз: Тавифа висьыны кутскиз но кулӥз. Сое гылтӥзы но коркалэн бадӟым палаз понӥзы.
44009038	Лидда но Иоппия каръёс ог-огзылы матын сыло. Дышетскисьёс Петр Иоппияын шуыса тодӥзы но соку ик со доры кык адямиосты, ӝегатскытэк со татчы мед лыктоз вал шуыса, ӧтьыны ыстӥзы.
44009039	Петр султӥз но соосын ӵош татчы лыктӥз. Вуэм бераз сое коркалэн бадӟым палаз пыртӥзы, вань палкышноос бӧрдыса сое котыртӥзы. Кыр Кечлэсь соосын огазьын улыкуз лэсьтылэм дэремъёссэ, дӥськутъёссэ возьматъязы.
44009040	Петр ваньзэс педло поттэм бераз пыдесъяськыса вӧсяськиз но кулэм мугор пала берытскыса шуиз: «Тавифа! Султы!» Тавифа синъёссэ усьтӥз но Петрез адӟыса пуксиз.
44009041	Петр солы, кизэ сётыса, султыны юрттӥз. Ваньзэс вӧсяськисьёсты, палкышноосты ӧтиз но соослы Тавифа улӟиз шуыса возьматӥз.
44009042	Быдэс Иоппияе та ивор вӧлмиз; та бере тросэз Кузё-Инмарлы оскыны кутскизы.
44009043	Петр трос нуналъёс ӵоже Иоппияын ку посӥсь Симон дорын улӥз.
44010001	Кесарияын Корнилий нимо пиосмурт вал, Итали шуыса нимаськись полкысь сю солдатэн кивалтӥсь.
44010002	Быдэс семьяеныз шонер, Инмарлэсь кышканэн улӥсь мурт. Израильысь ёрмыса улӥсьёслы трос юрттӥськыса, ялан Инмарлы вӧсяськыса улӥз со.
44010003	Ог укмыс час котырын нуназе солы Инмар Кылчин возьматскиз, со доры со пырыса шуиз: «Корнилий!»
44010004	Нош Корнилий со шоры учкиз но кышкаса шуиз: «Мар, Кузёе?» Кылчин солы ответ сётӥз: «Тынэсьтыд вӧсяськемдэ, ёрмисьёслы юрттӥськемдэ Инмар кабыл басьтӥз;
44010005	али Иоппияе адямиосты ысты но Петр шуон Симонэз татчы ӧть:
44010006	со Симон ку посӥсь дорын куноя. Солэн коркаез зарезь дурын сылэ. Со тыныд кылъёс вералоз, со кылъёсын тон но, тынад быдэс семьяед но утиськоды».
44010007	Соин вераськись Кылчин палэнскем бере Корнилий кык медооссэ но Инмарлы оскись одӥгзэ солдатсэ ӧтиз.
44010008	Корнилий соослы ваньзэ вераз-валэктӥз но соосты Иоппияе ыстӥз.
44010009	Мукетаз нуналэ, Иоппия карлы матэ вуыкузы, ог куать час котырын Петр корка йылэ вӧсяськыны тубиз.
44010010	Кӧт сюмамзэ шӧдыса сиськыны малпаз. Сиён дасян куспазы солы паймымон адӟон возьматскиз:
44010011	усьтӥськем инмез адӟиз. Со доры, музъем вылэ, ньыль пал сэрегтӥз ик думем бадӟым ӝӧккышет кадь, кыӵе ке но сосудлэсь лэзиськемзэ со адӟиз.
44010012	Отын олокыӵе но музъем выл пӧйшуръёс, нюж ветлӥсьёс, ин тылобурдоос вал.
44010013	Солы куара кылӥськиз: «Султы, Петр, ванды но си».
44010014	Но Петр шуиз: «Уг, ноку но уг сиы. Кузё-Инмаре, мон ноку но юрӟым, чылкыттэм макеез ӧй сиылы».
44010015	Соку кыкетӥ ползэ солы куара вераз: «Мае Инмар дун-чылкыт кариз, сое тон чылкыттэм шуыса эн лыдъя».
44010016	Тазьы куинь пол луиз, – собере сосуд берен инме ӝутӥськиз.
44010017	Петр та адӟонэз адӟем бераз, ас понназ паймыса, мае меда та возьматэ шуыса улон дыръяз Корнилиен ыстэм пиосмуртъёс, Симонлэсь корказэ утчаса, капка выжые вуизы.
44010018	Кеськыса юазы: «Татын-а улэ Петр шуон Симон?»
44010019	Адӟемез сярысь Петр малпаськыса улыку, Дух солы шуиз: «Тани, тонэ куинь адямиос утчало.
44010020	Султы, васькы но, нокыӵе кариськытэк, соосын ӵош мын, – уго Мон соосты ыстӥ».
44010021	Корнилийлэн ыстэм адямиосыз доры васькыса, Петр шуиз: «Мон – со, кинэ тӥ утчаськоды; кыӵе муген тӥ лыктӥды?»
44010022	Соос шуизы: «Корнилий – сю солдатэн кивалтӥсь, шонер, Инмарлэсь кышканэн улӥсь, вань иудейёслэн гажано муртсы, Инмар Кылчинлэсь тонэ аслаз дораз ӧтьыны но тынэсьтыд веранъёстэ кылзӥськыны косон басьтӥз».
44010023	Соку Петр соосты, корка пыртыса, куно кариз, нош мукетаз нуналэ султӥз но соосын ӵош кошкиз. Иоппияысь куд-огез агай-вынъёс но соин ӵош мынӥзы.
44010024	Мукетаз нуналэ соос Кесарияе вуизы. Ӵыжы-выжыоссэ, матысь эшъёссэ ӧтьыса, Корнилий соосты витиз.
44010025	Петр пырыку, Корнилий сое пумитаз но со азе пыдесъяськыса йыбырттӥз.
44010026	Нош Петр сое ӝутыса шуиз: «Султы, мон но тон кадь ик адями гинэ уго».
44010027	Корнилиен вераськыса, Петр корка пыриз. Трос люкаськем калыкез адӟыса,
44010028	соослы со шуиз: «Тӥ ӟеч тодӥськоды, иудейлы мукет выжы калыкъёсын кусып возьыны яке соос доры ветлыны лэземын ӧвӧл шуыса. Но мыным Инмар усьтӥз: одӥгзэ но адямиез юрӟым яке чылкыттэм шуыса лыдъяны уг яра.
44010029	Соин ик мон, ӧтиды бере, пумитъяськытэк лыктӥ; юаме потэ: кыӵе муген тӥ монэ ӧтиды?»
44010030	Корнилий шуиз: «Ньыль нунал ӵоже та часозь мон визяса улӥ, укмысэтӥ часын аслам коркам вӧсяськыса улӥ. Но, тани, шӧдтэк шорысь мынам азям югыт тӧдьы дэремен пиосмурт султӥз но
44010031	шуиз: ”Корнилий! Тынад вӧсяськемед Инмар доры кылӥськиз, ёрмисьёслы юрттэмъёсыд но Инмар дорын кабыл басьтэмын.
44010032	Озьыен, кинэ ке Иоппияе ысты но Петр шуон Симонэз татчы ӧтьыса вай: со али зарезь дурысь Симон ку посӥсьлэн корказ куноя. Со лыктыса тыныд вералоз”.
44010033	Соку мон тон доры ӧтисьёсты ыстӥ. Кыӵе умой – тон лыктӥд! Али ваньмы ми татын Инмар азьын сылӥськомы Инмарлэсь тыныд ваньзэ вераны косэмъёссэ кылзон понна».
44010034	Петр вераны кутскиз, со шуиз: «Зэмзэ ик табере валасько, Инмар адямиосты вылтус шоры учкыса улӥё-вылӥё уг кары.
44010035	Котькуд калык пӧлысь Солэсь кышканэн, шонерлыко улӥсь муртъёс Солы кельшымонэсь-ярасесь луо.
44010036	Иисус Христос пыр тупаса улон сярысь Ӟеч Ивор тодытыса, израиль пиослы Со веран кыл ыстӥз. Иисус Христос – ваньмызлы Кузё-Инмар.
44010037	Иоанн пылатонэз тодытэм бере, Галилеяысен кутскыса, быдэс Иудей музъемын мар луэмез тӥ тодӥськоды.
44010038	Тӥ кылӥды, кызьы Инмар Назаретысь Иисусэз Святой Духен но кужымен вӧйын зырӟыса пуктӥз, кызьы Со ӟеч ужъёс лэсьтылыса, диаволлэн киулаз сюремъёсты ваньзэс бурмытылыса ветлӥз, – малы ке шуоно Инмар Соин валче вал.
44010039	Мар Со лэсьтӥз Иудей шаерын, Иерусалимын, кызьы Сое кирос борды кортӵогаса виизы, ми ваньзэ тае адӟисьёс луиськомы.
44010040	Куиньметӥ нуналаз Инмар Сое улӟытыса султытӥз но адямиослы возьматскылыны Солы эрик сётӥз,
44010041	вань калыклы возьматскыны эрик ӧз сёты, нош милемлы, адӟеммес ивортӥсьёслы, Инмарлэн азьвыл ик быръем муртъёсызлы, кулэмысь улӟыса султэм бераз Соин ӵош сиыса, юыса улэм муртъёслы, возьматскылыны эрик сётӥз.
44010042	Со – улэпъёслэн но кулэмъёслэн Инмарен пуктэм Судьязы луэ, Со милемыз калыклы тодытыны, адӟеммес ивортыны косӥз.
44010043	Иисус Христос сярысь вань пророкъёс иворто, котькудӥз но Солы оскись мурт Солэн нимыз пыр сьӧлыкъёсты куштон басьтоз».
44010044	Петр та кылъёссэ эшшо вера на вал, – солэсь верамзэ вань кылзӥсьёс вылэ Святой Дух васькиз.
44010045	Петрен валче Иоппияысь лыктэм вандӥськемъёс пӧлысь потэм оскисьёс паймизы, язычникъёс вылэ но Святой Духлэн дэлетэз лэзиськиз шуыса, –
44010046	уго язычникъёслэсь но мукет кылъёсын вераськемзэс, Инмарез данъямзэс соос кылӥзы.
44010047	Соку Петр шуиз: «Та адямиос асьмеос кадь ик Святой Духез басьтӥзы. Соин ик кин ке но соослы вуын пылатонэз алыны быгатоз шат?»
44010048	Иисус Христослэн нимыз понна соосты пылатӥськыны косӥз. Собере соос Петрез доразы эшшо кӧня ке но нунал мед улоз на шуыса куризы.
44011001	Быдэс Иудеяысь апостолъёс, агай-вынъёс кылӥзы, язычникъёс но Инмар кылэз кабыл басьтӥзы шуыса.
44011002	Петр Иерусалиме вуэм бере вандӥськон сямез ортчытэм оскисьёс сое пыкылӥзы,
44011003	тазьы шуыса: «Вандӥськон сямез быдэсъясьтэмъёс дортӥ тон ветлӥд, соосын огазьын сиид-юид».
44011004	Нош Петр соослы радызъя вераны кутскиз, кызьы со вал:
44011005	«Иоппияын мон вӧсяськи но паймымон возьматсконэз адӟоно луи: бадӟым ӝӧккышет выллем кыӵе ке но сосуд васькиз, инмысен ньыль пал сэрегтӥз ик лэземын вал, со мон доры лэзиськиз.
44011006	Со пушкы мон чакласькыса учки но музъем выл пӧйшуръёсты, нюж ветлӥсьёсты, ин тылобурдоосты адӟи.
44011007	Мон куара кылӥ, со куара мыным шуиз: ”Султы, Петр, ванды но си”.
44011008	Нош мон шуи: ”Уг, ноку но уг сиы. Кузё-Инмаре, номыр но юрӟым, чылкыттэм маке мынам ымам ӧз на пырылы”.
44011009	Инмысен мыным кыкетӥ ползэ куара вераз: ”Мае Инмар дун-чылкыт кариз, сое тон чылкыттэм шуыса эн лыдъя”.
44011010	Тазьы куинь пол луиз; собере нош ик ваньмыз инме ӝутскиз.
44011011	Ӵапак со часын, со виын мынам улон корка азям Кесарияысь мон доры ыстэм куинь адямиос дугдӥзы.
44011012	Дух мыным вераз, нокыӵе кариськытэк мон соосын ӵош Иоппияе мед мыном шуыса. Монэн ӵош та куать агай-вынъёс но мынӥзы. Собере ми со Корнилийлэн корказ вуимы.
44011013	Со милемлы вераз, кызьы со аслаз корказ Кылчинэз адӟиз, кудӥз султыса шуиз: ”Иоппияе адямиосты ысты, соос Петр шуон Симонэз татчы ӧтьыса мед ваёзы.
44011014	Со тыныд кылъёс вералоз, со кылъёсын тон но, тынад быдэс семьяед но утиськоды”.
44011015	Вераны кутскем берам соос вылэ Святой Дух васькиз озьы, кызьы нырысь кутсконаз ик асьмеос вылэ но Со васькиз.
44011016	Соку мон тодам вайи Кузё-Инмарлэсь верам кылзэ: ”Иоанн вуэн пылатӥз, нош тӥ Святой Духен пылатэмын луоды”.
44011017	Озьыен, Инмар соослы но, милемлы кадь ик, – Кузё-Инмарлы Иисус Христослы оскисьёслы, кузьым сётӥз бере, кин бен мон сыӵе Инмарлы люкетыны мед быгатом?»
44011018	Тае кылзыса, соос буйгатскизы но Инмарез данъяса шуизы: «Озьыен, Инмар язычникъёслы но быронтэм улонэ пырон понна ӧпкельыса сьӧлыкъёслэсь куштӥськон сётӥз».
44011019	Стефанэз вием но оскисьёсты улляны-ӝикатыны кутскем бере палэнэ кошконо луэм муртъёс, иудейёслы Ӟеч Ивор тодытыса, Финикияозь, Кипрозь, Антиохияозь вуизы.
44011020	Соос пӧлын Кипрысь, Киринеяысь оскисьёс но вал, соос, Антиохияе вуыса, мукет калыкъёслы но Иисус Кузё-Инмар сярысь Ӟеч Ивор тодытӥзы.
44011021	Кузё-Инмарлэн киыз соосты юнматыса возиз. Туж трос адямиос оскыны кутскизы, Кузё-Инмар пала берытскизы.
44011022	Та сярысь ивор Иерусалимысь черке но вуиз. Соку соос Варнаваез Антиохияе мыныны косӥзы.
44011023	Со отчы вуэм бераз, Инмарлэсь соослы ӟеч каремзэ адӟыса, шумпотӥз, ваньзэс чылкыт сюлэмен Кузё-Инмар бордын возиськыны куриз.
44011024	Со лякыт сямо, Святой Духен но осконэн тыр луэм пиосмурт вал. Трос калык Кузё-Инмар пала кариськиз.
44011025	Собере Варнава Тарсэ Савлэз утчаны мынӥз. Сое шедьтэм бераз сое Антиохияе вайиз.
44011026	Быдэс ар ӵоже соос, черкен огазе люкаськылыса, трос калыкез дышетӥзы. Нырысьсэ Антиохияысен дышетскисьёсты христианъёс шуыса ниманы кутскизы.
44011027	Со нуналъёсы Антиохияе Иерусалимысь пророкъёс лыктӥзы.
44011028	Соос пӧлысь одӥгез, Агав нимоез, султӥз но, Духен тыр луыса, быдэс дунне вылын туж секыт сютэм ар луоз шуыса ивортӥз. Сыӵе секыт сютэм ар Клавдий эксэй дыръя луиз.
44011029	Соку дышетскисьёс котькудӥз аслаз луонлыкезъя Иудеяын улӥсь агай-вынъёссылы юрттэт ыстыны мылкыд каризы.
44011030	Люкам юрттэтсэс Иудеяысь вӧсяськисьёслэн кивалтӥсьёссылы Варнаваен Савл бӧрсьы келязы.
44012001	Со вадесын Ирод эксэй, урод малпаса, черклэсь куд-ог адямиоссэ ӝикатыса возьыны кутскиз.
44012002	Иоаннлэсь агайзэ Иаковез мечен коратӥз.
44012003	Та уж иудейёслы кельше шуыса валаз но та бере Петрез но кутытӥз, – соку Юмал Нянь Сиён праздник нуналъёс вал, –
44012004	кутыса Ирод сое пытсэтэ ворсатӥз, дас куать солдатъёсты сое возьманы косӥз. Пасха бере со Петрез калык азе поттыны малпаз.
44012005	Озьы, Петрез пытсэтын возизы; черк со понна сюлмысьтыз Инмарлы вӧсяськиз.
44012006	Иродлэн сое калык азе поттыны малпам нуналэзлэн азьвыл уяз Петр кык солдатъёс вискын кӧлӥз, кык жильыен думылэмын вал со. Возьмаськисьёс ӧс дорын пытсэтэз возьмаса улӥзы.
44012007	Но, тани, Кузё-Инмарлэн Кылчинэз Петрлэн азяз султӥз, пытсэт пушкын югыт пиштыны кутскиз. Петрлэн кӧтурдэсаз йӧтӥськыса, Кылчин сое сайкатыса шуиз: «Ӝоггес султы!» Соку ик Петрлэн киосысьтыз жильыосыз усизы.
44012008	Кылчин солы шуиз: «Кустэ дум, пыддэ кутча». Петр озьы ик кариз. Собере Кылчин солы шуиз: «Дӥсяськы но мон сьӧры мын».
44012009	Петр, пытсэтысь потыса, со бӧрсьы мынӥз. Кылчинлэсь лэсьтэмзэ зэм уж шуыса ӧз малпа, адӟон адӟисько шуыса малпаз.
44012010	Нырысетӥзэ но, кыкетӥзэ но возьмаськисьёсты ортчыса, соос городэ нуись корт капка доры вуизы. Со капка ас понназ ачиз соослы усьтӥськиз; соос потӥзы но одӥгзэ ульчаез пыр ортчизы. Шӧдтэк шорысь Петр вӧзысь Кылчин ышиз.
44012011	Мар луэмез валаса, Петр шуиз: «Табере мон зэмзэ ик адӟисько, Кузё-Инмар Аслэсьтыз Кылчинзэ ыстӥз но монэ Иродлэн киулысьтыз, иудей калык мае возьма вал, ваньмызлэсь солэсь монэ мозмытӥз».
44012012	Котыр учкыса чакласькиз но Марк шуон Иоаннлэн анаезлэн, Мариялэн, корка палаз мынӥз. Отын трос кузя люкаськыса вӧсясько вал.
44012013	Петр капка борды йыгаськем бере Рода нимо медо кышно кылзӥськыны потӥз.
44012014	Петрлэсь куаразэ тодмаса, шумпотэменыз капкаез ӧз усьты, бызьыса пыриз но Петр капка выжыын сылэ шуыса ялӥз.
44012015	Соос Родалы шуизы: «Визьдэ ӧд ышты-а?» Нош Рода зэм со шуыса, ас нырзэ кариз. Соос шуизы: «Со – Петрлэн Кылчинэз».
44012016	Петр ялан йыгаськыса сылӥз; усьтэм беразы сое адӟыса паймизы.
44012017	Нош соос чус мед кариськозы шуыса, со киыныз возьматӥз. Соослы вераз, кызьы Кузё-Инмар сое пытсэтысь поттӥз. Петр та сярысь Иаковлы но, мукет агай-вынъёслы но ивортыны косӥз. Собере, отысь потыса, Петр мукет интые кошкиз.
44012018	Нунал вордскем бере, Петрен мар меда луиз шуыса, солдатъёс зол куалектӥзы.
44012019	Ирод сое утчаса ӧз шедьты. Возьмаськисьёслэсь кылзэс юаса судить кариз. Соосты виыны косӥз. Собере Ирод, Иудеяысь Кесарияе кошкыса, кӧня ке но дыр отын улӥз.
44012020	Тирын но Сӥдонын улӥсьёслы Ирод йыркуръяськыса улӥз. Нош соос, одӥг кылысь кариськыса, эксэйлэсь самой матысь медозэ, Властэз, асьсэ пала каризы. Собере соос Ирод доры куспазы тупаса улон курыны лыктӥзы, малы ке шуоно соослэн ёроссы эксэйлэн ёросысьтыз люкетэн кӧтсэ тырыса улэ вал.
44012021	Тупатэм нуналэ Ирод, эксэй дӥськут дӥсяса, эксэй пукон вылэ пуксиз но соослы вераны кутскиз,
44012022	нош калык бадӟым куараен вазиськылӥз: «Та – Инмарлэн куараез, адямилэн ӧвӧл».
44012023	Нош Ирод Инмарез санэ ӧз поны. Со понна Кузё-Инмарлэн Кылчинэз сое син куспын погыртӥз. Нумыръёс йыръем бере гинэ солэн лулыз потӥз.
44012024	Инмарлэн кылыз кужмояз, паськыт вӧлмыны кутскиз.
44012025	Варнава но Савл, лэсьтоно ужзэс быдэстыса, Иерусалимысь (Антиохияе) берытскизы. Бӧрсязы Марк шуон Иоаннэз но басьтӥзы.
44013001	Антиохияысь черкын куд-ог пророкъёс но дышетӥсьёс вал: Варнава, Нигер шуон Симеон, Киринеяысь Лукий, ньылетӥ люкетыныз кивалтӥсь Иродэн ӵош дышетскем, быдэсмем Манаил но Савл.
44013002	Кузё-Инмарлы ужаса-тыршыса, визяса улон дыръязы Святой Дух соослы шуиз: «Лэзе Мыным Варнаваез но Савлэз, мон соосты нимысьтыз уж лэсьтыны ӧти».
44013003	Визь утьыса, вӧсяськыса улэм беразы, пророкъёс но дышетӥсьёс соос вылэ кизэс понэм бере соосты келязы.
44013004	Варнаваен Савл, Святой Духен ыстэмъёс, Селевкияе васькизы, отысен ву кузя Кипре мынӥзы.
44013005	Саламин каре вуыса, иудейёслэн сӥнагогаосазы Инмар кылэз тодытӥзы; бордазы Иоанн юрттӥськисьсы вал.
44013006	Быдэс шормуӵез пыр потыса, Паф каре вуизы но отысен иудейёс пӧлысь Вариисус нимо туно-пеллёез, ӧрекчи пророкез, пумитазы.
44013007	Со Сергий Павел проконсулэн, визьмо пиосмуртэн, эшъяське вал. Сергий Павел Варнаваез но Савлэз дораз ӧтьыны ыстӥз, Инмар кылэз кылзӥськемез потӥз.
44013008	Нош Елима (Вариисус) туно-пеллё, – солэсь кин луэмзэ солэн нимыз ик возьматэ, – соослы пумитъяськиз, проконсулэз осконлэсь палэнтыны тыршиз.
44013009	Соку Савл, со ик Павел, Святой Духен тыр луыса, Елима шоры шонерак учкыса
44013010	шуиз: «Эй, котькыӵе но кескич луонэн, урод ужен пачылмем, диаволлэн пиез, шонерлыко улонлэн тушмонэз! Дугдод-а, уд-а Кузё-Инмарлэсь шонер сюресъёссэ кырыж карылэмысь?
44013011	Нош али, тани Кузё-Инмарлэн киыз тон вылэ ваське: тон синтэм луод, дыр вуытозь, шундыез уд ни адӟы». Со куспын ик Елима туно-пеллё вылэ пеймыт бус кадь шобыр усиз но со, отчы-татчы бергаса, ассэ валтыса нуись муртэ утчаны кутскиз.
44013012	Соку проконсул мар луэмез адӟиз но, Кузё-Инмарлэн дышетонэзлы паймыса, оскыны кутскиз.
44013013	Пафысь ву вылтӥ кошкыса, Павел но соин ӵош луэмъёс Памфилияысь Пергия каре вуизы. Отысен Иоанн, соослэсь люкиськыса, Иерусалиме берытскиз.
44013014	Нош соос, Пергияысь кошкыса, Писидияысь Антиохия каре вуизы. Суббота нуналэ сӥнагогае пырыса пуксизы.
44013015	Моисей законэз но пророкъёслэсь гожтэмзэс лыдӟем бере сӥнагогалэн кузёйыръёсыз соослы вераны ыстӥзы: «Агай-вынъёс! Калыклэсь мылкыдзэ ӝутӥсь кылъёсты вань ке, вералэ».
44013016	Павел султӥз но киыныз возьматыса шуиз: «Израильысь пиосмуртъёс, Инмарлэсь кышканэн улӥсьёс! Кылзӥськелэ:
44013017	Израиль калыклэн Инмарез асьмелэсь атайёсмес бырйиз. Египет музъемын улыкузы, калыкез вылӥ кариз но вылӥ суйбыгытэзлэн кужыменыз отысь поттӥз.
44013018	Ог ньыльдон аръёс ӵоже кыр дуннеын соосты сюдӥз-вордӥз.
44013019	Ханаан музъемысь сизьым калыкъёсты быдтыса, соослэсь музъемзэс Аслаз калыкезлы люкетлы сётказ.
44013020	Тазьы ог ньыль сю витьтон ар ортчиз. Самуил пророк потытозь, соослы судьяос сётылӥз.
44013021	Собере соос эксэй куризы но, Инмар соослы Вениамин выжыысь Кислэсь пизэ Саулэз сётӥз, ньыльдон ар ӵожелы.
44013022	Саулэз палэнтыса, Инмар соослы эксэе Давидэз пуктӥз, со сярысь Со тазьы ивортӥз: ”Аслам сюлмылы кельшись пиосмуртэз, Иессейлэсь пизэ Давидэз, шедьтӥ, со Мынэсьтым вань кулэ каронъёсме быдэстоз”.
44013023	Солэн выжыысьтыз ик, азьвыл кыл сётэмезъя, Инмар Израильлы Утисез Иисусэз ӝутӥз.
44013024	Ӵапак Солэн лыктон азяз вань израиль калыклы сьӧлыкъёс понна ӧпкельыса пылатӥськон сярысь Иоанн тодытӥз.
44013025	Нош улон сюресэз пумаз вуыку, Иоанн шуиз: ”Кин шуыса монэ лыдъяськоды, мон Со ӧвӧл. Но тани, мон бӧрсьын лыктэ Со, Кудӥзлэсь пыдысьтыз кутчанзэ пертчыны но мон уг сылӥськы”.
44013026	Агай-вынъёс! Авраам выжыысь калык! Кин тӥ пӧлысь Инмарлэсь кышканэн улэ, тодэ: та утиськон кыл тӥледлы ыстэмын.
44013027	Уго Иерусалимын улӥсьёс, соослэн кузёйыръёссы Иисусэз ӧз тодмалэ, Сое судить карыса, соос пророкъёс пыр верам кылъёсты быдэстӥзы, кудъёссэ субботалы быдэ лыдӟо.
44013028	Виён понна нокыӵе но муг ӧз ке но шедьтэ, Пилатэз Сое виытыны куризы.
44013029	Со сярысь вань гожтэмез быдэстэм беразы, кирос бордысь басьтыса, шайгуэ понӥзы.
44013030	Нош Инмар Сое кулэмысь улӟытыса султытӥз.
44013031	Трос нуналъёс ӵоже Со, Соин ӵош Галилеяысь потыса, Иерусалиме лыктэмъёслы возьматъяськиз. Соос табере израиль калык азьын Солэн адӟисьёсыз-ивортӥсьёсыз луо.
44013032	Ми табере тӥледлы Ӟеч Ивор тодытӥськомы: Иисусэз кулэмысь улӟытыса, Инмар атайёсмылы сётэм кылзэ ми азьын – соослэн нылпиоссы азьын – быдэстӥз,
44013033	кызьы кыкетӥ псаломын но гожтэмын: ”Тон Мынам Пие, туннэ Мон Тонэ вордскытӥ”.
44013034	Инмар Иисусэз кулэмысь улӟытыса султытӥз, Со табере сисьмонэз уз ни адӟы, – та сярысь Инмар тазьы шуиз: ”Мон тӥледлы Давидлы сётыны сӥзем дун-шектэм, вошъяськисьтэм ӟечлыкъёсме сёто”.
44013035	Мукет интыын но шуэ: ”Аслад Дун-Сьӧлыктэмедлы сисьмонэз уд адӟыты”.
44013036	Давид, Инмарлэн эрикезлы тэрытскыса, ас дыраз ужаз-тыршиз. Нош со кулӥз но, сое атайёсыныз огазе ватӥзы. Сисьмиз, сюйлы пӧрмиз.
44013037	Нош Со, Кудзэ Кузё-Инмар улӟытыса султытӥз, сисьмонэз ӧз адӟы.
44013038	Озьыен, агай-вынъёс, тӥледлы тодмо мед луоз: сьӧлыкъёсты куштон тӥледлы Иисус пыр ивортӥське.
44013039	Моисейлэн законэныз тӥляд шонере потэмды ӧз луы, нош Таиз пыр котькудӥз но оскись мурт шонере потоз.
44013040	Но чакласькелэ, пророкъёслэн верамзы тӥ вылэ медаз вуы:
44013041	”Учкелэ, серем карисьёс, паймоды но быроды; Мон уго тӥляд улоно нуналъёсады сыӵе уж лэсьтӥсько, кудӥзлы тӥ ӧй оскысалды, кин ке тӥледлы верасал ке но”».
44013042	Сӥнагогаысь иудейёс потэм бере язычникъёс вуоно субботае но соослы та сярысь ик вераны куризы.
44013043	Люкаськемъёс кошкем бере тросэз иудейёс, нош озьы ик Инмарез сӥлы карись иудей осконэ берыктӥськемъёс Павелэн Варнава сьӧры мынӥзы. Апостолъёс соосын вераськизы, соосты Инмарлэн дэлетэз вылэ оскиськыса улыны косӥзы.
44013044	Вуонояз субботае городын ваньмыз сямен улӥсьёс Инмар кылэз кылзӥськыны люкаськизы.
44013045	Нош иудейёс, калыкез адӟыса, кӧт пӧсен вожомизы но Павеллэн верамезлы пумитъяськизы, лек кылъёс веразы.
44013046	Соку Павелэн Варнава кышкатэк соослы веразы: «Инмар кылэз нырысь ик тӥледлы ми тодытыны кулэ вал, нош тӥ сое палэнтӥськоды. Асьтэдыз асьтэос быронтэм улонлы ярантэм кариськоды бере, табере ми язычникъёслы вазиськиськомы.
44013047	Кузё-Инмар милемлы тазьы косӥз уго: ”Мон Тонэ вань калыкъёсты югдытӥсь карисько, Тон пыр музъемлэн вань сэрегъёсаз утиськон мед лыктоз шуыса”».
44013048	Тае кылыса, язычникъёс шумпотӥзы но Кузё-Инмарлэсь кылзэ данъяса улӥзы. Быронтэм улон басьтонлы азьвыл дасямъёс ваньзы оскыны кутскизы.
44013049	Кузё-Инмарлэн кылыз та шаерысь вань ёросъёсы вӧлмыны кутскиз.
44013050	Нош иудейёс вӧсяськыса улӥсь, сӥё-сано кышномуртъёсты но городысь кузёйыръёсты Павелэн Варнава вылэ узатӥзы, соосты ёртыны кутскизы но асьсэлэн музъем вылысьтызы уллязы.
44013051	Нош апостолъёс, соослы пумит пыдысьтызы сюйзэс курткыса, Иконияе кошкизы.
44013052	Дышетскисьёс шумпотонэн но Святой Духен тыр луизы.
44014001	Иконияысен, котьку сямен ик, Павелэн Варнава иудейёслэн сӥнагогаязы пыризы. Соос вераськем бере туж трос иудейёс, озьы ик мукет калыкъёс но оскыны кутскизы.
44014002	Нош соослэн верамзылы оскымтэ иудейёс агай-вынъёслы пумит язычникъёслэсь сюлэмъёссэс вожомытӥзы, соослы пумит берыктӥзы.
44014003	Павелэн Варнава татын кема гинэ улӥзы. Кузё-Инмар сярысь кышкатэк вераса улӥзы, нош Кузё-Инмар Аслаз дэлетэз сярысь тодытонэз соослэн киосынызы лэсьтэм паймымон тодметъёс но ужъёс пыр юнматӥз.
44014004	Городысь калык шори люкиськиз: огъёсыз иудейёс пала кариськизы, нош мукетъёсыз – апостолъёс пала.
44014005	Язычникъёсын иудейёс асьсэлэн кузёйыръёсынызы ӵош соосты сантэманы но изэн жугыны кулэ шуыса вераськизы.
44014006	Тае тодыса, Павелэн Варнава Ликаония улосысь Листра но Дервия каръёсы, соослэн котырысьтызы гуртъёсы кошкизы.
44014007	Отын но Ӟеч Ивор тодытыса улӥзы.
44014008	Листраын пыдтэм пиосмурт вал. Со вордскыкуз ик сыӵе вал, ноку но пыдыныз ӧз ветлы.
44014009	Со мурт Павеллэсь вераськемзэ кылзыса улӥз. Павел со шоры учкиз но солэн бурмон басьтыны осконэз вань шуыса адӟиз.
44014010	Соку со бадӟым куараен шуиз: «Кузё-Инмарлэн Иисус Христослэн нимыныз тыныд верасько: пыдъёсыд вылэ шонерак султы». Со соку ик тэтчыса султӥз но ветлыны кутскиз.
44014011	Нош калык Павеллэсь мар лэсьтэмзэ адӟем бераз бадӟым куараен, ликаон кылын шуиз: «Адями тусъем кариськыса, асьме доры инмаръёс васькизы».
44014012	Варнаваез Зевс шуыны кутскизы, нош Павелэз – Ермий, малы ке шуоно вераськон ужъёсын со кивалтэ вал.
44014013	Кар капка сьӧрын Зевслы сӥзем куала сылӥз. Солэн вӧсясез капка азе ошъёсты, сяська тугокоос вайыса, калыкен валче апостолъёслы курбон сётыны малпаз.
44014014	Нош Варнава но Павел апостолъёс, тае кылыса, дӥськутсэс шорияк кесизы, калык пӧлы дыртыса пыризы но бадӟым куараен шуизы:
44014015	«Воргоронъёс! Мар тӥ лэсьтӥськоды? Ми тӥ кадесь ик адямиос, та ӧвӧлтэмъёс бордысь мед куштӥськоды но улэп Инмар пала мед берытскоды шуыса, ми тӥледлы Ӟеч Ивор тодытӥськомы. Улэп Инмар кылдытӥз инмез но музъемез, зарезез но – ваньзэ, маръёс соос пушкын вань.
44014016	Азьвыл, вашкала аръёсы, Со котькуд калыклы аслыз гинэ тупась сюрестӥ ветлыны луонлык сётылӥз.
44014017	Но азьвыл кадь ик Со ялан Ачиз сярысь ӟеч ужъёс пыр тодэ вайытэ: инмысен асьмелы зор но удалтэм ю-нянё аръёс сётэ, сиёнэн но, шумпотонэн но сюлэмъёсмес тыр каре».
44014018	Тазьы вераса, соослы асьсэлы курбон сётонлэсь калыкез мырдэм-мырдэм дугдытӥзы. Калыкез ваньзэс гуртазы бертыны косӥзы. Соос отчы кылизы но калыкез дышетыса улӥзы.
44014019	Соку Антиохияысь, Иконияысь куд-ог иудейёс лыктӥзы. Апостолъёс кышкатэк тодытон дыръя калыкез соос бордысь мед куштӥськозы шуыса либатӥзы, шуизы: «Соос нокыӵе но зэмлыкез уг верало, ӧрекчасько гинэ». Калыкез ӝутказы но, соос Павелэз изэн лэзьяса жугизы, город сьӧры поттыса куштӥзы, малпазы, со кулӥз ини шуыса.
44014020	Нош дышетскисьёс котыраз люкаськем бере Павел султӥз но городэ берытскиз. Ӵуказеяз Варнаваен ӵош со Дервияе кошкиз.
44014021	Дервия карын Ӟеч Иворез тодытэм беразы трос муртъёс дышетскись радэ пыризы. Собере отысен берытскыса, нош ик Листрае, Иконияе, Писидияысь Антиохия каре вуылӥзы.
44014022	Дышетскисьёслэсь лулзэс юнматӥзы, осконэн улыны косӥзы. Трос куректон-кайгуос пыр Инмар Эксэйлыке асьмелы пыроно луоз шуыса, соос дышетӥзы.
44014023	Кизэс вылазы поныса, черкъёслы кивалтӥсьёс пуктӥзы. Визь утизы, вӧсяськизы. Соосты Кузё-Инмарлэн киулаз сётӥзы, Солы соос оскыны кутскизы.
44014024	Собере Павелэн Варнава, Писидия пыр ортчыса, Памфилияе вуизы.
44014025	Пергияын Кузё-Инмарлэсь кылзэ тодытэм беразы Атталияе васькизы,
44014026	нош отысен ву вылтӥ Сирияысь Антиохияе кошкизы, – Инмар дорысь дэлет басьтыса, соос та городысен али быдэстэм ужазы ыстэмын вал.
44014027	Отчы вуэм беразы, черке ветлӥсьёсты люкаса, соослы веразы, мар соосын Инмар кариз, кызьы Инмар мукет калыкъёслы но осконлэсь ӧссэ усьтӥз.
44014028	Дышетскисьёсын валче соос отын кема гинэ улӥзы.
44015001	Иудеяысь Антиохияе кыӵе ке но адямиос лыктыса, агай-вынъёсты Моисей сямъя вандӥськонэз ӧд ке ортчытэ, утиськыны уд быгатэ шуыса дышетыны кутскизы.
44015002	Нош соос куспын кужмо ченгешон ӝутӥськем бере Павелэн Варнава соосын ваче вуылӥзы. Соку Антиохияысь оскисьёс Павелэн Варнаваез, нош озьы ик асьсэ пӧлысь куд-огзэ та ужпумъя Иерусалиме апостолъёсын но Иерусалимысь вӧсяськисьёслэн кивалтӥсьёсынызы вераськыны ыстоно кариськизы.
44015003	Озьы соосты быдэс черкен келязы. Финикия но Самария пыр ортчизы, отын соос язычникъёсты осконэ берыктэмзы сярысь веразы. Та иворзы ваньмызлы агай-вынъёслы бадӟым шумпотон вайиз.
44015004	Иерусалиме вуэм беразы соосты быдэс черк, апостолъёс, татысь вӧсяськисьёслэн кивалтӥсьёссы ӟеч пумитазы. Павелэн Варнава соослы ивортӥзы Инмарлэсь соосын мар каремзэ но кызьы Инмар мукет калыкъёслы но осконлэсь ӧссэ усьтӥз.
44015005	Соку осконэз тугась-пожась фарисейёс пӧлысь куд-огез оскыны кутскемъёс ӝутскыса шуизы: «Язычникъёс пӧлысь осконэ берыктэмъёслы но вандӥськон сямез ортчытыны, Моисейлэсь законзэ утьыны косоно».
44015006	Апостолъёс но татысь вӧсяськисьёслэн кивалтӥсьёссы та ужпумез эскерыны люкаськизы.
44015007	Кема вераськем-эскерем беразы Петр султыса соослы шуиз: «Агай-вынъёс! Тӥ тодӥськоды, кызьы кутсконысеныз ик асьме пӧлысь Инмар монэ бырйиз, Ӟеч Иворлэсь кылзэ мынам ымысьтым язычникъёс мед кылозы но оскыны мед кутскозы шуыса.
44015008	Сюлэмез Тодӥсь Инмар соосты но кабыл басьтэмзэ возьматӥз, уго язычникъёслы но, асьмелы кадь ик, Со Святой Духез лэзиз.
44015009	Асьмемыз соослэсь номырин но ӧз висъя, оскон пыр соослэсь сюлэмзэс чылкытатӥз.
44015010	Малы бен тӥ али Инмарлэсь визьзэ сынаськоды, дышетскисьёслэн сильсьӧразы зӥбет поныны ӧдъяськоды, кудзэ атайёсмы но, асьмеос но нуыны ӧм быгатэ?
44015011	Нош ми оскиськомы, соос кадь ик асьмеос но Кузё-Инмарлэн Иисус Христослэн дэлетэныз утиськомы шуыса».
44015012	Соку вань люкаськемъёс чус кариськизы но Варнаваен Павелэз кылзӥськизы. Соос веразы, кыӵе паймымон тодметъёс, паймымон ужъёс Инмар соос пыр язычникъёс дорын лэсьтӥз.
44015013	Соос чус кариськем бере Иаков вераськыны кутскиз, со шуиз: «Агай-вынъёс! Монэ кылзӥське:
44015014	Симон валэктӥз, кызьы Инмар азьвыл ик язычникъёс пумысен сюлмаськиз, Аслэсьтыз нимзэ нуллӥсь калык кылдытон понна соос пӧлысь адямиосты люказ.
44015015	Пророкъёслэн но верам кылъёссы таин тупало, гожтэмын уго:
44015016	”Собере берытско но Давидлэсь куашкатэм-погыртэм скиниязэ выльдыса ӝуто, маиз отын куашкатэмын вал, сое выльдо, тупато, –
44015017	мукет адямиос но, вань калыкъёс но, кинъёс пушкын Мынам нимы тодытэмын луоз, мед утчалозы Кузё-Инмарез, – тае лэсьтӥсь Кузё-Инмар шуэ”.
44015018	Вапумъёслэн кутсконысенызы Инмарлэн ужъёсыз Аслыз Инмарлы тодмо.
44015019	Соин ик малпасько, Инмар пала кариськись язычникъёслы секытлыкъёс-могӟетъёс кылдытъяно ӧвӧл.
44015020	Соослы гожтэт ыстоно, соослы верано: мед куштӥськозы сульдэръёссылы курбон сётэм сиёнъёсты сиемысь, азыса-калгыса улонлэсь, кекаса-ӝикаса кулэм пудолэсь сӥльзэ, вирез сиёнлэсь. Мукетъёслы медаз лэсьтэ сое, мае асьсэлы лэсьтэмез кулэ уг каро.
44015021	Уго вашкала дырысен кутскыса ик, Моисейлэсь законзэ тодытӥсьёс котькуд городын-гуртын вань, Моисей законэз котькуд суббота нуналэ сӥнагогаосын чирдо».
44015022	Соку апостолъёс но вӧсяськисьёслэн кивалтӥсьёссы быдэс черкен ӵош вераськизы асьсэ пӧлысь кӧня ке муртэ бырйыса Павелэн Варнава сьӧры Антиохияе ыстыны. Бырйизы Варсава шуон Иудаез но Сӥлаез – агай-вынъёс куспысь кивалтӥсьёсты.
44015023	Ас киынызы таӵе гожтэт гожтыса сётӥзы: «Антиохияын, Сирияын, Киликияын улӥсь язычникъёс пӧлысь потэм агай-вынъёслы апостолъёс, татысь вӧсяськисьёслэн кивалтӥсьёссы но агай-вынъёс салам верало.
44015024	Ми кылӥмы, кызьы ми пӧлысь потэм куд-ог адямиос вандӥськон сямез но законэз утьыны кулэ шуыса асьсэ вераськонъёсынызы тӥледыз абдратӥзы, тӥлесьтыд лулъёстэс куалектытӥзы, ми соослы нокыӵе но сыӵе-таӵе косонъёс ӧм ке но сётэ вал.
44015025	Соин ик ми люкаськыса огкылысь малпамы милям гажано Варнаваенымы, Павелэнымы ӵош тӥ доры бырйыса кӧня ке муртэ ыстыны, –
44015026	Кузё-Инмармылэн Иисус Христослэн нимыз понна асьсэлэсь лулзэс сётыны дась луэм адямиосты.
44015027	Озьы ик Иудаен Сӥлаез ми ыстӥськомы, соос тӥледлы асьсэос та сярысь ик вералозы.
44015028	Уго Святой Духлы, милемлы но кулэ ӧвӧл тӥ вылэ бадӟымесь секытлыкъёс тырыны, – таизэ, тужгес кулэ луисьсэ, сяна:
44015029	куштӥськелэ сульдэръёслы-идолъёслы курбон сётэм сиёнъёсты, вирез сиемысь, кекаса-ӝикаса кулэм пудолэсь сӥльзэ сиёнлэсь, азыса-калгыса улэмысь дугдэ. Мукетъёслы медад лэсьтэ сое, мае асьтэлы лэсьтэмез кулэ уд кариське. Ваньзэ тае быдэсъяса улӥды ке, ӟеч лэсьтоды. Ӟеч луэ».
44015030	Та ыстэм муртъёс Антиохияе вуизы но, оскись адямиосты люкаса, соослы гожтэтсэс сётӥзы.
44015031	Соос лыдӟизы но таӵе иворлы шумпотӥзы.
44015032	Иудаен Сӥла кыксы ик пророкъёс вал, соос асьсэлэн кылынызы-веранэнызы агай-вынъёслэсь мылкыдзэс лӧпкытӥзы, осконзэс юнматӥзы.
44015033	Кӧня ке дыр отын улэм беразы агай-вынъёс соосты, ӟеч сюрес сӥзьыса, апостолъёс доры келязы.
44015034	Сӥла отчы ик кыльыны малпаз. (Нош Иуда Иерусалиме берытскиз.)
44015035	Павелэн Варнава Антиохияын вал. Соос трос мукетъёсын ӵош Кузё-Инмарлэсь кылзэ дышетыса, Ӟеч Ивор тодытыса улӥзы.
44015036	Кӧня ке дыр ортчыса, Павел Варнавалы шуиз: «Кузё-Инмарлэсь кылзэ тодытэм городъёсы ойдо нош ик мыномы, учкомы, кызьы уло агай-вынъёсмы».
44015037	Варнава Марк шуон Иоаннэз сьӧразы басьтыны ӧдъя вал,
44015038	нош Павел сое басьтоно ӧз ни кариськы, малы ке шуоно тодаз вайиз, кызьы та пияш Памфилияысен соос бордысь палэнскиз но соосын ӵош кутскем уже ӧз ни пыриськы.
44015039	Та пумысен вожвылъяськон потӥз но, соин сэрен соос ог-огзылэсь люкиськоно луизы. Варнава, Маркез сьӧраз басьтыса, Кипре кошкиз.
44015040	Нош Павел аслыз Сӥлаез бырйиз. Агай-вынъёс солы Инмарлэсь дэлетсэ сӥзем бере со сюрес вылэ потӥз.
44015041	Со Сирияен Киликия пыр ортчиз, черкъёсты юнматыса ветлӥз.
44016001	Отысен Павел Дервияе но Листрае вуылӥз. Отын Тимофей нимо дышетскись вал, солэн анаез иудейёс пӧлысь, Иисус Христослы оскыны кутскем мурт, нош атаез эллин вал.
44016002	Тимофей сярысь Листраын но, Иконияын но улӥсь агай-вынъёс умойзэ веразы.
44016003	Павел сое ас сьӧраз басьтыны мылкыд кариз. Та ёросын улӥсь иудейёсты буйгатон понна Павел солы вандӥськон сямез ортчытӥз, – уго ваньмыз тодо вал, солэн атаез эллин шуыса.
44016004	Городысь городъёсы ветлыса, соос апостолъёслэсь, вӧсяськисьёслэн кивалтӥсьёссылэсь Иерусалимын ортчем кенешазы кутэм косонъёссэс вӧсяськисьёслы чаклан-утён понна сётъязы.
44016005	Черкъёс оскон пыр юнмазы, нуналлы быдэ соослэн лыдзы тросгес но тросгес луиз.
44016006	Фригия но Галатия музъемъёс пыр ортчизы, но Святой Дух соосты Асияын Инмар кылэз тодытыны ӧз лэзьы.
44016007	Мисия ёросэ вуыса, соос Вифинияе мыныны ӧдъяло вал, нош Дух соосты отчы мыныны ӧз лэзьы.
44016008	Мисияез ортчыса, Троадае васькизы.
44016009	Уйин Павеллы адӟон вал: кыӵе ке но македон пиосмурт солэн азяз султӥз но сое курыса шуиз: «Македонияе лыкты, милемлы юртты».
44016010	Та адӟон бере соку ик ми Македонияе мыноно кариськимы, малпамы, Кузё-Инмар милемыз отын Ӟеч Иворез тодытыны ӧте шуыса.
44016011	Троадаысь потӥмы но шонерак Самофракияе вуимы, мукетаз нуналэ – Неаполе,
44016012	нош отысен – Филиппые: Македониялэн сопал люкетысьтыз та нырысетӥез город, Рим кунлэн колониез луэ. Та городын ми кӧня ке нунал улӥмы.
44016013	Суббота нуналэ город сьӧрысь шур дуре потӥмы, малпамы, отын вӧсяськон луоз шуыса; отчы люкаськем нылкышноосын вераськыса пукимы.
44016014	Отын вал Фиатир карысь Лидия нимо нылкышно, дуно кумач басмаен вузкарись. Со Инмарлы оскись мурт вал, отын со кылзӥськыса пукиз. Павеллэсь верамзэ кабыл басьтон понна Кузё-Инмар солэсь сюлэмзэ усьтӥз.
44016015	Со но, солэн семьяосыз но пылатӥськизы. Собере со милемлы тазьы шуиз: «Тӥ монэ Кузё-Инмарлы оскиськымон адями шуыса лыдъяськоды ке, мынам коркам лыктэ но улэ». Со туж куриз но, ми солэсь кылзӥськимы.
44016016	Луиз озьы: ми вӧсяськонэ мынӥськомы вал, азьпалзэ тодытыса верась урод духен кутэм одӥг ляльчи нылмурт милемын пумиськиз. Со азьпалзэ тунаса веранэн аслаз кузёосызлы бадӟым узырлык вае вал.
44016017	Павелэн ми бӧрсьы со мынӥз но тазьы вераса черекъяз: «Та адямиос – Вылысь Инмарлэн ляльчиосыз, соос асьмелы утиськон сюрес сярысь верало».
44016018	Тазьы со трос нунал лэсьтӥз. Павеллэн вожез потӥз но берытскыса духлы шуиз: «Иисус Христослэн нимыныз нылмуртлэн пушкысьтыз тонэ потыны косӥсько». Со куспын ик дух потӥз.
44016019	Соку ляльчи ныллэн кузёосыз, барыш басьтонлэсь быремзэ адӟыса, Павелэн Сӥлаез кутӥзы но кузёйыръёс доры, калык люкаськон интые нуизы.
44016020	Соосты кузёйыръёс доры вайыса шуизы: «Та адямиос иудейёс луо, соос асьмелэсь улон интымес огыр-бугыр каро.
44016021	Асьмелы, римлянъёслы, кабыл басьтыны но, быдэсъяны но ярасьтэм сямъёсты-йылолъёсты соос тодыто».
44016022	Калык но Павелэн Сӥлалы пумит султӥз. Нош кузёйыръёс соослэсь дӥськутсэс кесяса, ньӧрен жугыны косӥзы.
44016023	Трос жугем беразы пытсэтэ ворсазы. Пытсэт возьмасьлы соосты зол возьманы косӥзы.
44016024	Таӵе косон басьтыса, возьмаськись соосты пыдлось пытсэтэ пыртӥз но пыдъёссэс сьӧлтаз.
44016025	Уйшор вадесын Павелэн Сӥла вӧсяськизы, Инмарез кырӟаса данъязы, нош пытсэтын пукисьёс соосты кылзыса улӥзы.
44016026	Шӧдтэк шорысь туж кужмо музъем зурказ, пытсэтлэн сылон инъетэз ик зурказ; со дыре ик вань ӧсъёс усьтӥськизы, ваньзылэн сьӧлтэтъёссы усьылӥзы.
44016027	Нош пытсэт возьмась сайкам бераз адӟиз: пытсэтлэн ӧсъёсыз усьтӥськемын. Пытсэтын пукисьёс пегӟизы кожаса, со, мечсэ поттыса, ассэ быдтыны малпа вал ини.
44016028	Нош Павел бадӟым куаразэ поттыса шуиз: «Астэ эн быдты, ми ваньмы татын».
44016029	Соку возьмаськись тыл куриз, пытсэтэ бызьыса пыриз но куалекъяса Павелэн Сӥла азе уськытскиз.
44016030	Соосты педло поттыса шуиз: «Кузёосы! Мар мыным кароно утиськон понна?»
44016031	Павелэн Сӥла солы шуизы: «Кузё-Инмарлы Иисус Христослы оскы, соку тон но, тынад семьяед но утиськоды».
44016032	Соку солы но, солэн коркасьтыз вань адямиослы но Кузё-Инмарлэсь кылзэ тодытӥзы.
44016033	Со часын ик, уйин, соосты басьтыса, яраоссэс гылтӥз но чик ӝегатскытэк ачиз но, солэн быдэс семьяез но пылатӥськизы.
44016034	Павелэн Сӥлаез ас дораз вайыса куно кариз. Инмарлы оскыны кутскемзы понна ваньназы шумпотӥзы.
44016035	Ӵукна вуэм бере кивалтӥсьёс медоосты пытсэт возьмасьёслы вераны ыстӥзы: «Мозмытэ со адямиосты».
44016036	Пытсэт возьмась та сярысь Павеллы вераз: «Кивалтӥсьёс тӥледыз мозмытыны лэзизы. Табере потэ но каньыллыкен мынэ кытчы мынӥськоды».
44016037	Нош Павел соослы шуиз: «Милемды, Рим кунлэсь адямиоссэ, судтэк вань калык азьын жугизы но пытсэтэ куштӥзы, нош табере лушкемен келяны туртто? Ӧвӧл, мед лыктозы но асьсэос мед мозмытозы».
44016038	Та кылъёсты медоос кивалтӥсьёслы веразы, нош соос, таос Рим кунлэн адямиосыз луо шуыса кылэм беразы, куалектӥзы.
44016039	Собере лыктӥзы но вожзэс медаз поттэ вал шуыса куризы. Мозмытэм беразы улон интыысьтызы кошкыны куризы.
44016040	Пытсэтысь потэм беразы Павелэн Сӥла Лидия доры лыктӥзы. Отысь агай-вынъёсын адӟиськем беразы соослэсь мылкыдзэс ӝутӥзы, собере отысь кошкизы.
44017001	Амфиполь но Аполлония пыр ортчыса, Павелэн Сӥла Фессалоникае вуизы. Отын иудейёслэн сӥнагогазы вал.
44017002	Огдышем сямызъя Павел, соос доры пырыса, куинь суббота ӵоже Священной Гожтэмъёсъя соосын вераськиз.
44017003	Со валэктыны, оскытыны тыршиз, кызьы Христослы курадӟонэз чидано но собере кулэмысь улӟыса султоно вал; кызьы та Иисус, Кудзэ со соослы тодытӥз, Христос ик луэ шуыса валэктӥз.
44017004	Соос пӧлысь куд-огез оскыны кутскизы но Павелэн Сӥла пала кариськизы. Соос пӧлын трос вал Инмарез сӥлы карись эллинъёс, озьы ик нимо-дано кышномуртъёс но ӧжыт ӧй вал.
44017005	Нош оскисьтэм иудейёс вожъяськеменызы сэрен куд-ог укылтэм муртъёсты калык люкаськон интыосы мыныса вайизы но городэз огыр-бугыр каризы. Соос, Иасонлэн корка дораз лыктыса, апостолъёсты калык азе поттыны косыса ёртӥзы.
44017006	Павелэн Сӥлаез шедьтымтэенызы сэрен Иасонэз но куд-ог агай-вынъёсты городлэн кузёйыръёсыз доры валтыса нуыкузы, тазьы кеськизы: «Таос, быдэс дуннеез бугыртӥсьёс, татчы но лыктӥллям ини,
44017007	нош Иасон соосты гуртаз вайиз. Ваньзы соос кесарьлэн косонъёсызлы пумит мыно, шуо мукет эксэй, пе, вань – Иисус».
44017008	Тае кылыса, калык но, городлэн кузёйыръёсыз но куалектӥзы.
44017009	Иасонэз но, мукетъёссэ но Инмарлы оскисьёсты тырмыт коньдон тырытэм беразы кошкыны лэзизы.
44017010	Агай-вынъёс со уе ик Павелэн Сӥлаез Верияе келязы. Отчы вуыса, соос иудейёслэн сӥнагогаязы мынӥзы.
44017011	Татысьёсыз иудейёс, Фессалоникаысьёсыз сярысь, лякыт сюлэмоесьгес вал: Инмар кылэз соос шумпотыса кабыл басьтӥзы. Шонер-а тазьы луэ, уг-а соиз, я таиз верам шуыса, нуналлы быдэ Священной Гожтэмъёсты эскерыса улӥзы.
44017012	Верияысь иудейёс тросэз оскыны кутскизы. Озьы ик эллинъёс пӧлысь нимо-дано нылкышноос, трос пиосмуртъёс но оскыны кутскизы.
44017013	Нош куке Фессалоникаысь иудейёс Павел Верияын но Инмар кылэз тодытэ шуыса тодӥзы, соку соос, татчы лыктыса, калыкез сураны-пожаны, огыр-бугыр карыны кутскизы.
44017014	Соку агай-вынъёс ӝегатскытэк Павелэз зарезь дуре келязы, нош Сӥлаен Тимофей татчы ик кылизы.
44017015	Павелэз келяса мынӥсьёс сое Афины карозь вуттӥзы. Сӥлаен Тимофей, ӝоггес Павел доры мед лыктозы шуыса, солэсь косонзэ басьтэм беразы келяса мынӥсьёс доразы берытскизы.
44017016	Афиныысен Сӥлаен Тимофеез возьмаса улон дыръяз, сульдэръёсын-идолъёсын пачылмем городэз адӟыса, Павеллэн лулыз-сюлмыз куректыны кутскиз.
44017017	Сӥнагогаын иудейёсын, нош озьы ик Инмарез сӥлы карись мукет калыкъёсын вераськылыса улылӥз. Нуналлы быдэ калыклэн вузкарыны люкаськон интыосаз лыктэмъёсын пумиськылӥз.
44017018	Эпикурей но стоик философъёс пӧлысь куд-огъёсыз соин ченгешыны кутскизы. Одӥгъёсыз шуизы: «Мар вераны ӧдъя та кыллы бырем?», нош мукетъёсыз: «Мурт инмаръёс сярысь со тодытъя, лэся», – уго Павел Иисус сярысь, улӟыса султон сярысь Ӟеч Ивор тодытыса улӥз.
44017019	Сое кутӥзы но Ареопаге вайыса шуизы: «Быгатӥськомы-а ми тодыны, мар со выль дышетон, кудзэ тон тодытӥськод?
44017020	Уго кыӵе ке но паймоно кадь тынад верам кылъёсыд ми доры вуо. Соин ик тодэммы потэ, мар со сыӵе?»
44017021	Афиныын улӥсьёс, соос доры мукет кунъёсысь лыктэмъёс, выль ивор вераса, иворъёс кылзыса дыр ортчытъянэз кадь номыре но мукет ужез озьы ӧз яратылэ.
44017022	Ареопаглэн шораз султыса, Павел шуиз: «Афины карын улӥсьёс! Мон адӟисько, тӥ оскон пала кыстӥськись адямиос луиськоды шуыса.
44017023	Тӥляд вӧсяськон интыостӥды утчаськыса ветлыкум, курбон сётон интыдэс мон шедьтӥ, со бордын гожтэмын: ”тодмотэм Инмарлы”. Сое, Кудзэ тӥ тодытэк санэ понӥськоды, самой Со Инмарез мон тӥледлы тодытӥсько.
44017024	Дуннеез но, маиз отын вань, ваньзэ Кылдытӥсь Инмар – Со инлэн но, музъемлэн но Кузё-Инмарзы луэ. Сое киын лэсьтэм вӧсь коркаосы улыны интыяны уг луы,
44017025	адями киын ужам-тыршемез Со кулэ уг кары, номырлы но Со ёрмыса уг улы. Ачиз ваньмызлы сётэ: улон но, шокан но – ваньзэ, мар кулэ.
44017026	Одӥг адями бордысь Со вань калыкъёсты поттӥз быдэс музъемлэн бам вылаз улон понна. Соослы мертам улон дыр сётӥз, улон интылы музъем висъяз, –
44017027	соос Инмарез мед утчалозы, уз шӧдэ-а, уз шедьтэ-а Сое шуыса, Со уго ваньмылы асьмелы матын улэ.
44017028	Уго ваньмы асьмеос Со бордын улӥськомы, азьлань мынӥськомы, улӥськомы-вылӥськомы, кызьы тӥляд куд-ог кылбурчиосты но шуизы: ”Ми Солэн выжыысьтыз”.
44017029	Озьыен, асьмеос Инмарлэн выжыысьтыз луиськомы бере, соин ик малпаны но кулэ ӧвӧл, Инмар – со адямиослэн устолыкенызы, адямиослэн ас малпамзыя зарнилэсь, азвесьлэсь яке излэсь пӧрмытэм сульдэр луэ шуыса.
44017030	Азьвылзэ, тодытэк улон дыръёсы лэсьтэм янгышъёсты, санэ понытэк кельтэ, нош та виысен Инмар вань адямиослы котькытысен но ӧпкельыса сьӧлыкъёслэсь куштӥськыны косэ.
44017031	Уго Со Аслаз тупатэм-пуктэм нуналаз быдэс дунне вылэз Аслаз азьвыл ик быръем Пимуртэз пыр шонер судить кароз. Аслэсьтыз быръёнзэ Инмар Сое кулэмысь улӟытыса султытон пыр вань адямиослы возьматӥз».
44017032	Кулэмысь улӟыса султон сярысь веранэз кылыса, одӥгъёсыз серекъязы, нош мукетъёсыз шуизы: «Та сярысь тонэ эшшо мукет дыръя но кылзомы на».
44017033	Собере Павел соос пӧлысь потыса кошкиз.
44017034	Куд-ог адямиос Павел пала кариськизы, оскыны кутскизы. Соос пӧлын вал Дионисий Ареопагит, Дамарь нимо кышномурт но куд-ог мукетъёсыз.
44018001	Та бере, Афиныысь кошкыса, Павел Коринфе вуиз.
44018002	Татысен со Понтын вордскем Акила нимо иудеез но солэсь Прискилла кышнозэ шедьтӥз. Соос алигес гинэ Италиысь вуэмын вал, – Клавдий эксэй вань иудейёсты Римысь кошкыны косӥз. Павел, соос доры лыктыса, отчы ик ужаны но кылиз.
44018003	Соослэн киужзы-ӧнерлыксы солэн кадь ик, – палаткаос лэсьтон вал.
44018004	Котькуд суббота нуналэ со сӥнагогаын вераськиз, иудейёсты но, мукет калыкъёсты но оскон пала берыктыны тыршиз.
44018005	Сӥлаен Тимофей Македонияысь вуэм бере Павел вань лулыныз-сюлмыныз Иисуслэсь Христос луэмзэ иудейёслы тодытонлы ӝутӥськиз.
44018006	Нош иудейёс пумитъяськизы, олокыӵе но лек кылъёс веразы. Соку Павел, дӥськутсэ курткыса, соослы шуиз: «Тӥляд вирды асьтэлэн йыр вылады, мон янгыш ӧвӧл; табере мон язычникъёс доры мынӥсько».
44018007	Отысь кошкыса, Инмарез сӥлы карись Иуст нимо мурт доры лыктӥз, солэн коркаез сӥнагога вӧзын ик вал.
44018008	Крисп, сӥнагогалэн кивалтӥсез, вань семьяеныз Кузё-Инмарлы оскыны кутскиз. Коринф карын тросэз улӥсьёс Павелэз кылзӥськем беразы оскыны кутскизы, пылатӥськизы.
44018009	Кузё-Инмар уйин Павеллы возьматскон пыр шуиз: «Эн кышка, дугдылытэк вера, тодытытэк эн ул.
44018010	Мон тонэн огазьын, нокин но тыныд уродзэ уз лэсьты, та городын трос уго Мынам адямиосы».
44018011	Инмар кыллы дышетыса, Павел татын ар но куать толэзь ӵоже улӥз.
44018012	Нош Ахаия улосын проконсул луыса Галлион улон дыръя иудейёс огкылысь Павел вылэ урдскизы, сое суд лэсьтон интые кутыса вайизы, соос шуизы:
44018013	«Та адями Инмарез сӥлы карыны асьме законъя уг дышеты».
44018014	Нош куке Павел маке но вераны ӧдъя вал, Галлион иудейёслы шуиз: «Иудейёс! Та адями кыӵе ке но йыруж яке законлы пумит уж лэсьтысал ке, соку тӥледыз кылзыны мынам муге луысал.
44018015	Нош куке ченгешон мынэ дышетон сярысь, нимъёс сярысь, тӥляд законды сярысь, соку асьтэос эскере-чаклалэ: отын мынам судья луэме уг поты».
44018016	Суд лэсьтон интыысь соосты улляз.
44018017	Соку ваньзы эллинъёс сӥнагогалэсь кузёйырзэ Сосфенэз кутыса суд лэсьтон интыын жугизы; нош Галлион та пумысен нокыӵе но ӧз кариськы.
44018018	Павел отын эшшо трос гинэ нуналъёс улӥз на. Собере, агай-вынъёсын люкиськем бераз, ву вылтӥ Сирияе кошкиз, – соин ӵош Акилаен Прискилла мынӥзы, – Инмар азьын сӥзиськем кылзэ быдэстыса, Кенхреяысен Павел йырсизэ ӵышкиз.
44018019	Ефесэ вуыса, соосты отчы кельтӥз, нош ачиз сӥнагогае пыриз но иудейёсын вераськыны кутскиз.
44018020	Соос куризы вал Павелэз кемагес соос дорын улыны, но со соглаш ӧз луы.
44018021	Соосын люкиськыкуз, Павел шуиз: «Матэ вуись праздникез мон одно ик Иерусалимын ортчытыны кулэ; тӥ доры мон, Инмарлы кулэ ке, нош ик берытско». Собере со Ефесысь кошкиз. (Нош Акилаен Прискилла Ефесэ кылизы.)
44018022	Кесарияе вуэм бераз Павел Иерусалиме мынӥз, отысь черклы ӟеч мылкыдзэ верам бераз Антиохияе кошкиз.
44018023	Отын кӧня ке но дыр улэм бераз со азьлане вырӟиз. Христослэн дышетонэз пала берытскемъёслэсь осконзэс юнматыса, со Галатия, Фригия шаеръёс пыр ортчиз.
44018024	Александрияын вордскем Аполлос нимо иудей, кыллы усто, Гожтэмъёсты ӟеч тодӥсь мурт, Ефесэ лыктӥз.
44018025	Со Кузё-Инмарлэн сюресэзлы дышетэмын вал. Лулыныз-сюлмыныз ӝуатскыса, со Кузё-Инмар Иисус сярысь шонер вераз, дышетӥз, – Иоаннлэсь пылатонзэ гинэ тодэ ке но вал.
44018026	Сӥнагогаын со кышкатэк вераны кутскиз. Сое кылзыса, Прискиллаен Акила сое доразы ӧтизы но солы Кузё-Инмарлэн сюресэз сярысь эшшо но шонергес валэктӥзы.
44018027	Нош Аполлос Ахаияе мыныны малпам бере агай-вынъёс отысь дышетскисьёслы гожтэт ыстӥзы, сое бордазы мед кутозы шуыса. Отчы вуэм бераз Инмарлэн дэлетэз пыр оскыны кутскем муртъёслы со трос юрттӥз:
44018028	уго вань калык азьын Иисус – Со Христос луэ шуыса дышетӥз. Священной Гожтэмъёсысь верамъёсыз возьматыса-валэктыса, иудейёслэсь пумит веранъёссэс куашкатъяз.
44019001	Аполлос Коринфын улон дыръя Павел гурезё шаеръёстӥ ветлӥз. Ефесэ вуиз но, отысь куд-ог дышетскисьёсты шедьтыса,
44019002	соослы шуиз: «Оскыны кутскем берады Святой Духез кабыл басьтӥды-а?» Нош соос солы шуизы: «Нош милям кылэммы но ӧвӧл, вань-а, ӧвӧл-а Святой Дух».
44019003	Павел соослы шуиз: «Кыӵе пылатонэн тӥ пылатӥськиды?» Соос ответ сётӥзы: «Иоаннлэн пылатонэныз».
44019004	Павел шуиз: «Кинъёс ӧпкельыса сьӧлыкъёслэсь куштӥськизы, соосты Иоанн пылатӥз. Со бӧрсьы Лыктӥсьлы, Иисус Христослы, мед оскозы шуыса, адямиосты дышетӥз».
44019005	Тае кылыса, соос Кузё-Инмарлэн Иисуслэн нимыз понна пылатӥськизы.
44019006	Нош Павел соос вылэ кизэ понэм бере соос вылэ Святой Дух васькиз, соку соос мукет кылъёсын вераськыны но Инмарлэсь кылзэ ивортыны кутскизы.
44019007	Соос ог дас кык мурт вал.
44019008	Павел сӥнагогае лыктӥз но куинь толэзь ӵоже Инмар Эксэйлык сярысь кышкатэк тодытыса-вераса, оскон пыӵатыса улӥз.
44019009	Нош куд-огезлэн сюлэмзы чурытомемен, оскымтэысьтызы, калык азьын Кузё-Инмарлэсь сюрессэ урод кылъёсын куаретэмысьтызы, Павел, дышетскисьёсты сьӧраз басьтыса, соос дорысь кошкиз. Нуналлы быдэ Тираннлэн училищеяз дышетыса-тодытыса улӥз.
44019010	Тазьы ог кык ар ӵоже кыстӥськиз. Соку Асия шаерын вань улӥсьёс, кызьы ке иудейёс, озьы ик мукет калыкъёс, Кузё-Инмар Иисус сярысь тодытонэз кылӥзы.
44019011	Павеллэн киыз пыр Инмар трос паймымон ужъёс лэсьтӥз.
44019012	Тани, солэсь нуллэм дӥськутъёссэ висисьёс вылэ понылӥзы но, соос висемысь дугдылӥзы, соос пушкысь периос потылӥзы.
44019013	Иудейёс пӧлысь куд-ог пыдйылчи туно-пеллёос гинэ но перияськем муртъёс вылын Кузё-Инмарлэсь Иисуслэсь нимзэ поттылыны кутскизы, шуылӥзы: «Иисуслэн нимыныз, Кудӥз сярысь Павел тодытэ, тӥледыз потыны косӥсько».
44019014	Тазьы лэсьто вылэм Скева нимо иудей архиерейлэн сизьым пиосыз.
44019015	Ответ сётыса, пери шуиз: «Иисусэз тодӥсько, Павел но мыным тодмо, нош тӥ кинъёс луиськоды?»
44019016	Перияськем адями вылазы тэтчиз но соосты вормыса туж зол жугиз. Соос гольык, ӟуз вир луыса, со коркась пегӟыса кошконо луизы.
44019017	Ефесын улӥсь вань иудейёслы, озьы ик мукет калыкъёслы но та тодмо луиз, ваньзы соос кышканы кутскизы. Со дырысен Кузё-Инмарлэн Иисуслэн нимыз туж тодмо-дано луиз.
44019018	Оскыны кутскемъёс пӧлысь тросэз лыктыса асьсэлэсь сьӧлыко ужъёссэс ватытэк-танытэк веразы.
44019019	Нош тунаськонэн вырисьёс пӧлысь тросэз книгаоссэс люкаса, вань калык азьын сутӥзы. Книгаослэсь дунзэ ӵотазы: витьтон сюрс драхма тыр луэм.
44019020	Таӵе кужымен вӧлмыны, йылыны кутскиз Кузё-Инмарлэн кылыз.
44019021	Та учыр бере, Духлэн валтэмезъя, Павел малпаз, Македонияен Ахаия пыр потыса, Иерусалиме мыныны. Со шуиз: «Отчы вуылэм берам Римез но мон адӟыны кулэ».
44019022	Аслэсьтыз юрттӥськисьёссэ, Тимофеен Ерастэз, кыкназэс Македонияе ыстӥз, нош ачиз огдырлы Асияе кылиз.
44019023	Со виын Кузё-Инмарлэн сюресэзлы пумит Ефесын бадӟым бугыръяськон ӝутскиз.
44019024	Кыӵе ке но Димитрий нимо азвесь тӥрлык дурись, Артемидалы сӥзем вӧсь коркалэсь сульдэрзэ лэсьтылӥсь, кибашлыослы бадӟым барыш вайылӥсь мурт,
44019025	ачиз выллем азвесь тӥрлык лэсьтӥсьёсты люкаса шуиз: «Эшъёс! Тӥ тодӥськоды ук, та ужмы бордысь асьмелэн тыр улонмы потэ шуыса.
44019026	Тӥ адӟиськоды но, кылӥськоды но ук Ефесын гинэ ӧвӧл, оло, быдэс Асияын та Павел, ”адями киын лэсьтэм инмаръёс Инмар ӧвӧл” шуыса, аслаз веран-оскытонъёсыныз трос калыкез ас палаз берыктӥз ини.
44019027	Та асьмелэн ужмылы гинэ урод дан, кышкытлык уг вайы, та бере быдӟым инмармылы Артемидалы сӥзем вӧсь корка но номыр ӵотэ уз ни понӥськы, Асиялэн но, быдэс дуннелэн но сӥлы кароно Артемидаезлэн быдӟымлыкез куашкалоз».
44019028	Тае кылзэм беразы соос йыркурен пачылмыса кесяськыны кутскизы: «Ефесысь Артемида быдӟым!»
44019029	Быдэс городын огыр-бугыр луиз. Павеллэсь ӵош ветлон эшъёссэ, македон пиосты Гаиез но Аристархез кырмыса, соос огкылысь калык люкаськон инты доры дыртӥзы.
44019030	Павел калык пӧлы потыны малпаз вал, но дышетскисьёс сое ӧз лэзе.
44019031	Озьы ик Асияысь куд-ог кивалтӥсьёс но, Павеллэн эшъёсыз, со доры адямиосты ыстӥзы, калык люкаськон интые медаз пота вал шуыса, сое куризы.
44019032	Со куспын ик одӥгъёсыз кеськизы одӥг сямен, нош мукетъёсыз – мукет сямен; уго кенешсы радъямын ӧй вал, люкаськемъёс пӧлысь тросэз ӧз но тодэ, малы соос татчы люкаськизы.
44019033	Иудейёс калык пушкысь Александрез поттыны куризы. Калыклы валэктыны турттыса, Александр киыныз возьматӥз.
44019034	Нош со иудей шуыса тодэм беразы соку одӥг ымысь кадь черекъяны кутскизы, ог кык час мында кесяськизы: «Ефесысь Артемида быдӟым!»
44019035	Калыкез буйгатыса, кенешез нуись шуиз: «Ефес калык! Кыӵе адями уг тоды, Ефес карын быдӟым Артемидалы сӥзем вӧсь коркаез но Диопетэз сӥлы карыса возё шуыса?
44019036	Та пумысен ченгешоно ӧвӧл, тӥледлы зӥбыт кариськоно, малпаськытэк номыр лэсьтоно ӧвӧл.
44019037	Нош тӥ татчы та воргоронъёсты вайиды, соос Артемидалы сӥзем вӧсь коркась номырзэ но ӧз лушкалэ, инмармес но ӧз курлалэ.
44019038	Нош Димитрийлэн но, соин ӵош мукет кибашлыослэн кинлы ке но пумит веранзы вань на ке, вань суд, вань проконсулъёс: огзэс огзы судэ мед сётозы.
44019039	Нош тӥляд эшшо мукет юан-веранъёсты вань ке, со законэн пуктэм кенешын эскеремын луыны кулэ.
44019040	Уго асьмеос кышкыт азе сюремын – туннэ нуналын бугыръяськон ортчем понна янгыше медаз уськытэ вал. Таӵе бугыръяськон ӝутскем понна шонере потыны нокыӵе но муг ӧвӧл». Тае вераз но люкаськем калыкез гуртазы бертыны косӥз.
44020001	Бугыръяськон дугдэм бере Павел, дышетскисьёсты ӧтьыса, ӟеч кыл вераса, мылкыдзэс ӝутӥз, соосын люкиськиз но Македонияе кошкиз.
44020002	Со шаеръёстӥ ортчыкуз, мылкыдэз ӝутӥсь трос иворъёс калыклы вераса ветлӥз, собере Грецие вуиз.
44020003	Отын со куинь толэзь улӥз. Сирияе кошкон азяз иудейёс солы пумит урод уж малпазы, соин сэрен со нош ик Македония пыр мыноно кариськиз.
44020004	Сое Асияозь келяса мынӥзы Верияысь Пирлэн пиез Сосипатр, Фессалоникаысь Аристарх но Секунд, Дервияысь Гаий, Тимофей но Асияысь потэмъёс пӧлысь Тихикен Трофим.
44020005	Азьпала потыса, соос милемды Троадаын витизы.
44020006	Юмал Нянь Сиён праздник бере Филиппыысь ми ву вылтӥ кошкимы но, вить нунал ортчыса, соос доры Троадае вуимы, отын сизьым нунал ӵоже улӥмы.
44020007	Арнялэн нырысетӥ нуналаз дышетскисьёс нянь тӥялтонэ люкаськизы, Павел соосын вераськыса пукиз. Ӵуказеяз кошкыны малпаменыз, со уйшорозь вераськыса-дышетыса улӥз.
44020008	Коркалэн бадӟым палаз, милям люкаськон интыямы, трос лампадаос вал.
44020009	Павел кема вераськыса улӥз. Укно дурын пукись Евтих нимо одӥг пияш мур умме усем. Со вырӟиз но куинетӥ этажысь ум йылтӥз музэ усиз, ӝутыкузы со кулэмын вал ини.
44020010	Нош Павел васькыса со азе пыдес вылаз лэзиськиз но сое ӟыгыртыса шуиз: «Эн куалектэлэ, солэн лулыз бордаз».
44020011	Тубыса нянь тӥялтӥз но сое сииз. Кема, куазь сактытозь, со калыкен вераськиз. Собере Павел кошкиз.
44020012	Нош пияшез улэпкын дораз вуттӥзы, ваньзы туж шумпотӥзы.
44020013	Кораблен ми Ассае мынӥмы отысь Павелэз бордамы басьтон понна. Уго со милемлы озьы косӥз, нош ачиз пыдын мыныны малпаз.
44020014	Ассаысен со милемын пумиськиз, сое бордамы басьтӥмы но собере ми ваньмы Митилинае лыктӥмы.
44020015	Ву вылтӥ кошкимы. Вуонояз нуналэ Хиос вӧзы дугдӥмы но Трогиллияын уймес потӥмы, нош ӵуказеяз – Самосэ, мукетаз нуналэ Милитэ вуимы.
44020016	Асияын ӝегантэм вылысь Павел малпаз, Ефесэ дугдылытэк, азьлане кошкыны, малы ке шуоно Витьтонэтӥ Нуналэз, кылдэм ке, Иерусалимын пумитан вылысь со дыртӥз.
44020017	Милитын улыкумы, Ефесэ со черклэсь пресвитеръёссэ ӧтьыны ыстӥз.
44020018	Нош соос татчы вуэм бере Павел соослы шуиз: «Тӥ тодӥськоды, кызьы мон Асияе вуэм дырысеным, нырысетӥ нуналысеныз та дырозь ялан тӥледын огазьын вал.
44020019	Кузё-Инмарлы зӥбыт мылкыдын, трос синву кисьтыса ужай-тырши, иудейёслэн мыным пумит кескич ужъёссы пыр визь сынаськонъёс пӧлын улӥ.
44020020	Тодӥськоды, тӥледлы пайда вайисьсэ номыре но мон вератэк ӧй кельты. Вань калык азьын, коркась корка ветлыса тодытӥ, дышетӥ.
44020021	Иудейёслы но, мукет калыкъёслы но вералляй Инмар азьын ӧпкельыса сьӧлыкъёслэсь куштӥськон, Кузё-Инмармылы Иисус Христослы оскон сярысь.
44020022	Табере Духлэн косонэзлы тэрытскыса, мон Иерусалиме мынӥсько, но уг тодӥськы, мар отын монэн луоз.
44020023	Монэ пытсэт-жильыет, куректон-кайгуос витё шуыса, Святой Дух вань городъёсын мыным ивортэ.
44020024	Нош мон номыр шоры но уг учкиськы. Аслэсьтым улонме но уг жаляськы, – только аслэсьтым улон сюресме ӟечкын йылпумъяны но Кузё-Инмармылэсь Иисуслэсь мыным сётэм ужзэ – Инмарлэн гажан-жалянэз сярысь Ӟеч Ивор тодытонэз – калык доры вуттыны мед быгатысал, мед вуысал.
44020025	Мон тодӥсько: ваньды тӥ, кинъёс пӧлтӥ мон Инмар Эксэйлык сярысь тодытыса ветлӥ, мынэсьтым ымнырме уд ни адӟелэ.
44020026	Соин ик туннэ нуналын тӥледлы ивортӥсько: быронэ мынӥсьёслэн азьпал адӟонзы понна мон янгыш ӧвӧл.
44020027	Мон уго номыре ватытэк Инмарлэсь вань эриксэ тӥледлы тодытӥ.
44020028	Асьтэдыз но, быдэс уллёез но чаклалэ-уте. Та уже тӥледыз Святой Дух, возьмаськись карыса, Инмарлэсь Черксэ утьыны пуктӥз, сое Кузё-Инмар Иисус Аслаз вирыныз Аслыз басьтӥз.
44020029	Мон тодӥсько, мон кошкем бере тӥ пӧлы уллёез жалясьтэм сьӧсь кионъёс пырозы шуыса.
44020030	Тӥ пӧлысь но потозы сыӵе адямиос, кудъёсыз ӧрекчи дышетонъёссы пыр асьсэ бӧрсьы дышетскисьёсты нуозы.
44020031	Соин ик сак улэлэ, тодады возе, кызьы мон куинь ар ӵоже уй но нунал дугдылытэк синкылиен тӥ пӧлысь котькуддэс дышетылӥ-валэктылӥ.
44020032	Али тӥледыз, агай-вынъёсы, Инмарлэн кияз сётӥсько, Солэн гажан-жалянэзлэн кылыз кие сётыса кельтӥсько. Со тӥледыз золгес юнматыны но вань дун-сьӧлыктэм карем муртъёсын ӵош тӥледлы люкет сётыны быгатэ.
44020033	Нокинлэн азвесез но, зарниез но, дӥськутэз но мыным кулэ ӧй вал.
44020034	Асьтэос тодӥськоды уго, мынам аслам но, монэн ӵош ветлӥсьёслэн но кулэяськонъёсмы понна мынам та киосы ужазы шуыса.
44020035	Кызьы быгатӥ, озьы мон тӥледлы возьматыны тырши, тӥ но, мон кадь ик, лябъёслы юрттӥськыны, Кузё-Инмарлэсь Иисуслэсь кылъёссэ тодады возьыны кулэ шуыса. Уго Со Ачиз шуиз: ”Басьтон сярысь, сётыны умойгес”».
44020036	Тае верам бераз Павел пыдес вылаз султӥз но ваньмыныз ӵош вӧсяськиз.
44020037	Соку ваньзы бӧрдыны кутскизы, Павелэз ӟыгыръязы, чупазы.
44020038	Уката ик солэн «мынэсьтым ымнырме ноку но уд ни адӟелэ» шуэм кылыз соосты ӝоже уськытӥз. Соос Павелэз корабль дорозь келязы.
44021001	Соосын люкиськем берамы ми ву вылтӥ кошкимы но шонерак Кос шормуӵе вуимы, мукетаз нуналэ – Родосэ, отысен – Патарае.
44021002	Финикияе мынӥсь кораблез шедьтӥмы, отчы пуксимы но ву кузя кошкимы.
44021003	Син азямы адӟиськиз Кипр, со милям паллян паламы кылиз. Татысен ми Сирияе кошкимы. Тире дугдӥмы, – корабльысьтымы груззэ ӝоктоно вал.
44021004	Татысь ми дышетскисьёсты шедьтӥмы но отын сизьым нунал ӵоже улӥмы. Духлэн соослы усьтэменыз соос Павеллы веразы, Иерусалиме медаз ветлы шуыса.
44021005	Нуналъёсмы бырем бере ми татысь кошкимы, милемды ваньзы кышноосынызы, нылпиосынызы город сьӧрозь ик келязы; ярдурысен пыдесъяськыса вӧсяськимы.
44021006	Ог-огенымы люкиськеммы бере ми корабле пыримы, соос гуртазы берытскизы.
44021007	Нош ми уянмес азьланьтӥмы. Тирысь Птолемаидае вуимы но татысен агай-вынъёс доры куное ветлӥмы, соос дорын одӥг нунал улӥмы.
44021008	Нош мукетаз нуналэ Павел но ми, соин ӵош луэмъёс, сюресмес азьланьтыса, Кесарияе вуимы. Сизьым диаконъёс пӧлысь одӥгезлэн, Ӟеч Ивор тодытӥсь Филипплэн, корказ пырыса, со доры интыяськимы.
44021009	Солэн ньыль бызьымтэ нылъёсыз вал – Инмар кылэз ивортӥсьёс.
44021010	Соос дорын кӧня ке нуналъёс улэммы бере Иудеяысь Агав нимо пророк лыктӥз.
44021011	Со ми доры пыриз но, Павеллэсь кускерттонзэ басьтыса, аслэсьтыз кизэ но, пыдзэ но думылӥз, собере шуиз: «Тазьы шуэ Святой Дух: та кускерттонлэсь кузёзэ Иерусалимын иудейёс тазьы ик думылозы но язычникъёс кие сётозы».
44021012	Та веранэз кылэммы бере ми но, отысь агай-вынъёс но Павелэз куримы, со Иерусалиме медаз мыны вал шуыса.
44021013	Соку Павел ответ сётыса шуиз: «Мар тӥ лэсьтӥськоды? Малы тӥ бӧрдӥськоды, мынэсьтым сюлэмме вӧсь кариськоды? Жильыетын гинэ пукыны ӧвӧл, Кузё-Инмарлэн Иисуслэн нимыз понна мон Иерусалимын кулыны но дась».
44021014	Ми сое оскытыны ӧм быгатэ бере, буйгатскыса шуимы: «Кузё-Инмарлэн эрикез мед луоз!»
44021015	Со нуналъёс бере дасяськыса Иерусалиме кошкимы.
44021016	Милемын ӵош мынӥзы Кесарияысь куд-ог дышетскисьёс но. Соос милемды нырысь дышетскисьёс пӧлысь Мнасон нимо Кипр пи доры вайизы. Со доры ми улыны дугдӥмы.
44021017	Иерусалиме вуэммы бере агай-вынъёс милемыз шумпотыса пумитазы.
44021018	Вуоно нуналэ Павел милемын ӵош Иаков доры лыктӥз; татысь вӧсяськисьёслэн вань кивалтӥсьёссы но лыктӥзы.
44021019	Соосты ӟечкылам бераз Павел пыр-поч вераз, солэн тыршемез пыр язычникъёс дорын мар лэсьтӥз Инмар.
44021020	Нош соос кылзӥськем беразы, Инмарез данъяса, солы шуизы: «Адӟиськод-а, брат, иудейёс пӧлын кӧня сюрс оскыны кутскемъёс, ваньзы соос закон понна юн сылӥсьёс.
44021021	Нош соос трос кылӥллям ини, мукет калыкъёс пӧлын улӥсь вань иудейёсты тон Моисей законлэсь куштӥськыны, асьсэлэн нылпиоссылы вандӥськон сямез медаз ортчытэ, иудей сямъёсты-йылолъёсты медаз уте шуыса дышетӥськод.
44021022	Тон лыктӥд шуыса, соос одно ик кылозы. Калык люкаськоз. Соку мар бен кароно?
44021023	Мар ми тыныд вераломы, лэсьты: милям вань ньыль адямимы, кудъёсызлэн сӥзиськемзы вань.
44021024	Соосты басьты но соосын ӵош чылкытатӥськон сямез ортчыты. Сямез ортчытэм понна солэсь дунзэ тыр, – йырзэс ӵышкыны мед быгатозы. Соку соос ваньзы тодозы: тон сярысь мар соос кылӥзы – чик шонер ӧвӧл, уго тон ачид законэз утьыса улӥсь адями луиськод.
44021025	Нош оскыны кутскем язычникъёс сярысь верано ке, ми малпамы-чакламы но соослы гожтэт ыстӥмы: оломае но утьыны дауртыса медаз выре, сульдэръёслы курбон сётэм сӥлез, вирез, кекаса кулэм пудолэсь сӥльзэс медаз сие, азыса-калгыса медаз улэ».
44021026	Соку Павел та пиосмуртъёсты басьтӥз но мукетаз нуналэ соосын ӵош чылкытатӥськон сямез ортчытӥз. Собере со храме пыриз но вераз, ку соос понна курбон сётэмын луоз, ку чылкытатӥськон нуналъёс йылпумъяськозы.
44021027	Чылкытатӥськон сямлэн сизьым нуналъёсыз йылпумъясько вал ини. Соку Асияысь иудейёс Павелэз храмысь адӟизы. Вань калыкез бугыртӥзы но Павелэз кырмизы.
44021028	Кесяськизы: «Израиль воргоронъёс, юрттэлэ! Та адями котькинэ котькытысен асьме калыклы пумит, Моисей законлы пумит, та интылы пумит дышетэ. Эшшо ке язычникъёсты храме пыртӥз, та святой интыез саптаз».
44021029	Уго талэсь азьвыл городысен сое Ефесысь Трофимен ӵошенназэс адӟизы вал, малпазы, Павел сое храме пыртаз шуыса.
44021030	Быдэс городын огыр-бугыр луиз, калык огазе люкаськиз. Павелэз кырмыса храмысь гыж поттӥзы но соку ик ӧсъёсты тунгоназы.
44021031	Соос Павелэз виыны ӧдъяло вал, но соку сюрс солдатэн кивалтӥсь доры ивор вуиз, быдэс Иерусалим бугыръяськыны кутскемын шуыса.
44021032	Со соку ик солдатъёсты, сю солдатэн кивалтӥсьёсты басьтыса, люкаськем калык пала бызьыса мынӥз; нош соос, сюрс солдатэн кивалтӥсез, солдатъёсты адӟыса, Павелэз жугемысь дугдӥзы.
44021033	Соку сюрс солдатэн кивалтӥсь, Павеллэн матаз мыныса, сое кырмиз но кык жильыен думылыны косӥз, юалляськиз: «Кин со, мар со лэсьтӥз?»
44021034	Калык пӧлын огъёсыз одӥг сямен, мукетъёсыз мукет сямен кеськизы. Калык бугыръяськемен сэрен шонерзэ тодыны быгатытэк, сюрс солдатэн кивалтӥсь Павелэз казармае нуыны косӥз.
44021035	Тубатэ вуэм бере калык бугыръяськемен-лекъяськемен сэрен солдатъёс сое ки йылазы ӝутыса нуоно луизы.
44021036	Соослэн бӧрсязы трос калык мынӥз но черекъяз: «Виёно сое!»
44021037	Изкаре пырон азьын Павел сюрс солдатэн кивалтӥсьлы шуиз: «Маке но тыныд вераны луоз-а?» Нош соиз шуиз: «Тон грек кылын быгатӥськод-а вераськыны?
44021038	Иське тон со египет пи ӧвӧл-а, кудӥз та нуналъёс азьын бугыръяськон ӝутӥз но ньыль сюрс йырвандӥсьёсты кыр дуннее нуиз?»
44021039	Нош Павел шуиз: «Мон – иудей, Киликияысь тодмо Тарс карын улӥсь мурт; тонэ курисько: лэзь монэ калыклы вазиськыны».
44021040	Соиз лэзиз. Тубатын сылыса, Павел калыклы киыныз тодмет сётӥз. Нош куке ваньзы чус кариськизы, со еврей кылын тазьы вераны кутскиз:
44022001	«Агай-вынъёс, атайёс! Табере мынэсьтым тӥ азьын асме шонере поттонме кылзэлэ».
44022002	Соосын со еврей кылын вераськыны кутскиз шуыса кылӥзы но, соос эшшо но чус кариськизы. Со шуиз:
44022003	«Мон – иудей, Киликияысь Тарсын вордскем мурт, нош быдэ вуи та городын, Иерусалимын. Гамалиил дорын дышетскемын, атайёсмылэн законзылы пыр-поч дышетэмын. Туннэ нуналын тӥ кыӵеесь, сыӵе ик мон но Инмар понна нюръяськись вал.
44022004	Иисуслэсь дышетонзэ кабыл басьтӥсьёсты мон виён дорозь вуттылӥ, думылыса-жильыяса пытсэтэ сётылӥ – пиосмуртъёсты но, кышномуртъёсты но.
44022005	Тазьы выремме архиерей но, кенешлэн тӧроосыз но адӟизы. Соослэсь Дамаскын улӥсь агай-вынъёслы гожтэтъёс басьтыса, мон мынӥсько вал отысь Иисус Христослы оскисьёсты жильыяса Иерусалиме курадӟытон понна вайыны.
44022006	Сюрес кузя мынӥсько вал. Дамасклы матэ вуыкум, нуназе вадес шӧдтэк шорысь инмысен туж кужмо югыт мынам котырам чилектӥз-воректӥз.
44022007	Мон музъем вылэ уси но куара кылӥ, со мыным шуиз: ”Савл, Савл! Малы тон Монэ улляськод?”
44022008	Ответ сётыса, мон шуи: ”Кузё-Инмар, кин Тон?” Со мыным шуиз: ”Мон – Назаретысь Иисус, Кудзэ тон улляськод”.
44022009	Монэн ӵош мынӥсьёс югытэз адӟизы но куалектӥзы, нош мыным Верасьлэсь куаразэ соос ӧз кылэ.
44022010	Соку мон шуи: ”Кузё-Инмар! Мар мыным кароно?” Нош Кузё-Инмар мыным шуиз: ”Султы, мын Дамаске, мар тыныд лэсьтыны кулэ, отын тыныд ваньмыз верамын луоз”.
44022011	Со югытлэн пиштӥсь данлыкезлэсь мынам синмы адӟемысь дугдӥз, соин ик монэн ӵош мынӥсьёс Дамаске монэ китӥм кутыса нуизы.
44022012	Дамаскын улӥсь вань иудейёслэн туж гажано муртсы, Анания, асьме законъя Инмарез сӥлы карыса улӥсь воргорон,
44022013	мон доры лыктӥз но матам кариськыса шуиз: ”Савл брат! Нош ик адӟыны кутскы!” Мон соку ик сое адӟи.
44022014	Со мыным шуиз: ”Атайёсмылэн Инмарзы тонэ бырйиз, тон Солэсь эриксэ мед тодод, Шонер Улӥсез мед адӟод но Солэн кылысьтыз-ымысьтыз потэм куаразэ мед кылод шуыса.
44022015	Уго мае тон адӟид но кылӥд, вань адямиос азьын тон Иисус Христослэн адӟисез-ивортӥсез луод.
44022016	Озьыен, малы уд дыртӥськы? Султы, Кузё-Инмарлэн Иисуслэн нимызлы вазиськыса пылатӥськы, сьӧлыкъёстэ гылты”.
44022017	Нош Иерусалиме берытскем берам, храмын вӧсяськыса улыкум, мыным туж паймымон адӟон вал –
44022018	Кузё-Инмарез адӟи! Со мыным шуиз: ”Дырты! Ӝоггес Иерусалимысь кошкы. Татын тынэсьтыд Мон сярысь ивортэмдэ кабыл уз басьтэ”.
44022019	Мон шуи: ”Кузё-Инмаре! Соос тодо, Тыныд оскисьёсты мон пытсэтэ ворсалляй, сӥнагогаосын жугылӥ шуыса.
44022020	Куке Тынад адӟиседлэн-ивортӥседлэн, Стефанлэн, вирыз кисьтӥськиз, мон отын сылӥ, сое виёнэз умоен лыдъяй. Стефанэз виисьёслэсь дӥськутсэс возьмаса улӥ”.
44022021	Кузё-Инмар мыным шуиз: ”Мын. Мон тонэ кыдёке, язычникъёс доры ысто”».
44022022	Павел тае вератозь, калык сое кылзӥськыса сылӥз, нош собере кесяськыны кутскыса шуизы: «Музъем вылысь таӵе адямиез быдты! Со улыны ярасьтэм адями».
44022023	Соос кесяськыса, дӥськутсэс зӥртылыса, омыре тузон пазяса улыку,
44022024	сюрс солдатэн кивалтӥсь Павеллы пумит мар муген кеськемзэс тодон вылысь сое, изкаре пыртыса, ньӧрен жугыны косӥз.
44022025	Нош куке сое еосын думылӥзы, вӧзаз сылӥсь сю солдатэн кивалтӥсьлы Павел шуиз: «Тӥледлы Рим кунлэсь адямизэ ньӧраны лэземын шат, эшшо ке судтэк?»
44022026	Тае кылыса, сю солдатэн кивалтӥсь сюрс солдатэн кивалтӥсь доры мыныса вераз: «Учкы, мар тон лэсьтыны ӧдъяськод? Та мурт – Рим кунлэн адямиез».
44022027	Соку сюрс солдатэн кивалтӥсь Павел доры лыктыса шуиз: «Вера мыным, тон Рим кунлэн адямиез-а?» Со шуиз: «Бен».
44022028	Сюрс солдатэн кивалтӥсь вераз: «Та кунлэн адями луонэз понна мон трос коньдон тыроно луи». Соку Павел шуиз: «Нош мон Рим кунлэн адямиез луыса вордски».
44022029	Соку Павелэз курадӟытыны дасяськемъёс со куспын ик со дорысь палэнскизы. Сюрс солдатэн кивалтӥсь, со Рим кунлэн адямиез луэ шуыса тодэм бераз, кышканы кутскиз Павелэз думылытэмез понна.
44022030	Мукетаз нуналэ иудейёслэсь маин сое янгыше уськытэмзэс пыр-поч тодон понна Павелэз жильыетысь мозмытӥз но архиерейёсты, ваньзэс сӥнедрионэ пырись муртъёсты люкаськыны косӥз. Павелэз поттыса, соос азе султытӥз.
44023001	Сӥнедрионын пукисьёс шоры меӵак учкыса, Павел шуиз: «Агай-вынъёс! Мон туннэ нуналозь Инмар азьын чылкыт сюлмын, курдан-возьдаськонэн улӥ».
44023002	Нош Анания архиерей Павеллэн вӧзаз сылӥсьёсты солэн ымныраз чабкыны косӥз.
44023003	Соку Павел солы шуиз: «Тонэ Инмар тышкалоз, избурам борддор! Тон пукиськод, монэ законъя судить мед карозы шуыса, нош ачид, законэз тӥяса, монэ жугыны косӥськод».
44023004	Соку вӧзаз сылӥсьёс Павеллы шуизы: «Инмарлэсь архиерейзэ сантэмаськод?»
44023005	Павел шуиз: «Агай-вынъёсы, мон ӧй тоды уго, со архиерей шуыса; гожтэмын ук: ”Ас калыкедлэн кивалтӥсез сярысь урод кылъёс эн вера”».
44023006	Нош татын одӥг люкетэз саддукейёс, нош мукетыз фарисейёс луо шуыса, Павел тодэм бераз сӥнедрионысен бадӟым куараен со вераз: «Агай-вынъёс! Мон – фарисей, фарисейлэн пиез; кулэмъёслэн улӟыса султонзылы оскем поннам монэ судить каро».
44023007	Тае верам бераз фарисейёсын саддукейёс куспын ченгешон потӥз, кенеше люкаськемъёс шори люкиськизы:
44023008	уго саддукейёс улӟыса султонэз но, Кылчинъёсыз но, духез но ӧвӧл, шуо, нош фарисейёс созэ но, тазэ но вань, шуо.
44023009	Кужмо черекъян потӥз но, фарисейёс палась куд-ог книга тодӥсьёс ченгешыны кутскыса шуизы: «Номыр но уродзэ та адямилэсь ми ум шедьтӥське. Нош солы дух яке Кылчин верам ке? Инмарлы пумит мыноно медам луэ».
44023010	Керетон пуромемен, Павелэз кесяса куштэмзылэсь кышкаменыз сэрен сюрс солдатэн кивалтӥсь солдатъёсыз васькыса Павелэз соос пӧлысь басьтыны но изкаре нуыны косӥз.
44023011	Вуонояз уе Кузё-Инмар Павеллэн вӧзаз султыса шуиз: «Эн кышка, Павел! Кызьы Иерусалимын тон Мон сярысь ивортӥд, озьы ик Римын но тыныд ивортоно луоз».
44023012	Вуонояз нуналэ куд-ог иудейёс, огазе люкаськыса, кескич сьӧд уж малпазы, – Инмар азьын кыл сётӥзы: Павелэз виытозязы, сиськытэк, юытэк улыны.
44023013	Тазьы ньыльдонлэсь но уногес адями кыл сётӥз.
44023014	Архиерейёс, тӧроос доры лыктыса, та адямиос шуизы: «Ми сӥзиськыса, Инмар азьын кыл сётыса верамы, Павелэз виытозямы, номыр но сиытэк улыны.
44023015	Озьыен, али тӥ сӥнедрионэн ӵош сюрс солдатэн кивалтӥсьлы ивортэ, ӵуказе со Павел сярысь ужпумез шонергес эскерон амал утчам карыса, сое тӥ доры мед поттоз, нош ми, матамы вуыкуз, сое виыны дасяськыса уломы».
44023016	Та кескич сьӧд уж сярысь Павеллэн сузэрезлэн пиез кылӥз. Со татчы лыктӥз но, изкаре пырыса, Павеллы та сярысь ивортӥз.
44023017	Соку ик Павел одӥгзэ сю солдатэн кивалтӥсез ӧтьыса шуиз: «Та пияшез сюрс солдатэн кивалтӥсь доры ну, солэн мар ке но веранэз вань солы».
44023018	Соиз сое кутӥз но сюрс солдатэн кивалтӥсь доры вайыса шуиз: «Жильыетын пукись Павел монэ дораз ӧтьыса куриз та пияшез тон доры нуыны, солэн, пе, мар ке но тыныд веранэз вань».
44023019	Сюрс солдатэн кивалтӥсь сое китӥз кутӥз но палэнэ нуыса юаз: «Мар тынад сыӵе мыным веранэд вань?»
44023020	Со ответ сётӥз: «Тон ӵуказе сӥнедрион азе Павелэз мед поттод шуыса, иудейёс тынэсьтыд курыны куспазы вераськизы. Со сярысь ужпумез шонергес эскерон понна, пе, со ужрад мед луоз.
44023021	Нош тон соосты эн кылзӥськы. Ньыльдонлэсь но ятыр мурт лушкемен сое возьмаса улэ. Соос кыл сётӥзы, Павелэз виытозязы, сиськытэк но, юытэк но улыны. Соос али ик дасесь ни, тынэсьтыд косондэ гинэ возьмаса уло на».
44023022	Соку сюрс солдатэн кивалтӥсь пияшез лэзиз но солы шуиз: «Нокинлы но эн вера, тон тае мыным ивортӥд шуыса».
44023023	Сю солдатъёсын кык кивалтӥсьёсты дораз ӧтьыса, сюрс солдатэн кивалтӥсь шуиз: «Дасялэ мыным пыдын мынӥсь кык сю солдатъёсты, вал вылын мынӥсь сизьымдон солдатъёсты, пукыӵен кык сю ыбылӥськисьёсты, – уйин куинетӥ часын Кесарияе мыныны мед быгатомы.
44023024	Валъёсты дасялэ. Феликс кивалтӥсь доры Павелэз улэпкын-быдэскын вуттыны мед луоз».
44023025	Таӵе пуштросъем гожтэт но гожтӥз:
44023026	«Клавдий Лисий – гажано кивалтӥсьлы Феликслы – салам верасько!
44023027	Та адямиез иудейёс кырмизы но дась вал ини сое виыны. Со Рим кунлэн адямиез луэ шуыса тодӥ но, солдатъёсын лыктыса, мон сое киулысьтызы басьтӥ.
44023028	Маин сое янгыше уськытэмзэс тодэме потыса, соослэн сӥнедрионазы сое вайи.
44023029	Но валай, асьсэлэн законысьтызы валаны шугъяськоно интыезъя сое янгыше уськыто шуыса. Виён яке жильыетын возён понна солэн нокыӵе но янгышез ӧвӧл.
44023030	Та адямилы пумит иудейёслэн кескич сьӧд уж малпамзы сярысь ивор кылӥ но чик ӝегатскытэк сое тон доры ыстӥ. Янгыше уськытӥсьёсты солы пумит мар веранзы вань ке, сое тон азьын вераны косӥ. Ӟеч лу».
44023031	Озьы, косэмез кылзӥськыса, солдатъёс Павелэз кутӥзы но уйин Антипатрида каре нуизы.
44023032	Мукетаз нуналэ вал вылын мынӥсь солдатъёсын ӵош сое азьлане келязы, нош асьсэос казармаязы берытскизы.
44023033	Вал вылын мынӥсьёс Кесарияе вуэм беразы кивалтӥсьлы гожтэтсэс возьматӥзы, нош Павелэз солэн киулаз сётӥзы.
44023034	Кивалтӥсь гожтэтэз лыдӟем бераз Павеллэсь юаз, кыӵе шаерын со вордӥськемын шуыса. Киликияысь луэмзэ тодэм бераз солы шуиз:
44023035	«Тынад янгыше уськытӥсьёсыд вуизы ке, соку мон тонэ кылзо». Павелэз Иродлэн преторияз пытсэтын возьыны косӥз.
44024001	Вить нунал ортчыса, Анания архиерей тӧроосын но Тертулл нимо адвокатэн ӵош Кесарияе лыктӥз. Соос Павел вылэ кивалтӥсьлы урттылӥськизы.
44024002	Павелэз ӧтем беразы Тертулл сое янгыше уськытыны кутскыса шуиз:
44024003	«Гажано Феликс! Котьку, котькытысен, котькызьы но ми тыныд тау карыса вераськомы: тон пыр ми трос каньыллык басьтӥмы, тынад сюлмаськеменыд, та калыклэн улонэз ӟеч пала берытскиз.
44024004	Нош тонэ, трос жадьытонтэм вылысь ӟеч мылкыддэ возьматыса, милемыз вакчияк кылзыны куриськомы.
44024005	Ми тодӥмы: та адями сьӧдчер кадь, быдэс дунне вылын улӥсь иудейёс пӧлын бугыръяськонъёс ӝутка. Назорейёслэн осконэз тугась-пожась дышетонзылэн со кивалтӥсез луэ.
44024006	Со храмез саптаны малпа вал, но ми сое кутӥмы. Сое ми асьме законъя судить карыны ӧдъяськомы вал;
44024007	нош Лисий, сюрс солдатэн кивалтӥсь, лыктӥз, сое бадӟым кужымен милям киулысьтымы басьтӥз но тон доры ыстӥз.
44024008	Милемды но, сое янгыше уськытӥсьёсты, тон доры лыктыны косӥз. Сое эскерид-чаклад ке, солэсь аслэсьтыз юалляськид ке, тон со сярысь ваньзэ тодыны быгатод, маин ми сое янгыше уськытӥськомы».
44024009	Павелэз янгыше уськытон борды иудейёс но итӥськыса шуизы: «Зэмзэ но, озьы вал».
44024010	Кивалтӥсь Павеллы вераськыны кыл сётэм бере со тазьы шуиз: «Та калыкез тон трос аръёс ӵоже шонер судить кариськод шуыса тодӥсько, соин ик мон капчи сюлмын аслэсьтым ужме судын тон азьын утьыны тыршо.
44024011	Тон тодыны быгатод: Иерусалиме йыбырттыны лыктэме дырысен дас кык нунал ӧз на ортчы;
44024012	храмысен но, сӥнагогаысен но, городын но мынэсьтым кинэн ке но ченгешемме яке калык пӧлын бугыръяськон ӝутэмме нокин но ӧз адӟы.
44024013	Али монэ маин янгыше уськыто, сое соослэн номырин но юнматэмзы уг луы.
44024014	Но таизэ тыныд шонерак верасько: со дышетонэз утьыса, кудзэ соос осконэз туган-пожан (ересь) луэ шуо, мон атайёсмылэн Инмарзылы з эм ик ужасько-тыршисько. Моисей законын но, пророкъёслэн но вань гожъямъёссылы оскисько.
44024015	Та адямиос кадь ик Инмарлы оскисько: Со шонер улэмъёсты но, шонер улымтэосты но кулэмысь улӟытыса султытоз.
44024016	Соин ик, ачим но Инмар азьын, калык азьын чылкыт сюлмын, курдан-возьдаськонэн улыны тыршисько.
44024017	Трос аръёс ортчыса, аслам калыкелы кузьымъёс, саламъёс вайыса, мон Иерусалиме лыктӥ.
44024018	Чылкытатӥськон сямез ортчем берам соос монэ храмысен шедьтӥзы, отын нокыӵе калык люкаськон, кесяськон-куашетон но ӧй вал.
44024019	Отын Асияысь куд-ог иудейёс вал, соос тон азе султыны но монэ янгыше уськытыны кулэ вал, – мыным пумит лэсьтыны соослэн кыӵе ке но мугзы вань ке.
44024020	Яке татын пукисьёс мед вералозы, сӥнедрион азьын мынэсьтым юалляськыкузы, кыӵе янгышме соос шедьтӥзы?
44024021	Одӥг кыл понна гинэ ке шат, кудзэ мон, соос пӧлын сылыкум, кеськыса верай: ”Кулэмысь улӟыса султонлы оскем поннам туннэ тӥ монэ судить кариськоды”».
44024022	Та сярысь кылэм бераз Феликс та ужез берлолы кельтӥз, уго та дышетонэз со ӟеч тодэ вал. «Тӥлесьтыд уждэс сюрс солдатэн кивалтӥсь Лисий лыктэм бере учко-эскеро», – со шуиз.
44024023	Сю солдатэн кивалтӥсьлы Павелэз возьманы косӥз. Ёртыса возьыны ӧз косы, вань матысьёсызлы юрттӥськыны, гуртаз ветлыны лэзиз.
44024024	Кӧня ке нунал ортчыса, Феликс аслаз иудей кышноеныз, Друзиллаен, ӵош лыктӥз но Павелэз ӧтьытӥз, солэсь Иисус Христослы осконэз сярысь верамзэ кылзӥз.
44024025	Нош Павел шонерлыко улон, возиськон-чидатскон но вуоно суд сярысь вераны кутскем бере Феликс кышканы кутскыса шуиз: «Али мын, нош куке дыр шедьтӥ ке, тонэ ӧтё».
44024026	Со дыре ик, Павел ассэ поттытон понна солы коньдон сётоз шуыса, со оскиське вал, соин ик ӵем сое ӧтчатылӥз но соин вераськыса улӥз.
44024027	Нош кык ар ортчем бере Феликс интые Порций Фест пуксиз. Иудейёслы яран-кельшон понна Феликс Павелэз жильыетэ ик кельтӥз.
44025001	Фест та ёросэн кивалтӥсь луэм бераз, куинь нунал ортчыса, Кесарияысь Иерусалиме мынӥз.
44025002	Соку архиерей но иудейёс пӧлысь кузёйыръёс со доры Павел вылэ урттылӥськыны лыктӥзы, сое оскытыны выризы.
44025003	Соос сюлмысьтызы куризы, Павелэз Иерусалиме мед ӧтьытоз шуыса, нош асьсэос сюрес вылысен сое кескич амалэн виыны малпазы.
44025004	Фест ответ сётӥз: «Павел Кесарияын возьмаськисьёс киулын возиське, но ӝоген мон ачим отчы мыно.
44025005	Та адямилэн мар ке но сыӵе-таӵе янгышъёсыз вань ке, тӥ пӧлысь кузёйыръёс монэн ӵош Кесарияе мед мынозы но сое янгыше мед уськытозы».
44025006	Фест соос дорын оло тямыс, оло дас нуналъёс улӥз, собере Кесарияе берытскиз. Мукетаз нуналэ судьялэн интыяз пуксиз но Павелэз ас дораз вайыны косӥз.
44025007	Павелэз татчы ваем бере Иерусалимысь лыктэм иудейёс, котырак султыса, Павел вылэ трос секытэсь янгыше уськытонъёс вераны кутскизы, нош соосты уж вылын возьматыны ӧз быгатэ.
44025008	Нош со ассэ утьыса шуиз: «Иудейёслэн законзылы но, храмлы но, кесарьлы но пумит мон нокыӵе ик йыруж ӧй лэсьты».
44025009	Фест, иудейёслы кельшыны-яраны тыршыса, Павеллы ответ сётыса шуиз: «Та ужъя Иерусалимын суд лэсьтэмме возьмаськод-а, отчы мынэмед потэ-а?»
44025010	Павел шуиз: «Мон кесарьлэн судэз азьын сылӥсько, отын монэ судить карыны кулэ но. Иудейёслы мон номыр но уродзэ ӧй лэсьты, со сярысь тон но ӟеч тодӥськод.
44025011	Шонертэм уж лэсьтӥськем ке, виыны ярамон уж лэсьтӥськем ке, соку мон кулонлэсь мозмытскыны уг тыршиськы; нош монэ янгыше уськытӥсьёслэн веранзы зэм ӧвӧл ке, соку нокин но монэ соос кие сётыны уг быгаты: соин ик мон али кесарьлэсь судзэ курисько».
44025012	Соку Фест кенешен вераськем бераз ответ сётӥз: «Тон кесарьлэсь судзэ курид бере, кесарь доры ик мынод».
44025013	Кӧня ке нунал ортчыса, Кесарияе Фестэз ӟечкыланы Агриппа эксэен Вереника лыктӥзы.
44025014	Соос отын трос нуналъёс улэм бере Фест Павеллэсь ужзэ эксэйлы эскерыны ӵектыса шуиз: «Татын вань Феликслэн жильыетэ кельтэм адямиез.
44025015	Со вылэ мон Иерусалиме вуылон дыръя иудей архиерей но тӧроос урттылӥськыны вуылӥзы, куризы сое судить карыны.
44025016	Мон соослы шуи: ”Янгыше уськытӥськись мурт аслэсьтыз янгыше уськытӥсьсэ ваче син ӧз ке адӟы, янгыше уськытонлэсь утиськыны луонлык ӧз ке басьты, Рим кунысь адямиослэн нокинэ но виён киулэ сётыны сямзы ӧвӧл”.
44025017	Нош соос татчы лыктэм бере чик ӝегатскытэк мукетаз нуналэ судьялэн интыяз мон пукси но со адямиез вайыны косӥ.
44025018	Солэн янгыше уськытӥсьёсыз котыраз султӥзы, нош одӥг но шексэ ӧз вералэ, кудъёсыз сярысь мон малпасько вал.
44025019	Инмарлы оскон пумысен куд-ог ченгешонъёссы вал, нош озьы ик кыӵе ке но кулэм Иисус нимо пиосмурт пумысен но ченгешизы, Кудӥз сярысь Павел Со улэп шуыса вераз.
44025020	Та ужпумез сэрттыны-пертчыны шугъяськыса, мон Павеллы шуи: ”Потэ-а тынад Иерусалиме мынэмед но та пумысен отын суд азе султэмед?”
44025021	Нош Павел аслэсьтыз ужзэ кесарьлэн судаз эскерыны куриз, соин ик кесарь доры ыстытозь, сое мон пытсэтын возьыны косӥ».
44025022	Соку Агриппа Фестлы шуиз: «Мон ачим но та адямиез кылзысал». – «Ӵуказе сое кылод», – соиз ответ сётӥз.
44025023	Мукетаз нуналэ Агриппаен Вереника туж шоголь дӥсяськыса лыктӥзы но сюрс солдатэн кивалтӥсьёсын, городысь нимо-дано адямиосын ӵош суд ортчытон интые пыризы. Фестлэн косэмезъя, Павелэз вайизы.
44025024	Фест шуиз: «Агриппа эксэй но татчы люкаськем вань калык! Тӥ адӟиськоды та адямиез, соин сэрен Иерусалимын но, татын но улӥсь туж трос иудейёс монэ ёртӥзы, ”виёно сое, дунне вылын со медаз ни улы” шуыса кесяськизы.
44025025	Мон валай, виён понна со номыр но сыӵе-таӵезэ ӧз лэсьты шуыса, нош со ачиз кесарь дорын суд ортчытыны куриз бере, мон сое кесарь доры ыстоно кариськи.
44025026	Со сярысь эксэйлы мар гожтыны уг тодӥськы, соин ик мон сое тӥ азе вайи, уката ик тон азе, Агриппа эксэй. Эскерем-чаклам бере эксэйлы мар ке но гожтыны мон мед быгатысал.
44025027	Уго жильыетын пукисез, солэсь янгышъёссэ-шекъёссэ ивортытэк, келяны визьмо ик уз луы кадь потэ мыным».
44026001	Агриппа Павеллы шуиз: «Астэ утьыса вераськыны тыныд кыл сётӥське». Соку Павел кизэ ӝутӥз но ассэ утён вылысь вераны кутскиз:
44026002	«Агриппа эксэй! Асме шудоен лыдъясько: иудейёслэн монэ янгыше уськытонъёссылы пумит мон туннэ тон азьын асме утьыса вераськыны быгатӥсько,
44026003	уката ик, тон иудейёслэсь вань сямъёссэс, пӧртэм пумо малпанъёссэс-мылкыдъёссэс тодӥськод. Соин ик тонэ курисько: чиданэд мед тырмоз монэ кылзыны.
44026004	Аслэсьтым улонме мон пинал дырысен аслам калыке пӧлын Иерусалимын ортчытӥ. Со сярысь вань иудейёс тодо.
44026005	Кемаласен соос монэ тодо ни. Ивортэмзы потӥз ке, ивортыны быгатозы, мон фарисей вал, асьме осконэз туж юн чакласа-утьыса улӥсь мурт вал шуыса.
44026006	Али суд азьын сылӥсько милям атайёсмылы Инмарлэн сётэм сӥземезлы оскиськыса улэме понна.
44026007	Со сӥзиськонлэсь быдэсмемзэ адӟыны оскиськыса, милям калыкмылэн дас кык выжыосыз уй но нунал Инмарлы сюлмысь ужаса-тыршыса уло. Таӵе оскиськон понна, Агриппа эксэй, монэ иудейёс янгыше уськыто.
44026008	Малы бен Инмарлэн кулэмъёсты улӟытэмез тӥледлы осконтэм потэ?
44026009	Мон но малпасько вал, Назаретысь Иисуслэн нимызлы пумит мыным трос лэсьтыны кулэ шуыса.
44026010	Ваньзэ тае мон Иерусалимын лэсьтӥ: архиерейёслэсь косон басьтыса, троссэ вӧсяськисьёсты пытсэтэ ворсалляй, соосты виылэмзэс умой уж шуыса лыдъялляй.
44026011	Сӥнагогаысь сӥнагогаостӥ соосты курадӟытыса ветлӥ, Иисусэз сантэманы косыса ёртылӥ. Соослы пумит ортчыт бадӟым йыркурен улӥ, мукет городъёстӥ но соосты уйылыса ветлӥ.
44026012	Архиерейёслэн куремзыя, косэмзыя та пумысен Дамаске мынӥсько вал.
44026013	Нуназе шорын, сюрес вылысен, шундылэсь но яркыт пиштӥсь инмысь югытэз мон адӟи. Агриппа эксэй! Со югыт монэ но, монэн ӵош мынӥсьёсты но мальдытӥз.
44026014	Ми ваньнамы музъем вылэ усимы. Соку мон куара кылӥ, со куара мыным еврей кылын вераз: ”Савл! Савл! Малы тон Монэ улляськод? Секыт тыныд йылсо бодылы пумит мыныны”.
44026015	Мон шуи: ”Кузё-Инмар, кин Тон?” Кузё-Инмар шуиз: ”Мон – Иисус, Кудзэ тон улляськод;
44026016	ӝутӥськы, пыд йылад султы. Тонэ Аслым ужась-тыршись карыны бырйи: тон мукетъёслы но адӟемдэ ивортыны кулэ, нош озьы ик сое, мае Мон тыныд азьланяз возьмато на.
44026017	Тонэ иудейёслэсь но, язычникъёслэсь но утё. Мон тонэ язычникъёс доры синзэс усьтыны ыстӥсько, –
44026018	пеймытысь югыт пала, шайтанлэн киулысьтыз Инмар пала мед берытскозы шуыса; Мыным оскон пыр сьӧлыкъёссэс куштыны но Инмарлэн дун-сьӧлыктэм карем муртъёсыныз огазе люкет басьтыны мед быгатозы шуыса”.
44026019	Соин ик, Агриппа эксэй, Инмысь адӟонлы мон ӧй пумитъяськы.
44026020	Нырысь ик Дамаскын но Иерусалимын улӥсьёслы, собере – быдэс Иудей музъем вылын улӥсьёслы, мукет калыкъёслы но сьӧлыкъёссэс быдтыны ярамон ужъёс лэсьтыса, соос ӧпкельыса сьӧлыкъёссылэсь мед куштӥськозы, Инмар пала мед берытскозы шуыса тодытӥ.
44026021	Та понна иудейёс храмысен монэ кутӥзы но виыны малпазы.
44026022	Нош Инмар мыным юрттӥз. Туннэ нуналозь но сылӥсько. Покчиослы но, быдӟымъёслы но ивортӥсько сое гинэ, мар веразы пророкъёс, мар вераз Моисей, – азьпалан мар луоз, та сярысь ивортӥсько:
44026023	кызьы Христос курадӟоно луиз, кулэмъёс пӧлысь нырысь ик султӥз но иудейёслы но, мукет калыкъёслы но югыт сярысь тодытӥз».
44026024	Со тазьы вераса улыку, Фест бадӟым куараен шуиз: «Визьтэмъяськиськод тон, Павел! Трос дышетскемед тонэ визьтэм луон калэ вуттэ».
44026025	«Гажано Фест, – Павел вераны кутскиз, – мон уг визьтэмъяськиськы, ваньмыз со визьмын но зэм верамын.
44026026	Эксэй та сярысь тодэ, соин ик мон со азьын кышкатэк верасько. Мон уг оскиськы, та пӧлысь маиз ке но солэсь ватӥськыса кылиз шуыса: ваньмыз та солэн син азяз ортчиз уго.
44026027	Агриппа эксэй, пророкъёслы оскиськод-а? Тодӥсько, оскиськод шуыса».
44026028	Агриппа Павеллы шуиз: «Укыр вакчи дыр ӵоже тон монэ христиан мурт карыны ӧдъяськод».
44026029	Павел шуиз: «Инмарлы мон вӧсяськисько: ӧжыт-а, трос-а дыр ӵоже, тон гинэ ӧвӧл, но туннэ монэ вань кылзӥсьёс мон кадесь мед луысалзы – та жильыос сяна».
44026030	Павел тае верам бере эксэй султӥз. Соин ӵош кивалтӥсь, Вереника но татын вань пукисьёс султӥзы.
44026031	Соос, палэнэ кариськыса, асьсэ куспын вераськизы, та адями номыр но виыны ярамонзэ яке жильыетын пукымонзэ уг лэсьты шуыса.
44026032	Агриппа Фестлы шуиз: «Кесарь дорысь судэ ӧй ке куриськысал, та адямиез мозмытыны яра вал». Соин ик кивалтӥсь сое кесарь доры ыстоно кариськиз.
44027001	Милемлы Италие кошкон сярысь верамзы бере Павелэз но жильыетын пукись куд-ог мукетъёссэ кесарьлэн полкысьтыз Юлий нимо сю солдатэн кивалтӥсь кие сётӥзы.
44027002	Ми Андрамит корабле пуксьыса кошкимы. Асиялэн ярдуртӥз уяса кошкыны мылкыдмы вал. Милемын огазьын Фессалоника карысь македон пи Аристарх мынӥз.
44027003	Мукетаз нуналэ Сӥдонэ дугдӥмы. Адямиез яратӥсь луэмзэ возьматӥз Юлий – со Павелэз эшъёсыз доры ветлыны лэзиз, соос мед юрттӥськысалзы солэн кыӵе ке кулэяськонъёсыз вань ке шуыса.
44027004	Отысь потыса, пужит пельтӥсь тӧлъёсын сэрен ву вылтӥ ми Кипр вӧзтӥ ортчимы но,
44027005	Киликияен Памфилия азьысь зарезь пыр потыса, Ликияысь Миры каре вуимы.
44027006	Отысен сю солдатэн кивалтӥсь Италие мынӥсь Александрияысь кораблез шедьтӥз но милемды отчы пуктӥз.
44027007	Трос нуналъёс ӵоже каллен уяса, мырдэм Книд кар шоры вуимы. Милемлы пумит пельтӥсь урод тӧлэн сэрен ми Критысь Салмон кожныр шоры мырдэм уяса вуимы.
44027008	Курадӟыса-курадӟыса со вӧзтӥ ортчимы но Ласея кар вӧзысь Ӟеч Пристаньёс шуыса нимаськись одӥг интые вуимы.
44027009	Трос нуналъёс ортчизы ни; визьдыр ортчемын вал ини, соин ик уяны пумен кышкытгес луыны кутскиз. Павел аслэсьтыз ӵектонзэ
44027010	соослы вераз: «Воргоронъёс! Мон адӟисько, уянмы секытэн, кышкытлыкен ортчоз шуыса. Грузмылы, корабльмылы гинэ ӧвӧл, асьмелэн улонмылы но кышкытлык кылдэ».
44027011	Нош сю солдатэн кивалтӥсь, Павеллэн кылъёсызлы сярысь, кораблез валтӥсьлы, корабльлэн кузёезлы юнгес оскиз.
44027012	Пристань толэз потыны ярамон уг луы шуыса адӟизы но, тросэз отысь кошкыны ӵектӥзы. Луоно ке, Критысь Финик пристане мыноно, шуизы. Со интыяськемын лымшорен шундыпуксён но уйпалэн шундыпуксён тӧлъёслы ваче пумитын. Отын толйыны вераськизы.
44027013	Лымшор палась капчияк тӧл пельтӥз, – милемлы со ик кулэ вал, – якорез ӝутӥзы но, Крит ярдур кузя уяса кошкимы.
44027014	Но ӝоген солы пумит ”Эвроклидон” шуиськись сильтӧл ӝутскиз.
44027015	Кораблез сильтӧл ӝиптӥз, солэн тӧллы пумит кариськемез ӧз ни луы, соин ик тулкымъёслы сётӥськимы но, милемыз азьлань-берлань нуллыны кутскиз.
44027016	Одӥгаз, Клавда нимо пичи шормуӵ вӧзы вуыса, мырдэм утиськон пыжмес кутыны быгатӥмы.
44027017	Сое ӝутӥзы но, утиськон амалъёс утчаса, зӧк гозыен кораблез думылӥзы. Сӥрт шуыса нимаськись лазег интые медам пуксе шуыса кышкаменызы, тӧлпомес лэзизы но, азьлань-берлань уяса ветлӥмы.
44027018	Сильтӧл кужмоямен сэрен мукетаз нуналэ грузъёсмес куяны кутскизы.
44027019	Куинетӥяз нуналэ ми асьме киын корабльысь тӥрлыкъёсты куямы.
44027020	Трос нуналъёс ӵоже шунды но, кизилиос но ӧз адӟиськылэ, кужмо сильтӧл пельтыса улӥз, нош пумаз ини утиськонмылы вань осконмы быриз.
44027021	Кема дыр ӵоже сиськытэк улӥмы. Соку Павел соос шоры султӥз но шуиз: «Воргоронъёс! Мынэсьтым кылзӥськоно вал, Крит шормуӵысь кошконо ӧй вал, соку та шугадӟонэз, изъянэз ӧй адӟысалмы.
44027022	Нош али ваньдэс сэзь-сэзь кариськыны курисько, малы ке шуоно тӥ пӧлысь одӥг лул но уз быры, – корабль гинэ быроз.
44027023	Та уе Инмарлэн Кылчинэз мон азе султӥз, – Инмарлэн мон, Инмарлы мон ужаса-тыршыса улӥсько, –
44027024	со мыным шуиз: ”Эн кышка, Павел! Тыныд кесарь азе султоно на, но тани, Инмар ваньзэс тонэн ӵош уясьёсты улэп кельтоз”.
44027025	Соин ик, воргоронъёс, йыгмыт кариське, кызьы мыным верамын вал, озьы луоз шуыса, мон Инмарлы оскисько;
44027026	асьмеос кыӵе ке но шормуӵе куштэмын луыны кулэ».
44027027	Адриатика зарезь вылтӥ уяса ветлонмылэн дас ньылетӥ уяз, уйшор вадесын, корабль валтӥсьёс шӧдӥськизы, кыӵе ке но музъем дуре вуиськомы шуыса.
44027028	Мурдалазэ мертазы но отын кызь сажем, ӧжытак мыныса мертазы но татыназ дас вить сажем шуыса тодӥзы.
44027029	Ву пушкысь изъёс борды шуккиськонлэсь утиськыса, корабль берысь ньыльзэ якорез куштӥзы но нунал вуэмез витьыса улӥзы.
44027030	Нош куке корабль валтӥсьёс пегӟыны малпазы но зарезь вылэ пыж лэзизы, – корабльлэн нырысьтыз якорьёсты куштэм амал утчаса,
44027031	соку сю солдатэн кивалтӥсьлы но солдатъёслы Павел шуиз: «Соос корабле ӧз ке кыле, тӥляд утиськемды уз луы».
44027032	Со дыре солдатъёс пыж бордысь гозыосты ӵогыса уретӥзы но пыж вуэ усиз.
44027033	Ӟардон азьын Павел ваньзэс буйгатыса сиськыны куриз: «Туннэ дас ньылетӥ нунал ини, кызьы тӥ возьмаськыса номыр сиытэк, номыр веръятэк улӥськоды.
44027034	Соин ик тӥледыз сиськыны курисько: со тӥледлы улондэс утьыны юрттоз; нокуддылэн но тӥляд йырысьтыды йырсиды уз усьы».
44027035	Тае вераса, со нянь басьтӥз, ваньмыз азьын Инмарлы тау карыса, нянез тӥялтӥз но сиыны кутскиз.
44027036	Соку ваньзы сэзь-сэзь кариськизы но сиськыны кутскизы.
44027037	Корабльын ваньмы ми кык сю сизьымдон куать мурт вал.
44027038	Кӧтмес тырыса, корабльмес капчиятон понна чабеймес зарезе куяны кутскимы.
44027039	Куазь югыт луиз. Но соос та музъемез ӧз тодмалэ. Адӟизы кыӵе ке но сюмез, солэн ярдурез нялмыт вал. Малпазы корабльмес со дуре дугдытыны.
44027040	Гозыосты ӵогыса уретӥзы но якорьёсты мозмытӥзы. Ми зарезь вылтӥ кошкимы. Рульёсты пертчылӥзы но, пичи тӧлпоэз тӧллане ӝутыса, ярдур пала нуыны тыршизы.
44027041	Лазег интые вуыса, корабль сюй вылэ пуксиз: нырыз выйиз, со вырӟылытэк сылыны кутскиз, нош мышсэ тулкымъёс ас кужмынызы тӥяллязы.
44027042	Уяса потэм беразы, жильыетын пукисьёс пӧлысь нокудзы но медаз пегӟе шуыса, солдатъёс соосты виылыны малпазы.
44027043	Нош сю солдатэн кивалтӥсь, Павеллэсь улонзэ утемез потыса, соосты та малпанзылэсь куштӥськытӥз. Со косӥз нырысь ик уяны быгатӥсьёслы вуэ тэтчыны но музъем вылэ потыны,
44027044	нош мукетъёссэ – кинлы пул вылын, кинлы корабльлэн кыӵе ке люкетъёсыз вылын. Та амалэн ваньзы музъем вылэ потыны быгатӥзы, ваньзы утиськизы.
44028001	Ярдуре вуэм берамы та шормуӵ Мелит нимаське шуыса тодӥмы.
44028002	Татын улӥсь калык милемды ӟеч мылкыдын пумитаз: куазь зоремен но кезьыт кариськемен сэрен соос тылскизы но милемыз ваньнамес асьсэ доры ӧтизы.
44028003	Павел, трос силё люкаса, тыл пӧлы куштӥз но, соку тыл пушкысь урод кый потыса, солэн ки бордаз ошиськиз.
44028004	Татын улӥсь калык Павеллэн ки бордаз ошиськыса улӥсь кыез адӟиз но ог-огзылы шуизы: «Та адями – адями виылӥсь, дыр. Зарезьын со утиськиз, нош шонерлыко судын со улэп уз ни кыльы».
44028005	Суй бордысьтыз кыез со тыл пӧлы курткиз, кый сое чик вӧсь ӧз кары.
44028006	Соос возьмало вал, солэн кытӥыз ке но пыктоз яке шӧдтэк шорысь со кулыса усёз шуыса. Кема ӵоже чакласа-эскерыса сылэм беразы адӟизы: солы номыр но ӧз луы. Соку соос асьсэлэсь малпанзэс воштӥзы но со – инмар шуыса вераны кутскизы.
44028007	Публий нимо шормуӵ кузёйырлэн музъемъёсыз та интылы матын вал. Со милемды гуртаз ӧтиз но куинь нунал ӵоже мылысь-кыдысь куноятыса возиз.
44028008	Публийлэн атаез кезегъяса, кӧт виян черен курадӟыса, валесаз кылле вал. Павел со доры пыриз, вӧсяськыса со вылэ киоссэ понӥз но сое бурмытӥз.
44028009	Та ужъюгдур бере шормуӵысь мукет висисьёс но Павел доры лыктылӥзы, ваньзэс бурмытылӥз.
44028010	Милемыз сӥлы карыса возизы, кошкыкумы, мар кулэ, сётыса лэзизы.
44028011	Куинь толэзь ортчем бере Александрияысь ”Диоскур” шуыса нимаськись кораблен ми татысь кошкимы. Корабль та шормуӵын толзэ потӥз.
44028012	Сӥракузы каре ву вылтӥ вуимы, отын куинь нунал улӥмы.
44028013	Отысь кошкыса, Ригия каре вуимы. Нунал кельтыса, лымшор палась тӧл пельтыны кутскиз. Мукетаз нуналэ Путеолэ вуимы.
44028014	Татысен ми агай-вынъёсмес шедьтӥмы, соос милемды ас доразы сизьым нунал ӵоже улыны куризы, нош собере ми Риме кошкимы.
44028015	Ми сярысь кылэм беразы Римысь агай-вынъёсмы Аппий Падвоже но Куинь кунокуа юртъёс доры милям пумитамы потӥзы. Соосты адӟыса, Павеллэн мылкыдыз капчи луиз. Со Инмарлы тау кариз.
44028016	Ми Риме вуэм бере сю солдатэн кивалтӥсь жильыетын пукисьёсты ожйырлэн киулаз сётӥз, нош Павеллы нимаз, сое возьмась солдатэн ӵош улыны лэземын вал.
44028017	Куинь нунал ортчыса, Павел иудейёс пӧлысь нимо-дано адямиосты ӧтчаз. Соос люкаськем бере Павел соослы шуиз: «Агай-вынъёс! Калыкелы но, атайёсмылэн сямъёссылы но пумит мон номыр но ӧй лэсьты, озьы ке но монэ Иерусалимысен жильыетэ пуктӥзы но римлянъёс кие сётӥзы.
44028018	Допрос лэсьтэм беразы соос монэ мозмытыны малпало вал, уго виён понна мынам нокыӵе но янгыше ӧвӧл.
44028019	Нош иудейёс пумитъяськемен сэрен кесарь дорын суд ортчытыны куроно луи. Но та ужрад ас калыкме янгыше уськытон понна чик но ӧвӧл.
44028020	Та пумысен ик адӟиськыны, вераськыны шуыса, мон тӥледыз ӧти, – Израильлэн оскиськонэз понна та жильыосын мон думылэмын уго».
44028021	Нош соос Павеллы шуизы: «Иудеяысь ми тон сярысь нокыӵе но гожтэт ӧм басьтэ, татчы вуылэм агай-вынъёсмы но тон сярысь ӧз поттылэ, номыр но уродзэ ӧз вералэ.
44028022	Тынад малпанъёсыд сярысь милям кылэммы потэ вал. Милемлы тодмо, кызьы та дышетон пумысен котькытын но ченгешо».
44028023	Солы нунал висъязы. Тупатэм нуналэ туж трос муртъёс со доры лыктӥзы. Ӵукнаысен ӝытозь Павел Инмар Эксэйлык сярысь вераса улӥз, Моисей законысь но пророкъёслэсь Иисус сярысь ивортэмзэс тодытыса, соосты оскытыны тыршиз.
44028024	Одӥгъёсыз солэн кылъёсызлы оскизы, нош мукетъёсыз ӧз оске.
44028025	Куспазы огкыл шедьтымтэен сэрен соос кошкыны дасясько вал ини, но соку Павел та кылъёсты вераз: «Исаия пророк пыр Святой Дух асьмелэн атайёсмылы умой вераз:
44028026	”Та калык доры мыныса, тазьы шу: пельыныды кылоды но – уд валалэ; синмыныды учкоды но – уд адӟе.
44028027	Чурытомемын уго та калыклэн сюлэмыз, пельынызы но мырдэм кыло, синъёссэс но кыниллям; синъёсынызы уз адӟе, пельёсынызы уз кылэ, сюлмынызы уз валалэ, Мон соосты мед бурмытом шуыса, уз но берытске”.
44028028	Озьыен, тӥледлы тодмо мед луоз: Инмарлэн утиськонэз мукет калыкъёслы ыстэмын – верам кылэз соос кабыл басьтозы».
44028029	Со тае верам бере иудейёс куспазы юн ченгешыса кошкизы.
44028030	Кык ар ӵоже Павел одӥг коркан улӥз, со понна ачиз коньдон тыриз. Ваньзэс дораз лыктӥсьёсты со ӟеч мылкыдын пумиталляз,
44028031	Инмар Эксэйлык сярысь тодытылӥз, Кузё-Инмар Иисус Христос сярысь кышкатэк, дугдылытэк дышетылӥз.
45001001	Павел, Иисус Христослэн ляльчиез, Инмарлэсь Ӟеч Иворзэ тодытыны быръем апостолэз.
45001002	Инмар Аслаз пророкъёсыз пыр Священной Гожтэмъёсын Ӟеч Иворзэ сётыны азьвыл ик сӥзиз.
45001003	Та Ивор Солэн Пиез сярысь, асьмелэн Кузё-Инмармы Иисус Христос сярысь. Адями лулмугорын Со Давидлэн кидысэз бордысь вордскиз.
45001004	Духезъя – Со Инмар Пи. Инмар Пи луонэз бадӟым кужымен возьматэмын вал – Солэн кулэмысь улӟыса султонэз пыр.
45001005	Иисус Христос пыр ми дэлет но апостол луон басьтӥмы, Солэсь нимзэ дано карон, вань калыкъёсты Солы оскон пала берыктон понна.
45001006	Иисус Христослэн ӧтемъёсыз пӧлын тӥ но луиськоды.
45001007	Ваньмызлы Инмарлэн яратоно, вӧсяськисьёс радэ ӧтем, Римын улӥсь муртъёсызлы: Инмар Атаймылэн но Кузё-Инмарлэн Иисус Христослэн дэлетэз, каньыллыкез тӥ бордын мед улоз.
45001008	Нырысь ик, ваньды понна, тӥляд осконды быдэс дунне выллы тодмо луэм понна Иисус Христос пыр Инмарелы тау карисько;
45001009	одӥг Инмар тодэ, кызьы мон вань лулыным-сюлмыным Солэн Пиез сярысь Ӟеч Иворез тодытонын тыршисько. Тӥ ялан мынам сюлмам улӥськоды.
45001010	Ялан вӧсяськыса курисько, тӥ доры куке но лыктыны Инмаре ӟеч эриксэ мед сётысал шуыса.
45001011	Мынам тӥледыз туж адӟеме потэ: тӥледыз юнматон понна кыӵе ке но духовной кузьым тӥледлы сётыны мед быгатом,
45001012	мукет сямен вераса, асьмелэн огъя осконэнымы огмес огмы юнматыны мед быгатомы шуыса.
45001013	Агай-вынъёсы, мынам тӥледыз тодытытэме потэ: мукет калыкъёс дорын кадь ик тӥ дорын но ас ужелэсь емышсэ бичаны мед быгатысал шуыса, мон трос пол тӥ доры лыктыны малпасько вал ини, но та дырозь ялан кыӵе ке но могӟетъёс сюрылӥзы.
45001014	Эллинъёслы но, варваръёслы но, визьмоослы но, нодтэмъёслы но мынам пунэм тыронэ вань.
45001015	Озьыен, мон сярысь ке верано, тӥледлы но, Римын улӥсьёслы, Ӟеч Иворез тодытыны мон дась.
45001016	Иисус Христос сярысь Ӟеч Иворез тодытыны мон уг возьдаськиськы, уго со Инмарлэн кужымез луэ. Со вань оскись муртъёсты уте, нырысь ик, иудейёсты, собере – мукетъёссэ калыкъёсты но.
45001017	Евангелиын Инмарлэн шонерлыкез осконысь осконэ усьтӥське. Гожтэмын уго: «Шонер улӥсь оскон пыр улэп улоз».
45001018	Инмысен Инмарлэн вожпотонэз зэмлыкез ёртыса-ӝикатыса возись адямиослэн котькуд сьӧлыксылы, лек ужзылы пумит ваське.
45001019	Уго Инмар сярысь мар тодыны луоно, соослэсь ватэмын ӧвӧл: Инмар соослы Ачиз сярысь Ачиз тодытӥз.
45001020	Дуннеез кылдытэм дырысен туннэ нуналозь Солэсь ужъёссэ чакласа-эскерыса адӟыны луэ синмын адӟыны луонтэм макеоссэ – Солэсь пумтэм вапумъёс улӥсь кужымзэ но Инмар луонзэ, соин ик соослэн асьсэзыз шонере поттэмзы уг луы.
45001021	Инмар луонзэ тодыса вылысь Сое Инмарез кадь ӧз данъялэ, тау но ӧз каре, нош визьмынызы укылтэммизы, валасьтэм-нодтэм сюлэмзы сьӧдэкмиз.
45001022	Асьсэды визьмоесь шуо вал, нош асьсэос визьзэс ыштӥзы.
45001023	Бырисьтэм Инмарлэсь пиштӥсь данлыксэ соос сисьмыса бырись адямилэн, тылобурдоослэн, ньыль пыдын ветлӥсьёслэн, нюж кыстӥськисьёслэн тусбуйзылы укшась сульдэръёслы-идолъёслы йыбыртъянэн воштӥзы.
45001024	Соин ик соосты Инмар асьсэлэн сьӧлыко мылкыд каронъёссылэн киулазы сётӥз но, соос ог-огенызы мугоръёссэс юрӟым ужен саптаны кутскизы.
45001025	Инмар зэмлыклэсь палэнэ кожыса, соос ӧрекчи ужъёс пала берытскизы. Пумтэм вапумъёс ӵоже зэм ик данъяно Кылдытӥсьлы интые, кылдытэм макеослы йыбыртъяны, ужаны кутскизы.
45001026	Соин ик Инмар соосты возьдаськоно юрӟым кулэ каронъёс кие сётӥз. Соослэн кышномуртъёссы кышномуртъёсын ик азон-калгон сьӧлыке пырылӥзы.
45001027	Со выллем ик пиосмуртъёссы но. Кышномуртэз кулэ каронлэсь палэнтӥськыса, огзы вылэ огзылэн мылкыдзы лӧптылӥз: пиосмуртъёс пиосмурт вылын юрӟым азон сьӧлык лэсьто. Асьсэлэн йыромем ужзы понна соослы пачылаз пунэм берыктӥське.
45001028	Инмарез визьмынызы тодэмзы потымтэ понна Инмар соосты йырчукин берытскем визьзылэн киулаз сётӥз. Соин ик соос лэсьто сое, мае лэсьтыны уг яра.
45001029	Соос котькыӵе сьӧлыко ужъёсын пачылмемын: азыса-калгыса улон, лекъяськон, кӧттырмостэмъяськон, урод ужъёсын сӧриськон, вожъяськон, адями виылон, керетыса-даллашыса улон, пӧяськон, кескич сямо луон.
45001030	Соос лек кылоесь, юнме кыл вӧлдӥсесь, Инмарез адӟонтэм карисесь, ултӥясесь, ушъяськисесь, вылӥ мылкыдоесь, котькыӵе уродэз кылдытыны быгатӥсесь, анай-атайлэсь кылзӥськисьтэмесь,
45001031	укылтэмесь, оскыны луонтэмесь, вожпотонэн улӥсесь, жалянэз тодӥсьтэмесь.
45001032	Инмар законъя таӵе ужъёсты лэсьтӥсьёс виыны ярамонэсь луо шуыса, соос тодо, нош асьсэос, соосты лэсьтэм гинэ ӧвӧл, озьы лэсьтӥсьёслэсь мылкыдзэс лӧпкытъяло на.
45002001	Соин ик, мукет муртэ судить кариськод ке, тынад но сьӧлыкед уг куштӥськы. Уго кыӵе судэн мукетсэ судить кариськод, сыӵеен ик астэ но судить кариськод, малы ке шуоно мукетсэ судить кариськод, нош ачид соос кадь ик лэсьтӥськод.
45002002	Ми тодӥськомы, таӵе ужъёсты лэсьтӥсьёс понна Инмарлэн судэз вань, со зэмлыко суд.
45002003	Таӵе ужъёсты лэсьтӥсьёсты судить кариськод, нош ачид со ужъёсты ик лэсьтӥськод ке, Инмарлэн судэзлэсь ватӥськыны тон быгатод шат?
45002004	Оло, тон кулэтэм кариськод Инмарлэсь туж бадӟым ӟечлыксэ, гажан-жалянзэ, кема чиданзэ? Уд валаськы шат, Инмарлэн ӟечлыкез тонэ ӧпкельыса сьӧлыкъёслэсь куштӥськонэ нуэ шуыса?
45002005	Нош тон вог сямыныд, ӧпкелисьтэм сюлмыныд вожпотон нуналлы, Инмарлэн шонерлыко судаз ас вылад вожпотон люкаськод.
45002006	Инмар котькудӥзлы солэн ужезъя берыктоз.
45002007	Ӟеч ужъёс лэсьтылыса, Инмар дорысь дан, сӥ-сан, быронтэм улон утчасьёслы Со пумтэм вапумъёсы улон сётоз.
45002008	Нош асьсэды яратыса, вогъяськыса, зэмлыклы тэрытскытэк, урод ужъёс лэсьтыса улӥсьёс вылэ Со вожпотонзэ, йыркурзэ кисьтоз.
45002009	Урод лэсьтӥсь вань адями лулъёс куректон-кайгу чидано, курадӟоно луозы, нырысь ик, иудей, собере – мукет калыкъёс но!
45002010	Котькудӥзлы ӟеч лэсьтӥсьлы дан, сӥ-сан, каньыллык, нырысь ик, иудейлы, собере – мукет калыкъёслы но!
45002011	Уго Инмарлэн, огзэ яратыса, мукетсэ ултӥян сямыз ӧвӧл.
45002012	Кинъёслы закон сётэмын ӧй вал но соос сьӧлыказы ке, соос законтэк ик бырозы но. Нош кинъёс законэз тодыса вылысь сьӧлыке пыризы ке, соос законъя ик судэ но сюрозы, –
45002013	малы ке шуоно законэз кылзӥсьёс ӧвӧл, законэз быдэсъясьёс Инмар азьын шонере поттэмын луозы.
45002014	Законзы ӧвӧло язычникъёс шӧдон-валанзыя законысь косонъёсты быдэсъяло ке, соос асьсэлы асьсэос закон, асьсэлэн гожтэм законзы ке но ӧвӧл.
45002015	Соос соин законлэн ужез соослэн сюлмазы гожтэмын шуыса возьмато. Со сярысь ик вера соослэн возьытлыксы, куке соос малпанъёсынызы огзэс огзы я янгыше уськыто, я шонере потто.
45002016	Инмарлэн адямиослэсь лушкем ужъёссэс Иисус Христос пыр судить карон нуналаз луоз озьы, кызьы мон тодытӥ Ӟеч Иворъя.
45002017	Тани, тон иудей шуыса нимаськиськод, тон закон вылэ оскиськыса улӥськод, Инмарен ушъяськиськод.
45002018	Солэсь эриксэ но тодӥськод. Инмар законлы дышетскыса, тон тодыны быгатӥськод, мар со ӟечлык, мар со уродлык.
45002019	Тон малпаськод, синтэмъёслы валтӥсь, пеймыт азьын улӥсьёслы югытлык,
45002020	нодтэмъёслы валэктӥсь, пиналъёслы дышетӥсь луиськод шуыса. Тынад кияд тырмыт тодон-валан, зэмлык сётӥсь закон вань шуыса оскиськод.
45002021	Мукетъёссэ дышетӥськод, нош малы тон астэ ачид уд дышетӥськы?
45002022	«Эн лушка» шуиськод но, лушкаськиськод? «Азыса-калгыса эн улы» шуиськод но, нош ачид азыса-калгыса улӥськод? Сульдэръёслэсь-идолъёслэсь юрдӥсько шуиськод, нош ачид соослэн куалаосысьтызы лушкаськиськод?
45002023	Инмар законэз тодэменыд ушъяськиськод, нош ачид, со законэз сӧрыса, Инмарез сантэмаськод?
45002024	Уго Священной Гожтэмын шуэмын: «Тӥледын сэрен язычникъёс Инмарлэсь нимзэ ултӥяло».
45002025	Вандӥськон сямез быдэстон соку пайдаё, куке законэз быдэсъяськод. Нош тон законэз сӧрыса улӥськод ке, соку тынад вандӥськемед вандӥськымтэ луэ.
45002026	Озьыен, вандӥськымтэ мурт Инмар законлэсь косонъёссэ быдэсъя ке, соку солэсь вандӥськымтэзэ вандӥськем шуыса, Инмар уз гожты-а?
45002027	Вандӥськон сямез ортчытӥсьтэм калык Инмар законэз быдэсъяса улэ ке, со тонэ, закон тодӥсь, вандӥськон сямез ортчытӥсь но Инмар законэз сӧрыса улӥсь иудеез, судить кароз.
45002028	Уго зэмос иудей ӧвӧл со, кин вылтусызъя гинэ иудей. Зэмос вандӥськон но ӧвӧл со, кудӥз вылласянь, мугор вылын гинэ.
45002029	Ӧвӧл! Зэмос иудей со, кудӥз лулыныз-сюлмыныз иудей луэ. Вандӥськон но зэмосэз со, кудӥз сюлэмын. Законлэн куронэзъя ӧвӧл, духен лэсьтэмын. Таӵе адямиез калык уз ушъя, Инмар ушъялоз.
45003001	Озьыен, иудей луонлэн вань-а вылӥлыкез, вандӥськонлэн нош мар пайдаез?
45003002	Котьмар ласянь но вылӥлыко луыны мугзы вань. Нырысь ик, соослы Инмар кыл оскемын.
45003003	Мар-о бен? Куд-огъёсыз Инмарлы оскиськымонэсь ӧй ке вал, соослэн оскиськымон луымтэзы быдтоз-а Инмарлэсь оскиськымон луонзэ?
45003004	Нокызьы но уз. Котькудӥз но адями – ӧрекчи, нош Инмар оскиськымон, Священной Гожтэмын верамын: «Кыланэд-веранэд Тынад шонерлыко, суд нуналад вормись луод».
45003005	Нош асьмелэн шонертэм ужъёсмы Инмарлэсь шонерлыксэ эшшо но мургес усьто ке, оло нош Инмар шонертэм лэсьтэ, куке вожпотонзэ асьме вылэ кисьтэ? Тае адями визьмын верасько.
45003006	Ӧвӧл, озьы ӧвӧл. Озьы ке луысал, соку кызьы Инмар дуннеез судить карыны быгатысал?
45003007	Нош мынам шонертэм ужъёсы пыр Инмарлэн зэмлыкез будэ, Солэсь данзэ эшшо но вылӥе ӝутэ ке? Соку мар понна монэ сьӧлыко мурт шуыса судить кароно на?
45003008	Оло нош ӟечлык мед кылдоз шуыса, урод ужъёс лэсьтоно? – Кызьы куд-огез ми сярысь урод кылъёс вӧлдо но шуо, ми, пе, солы дышетӥськомы. Таӵе муртъёслы но шонер суд дасямын.
45003009	Мар-о бен? Асьмеос, иудейёс, мукет калыкъёслэсь умоесьгес-а? Чик но ӧвӧл! Уго ми оскымон возьматӥмы ни, кызьы ке иудейёс, озьы ик эллинъёс но – ваньзы сьӧлыклэн киулаз шуыса.
45003010	Священной Гожтэмын шуэмын: «Шонер лэсьтӥсез чик ӧвӧл, одӥгез но ӧвӧл;
45003011	валасез но ӧвӧл; нокин но Инмарез уг утча;
45003012	ваньмыз шонер сюрес вылысь кожизы, номырлы ярантэмесь луизы: ӟечсэ лэсьтӥсь ӧвӧл, одӥг адями но ӧвӧл.
45003013	Соослэн ньылонзы – усьтӥськем шайгу; кылынызы ӧрекчасько; сьӧд кыйлэн ядэз кыл улазы.
45003014	Кылзы-ымзы каргаськонэн, лекъяськонэн пачылмемын.
45003015	Вир кисьтыны пыдъёссы шаплыесь;
45003016	соослэн ортчем бервылазы куашкан но бырон кыле;
45003017	тупаса улонлэсь сюрессэ соос уг тодо.
45003018	Соослэн син азязы Инмарлэсь кышкан ӧвӧл».
45003019	Но ми тодӥськомы, закон мар ке вера ке, со Инмар законлы тэрытскыса улоноослы вера, ваньмыз ымъёссэс мед ворсалозы но быдэс дунне выл Инмар азьын янгыш мед луоз шуыса,
45003020	малы ке шуоно законлэн куронъёсызъя лэсьтэм ужъёсыныз нокудӥз но адями Инмар азьын шонере уз поты; уго Инмар закон пыр сьӧлыкез тодыны кутскиськод.
45003021	Нош али, закон сяна, Инмарлэн шонерлыкез усьтӥськиз. Со сярысь закон но, пророкъёс но иворто.
45003022	Инмар азьын шонере потон Иисус Христослы оскон пыр ваньмыз понна, ваньмызлы оскисьёслы сётӥське, нокинэ но висъятэк-люкытэк,
45003023	малы ке шуоно ваньмыз сьӧлыке пыремын, Инмарлэн данэзтэк кылемын,
45003024	нош Аслаз гажан-жалянэныз Инмар ваньзэ шонере поттӥз, Иисус Христос пыр соосты сьӧлыкъёслэсь мозмытӥз.
45003025	Инмар Сое курбон луонлы дасяз ваньзэ Солы оскисьёсты Солэн Вирыныз дун-чылкыт карон понна. Тазьы Инмар Аслэсьтыз шонерлыксэ возьматӥз: азьвыл лэсьтэм вань сьӧлыкъёсты Со куштӥз
45003026	Аслаз кема чидаса улон дыръяз. Аслэсьтыз шонерлыксэ али дыре возьматӥз: Со Ачиз шонер лэсьтӥсь, Со ик Иисуслы оскисьёсты шонере поттӥсь.
45003027	Маин бен табере ушъяськыны быгатӥськомы? – Номырин но. Со быдтэмын. – Кыӵе законэн? Ужъёсты курись законэн? – Ӧвӧл, оскыны косӥсь законэн.
45003028	Ми лыдъяськомы уго, законлэн ужъёсызтэк но, оскон пыр адями шонере потыны быгатэ шуыса.
45003029	Нош Инмар, оло, иудейёслэн гинэ Инмарзы, язычникъёслэн ӧвӧл? – Озьы ӧвӧл. Язычникъёслэн но Со Инмарзы.
45003030	Инмар – одӥг. Со вандӥськемъёсты осконзыя шонере поттэ, вандӥськымтэосты но, осконзы ке вань, шонере поттэ.
45003031	Озьыен, ми законэз оскон пыр, оло, быдтӥськомы? – Нокызьы но ум быдтӥське. Ми законэз юнматӥськомы оскон пыр.
45004001	Мар бен соку асьмелэн вашкала атаймы Авраам сярысь вераломы, кудӥз бордысь ми потэмын?
45004002	Авраам аслаз ужъёсыныз шонере потӥз ке, со соин ушъяськыны быгатэ, нош Инмар азьын уг быгаты.
45004003	Уго мар шуэ Священной Гожтэм? «Авраам Инмарлэн верам кылызлы оскиз, та солы шонерлык шуыса гожтӥськиз».
45004004	Ужась муртлы дун тырон – со кузьым сётон ӧвӧл, со ужезлэсь дунзэ берыктон.
45004005	Кин ужъёсыз вылэ уг оскиськы, нош Инмарлы оске, Солы оскиське, Кудӥз янгыше сюрисез янгыше сюрисьтэм каре, со муртлы осконэз шонерлык шуыса гожтӥське.
45004006	Давид но шудо шуыса нима сыӵе адямиез, кудзэ Инмар, ужез шоры учкытэк, шонер улӥсь шуыса лыдъя:
45004007	«Шудоесь, кинъёслэн законлы пумит улэмъёссы куштэмын, кинъёслэн сьӧлыкъёссы ӵушемын.
45004008	Шудо со мурт, кинлы Кузё-Инмар сьӧлык уг гожты».
45004009	Таӵе шудо луон вандӥськемъёслы-а яке вандӥськымтэослы-а сётӥське? Ми шуиськомы, «оскон пыр Авраам шонер улӥсь шуыса гожтӥськиз».
45004010	Ку гожтӥськиз? Вандӥськем бераз-а яке вандӥськемезлэсь азьло-а? Вандӥськем бераз ӧвӧл, вандӥськон сямез ортчытэмезлэсь азьло гожтӥськиз.
45004011	Со вандӥськон сямез ортчытӥз, но со уж оскон пыр гинэ шонере поттӥсь пус, печать луиз, нош солэн осконэз вандӥськон сямез ортчытэмезлэсь азьло ик вал ини. Тазьы Авраам ваньмызлы Инмарлы оскисьёслы атай луиз, Кудӥз соослэсь но осконзэс шонерлык шуыса лыдъяз, соос вандӥськымтэ ке но.
45004012	Тазьы Авраам вандӥськемъёслэн, солэн осконэзлэн пытьы кузяз ветлӥсьёслэн атайзы луиз. Соос вандӥськон сямез гинэ ӧвӧл, Авраам атаймылэсь осконзэ но кабыл басьтӥзы, солэн осконэз вандӥськон сямез ортчытэмезлэсь азьло ик вал ини уго.
45004013	Уго Авраамлы но солэн кидысэзлы-выжыезлы дуннелэсь люкетсэ басьтӥсь луон закон пыр сӥземын ӧй вал, оскон пыр сӥземын вал, кудӥныз со шонере потӥз.
45004014	Закон вылэ оскиськыса улӥсьёс люкет басьтӥсьёс луо ке, соку оскон пайдатэм, сӥзиськон – номыр сётӥсьтэм луэ;
45004015	уго закон йыркуръяськон поттэ, малы ке шуоно кытын ке закон ӧвӧл, отын йыруж лэсьтон но ӧвӧл.
45004016	Сӥзиськон оскон понна сётэмын. Со вань вапумъёслы вошъяськисьтэм, со Авраамлэн вань выжыосызлы Инмарлэн кузьымез луэ, законлы тэрытскисьёслы гинэ ӧвӧл, нош соослы но, кинъёс Авраам кадь осконэн уло. Со ваньмылы асьмелы атай луэ,
45004017	Священной Гожтэмын тазьы шуэмын: «Трос калыкъёслы атай карыса, Мон тонэ пуктӥ». Авраам Инмар азьын асьмелы атай луэ, со кулэмъёсты улэп карись, ӧвӧлэз вань карись Инмарлы оскыса улӥз.
45004018	Нокыӵе но оскиськон ӧй ке но вал, Авраам оскиз но трос калыкъёслы атай луиз, кызьы Гожтэмын верамын: «Сокем трос луоз тынад кидысэд-выжыед».
45004019	Солэн осконэз ӧз лябӟы, со ӧз но малпа, солэн, сю ареслы матэ вуэмлэн, мугорыз куасьмемын-кулэмын ини, Сарралэн но пушкыз кемалась куасьмемын ини шуыса;
45004020	Инмарлэн кыл сётонэзлы со оскиз, оскытэк ӧз улы; осконэз сое юнматӥз но со Инмарез данъяса улӥз,
45004021	Инмар сётэм кылзэ быдэстоз шуыса, юн оскиз.
45004022	Соин ик «Инмар солэсь осконзэ солы шонерлык шуыса гожтӥз».
45004023	Нош Гожтэмысь та кылъёс: «Шонерлык шуыса гожтӥз», солы огназлы гинэ верамын ӧй вал, асьмелы но верамын вал.
45004024	Асьмелэн осконмы шонерлык шуыса гожтӥськоз, – асьмелы, Солы оскисьёслы, Кин Кузё-Инмармес Иисус Христосэз кулэмысь улӟытыса султытӥз,
45004025	Иисус Христос асьмелэн сьӧлыкъёсмы понна виыны сётэмын вал, асьмеды шонере поттон понна Со улӟыса султӥз.
45005001	Озьыен, оскон пыр шонере потыса, Кузё-Инмармы Иисус Христос пыр табере асьмелэн Инмарен тупаса улонмы вань.
45005002	Осконмы ванен Иисус пыр асьмеос дэлет басьтонэ пырыны быгатӥсьёс луимы. Со дэлетэн улӥськомы но Инмарлэн данлыказ пыронлы оскиськонэн ушъяськиськомы.
45005003	Таин гинэ ӧвӧл, куректон-кайгуосын но ушъяськиськомы. Тодӥськомы уго: куректон-кайгу бордысь чидан потэ.
45005004	Чидан бордысь быгатон-тодон потэ, быгатон-тодон бордысь – оскиськон,
45005005	нош оскиськон возьытэ уг вутты, малы ке шуоно Инмар Аслэсьтыз яратонзэ асьмелы сётэм Святой Дух пыр сюлэмъёсамы кисьтэ.
45005006	Уго Христос, асьмеос, сьӧлыкоос понна, куке асьмеос кужымтэмесь на вал, Инмарлэн тупатэм дыраз кулӥз.
45005007	Уго шонер улӥсь понна кин ке но кулоз меда; нош ӟеч лэсьтӥсь понна, оло, кин ке но кулыны дӥсьтӥсь вань?
45005008	Но Инмар Аслэсьтыз асьмемыз яратэмзэ та пыр возьматӥз: Христос асьме понна кулӥз, куке асьмеос сьӧлыкоесь на вал!
45005009	Соин ик Солэн Вирыз пыр асьмеос, шонере потэмъёс, уката табере, Со пыр Инмарлэн вожпотонэзлэсь утемын луомы.
45005010	Уго, эшшо тушмонъяськыса улон вакытамы Солэн Пиезлэн кулонэз пыр асьмелэн Инмарен кусыпъёсмы тупатскизы. Табере, уката ик кусыпъёсмы тупатскем бере, Иисуслэн улонэз пыр утиськон басьтомы.
45005011	Та гинэ ӧвӧл! Асьмеос Инмарен ушъяськиськомы, нош та ушъяськонмы Кузё-Инмармы Иисус пыр луиз, Со валлин асьмелэн Инмарен кусыпъёсмы тупатскизы.
45005012	Соин ик, кызьы одӥг адями пыр дунне вылэ сьӧлык пыриз, нош сьӧлык пыр кулон лыктӥз, соин сэрен кулон вань адямиос доры вуиз, малы ке шуоно вань адямиос сьӧлыказы.
45005013	Уго закон сётон дырозь но дунне вылын сьӧлык вал; нош закон ӧвӧлтэм дыръя сьӧлык янгыш каронлы уг гожтӥськы.
45005014	Адам бордысен Моисей дырозь но кулон кузёяськыса улӥз, Адамлэн йыружезлы тупась сьӧлык лэсьтымтэос вылын но. Адам Лыктонолэн (Иисуслэн) тусбуез луэ.
45005015	Но Инмарлэн дэлетэзлэн кузьымез йыружлы уг укша. Уго одӥг адямилэн йыруженыз сэрен трос муртъёс быризы ке, соку уката, Инмарлэн дэлетэз но одӥг Адямилэн, Иисус Христослэн, дэлето кузьымез тросэз вылын пачылмыса улэ.
45005016	Инмарлэсь кузьымзэ Адамлэн сьӧлыкаменыз ӵошатыны но уг луы. Уго огезлэн одӥг гинэ йыружез судэ, янгыш карыса виёнэ вуттӥз, нош дэлетлэн кузьымез, трос йыружъёслэсь мозмытыса, шонере потон вайиз.
45005017	Одӥг муртлэн йыруж лэсьтэмез понна кулон кузёяськыса улыны кутскиз ке, соку уката ик одӥг Адями пыр, Иисус Христос пыр, кузёяськыса улозы Инмар дорысь туж бадӟым дэлет но шонере потон басьтӥсьёс.
45005018	Зэм ик, кызьы одӥг муртлэн йыружез вань адямиосты судэ сётонэ вуттӥз, озьы ик одӥг Адямилэн шонерлыко ужез вань адямиосты судысь мозмытэ но соослы улон сётэ.
45005019	Уго кызьы одӥг муртлэн кылзӥськымтэеныз сэрен трос адямиос сьӧлыко луизы, озьы ик Одӥг Адямилэн кылзӥськонэз троссэ адямиосты шонер улӥсь кароз.
45005020	Закон берло пыриз, йыруж мед йылоз шуыса. Нош кытын сьӧлык йылӥз, отын Инмарлэн гажан-жалянэз туж бадӟым луиз.
45005021	Кызьы сьӧлык бӧрсяз кулонэз вайыса кузёяськыса улыны кутскиз, озьы ик Инмарлэн но гажан-жалянэз шонер улон пыр валтыса улыны кутскоз но Кузё-Инмармы Иисус Христос пыр быронтэм улонэ нуоз.
45006001	Мар бен вераломы? Гажан-жалян мед йылоз шуыса, оло, асьмелы сьӧлыкаса ик улоно-а?
45006002	Уг, нокызьы но уг яра. Асьмеос сьӧлыклы кулӥмы. Кызьы нош со пушкын асьмеос азьланяз но улыны быгатомы шат?
45006003	Уд тодӥське шат, ваньмы асьмеос Иисус Христос бордын пылатӥськемъёс, Солэн кулонэныз пылатӥськимы?
45006004	Озьы асьмеос пылатон пыр Соин ӵош кулӥмы но Соин ӵош асьмеды ватӥмы. Кызьы Христос Инмар Атайлэн пиштӥсь данлыкезлэн кужыменыз кулэмысь улӟыса султӥз, озьы ик табере асьмеос но выльдӥськем улонтӥ ветлыны мед быгатомы.
45006005	Уго асьмеос Солэн кулонэзлы укшась кулонэн кулӥмы но озьы Соин герӟаськимы ке, соку Со выллем ик кулонысь улӟыса султомы.
45006006	Тодӥськомы сое: сьӧлыко лулмугормылэн кужымез мед быроз но асьмеос сьӧлыклэн ляльчиосыз медам ни луэ шуыса, вужмем вашкала адями луонмы Соин ӵош кортӵогаськыса кулӥз-быриз.
45006007	Уго кулэм мурт сьӧлык уг ни лэсьты.
45006008	Асьмеос Христосэн валче кулӥмы ке, оскиськомы, Соин валче ик уломы но шуыса.
45006009	Тодӥськомы, Христос кулэмысь улӟыса султэм бераз уг ни кулы: Со вылын кулонлэн кужымез ӧвӧл ини.
45006010	Уго, Со кулӥз ке, сьӧлыкез пыраклы быдтон понна кулӥз. Нош Со али улэ, Инмар понна улэ.
45006011	Озьы ик тӥ но асьтэдыз сьӧлык басьтонлы кулэмын шуыса лыдъялэ, нош Кузё-Инмармы Иисус Христос бордын Инмар понна улэп шуыса.
45006012	Озьыен, тӥляд кулоно мугорады сьӧлык кузёяськыса медаз улы, солэн юрӟым куронъёсызлы тӥ тэрытскыса медад улэ.
45006013	Мугордылэсь одӥгзэ но люкетсэ шонертэм улонлэн киулаз сьӧлыканы эн сётэ. Нош асьтэдыз, кулэмысь улӟемъёсты кадь, Инмарлы сётэ. Мугор люкетъёстэс но шонерлыко улонлэн киулаз сётэ Инмарлы ужан-тыршон понна.
45006014	Сьӧлык тӥледын кузёяськыса медаз улы. Тӥ уго закон улын ӧвӧл, тӥ Инмарлэн гажан-жалянэз улын улӥськоды.
45006015	Мар-о бен? Сьӧлыканы кутскомы-а, уго асьмеос закон улын ӧвӧл ни, Инмарлэн гажан-жалянэз улын? Ум, нокызьы но ум.
45006016	Оло, тӥ уд тодӥське, кызьы тӥ асьтэдыз кинлэн ке но киулаз ляльчие сётӥськоды но, зэм ик, соку тӥ ляльчи луиськоды солы, кинлы тэрытскиськоды. Яке соку тӥ кулонэ нуись сьӧлыклэн ляльчиосыз луиськоды, яке шонер улонэ нуись тэрытскыса улонлэн ляльчиосыз?
45006017	Азьвыл тӥ сьӧлыклэн ляльчиосыз вал. Инмарлы тау, табере вань сюлмыныды сыӵе дышетонлы тэрытскиськоды, кудӥз кие тӥ сётэмын.
45006018	Сьӧлыклэн ляльчиез луонлэсь тӥ мозмытэмын, шонер улонлэн ляльчиосыз табере тӥ луиды.
45006019	Тӥляд лулмугордылэн лябезлы луыса валамон кылын верасько. Кызьы тӥ мугор люкетъёстэс юрӟым, кырсь ужъёслэн киулазы сётӥды, законлы пумит улыны кутскиды, табере мугор люкетъёстэс шонер улонлэн киулаз сётэ, дун-чылкыт возе.
45006020	Уго, куке тӥ сьӧлыклэн ляльчиосыз вал, соку тӥ шонер улонлэн палэназ сылӥськоды вал.
45006021	Соку кыӵе емышъёс будэтӥды? – Сыӵе емышъёс, кудъёсызлэсь табере асьтэос возьдаськиськоды, малы ке шуоно соос кулонэ-быронэ вутто.
45006022	Нош али, куке тӥ сьӧлыклэсь мозмытскиды но Инмарлэн ляльчиосыз луиды, тӥляд емышты – дун-сьӧлыктэм луон. Со быронтэм улонэ вуттэ.
45006023	Уго сьӧлык вае кулон-бырон, нош Инмарлэн кузьымез пумтэм вапумъёсы Кузё-Инмармы Иисус Христос бордын улон луэ.
45007001	Агай-вынъёсы, оло, тӥ уд тодӥське-а, – законэз тодӥсьёслы тае верасько, – адями улэп дыръя гинэ закон соин кузёяськыны быгатэ шуыса?
45007002	Шуом, бызем кышномурт улэп кузпалыз борды законэн думемын; нош кузпалыз кулӥз ке, со мозмытске картэз борды думыса возись законлэсь.
45007003	Соин ик, улэп кузпалыз вань дыръя мукетызлы бызиз ке, азэм мурт шуыса нимаськоз. Нош кузпалыз кулыса, мукетызлы бызе ке, со законлэсь мозмытскемын но, сое азэм мурт шуыны уг ни луы.
45007004	Озьы ик тӥ но, агай-вынъёсы, Инмарлы емыш мед ваёмы шуыса, Христослэн мугорыз пыр, кулэмысь Улӟыса Султэмлэн киулаз сюрон понна, законлы кулӥды.
45007005	Уго, куке лулмугорлэн куронъёсызъя улӥмы, соку законэн лӧпкытэм сьӧлыко ӝуатскем мылкыдъёс кулонлэсь емышсэ ваён понна мугор люкетъёстӥмы ветлӥзы.
45007006	Нош табере закон понна кулыса, кудӥз асьмеды пленын возе вал, асьмеос солэсь мозмытскимы, вашкала вужмем буквая ӧвӧл, нош духен выльдӥськыса, асьмеос Инмарлы служить мед каромы шуыса.
45007007	Мар бен шуомы? Закон бордысь-а потэ сьӧлык? Уг, нокызьы но уг, закон юрттэмен гинэ мон тодӥ, мар со сьӧлык. Закон ӧй ке шуысал: «Кулэ эн кары», сыӵе кулэ каронъёсты мон ӧй но тодысал.
45007008	Нош сьӧлык, курон-косон пыр муг шедьтыса, мон пушкы котькыӵе но мылкыд каронъёс кылдытӥз. Уго закон ке ӧвӧл, сьӧлык но улэп ӧвӧл.
45007009	Куке но мон законэз тодытэк улӥ. Нош куке курон-косон лыктӥз, соку сьӧлык улӟиз,
45007010	нош мон кулӥ. Улон ваён понна сётэм курон-косон мыным кулон вайиз,
45007011	малы ке шуоно сьӧлык, муг шедьтыса, курон-косон пыр монэ ӧрекчаз но со пыр ик монэ вииз.
45007012	Озьыен, закон святой луэ. Курон-косон но святой, шонерлыко, ӟечлыко.
45007013	Соку, ӟечлыко закон мыным кулон вайиз-а? Ӧз, нокызьы но ӧз! Но сое сьӧлык вайиз, кудӥз ассэ возьматӥз сыӵеен, кыӵе со зэмзэ ик вань: ӟечлыко закон пыр мыным кулон вайиз. Озьыен, курон-косон пыр ӟеч валаны луэ, макем сьӧлыко-юрӟым со сьӧлык.
45007014	Уго асьмеос тодӥськомы, Инмар закон духовной луэ шуыса. Нош мон луллэсь-мугорлэсь кылдэмын но сьӧлыклэн киулаз вузамын.
45007015	Мон уг валаськы, мар лэсьтӥсько; малы ке шуоно мае лэсьтэме потэ, сое уг лэсьтӥськы, нош мае синазькыль-адӟонтэм карисько, сое лэсьтӥсько.
45007016	Нош лэсьтӥсько ке сое, мае лэсьтэме уг поты, соку мон законэз шонерлыко шуыса лыдъясько.
45007017	Зэмзэ ке верано, сое мон уг лэсьтӥськы, мон пушкын улӥсь сьӧлык лэсьтэ.
45007018	Тодӥсько уго мон пушкын, мынам лулмугорам, ӟечез уг улы шуыса; малы ке шуоно ӟеч лэсьтыны мылкыды вань, но сое лэсьтыны уг лэсьтӥськы.
45007019	Ӟечез, кудзэ лэсьтэме потэ, уг лэсьтӥськы, нош уродэз, кудзэ лэсьтэме уг поты, лэсьтӥсько.
45007020	Лэсьтӥсько ке сое, мае лэсьтэме уг поты, соку мон сое уг ни лэсьтӥськы, мон пушкын улӥсь сьӧлык сое лэсьтэ.
45007021	Таӵе югдурен пумиськоно луисько: ӟечез лэсьтэме потыку, мон борды урод думиське.
45007022	Лулыным-сюлмыным мон Инмар законлы шумпотӥсько;
45007023	нош мугор люкетъёсысьтым мукет законэз адӟисько, со визьмылэн законэзлы пумитъяське но монэ мугор люкетъёсам интыяськем сьӧлык законлэн киулаз кутыса возе.
45007024	Куанер мискинь адями мон! Кин монэ та кулоно мугорлэсь мозмытоз?
45007025	Инмарелы тау карисько – сое Со Кузё-Инмармы Иисус Христос пыр лэсьтӥз. Озьы, ачим мон визьмыным Инмар законлы тыршисько, нош лулмугорыным сьӧлыклэн законэзлы ужасько.
45008001	Озьыен, табере Иисус Христос бордын улӥсьёслы, лулмугорлэн куронэзъя ӧвӧл, Духлэн валтэмезъя улӥсьёслы, нокыӵе но суд ӧвӧл ни,
45008002	малы ке шуоно улон вайись Духлэн законэз Иисус Христос пыр сьӧлыклэн законэзлэсь но кулонлэсь монэ мозмытӥз.
45008003	Уго лулмугорлэн лябеныз сэрен закон кужымтэм вал, соин ик Инмар Аслэсьтыз Пизэ сьӧлыко лулмугорлы укшась лулмугорын сьӧлыклы пумит ыстӥз но лулмугор бордын улӥсь сьӧлыкез судэ сётӥз.
45008004	Асьме бордын, лулмугорлэн куронэзъя ӧвӧл, Духлэн валтэмъяз улӥсьёс бордын законэн гожтэм шонерлык мед быдэсмоз.
45008005	Уго лулмугорлэн куронэзъя улӥсьёс лулмугорлэн кулэяськонъёсыз сярысь малпасько, нош Духлэн валтэмезъя улӥсьёс – Духен улон сярысь малпасько.
45008006	Лулмугорлэн кулэяськонъёсызъя улон кулонэ-быронэ нуэ, нош Духлэн валтэмезъя улон улэп улон но каньыллык вае.
45008007	Лулмугорлэн кулэяськонъёсыз сярысь сюлмаськись адями Инмарлы пумит тушмонъяськыса улэ; уго Инмар законлы со уг тэрытскы, уг но быгаты тэрытскыны.
45008008	Соин ик лулмугорлэн кулэяськонъёсызлы тэрытскыса улӥсьёс Инмарлы ярамонэсь уг луо.
45008009	Инмарлэн Духез зэмзэ ик тӥ пушкын улэ ке, тӥ лулмугорлэн куронъёсызъя уд улӥське, Духлэн валтэмезъя улӥськоды. Кинлэн бордаз Христослэн Духез ӧвӧл ке, со Солэн муртэз уг луы.
45008010	Христос тӥ пушкын улэ ке, соку мугор сьӧлык пыр кулэмын луэ, нош дух улэп улэ шонер улон пыр.
45008011	Иисусэз кулэмысь улӟытыса Султытӥсьлэн Духез тӥ пушкын улэ ке, соку Христосэз кулэмысь Улӟытӥсь тӥ пушкын улӥсь Аслаз Духеныз тӥлесьтыд но кулэм мугоръёстэс улӟытоз.
45008012	Озьыен, агай-вынъёсы, асьмеос лулмугорлэн пунэм тыроно муртъёсыз ӧвӧл, асьмелы лулмугорлэн кулэяськонъёсызъя улыны уг яра.
45008013	Уго лулмугорлэн кулэяськонъёсызъя улӥськоды ке, соку кулоды, нош лулмугорлэсь сьӧлыко ужъёссэ Духлэн юрттэменыз виылӥды ке, соку улэп кылёды.
45008014	Ваньмыз, Инмарлэн Духезлэсь кылзӥськыса улӥсьёс, Инмарлэн нылпиосыз луо;
45008015	малы ке шуоно тӥляд басьтэм Духты со зӥбетын улонлэн духез ӧвӧл, кудӥз тӥледыз эшшо но кышкатыса мед возьысал. Озьы ӧвӧл, уго тӥледлы сётӥськем Дух тӥледыз Инмарлэн нылпиосыз кариз! Со Духен ик асьмеос вазиськиськомы: «Авва, Атае!»
45008016	Асьмеос Инмарлэн нылпиосыз шуыса, Ачиз та Дух асьмелэн духенымы ӵош иворто.
45008017	Нош нылпиосыз ке, соку люкет басьтӥсьёс но, Инмарлэн люкет басьтӥсьёсыз, Христосэн ӵош люкет басьтӥсьёс луо. Соин ӵош курадӟиськомы ке, Соин ӵош данэ но потомы.
45008018	Малпасько, туннэ нуналысь та огдырлы сётӥськем курадӟонъёсмес ӵошатыны но уг луы вуоноеныз, асьме пушкын усьтӥськоно данлыкен.
45008019	Инмарлэн кылдытэм дуннеез чидатэк вите Инмар нылпиослэсь данлыксылэсь усьтӥськонзэ, –
45008020	малы ке шуоно вань кылдытэм макеос ас мылкыдзыя сисьмоно-быроно улон киулэ ӧз сётске, – соос понна сыӵе вал Инмарлэн эрикез,
45008021	Инмар нылпиослэн кадь ик данлыко эрикез басьтон понна вань кылдытэм макеос сисьмонлэн зӥбет улысьтыз мозмытэмын луозы шуыса оскиськыса уло.
45008022	Тодӥськомы, кызьы вань кылдытэм дунне туннэ нуналозь нуны вайись кадь ӝуштэ, курадӟе.
45008023	Со гинэ ӧвӧл, асьмеос но, Духез – Инмарлэсь нырысетӥ кузьымзэ – басьтӥсьёс, Инмарлэсь асьмеды Аслыз нылпи каронзэ витьыса, ас мугормылэсь мозмытонзэ возьмаса, асьмеос но лулынымы-сюлмынымы лулӟылӥськомы.
45008024	Уго асьмеос оскиськон пыр утемын. Нош оскиськон, кудӥз быдэсмемын ни, со оскиськон ӧвӧл: адями мае ас синмыныз адӟе ке, соку кулэ на-а солы оскиськон?
45008025	Нош асьмеос оскиськиськомы ке солы, мае ум адӟиське, соку чидаса возьманы кулэ.
45008026	Лябӟыса улонъёсмы дыръя Дух но асьмелы юрттэ. Уго асьмеос ум тодӥське мар сярысь, кызьы кулэ вӧсяськыны, нош Дух, асьме понна кыл вератэк лулӟиськылыса, асьмелы дурбасьтэ.
45008027	Сюлэммес Эскерись тодэ Духлэсь малпанзэ, малы ке шуоно Со вӧсяськисьёс понна дурбасьтэ, озьы, кызьы кулэ Инмарлы.
45008028	Нош асьмеос тодӥськомы: Инмарез яратӥсьёслы, Солэн Ас эрикезъя ӧтемъёслы ваньмыз ӟечлы берытске.
45008029	Уго соосты Со кылдэмзылэсь азьло ик тодӥз но Аслаз Пиезлы укшась луыны эрик сётӥз. Озьы Солэн Пиез трос агай-вынъёс пӧлын нырысь вордскем Нуны луиз.
45008030	Кинъёсты Со азьло ик бырйиз, соосты ик ӧтиз. Нош кинъёсты ӧтиз, соосты шонере поттӥз. Нош кинъёсты шонере поттӥз, соосты ик данэ поттӥз.
45008031	Мар бен талы шуод на? Инмар асьме палан ке, кин асьмелы пумит луыны быгатоз?
45008032	Нокин но уз. Уго Со, Кудӥз Аслэсьтыз Пизэ ӧз жаля, асьме понна Сое курадӟыны сётӥз, соку кызьы бен Соин ӵош асьмелы ваньзэ мукетсэ но уз кузьма?
45008033	Инмарлэсь быръемъёссэ кин янгыше уськытыны быгатоз? Нокин но уз. Инмар соосты шонере поттэ.
45008034	Кин соосты судить каре? Нокин но уг. Христос Иисус кулӥз, но улӟыса султӥз. Со Инмарлэн бурпалаз, Со ик асьме понна дурбасьтэ.
45008035	Христослэн яратонэзлэсь кин асьмеды люкоз: куректон-кайгу-а яке ёртыса возён, яке улляса возён, яке сютэм улон, яке куанере кылён, яке кышкытлык, яке меч? Кызьы Священной Гожтэмын шуо:
45008036	«Тон понна нуналлы быдэ милемыз виыло; милемыз вандыны дасям ыжъёс шуыса лыдъяло».
45008037	Но ваньзэ тае асьмемыз Яратӥсьлэн кужыменыз вормиськомы.
45008038	Мон уго юн оскисько: кулон но, улон но, Кылчинъёс но, Кутсконъёс но, Кужымъёс но, туннэ нунал но, вуоноез но,
45008039	ӝуждала но, мурдала но, нокыӵе но мукет кылдытэм маке но асьмемыз Инмарлэн яратонэзлэсь люкыны уз быгатэ, кудӥз улэ Кузё-Инмармы Иисус Христос бордын.
45009001	Мон Христослэн адямиез, соин ик мае верасько, – со зэм. Уг ӧрекчаськиськы, Святой Духен тыр улӥсь сюлэмы но со сярысь вера.
45009002	Туж бадӟым кӧтӝожен улӥсько, чик дугдылӥсьтэм куректон мынам сюлмам улэ.
45009003	Агай-вынъёсы, лулмугорзыя мыным ӵыжы-выжы луисьёс понна анафема басьтыны но Христослэсь люкемын луыны но мон дась.
45009004	Со – израиль калык уго, соосты Инмар Аслыз нылпилы бырйиз, соослы данлык, сӥзён-косонъёс, закон, храмын вӧсяськон, сӥзиськонъёс сётӥз.
45009005	Соослэн атайёссы – патриархъёс. Соос дорын лулмугорын Христос вордскиз. Со – ваньмызлы Инмар луэ, пумтэм вапумъёсы ушъяно-данъяно, аминь.
45009006	Инмарлэн кылыз медаз быдэсмы, – озьы ноку но уг луы. Израиль атай бордысь потэмъёс но ваньзы Израильлы зэмос нылпи уг луо,
45009007	Авраам атай бордысь потэмъёс но ваньзы зэмос нылпи уг луо. Инмар Авраамлы шуиз уго: «Исаак бордысь потэмъёс тынад кидысэд-выжыед шуыса нимаськозы».
45009008	Мукет сямен вераса, ваньмыз Авраамлэсь вордскем нылпиос но Инмар нылпи шуыса уг нимасько. Израильлэн зэмос нылпиосыз шуыса нимасько Инмарлэн сӥзиськемез пыр вордскем нылпиос гинэ.
45009009	Нош сӥзиськонын тазьы шуэмын: «Вуоно арын та дыре ик лыкто, соку Сарралэн пи нуныез вордскемын луоз ини».
45009010	Одӥг та гинэ ӧвӧл. Тазьы ик Ревеккаен но луиз, куке со атаймылэсь, Исааклэсь, кыкто нылпи вайыны секытэн луиз.
45009011	Соос ӧз на вордске на вал, номыр ӟечсэ но, уродзэ но ӧз на лэсьтэ, – Инмарлэн бырйыны эрикез
45009012	ужъёс бордысь уг поты, со Ӧтисьлэн эрикез бордысь потэ. Ревеккалы верамын вал: «Бадӟымез пиед покчиезлы ляльчи радын улоз».
45009013	Кызьы гожтэмын но: «Иаковез Мон яратӥ, нош Исавез адӟонтэм кари».
45009014	Мар бен шуомы? Оло, Инмар дорын шонертэм ужъёс? Ӧвӧл. Нокызьы но ӧвӧл.
45009015	Уго Инмар Моисейлы шуиз: «Кинлы ӟеч кареме потӥз, солы ӟеч каро; кинэ жаляме потӥз, сое жаляло».
45009016	Озьыен, ужпум со бордын ӧвӧл, мар каремез потэ, мар лэсьтыны тырше адями, нош ваньмыз Инмарлэн гажась-жалясь киулаз возиське.
45009017	Уго Священной Гожтэм фараонлы шуэ: «Тон вылын Аслэсьтым кужымме возьматон понна, Мынэсьтым нимме быдэс дунне выл мед тодоз шуыса, Мон тонэ, вылӥ карыса, эксэе пуктӥ».
45009018	Тӥни озьы, кинлы Солэн ӟеч каремез потэ, ӟеч каре; нош кинлэсь сюлэмзэ чурытомытэмез потэ, сое вог сюлэмо каре.
45009019	Тон мыным шуод: «Мар понна эшшо соку Со кинэ ке янгыше уськытэ на? Уго кин Солэн эрикезлы пумит султыны быгатоз?»
45009020	Нош тон адями, кин тон сыӵе, Инмарен ченгешиськод? Горшок горшок лэсьтӥсьлы шуоз-а: «Малы тон монэ тазьы лэсьтӥд?»
45009021	Горшок лэсьтӥсь уг быгаты шат одӥг нелькем сюйысь ик одӥгзэ сосудзэ чылкыт маке возён понна, нош мукетсэ кырсь маке возён понна лэсьтыны?
45009022	Озьы ик Инмар но Аслэсьтыз кужымзэ, йыркурзэ возьматыны мылкыд кариз, но туж кема чидаса улӥз сузмытыны дасям, ”йыркуръяськон поттӥсь сосудъёссэ”.
45009023	Но Со тае чидаз Аслаз ”гажано-жаляно сосудъёсыз” понна, кудъёсызлы Со Аслаз пиштӥсь данлыкезлэсь быдӟымлыксэ возьматыны мылкыд кариз, – соослы, кудъёссэ Со азьпал данлык басьтонлы дасяз.
45009024	Асьмеды, иудейёс пӧлысьёсты гинэ ӧвӧл, язычникъёс пӧлысьёсты но Со ӧтиз уго.
45009025	Кызьы Осия пророк пыр Инмар шуэ: «Аслэсьтымтэзэ калыкез Аслам шуо, яратымтэзэ яратэм шуо;
45009026	со интыын, кытын соослы шуэмын вал: ”Тӥ Мынам калыке ӧвӧл”, – табере соосты Улэп Инмарлэн пиосыз шуозы».
45009027	Нош Исаия Израиль сярысь шуэ: «Лыдынызы израиль пиос зарезьысь луо мында ке но луизы, оглюкетэз гинэ утиськоз.
45009028	Кузё-Инмар музъем вылын быдэстоно ужез пумозяз ӝегатскытэк, шонер йылаз-пумаз вуттоз».
45009029	Кызьы Исаия азьпалзэ тодытыса вераз: «Кузё-Инмар Саваоф кидыс-выжы асьмелы ӧй ке кельтысал, асьмеос Содом кадесь луысалмы, Гоморралы укшасесь луысалмы».
45009030	Мар бен шуомы? Шонере потонэз утчасьтэм язычникъёс шонере потон басьтӥзы. Оскон пыр шонере потон.
45009031	Нош закон пыр шонере потонэз утчась Израиль шонерлыклэн законэз дорозь ӧз вуы.
45009032	Малы? Малы ке шуоно шонере потонэз оскон бордысь ӧз, законлэн ужъёсыз бордысь утчазы. Канжаськон из борды соос канжаськизы,
45009033	кызьы гожтэмын: «Тани, Сӥонэ канжаськон из, визь сынаськон из понӥсько; нокин но Солы оскись мурт возьытэ уз усьы».
45010001	Агай-вынъёсы! Вань сюлмыным вӧсяськыса, Инмарлэсь курисько Израилез утьыны.
45010002	Мон соос сярысь ивортӥсько: Инмар сярысь сюлмаськон-тыршонзы вань, нош зэмос валанзы ӧвӧл.
45010003	Инмарлэсь сётэм шонерлыксэ тодытэк, асьсэлэсь шонерлыксэс пуктыны тыршыса, соос Инмарлэн шонерлыкезлы ӧз тэрытске уго.
45010004	Христос – законлэн пумыз луэ, котькудзэ оскись муртэ Со шонере поттэ.
45010005	Закон пыр шонере потон сярысь Моисей гожтэ: «Законэз быдэсъясь адями соин улэп улоз».
45010006	Нош оскон пыр шонере потон сярысь Священной Гожтэмын тазьы шуэмын: «Аслад сюлэмад эн шуы: ”Кин Инме тубоз?”», – Христосэз васькытон понна;
45010007	«яке: ”Кин дуннелэн пыдэсаз васькоз?”», – Христосэз кулэмысь ӝутон понна.
45010008	Нош мар шуэ Гожтэм? «Инмар кыл тыныд матын, тынад кыл йылад, тынад сюлэмад» – со осконлэн кылыз, сое ми тодытӥськомы.
45010009	Кылыныд-ымыныд Иисус – Со Кузё-Инмар шуыса, калыклы ватытэк вералляд ке, Инмар Сое кулэмысь улӟытыса султытӥз шуыса, ас сюлмыныд оскид ке, утиськод.
45010010	Уго кин сюлмыныз оске, со шонере потоз, нош кин кылыныз-ымыныз калыклы ватытэк вера, со утиськон басьтоз.
45010011	Уго Священной Гожтэм шуэ: «Нокин но Солы оскись мурт возьытэ уз усьы».
45010012	Иудей но иудей луисьтэм калыкъёс куспын нокыӵе пӧртэмлыкез ӧвӧл, малы ке шуоно ваньмыз понна – одӥг Кузё-Инмар, Солы вазиськисьёслы Со шырыт сямо луэ.
45010013	Уго «котькудӥз Кузё-Инмарлэн нимызлы тэльмырыса вазиськись утиськоз».
45010014	Но кызьы вазиськод Солы, Кинлы уд оскиськы? Кызьы оскод Солы, Кин сярысь кылэмды ӧвӧл? Нош тодытӥсь-ивортӥсь ке ӧвӧл, кытысь кылод?
45010015	Нош ыстэмын ке ӧвӧл, кызьы соослы тодытод? Кызьы гожтэмын: «Макем чебересь пыдъёссы тупаса улонэз, Ӟеч Иворез тодытӥсьёслэн!»
45010016	Но Ӟеч Иворез ваньмыз санэ ӧз понэ. Исаия шуэ уго: «Кузё-Инмаре! Милям тодытэм кылмылы кин оскиз?»
45010017	Озьы, оскон потэ тодытон бордысь, нош тодытон – Инмар кыл пыр.
45010018	Но юасько: «Соослэн кылэмзы ӧвӧл шат?» Озьы ӧвӧл, соослэн кылэмзы вань, уго «быдэс музъем вылэ соослэн куаразы вӧлмиз, дуннелэн пумозяз соослэн кылъёссы вуизы».
45010019	Эшшо юасько на: «Израиль ӧз тоды шат?» Нырысь ик Моисей шуиз: «Калык пыр, кудзэ калык но шуыны уг луы, тӥлесьтыд сюлмаськон-тыршондэс вырӟыто, валасьтэм-нодтэм калык пыр вождэс потто».
45010020	Исаия но кышкатэк шуэ: «Монэ утчасьтэмъёс Монэ шедьтӥзы, Мон сярысь юалляськисьтэмъёслы Мон усьтӥськи».
45010021	Нош Израиль сярысь Инмар шуэ: «Кылзӥськисьтэм, вог калыклы Мон быдэс нунал ӵоже киосме вӧлъяса улӥ».
45011001	Озьыен, мон юасько: «Оло нош Инмар Аслэсьтыз калыксэ палэнтӥз?» Ӧз, нокызьы но ӧз. Мон но уго израиль пи, Авраамлэн кидысэз бордысь, Вениамин выжыысь.
45011002	Инмар Аслэсьтыз калыксэ ӧз палэнты, сое Со азьвыл ик тодӥз. Оло, тӥ уд тодӥське, мар шуэ Священной Гожтэм Илия сярысь вераназ? Кызьы со, Илия, Израиль вылэ ӝожтӥськыса, Инмарлы шуэ:
45011003	«Кузё-Инмаре! Тынэсьтыд пророкъёстэ виылӥзы, курбон сётон ӝӧкъёстэ куашкатъязы. Мон огнам кыли, табере мынэсьтым лулме быдтыны утчало».
45011004	Мар бен солы Инмар шуэ: «Мон Аслым Вааллы йыбыртъясьтэм сизьым сюрс муртэ ути».
45011005	Инмарлэн гажан-жалянэныз та дыръёсы но быръем люкет возиське на.
45011006	Инмарлэн гажан-жалянэз пыр ке, соку ужъёсъя ӧвӧл; малы ке шуоно соку ини гажан-жалян дугдэ гажан-жалян луэмысь. Нош ужъёсъя ке, со гажан-жалян ӧвӧл ни, уго соку уж но уж ӧвӧл ни.
45011007	Мар бен? Израиль мае утчаз, сое ӧз шедьты. Быръемъёс шедьтӥзы. Нош мукетъёс чурыт-вог сюлэмоесь луизы,
45011008	кызьы гожтэмын: «Инмар соослы умме усён духез ыстӥз; синъёс сётӥз, кудъёсыныз уг адӟо, пельёс, кудъёсыныз уг кыло туннэ нуналозь но».
45011009	Давид но шуэ: «Сиён-юон ӝутыкузы, сьӧлтэтэ, вотэсэ, кыӵесэ мед сюрозы, пунэм берыктон соос вылэ мед вуоз!
45011010	Син азьзы пеймыт мед луоз, медаз ни адӟе; сюрлызэс пырак ӵожелы куасалты».
45011011	Озьыен, юасько: иудейёс, оло, пырак ӵожелы усён понналы-а, канжаськизы? Ӧз, пырак ӵожелы ӧз. Но иудейёслэн усеменызы сэрен соос пушкын сюлмаськон-тыршонэз бугыртон понна язычникъёслы утиськон лыктӥз.
45011012	Нош соослэн усёнзы дунне понна узырмон ке, начармонзы но язычникъёс понна узырмон луэ, соку нош тыр луонзы эшшо но бадӟымгес узырмон луоз.
45011013	Тӥледлы, язычникъёслы, верасько: мон язычникъёслэн апостолзы луисько, со уженым мон данъяськисько.
45011014	Лулмугорыя ас выжы калыкме сюлмаськыса-тыршыса улонлы уг-а вырӟыты, соос пӧлысь куд-огзэс уг-а быгаты утьыны?
45011015	Соослэн куштӥськонзы дуннелы Инмарен тупаса улон вайиз ке, соку мар луоз, соосты Инмар кабыл карыса кутӥз ке, – кулэмысь улӟыса улон ӧвӧл-а со?
45011016	Вӧсяны ваем нырысез емыш дун-чылкыт луиз ке, соку ваньмыз кылемез но емыш дун-чылкыт луэ. Писпу выжыос дун-шектэмесь ке, соку вайёсыз но дун-шектэмесь.
45011017	Улвайёс пӧлысь куд-огзэ чигыса уськытылӥзы но тонэ, ас эркад будӥсь кыр вӧйпуэз, соос интые лякизы ке, соку тон, лякиськем улвай, вӧйпулэн выжыеныз но солэн сокеныз вожектыса сылӥськод.
45011018	Чигтылэм улвайёс азьын астэ вылӥе эн пукты. Астэ вылӥе пуктӥськод ке, соку тодад вай: тон выжыез уд возиськы, выжы тонэ возе.
45011019	Шуод: «Улвайёсты чигтылӥзы монэ лякон понна».
45011020	Умой. Соос оскымтэзы понна чигтэмын вал, нош тон осконэд ванен лякиськыса возиськиськод. Кышкаса ул, эн вылтӥяськы.
45011021	Уго Инмар вӧйпулэсь бордаз будэм ас вайёссэ ӧз жаля бере, учкы, жалялоз-а тонэ?!
45011022	Озьыен, эн вунэты: Инмар ӟечлыко но, кылэз юн юаны быгатӥсь но луэ. Куштӥськисьёслэсь кылзэс юн юа. Нош тон Солэн ӟечлыкезлы оскиськыса улӥд ке, ӟечлык басьтод. Озьы ӧд ке улы, тон но ӵогыса куштэмын луод.
45011023	Соос но оскытэк ӧз ни ке улэ, лякемын-бурмытэмын луозы, малы ке шуоно соосты нош ик лякыса бурмытыны Инмарлэн бадӟым кужымез вань.
45011024	Уго тон ас эрказ будӥсь кыр вӧйпу бордысь ӵогыса уськытэмын ке вал, но кылдэмедъя ярантэм луыса вылысь ӟеч вӧйпу борды лякиськид бере, соку, чик вераськытэк ини, кылдэмзыя аслаз луись, но ӵогыса уськытэм вайёссэ Инмар ас пудзы борды лякоз-бурмытоз.
45011025	Агай-вынъёсы, та ватӥськыса улӥсь зэмлыкез тӥледлы усьтэме потэ, асьтэ сярысь укыр вылӥ малпанды медаз кылды шуыса. Язычникъёслэн лыдзы тырмыт луыса пырытозьлы, – со дырозьлы Израильлэн оглюкетэз Инмарлы тэрытскытэк вог сюлмын улоз.
45011026	Соку быдэс Израиль утиськоз, кызьы гожтэмын: «Сӥонысь Мозмытӥсь лыктоз но Иаковлэн калыкез бордысь сьӧлыклэсь кышкатэк улонэз палэнтоз;
45011027	соослэсь сьӧлыкъёссэс быдтӥ ке, соку Аслэсьтым та сӥзён-косонме соослы сёто».
45011028	Ӟеч Иворез кабыл басьтымтэзы понна Инмар азьын соос тӥ понна тушмонъёс луизы. Но соос – Инмарлэн быръем калыкез. Вашкала атайёссылы луыса Инмар соосты яратэ.
45011029	Уго Инмар Аслэсьтыз сётэм кузьымъёссэ берен уг басьты, быръем адямиосызлэсь уг куштӥськы.
45011030	Кызьы тӥ но вазен Инмарлэсь кылзӥськисьтэмесь вал, нош табере соослэн кылзӥськымтэзы понна тӥляд сьӧлыкъёсты куштэмын.
45011031	Табере соос но тӥляд сьӧлыкъёсты куштӥськем понна кылзӥськисьтэмесь луизы, – асьсэлэн но сьӧлыкъёссы куштэмын мед луозы шуыса.
45011032	Ваньмызлэсь сьӧлыкъёссэс куштон понна Инмар ваньзэс кылзӥськытэк улонлэн жильыетаз возиз.
45011033	Э, Инмарлэн тодонэзлэн, визьлыкезлэн пыдэстэм узырлыкез! Валаны луонтэмесь Солэн судъёсыз, эскерыны луонтэмесь Солэн сюресъёсыз!
45011034	Кузё-Инмарлэсь визьзэ тодыны кин быгатӥз ни? Яке кин Солэн визь-кенеш сётъясез вал?
45011035	Яке кин Солы, пунэмез берыктэмын мед луоз шуыса, азьвыл ик мар ке но сётӥз?
45011036	Уго ваньмыз Со бордысь, Со пыр, Со понна. Солы пумтэм вапумъёсы дан! Аминь.
45012001	Озьыен, агай-вынъёсы, Инмар асьмеды гажа-жаля. Соин ик тӥледыз сюлворыса курисько: асьтэлэсь быдэс улондэс дун-сьӧлыктэм, ярамон карыса, курбонэз кадь Инмарлы сётэлэ. Та луэ, визьмын валаса, Инмарлы ужаса-тыршыса улон.
45012002	Туала вапумысь улонлэн куронъёсызлы тупатскыны турттыса эн улэ. Нош тӥ асьтэлэсь лулдэс-сюлэмдэс выльдэ-воштэ, тодыны мед быгатоды: мае тӥлесьтыд Инмар возьма, кыӵе уж Солы ӟеч, ярамон, дун-шектэм луэ.
45012003	Инмарлэн сётэм дэлетэныз котькуддылы мон шуисько: кӧня сётэмын, солэсь вылӥе асьтэдыз эн пуктэ. Инмарлэн котькуддылы сётэм осконэзлэн мертэтэзъя, зӥбыт-востэм кариськыса, визьмо малпанэн улэ.
45012004	Уго, кызьы одӥг мугорамы трос люкетъёсыз, но котькудӥзлэн люкетлэн аслаз кулэлыкез,
45012005	озьы ик асьмеос но: асьмеос трос ӵошен, нош Христосэн огазе кариськиськомы ке, соку одӥг мугор кылдытӥськомы, нош нимамы ке – ог-огмылы пӧртэм люкетъёс луиськомы.
45012006	Инмарлэн асьмелы сётэм дэлетэныз асьмелэн пӧртэм пумо быгатонлыкъёсмы вань: Инмарлэсь кылзэ ивортон, – сое осконлэн куронэзъя-косонэзъя лэсьты;
45012007	юрттӥськыса улӥсь ке тон, юрттӥськыса ул; дышетӥсь ке, дышетыса ул;
45012008	буйгатӥсь ке, буйгаты; сёткась ке, вылтӥяськытэк сётка; кивалтӥсь ке, тыршыса кивалты; ӟеч уж лэсьтӥсь ке, ӟеч ужез капчи мылкыдын лэсьты.
45012009	Яратонды чылкыт сюлмысьтыды потэмын мед луоз; урод ужез адӟонтэм каре, ӟечез борды лякиське;
45012010	агай-вынъёс кадь, гажаса ог-огеныды улэ; мукетъёссэ асьтэ сярысь умоесьгес луо шуыса лыдъялэ.
45012011	Тыршыса, дугдылытэк, духеныды ӝуатскыса, Кузё-Инмарлы ужалэ.
45012012	Оскиськонды ваньлы шумпотэ. Куректон-кайгу лыктыку, чидасесь луэ. Дугдылытэк вӧсяськыса улэ.
45012013	Вӧсяськисьёс шуге-леке сюрыку, соослы юрттӥське. Пыдйылчиосты гуртады вайыса сюдэ-вордэ.
45012014	Тӥледыз уллясьёсты-ултӥясьёсты бакель каре; эн юриське, эн каргаське, бакель каре.
45012015	Шумпотӥсьёсын ӵош шумпотэ, бӧрдӥсьёсын ӵош бӧрдэ.
45012016	Куспады огкылысь, тупаса улэ. Асьтэдыз вылӥе эн пуктэ, востэмъёслэсь-зӥбытъёслэсь адӟем карыса улэ. Асьтэдыз асьтэос визьмоесь-йӧноесь шуыса эн лыдъялэ.
45012017	Нокинлы но уродлы пумит уродэн пунэмзэ эн берыктэ. Вань адямиослы ӟеч лэсьтон сярысь сюлмаське.
45012018	Быгатэмдыя вань адямиосын тупаса улэ.
45012019	Гажаноосы, тӥледлы урод лэсьтӥсьёслы пунэмзэ эн берыктэ, Инмарлэн вожпотонэзлы инты кельтэ. Гожтэмын уго: «Мон – пунэм берыктӥсь, Мон пунэмзэ берыкто, – шуэ Кузё-Инмар».
45012020	Тӥ лэсьтэ тазьы: «тушмонэд сютэм ке, сюд сое; сюэз куасьме ке, секта сое. Тазьы лэсьтыса, солэн йыр вылаз кисьтыны ӝуась эгыръёс дасялод».
45012021	Уродлыклы вормыны эн сётӥськы, уродлыкез ӟечлыкен вормы.
45013001	Котькудӥз адями вылӥ властьёслы-кивалтӥсьёслы тэрытскись мед луоз. Уго котькудӥз власть Инмар дорысь потэ, котькудӥз власть Инмарен пуктэмын.
45013002	Соин ик, кин властьлы пумитъяське, со Инмарлэн пуктонэзлы-косонэзлы пумитъяське. Пумитъяськисьёс асьсэды судэ сётонлы дасяло.
45013003	Уго кивалтӥсьёс ӟеч ужъёс понна кышкытэсь ӧвӧл, урод ужъёс лэсьтэм понна соос кышкытэсь. Властьлэсь кышкатэк улэмед потэ-а? – Ӟеч уж лэсьты. Соку соос тонэ ушъялозы.
45013004	Кивалтӥсь – со Инмарлэн медоез уго, соос тыныд ӟеч лэсьтыны тыршыса улэ. Нош урод уж лэсьтӥськод ке, кышка, со юнме шоры палаш уг нуллы уго: со Инмарлэн медоез, урод уж лэсьтӥсьлы вожзэ поттыса пунэмзэ берыктӥсь.
45013005	Соин ик вож поттонлэсь кышкаса гинэ ӧвӧл, возьытлыкез тодыса но кивалтӥсьёслы тэрытскыса улыны кулэ.
45013006	Со понна ик тӥ выт но тыриськоды: соос Инмарлэн ужасьёсыз, пырак ӵоже та ужен вырисьёс.
45013007	Озьыен, кинлы мар сётонды вань, сое сётэ: кинлы тыриськон – тыриськон, кинлы выт – выт; кинлы кышкан – кышкан; кинлы сӥ-дан – сӥ-дан.
45013008	Нокинлы но, номырин но пунэм тыроно луыса эн кыле, – ог-огдэс ваче гажан сяна. Кин матысьсэ яратэ, со Инмар законэз быдэстэ.
45013009	Уго ваньмыз та курон-косонъёс: «азон-калгон сьӧлыке эн пыры», «эн виы», «эн лушкаськы», «ӧрекчаськыса ӧвӧлтэмзэ эн вера», «кулэ эн кары» – ваньмыз та курон-косонъёс, кылемъёсыныз ӵош, огкылысь шуо: «Матысьтэ астэ ачид кадь ик яраты».
45013010	Яратон матысьлы уродзэ уг лэсьты. Соин ик, яратон – со Инмар законэз быдэсъян.
45013011	Кӧлэмысь султон дырмы-часмы вуиз ини шуыса тодӥськомы: асьмелэн утиськонмы али матэгес луиз, соку гинэ оскыны кутскем дырен ӵошатыса.
45013012	Уй ортче но, нунал матэ вуэ. Озьыен, пеймытлыклэсь ужъёссэ палэнтоме но югытлыклэн ожмаськон тӥрлыкеныз шобырскоме.
45013013	Ваелэ Инмарлы ярамон уломе озьы, кызьы югыт нуналэ улыны кулэ: юонъёслы-кудӟонъёслы, азыса-калгыса, керетыса, вожъяськыса улонъёслы сётскытэк.
45013014	Тӥляд дӥсяськонды-шобырсконды Кузё-Инмармы Иисус Христос мед луоз. Нош лулмугорды сярысь сюлмаськонэз юрӟым кулэ каронъёслы эн пӧрмытэ.
45014001	Осконэз ляб муртэ бордады кутэ, но малпанъёсты пумысен соин ченгешыны эн кутске.
45014002	Одӥгез лыдъя котьмае но сиыны яра шуыса, нош осконэз ляб мурт емыш гинэ сие.
45014003	Сиись мурт сиисьтэм муртэ медаз ултӥя. Сиисьтэм мурт сиись муртэ медаз пыкылы: малы ке шуоно Инмар сое кабыл басьтӥз.
45014004	Кин тон, муртлэсь ляльчизэ судить карыны? Аслаз кузёез азьын со я сылэ, я усе; но султытэмын луоз, малы ке шуоно Инмар киын кужым сое султытыны.
45014005	Одӥгез лыдъя, таиз нунал мукет нуналлэсь дуногес луэ шуыса, нош мукетыз лыдъя, котькуд нунал ас сяменыз дуно луэ шуыса. Котькудӥз мед лэсьтоз озьы, кызьы косэ солэн оскиськыны ярамон луись визьмыз.
45014006	Кин кудзэ ке нуналэз сӥлы карыса висъя, Кузё-Инмар понна висъя, нош кин нуналъёсты уг висъя, Кузё-Инмар понна уг висъя. Кин сиське, Инмар понна сиське, малы ке шуоно сиемез понна Инмарлы тау каре. Нош кин уг сиськы, Кузё-Инмар понна уг сиськы, – со но Инмарлы тау каре.
45014007	Уго нокин но асьме пӧлысь аслыз ачиз понна гинэ уг улы, аслыз ачиз понна но нокин уг кулы.
45014008	Улӥськомы-а – Кузё-Инмар понна улӥськомы, кулӥськомы-а – Кузё-Инмар понна кулӥськомы. Соин ик улӥськомы-а яке кулӥськомы-а, – асьмеос Кузё-Инмарлэн.
45014009	Кулэмъёсын но, улэпъёсын но кузёяськон понна уго Христос кулӥз, кулэмысь улӟыса султӥз, улэп луиз.
45014010	Нош тон малы бен браттэ судить кариськод? Яке малы тон браттэ ултӥяськод? Ведь ваньмы асьмеос Христослэн судаз султомы.
45014011	Гожтэмын уго: «Улӥсько Мон, – шуэ Кузё-Инмар, – Мон азе котькудӥз адями пыдесъяськыса йыбырттоз, котькудӥз адями Инмарез данъялоз».
45014012	Озьы, асьме пӧлысь котькудӥз адями ачиз понна Инмар азьын кыл кутоз.
45014013	Ойдолэ, огмес огмы судить ум карелэ. Эсьмаса, тазьы малпаськыса улэ: нокызьы но братэлы канжаськыны яке визь сынаськонэ сюрыны муг-учыр медам сёты вал.
45014014	Кузё-Инмар Иисус борды кариськем берам мон тодӥсько, юн оскисько: номыр но ас понназ ачиз кырсь ӧвӧл. Мае ке сое кырсь шуыса лыдъясь адями понна гинэ со кырсь.
45014015	Аслад сиёнэныд браттэ куректонэ уськытӥськод ке, соку тон яратонлэн законэзъя уд ни лэсьтӥськы. Аслад сиёнэныд эн быдты сое, кин понна Христос кулӥз.
45014016	Басьтэм ӟечлыкты сантэмаськон киулэ медаз сюры.
45014017	Инмар Эксэйлык сиён но юон ӧвӧл уго, со – шонерлык, каньыллык, Святой Дух бордын шумпотыса улон.
45014018	Кин тазьы Христослы тырше, со Инмарлы ярамон, адямиослы но гажамон.
45014019	Озьыен, утчаломе сыӵе улонэз, кудӥз тупаса улонэз вае. Ог-огмес валэктыса-дышетыса уломе.
45014020	Сиёнлы луыса Инмарлэсь ужзэ эн сӧры: ваньмыз сиён чылкыт. Урод соиз, – сиёнэныд адямиез сьӧлыке пыртӥськод ке.
45014021	Тынад братэд медаз канжаськы яке визь сынаськонэ медаз сюры, яке медаз катьтэммы шуиськод ке, соку, эсьмаса, сӥль сиытэк, вина юытэк, номыр сыӵе-таӵезэ лэсьтытэк улод.
45014022	Тынад осконэд вань-а? Инмар азьын, аслад пушкад со мед луоз. Шудо адями, мае со быръе но быръемез понна ассэ ачиз пыкылоно уг ке луы.
45014023	Нош паймыса-шонаськыса улӥсь сие ке, судэ сюре, малы ке шуоно со осконъя ӧвӧл. Нош ваньмыз, мар осконъя ӧвӧл, со – сьӧлык.
45014024	Дан Инмарлы, мынам Ӟеч Иворен тодматэменым, Иисус Христос сярысь тодытэме пыр, тӥледыз осконэн юнматыны Быгатӥсьлы. Христослэн Ӟеч Иворез – со пумтэм вапумъёс ӵоже ватӥськыса улэм зэмлык.
45014025	Со али дыре усьтӥське пророкъёслэн гожъямъёссы пыр. Пырак дауръёс ӵоже улӥсь Инмарлэн косэмезъя, вань калыкъёслы со али тодмо луиз ни, – ваньзы соос оскись, Инмарлы тэрытскись мед луозы шуыса.
45014026	Одӥг гинэ ваньмызлэсь визьмо Инмар, Иисус Христос пыр, пумтэм вапумъёс ӵоже дано мед луоз. Аминь.
45015001	Асьмеос, кужмоос, катьтэммемъёслы секытлыксэс нуллыны мед юрттӥськомы. Асьмелы гинэ асьмеос ӟеч лэсьтыны кулэ ӧвӧл:
45015002	котькудмы асьмеос матысьмылы ӟеч лэсьтыны кулэ, умойлы, валэктон-дышетонлы.
45015003	Уго Христос но Аслыз гинэ ӟеч ӧз лэсьты, но кызьы гожтэмын: «Сантэмасьёслэн Тонэ сантэмамзы Мон вылэ усиз».
45015004	Нош ваньмыз, мар азьвыл гожтэмын вал, гожтэмын асьмемыз визьман-дышетон понна. Чидан пыр, Священной Гожтэм пыр мылкыддэс ӝутыса, асьмеос оскиськыса мед уломы шуыса.
45015005	Иисус Христослэсь адӟем карыса, куспады огкылысь мед улоды шуыса, Инмар тӥледлы чидан но буйгатскон мед сётоз.
45015006	Огсюлмысь, огымысь тӥ мед данъялоды Инмарез, Кузё-Инмармылэсь Иисус Христослэсь Атайзэ.
45015007	Инмарлэн данлыкез понна, кызьы тӥледыз Христос кабыл басьтӥз, тӥ но огдэс огды кабыл басьтэ.
45015008	Атайёслы сётӥськем сӥзиськонъёсты быдэстон понна Инмарлэн оскиськымонэз тодмо луон понна, Иисус Христос вандӥськемъёслы служить карись луиз шуыса верасько.
45015009	Нош язычникъёслы – гажан-жалян понна, Инмарез мед данъялоды шуыса, кызьы гожтэмын: «Со понна мон Тонэ, Кузё-Инмаре, мурт выжыос пӧлын данъяло, Тынэсьтыд нимдэ ушъяса кырӟало».
45015010	Эшшо шуэмын на: «Вань выжыос, Инмарлэн калыкеныз ӵош шумпотэ-шулдыръяське».
45015011	Эшшо: «Язычникъёс, ваньды Кузё-Инмарез ушъялэ! Вань калыкъёс Сое мед данъялозы».
45015012	Озьы ик Исаия но шуэ: «Иессейлэн выжыысьтыз пушъет ӝутскоз, Со язычникъёсын кивалтыны кутскоз; соос Солы оскиськыса улозы».
45015013	Оскиськонлэн Инмарез тӥледыз котькыӵе но шумпотонэн, осконды пыр каньыллыкен тыр мед кароз, Святой Духлэн кужыменыз тӥлесьтыд оскиськондэс мед узырмытоз.
45015014	Агай-вынъёсы, мон ачим но тӥ пумысен оскисько: тӥляд асьтэлэн но трос ӟечлыкты. Трос тодӥськоды-валаськоды но ог-огдылы визь-нод сётылыны быгатӥськоды.
45015015	Агай-вынъёсы, нош мон тӥледлы ӧжытак кышкатэк гожтоно кариськи, пичияк ке но, тӥледлы тодады вайытон понна: Инмарлэн мыным сётэм дэлетэныз,
45015016	язычникъёс дорын Иисус Христослэн ужасез но Инмарлэсь Ӟеч Иворзэ тодытыса вӧсяськонъёс ортчытъясь луонэ пумысен. Святой Духен дун-сьӧлыктэм карем, Инмарлы ярамон курбонэз кадь язычникъёсты Солэн кияз сётон понна.
45015017	Озьыен, Иисус Христос бордын, Инмар понна лэсьтэм ужъёсыным мон ушъяськыны быгатӥсько.
45015018	Мон номыр сыӵезэ-таӵезэ вераны уг дӥсьтӥськы, мае Христос мон пыр язычникъёсты кылын но, ужен но тэрытскись карон понна
45015019	паймымон тодметъёслэн но паймымон ужъёслэн кужыменызы, Инмар Духлэн кужыменыз ӧз лэсьты. Озьы, Христослэсь Ӟеч Иворзэ, Иерусалимысен но солэн ёросысеныз кутскыса, Иллирикозь мон вӧлмытӥ.
45015020	Ӟеч Иворез тодытыны ӧй тыршы отын, кытын Христослэн нимыз тодмо ни вал, – муртлэн пуктэм инъет вылаз лэсьтӥськыны медам кутскы шуыса,
45015021	но кызьы гожтэмын: «Со сярысь кинлы ивортэмын ӧй вал, адӟозы, нош кинъёс ӧз кылэ – валалозы».
45015022	Та муг ик мыным трос пол люкетӥз тӥ доры лыктыны.
45015023	Али со шаеръёсын мукет ужъёсы ӧвӧл ни, нош тӥ доры лыктыны кемалась мылкыды вань бере, соин ик
45015024	Испание мыныны сюрес вылэ потӥ ке, тӥ доры лыкто. Оскисько, татӥ ортчыкум, тӥледын адӟисько но коть ӧжыт ке но, тӥледын вераськыса, кӧтме тырем берам тӥ монэ отчы келялоды шуыса.
45015025	Нош али мон Иерусалиме мынӥсько отысь вӧсяськись калыклы юрттӥськон понна.
45015026	Македонияысь но Ахаияысь черкъёс Иерусалимысь вӧсяськисьёс пӧлысь куанеръёслы юрттэт сётон понна мар но со бичаны сюлмысь тыршо.
45015027	Ярам ойдо, соос азьын соослэн пунэм тыронзы вань: лулэз утён узырлыксэс язычникъёсын шори люкизы бере, язычникъёс но соослы, шугадӟонэ сюрыкузы, юрттӥськыны кулэ.
45015028	Та ужез быдэстӥ ке, та бичам арбериосты соос кие сётӥ ке, Испание потыкум, тӥ доры пыраса кошко.
45015029	Мон тодӥсько, тӥ доры вуи ке, Христослэн Ӟеч Иворезлэсь бакельлыксэ пачылаз ваё шуыса.
45015030	Агай-вынъёсы, сюлворыса тӥледыз курисько Кузё-Инмармылэн Иисус Христослэн нимыныз, Духлэн сётэм яратонэныз: мон понна, монэн ӵош Инмарлы вӧсяське.
45015031	Иудеяын Инмарлы тэрытскытэк улӥсьёс мыным уродзэ медаз лэсьтэ вал, нош Иерусалимысь вӧсяськись калык мынэсьтым ваем юрттэтме кабыл мед басьтысал шуыса вӧсяське.
45015032	Инмарлы та ярамон ке, шумпотыса тӥ доры лыкто но тӥледын валче сюлэм шумпотонэн куаныса уло.
45015033	Каньыллыклэн Инмарез тӥледын валче мед луоз. Аминь.
45016001	Тӥледыз тодматӥсько Фиваен, асьмелэн сузэренымы, Кенхрей черкысь диакониссаен.
45016002	Кузё-Инмарлэн нимыз понна сое бордады кутэ но кызьы кулэ вӧсяськись калыклы, солэн кыӵе ке кулэяськонъёсыз луизы ке, озьы юрттэ солы. Со уго ачиз но тросэзлы юрттӥськыса улӥз, мыным аслым но.
45016003	Монэн ӵош Иисус Христослы ужанын юрттӥськисьёсылы, Прискиллалы но Акилалы, салам вералэ.
45016004	Мынам лулы понна соос асьсэлэсь йырзэс ӧжыт гинэ ӧз быдтэ. Мон гинэ ӧвӧл, язычникъёс пӧлысь потэмъёслэн но вань черкъёссы соослы тау каро. Соослэн гуртазы вӧсяськыны люкаськись черк калыклы но салам вералэ.
45016005	Мынам гажано эшелы Епенетлы салам вералэ. Ахаияын улӥсьёс пӧлын со нырысь ик Христос пала берытскиз.
45016006	Мариамлы салам вералэ, тӥ понна со трос ужаз, трос лэсьтӥз.
45016007	Андроникен Юниялы салам вералэ, мынам ӵыжы-выжыосылы, монэн ӵош жильыетын пукемъёслы. Апостолъёс пӧлын соосты ӟеч тодо. Христос пала мынэсьтым азьлогес соос берытскизы.
45016008	Амплийлы салам вералэ, Кузё-Инмар бордысь мынам гажано муртэлы.
45016009	Урбанлы салам вералэ, милемын огазьын Христослы ужасьмылы; гажано Стахиелы но салам вералэ.
45016010	Апеллеслы салам вералэ, Христос понна оскиськымон луонэз солэн эскеремын ни. Аристовуллэн юртысьтыз оскисьёслы но салам вералэ.
45016011	Мынам ӵыжы-выжыелы Иродионлы салам вералэ. Наркисслэн юртысьтыз Кузё-Инмарлы осконэн улӥсьёслы салам вералэ.
45016012	Кузё-Инмар понна ужасьёслы Трифенэн Трифослы салам вералэ. Гажано Персидалы салам вералэ, кудӥз Кузё-Инмар понна трос ужаз.
45016013	Кузё-Инмарен быръем Руфлы но солэн анаезлы салам вералэ, со мон понна аслам вордэм анае кадь ик дуно.
45016014	Асинкритлы, Флегонтлы, Ермлы, Патровлы, Ермийлы но соосын огазьысь мукетъёсызлы но агай-вынъёслы салам вералэ.
45016015	Салам вералэ Филологлы но Юлийлы, Нирейлы но солэн сузэрезлы, Олимпанлы, – соосын огазьын улӥсь вань вӧсяськись калыклы.
45016016	Святой чупанэн огдэс огды ӟечкылалэ. Христослэн вань черкъёсыз тӥледлы салам верало.
45016017	Агай-вынъёсы, тӥледыз сюлворыса курисько: тӥ кыӵе дышетонлы дышетэмын, солы пумит мыныса люкиськонъёс, визь сынаськонъёс лэсьтӥсьёслэсь чаклаське-утиське, соослэсь палэнске.
45016018	Сыӵе адямиос уго Кузё-Инмармылы Иисус Христослы уг ужало, соос асьсэлэн кӧтсылы ужало. Небыт, чебер кылъёсын огшоры муртъёслэсь сюлэмзэс-визьзэс тугало.
45016019	Тӥляд кылзӥськись-тэрытскись луэмды ваньмызлы тодмо. Соин ик мон тӥ понна шумпотӥсько, но мылкыд карисько: ӟечлы визьнодоесь, нош урод уж лэсьтыны быгатӥсьтэмесь тӥ мед луоды.
45016020	Асьмелы каньыллык сётӥсь Инмар ӝоген шайтанэз тӥляд пыд улады сузмытоз. Кузё-Инмармылэн Иисус Христослэн дэлетэз тӥ бордын мед улоз.
45016021	Монэным ӵош ужасе Тимофей, ӵыжы-выжыосы Луций, Иасон но Сосипатр тӥледлы салам верало.
45016022	Кузё-Инмарлэн нимыныз мон но, Тертий, та келянэз гожъясь, тӥледлы салам верасько.
45016023	Тӥледлы салам вера Гаий, монэ ас дораз сюдӥсь-вордӥсь, черк калыкез аслаз корказ люкась. Тӥледлы салам верало карлэн казна утисез Ераст но Кварт брат.
45016024	Кузё-Инмармылэн Иисус Христослэн дэлетэз ваньды бордын мед улоз. Аминь.
46001001	Инмарлэн эрикеныз Иисус Христослы апостол луыны ӧтем Павеллэсь но Сосфен братмылэсь, –
46001002	Инмарлэн Коринфысь черкезлы, Иисус Христос пыр дун-чылкыт луэмъёслы, вӧсяськисьёс радэ ӧтемъёслы, – вань интыосын улӥсьёслы, кинъёс Кузё-Инмарлы Иисус Христослы оскыса йыбыртто – соослэн но, асьмелэн но Кузё-Инмармылы.
46001003	Инмар Атаймылэн но Кузё-Инмарлэн Иисус Христослэн дэлетэз, каньыллыкез ваньдылы мед луоз.
46001004	Тӥ понна дугдылытэк Инмарлы тау карисько: Иисус Христос пыр Инмарлэн тӥледлы сётэм дэлетэз понна,
46001005	малы ке шуоно Иисус Христос бордын тӥ котьмаин узырмиды – котькыӵе кылэн но, котькыӵе тодон-валанэн но.
46001006	Христос сярысь тодытон тӥ пушкын юнматскиз.
46001007	Озьы, Кузё-Инмармылэсь Иисус Христослэсь лыктонзэ возьмаса улыкуды, табере тӥляд дэлет-кузьым басьтонын нокыӵе кулэяськонды ӧвӧл ини.
46001008	Со тӥледыз пумозяз юнматоз, Кузё-Инмармылэн Иисус Христослэн лыктон нуналаз дун-шектэмесь мед луоды шуыса.
46001009	Оскиськымон Инмар, Со тӥледыз Аслаз Пиеныз Иисус Христосэн Кузё-Инмаренымы кусып возьыны ӧтиз.
46001010	Агай-вынъёсы, Кузё-Инмармылэн Иисус Христослэн нимыныз тӥледыз сюлворыса курисько: ваньды тӥ огкылысь улэ, куспады люкиськылонъёс медаз луэ. Одӥг духен, одӥг малпанъёсын тӥ герӟаськемын мед луоды.
46001011	Хлоиялэн гуртоосыз пыр, агай-вынъёсы, мыным тодмо луиз, тӥ куспын ченгешонъёс вань шуыса.
46001012	Мон вераны турттӥсько та пумысен: тӥ пӧлысь одӥгез шуэ: «Мон Павеллэн»; мукетыз – «Мон Аполлослэн»; куинетӥез – «Мон Кифалэн»; ньылетӥез – «Нош мон Христослэн».
46001013	Христос люкиськиз шат? Тӥ понна Павел кортӵогаськиз шат? Яке, Павеллэн нимыз понна-а тӥледыз пылатӥзы?
46001014	Инмарлы тау карисько, Криспен Гаиез сяна, тӥ пӧлысь нокинэ но ӧй пылаты.
46001015	Нокин но вераны уг быгаты, соосты мон аслам нимы понна пылатӥ шуыса.
46001016	Стефанлэсь семьязэ пылатӥ на; эшшо кинэ ке пылатӥ на-а, – тодам уг лыкты.
46001017	Уго Христос монэ пылатыны ӧз ысты, Со монэ Ӟеч Ивор тодытыны ыстӥз, адями визьлыклэн чебер кылъёсыныз ӧвӧл, Христослэн киросэзлэсь кужымзэ быдтонтэм понна.
46001018	Уго быронэ сюроноослы кирос сярысь вераськод ке, визьзэ ыштэм, шуо, нош асьмелы, утиськон сюрес вылтӥ мынӥсьёслы, кирос – со Инмарлэн кужымез.
46001019	Гожтэмын уго: «Визьнодоослэсь визьлыксэс быдто, валасьёслэсь валанзэс палэнто».
46001020	Кытын визьнодоос? Кытын трос тодӥсьёс? Кытын та даурлэн философъёсыз? Та дуннелэсь визьлыксэ визьтэмъяськон луэ шуыса, Инмар ӧз возьматы-а?
46001021	Уго, куке дунне аслаз визьмыз пыр Инмарлэн визьмолэсь визьмолыкеныз Инмарез тодманы ӧз быгаты, соку осконтэм тодытонлы оскисьёсты утьыны Инмар мылкыд кариз.
46001022	Иудейёс паймымон ужъёсты мед возьматомы шуыса куро, нош эллинъёс визьлык утчало.
46001023	Нош ми кортӵогам Иисус сярысь тодытӥськомы, иудейёс понна со канжаськон из, нош эллинъёс понна – осконтэм вераськон.
46001024	Нош асьсэлы, Инмарлэн ӧтемъёсызлы, иудейёслы но, эллинъёслы но, Христос – со Инмар кужымез возьматӥсь, Инмар бордысь потэм визьмолык;
46001025	малы ке шуоно Инмарлэн ”визьмотэмез” но адямиослэсь визьмогес, Инмарлэн ”кужымтэмез” но адямиослэсь кужмогес.
46001026	Агай-вынъёсы, тодады вае ай, тӥледыз Инмар ӧтьыку, кыӵеесь тӥ вал: тӥ пӧлын трос дышетскемъёсыз но уно ӧй вал, кужмо кивалтӥсьёсыз но трос ӧй вал, йӧноосыз но трос ӧй вал.
46001027	Нош Инмар визьмоосты возьытэ вуттон понна дуннелэсь визьмо луисьтэмзэ бырйиз. Кужмо луисез возьытэ вуттон понна Инмар дуннелэсь кужмо луисьтэмзэ бырйиз.
46001028	Инмар сӥё-дано луисьтэмзэ, ултӥямъёсты, номырин но тодмо луисьтэмзэ бырйиз, – адямиослэсь малпам нимо-дано луоноез быдтон понна,
46001029	нокин но Инмар азьын медаз ушъяськы шуыса.
46001030	Инмарлэн юрттэменыз, тӥ али Христос Иисус борды герӟаськемын, Со Инмар бордысен потэм асьме понна визьмолэсь визьмолык, шонерлык, дун-сьӧлыктэм улон но сьӧлыкъёслэсь мозмытскон луэ.
46001031	Священной Гожтэмын кадь мед луоз: «Ушъяськиськод ке, Кузё-Инмарен ушъяськы».
46002001	Агай-вынъёсы, мон тӥ доры Инмарлэсь тодытонзэ ивортыны лыктыкум, мынам вераськонэ чебер кыло, мудроно ӧй вал.
46002002	Кортӵогам Иисус Христосэз сяна, номыре но тодытэк улыны малпай тӥ дорын.
46002003	Катьтэммыса, кышкаса, туж куалекъяса мон тӥ дорын улӥ.
46002004	Чебересь, мудрон кылъёсын вераськыса, тодытыса осконэз ӧй юнматы, Дух татын Аслэсьтыз кужымзэ возьматӥз.
46002005	Тӥляд осконды адями визьлыкен ӧвӧл, Инмарлэн кужыменыз мед юнматскоз.
46002006	Визьлыкез быдэ вуэмъёс пӧлын тодытӥськомы, нош со та даурлэн но та даурын кулӥсь-бырись кивалтӥсьёслэн визьлыксы ӧвӧл.
46002007	Ми Инмарлэсь та дырозь ватӥськыса, усьтӥськытэк улӥсь бадӟым визьлыксэ тодытӥськомы, кудзэ Инмар вань вапумъёслэсь азьвыл ик асьмелы данлыке пырон понна дасяз.
46002008	Инмарлэсь визьлыксэ та даурлэн кивалтӥсьёсыз пӧлысь одӥгез но ӧз тодма; тодмасалзы ке, данлэсь Кузё-Инмарзэ ӧй кортӵогасалзы уго.
46002009	Но кызьы гожтэмын: «Мае син но ӧз адӟы, пель но ӧз кылы, адямилэн сюлмаз-визьмаз но ӧз пырылы, мае Инмар Сое яратӥсьёслы дасяз».
46002010	Нош милемлы тае Инмар Аслаз Духеныз усьтӥз; уго Дух котьмае но пыдэсозяз эскере, Инмарлэсь ватӥськем мурдалаоссэ но.
46002011	Уго адямиос пӧлысь кин тодэ адями пушкын мар вань, адями пушкын улӥсь дух сяна? Озьы ик Инмарлэсьсэ но нокин но уг тоды, Инмарлэн Духез сяна.
46002012	Инмарлэсь милемлы вань сётэмзэ тодон понна та дуннелэсь духсэ кабыл ӧм басьтэ, Инмарлэсь Духсэ кабыл басьтӥмы,
46002013	адями визьмын дышетэм кылъёсын ум тодытӥське, Святой Дух пыр дышетэм кылъёсын, духовнойзэ духовноен валэктыса-эскерыса тодытӥськомы.
46002014	Адями, кудӥз бордын Инмарлэн Духез уг улы, Дух пыр дышетэм кылъёсты кабыл уг басьты, малы ке шуоно тае со осконтэм уж шуыса лыдъя – со валаны но уг быгаты, тае, Духлэн юрттэменыз гинэ, эскерыны-дунъяны луэ уго.
46002015	Духовной адями гинэ котьмае шонер эскерыны-дунъяны быгатэ, нош сое нокин но шонер эскерыны-дунъяны уг быгаты.
46002016	Уго Кузё-Инмарлэсь визьзэ валаны-тодыны кин быгатэ? Кин быгатэ Сое дышетыны? Нош асьмелы Христослэн визьмыз сётэмын.
46003001	Агай-вынъёсы, духовной адямиослы кадь мон тӥледлы ӧй тодыты, лулмугорлэн куронъёсызъя улӥсьёслы, Христос бордысь вож нуныослы кадь тодытӥ.
46003002	Чурыт сиёнэн ӧй сюды, мон тӥледыз йӧлын сюдӥ, тӥ уго эшшо кужымтэмесь на вал, али но кужмоесь ӧвӧл на,
46003003	малы ке шуоно тӥ лулмугорлэн куронъёсызъя улӥськоды на. Тӥ куспын вожъяськон-ченгешон но керетонъёс вань ке, лулмугорлэн куронъёсызъя улӥсьёс ӧвӧл-а тӥ, адями йылолъёсъя-сямъёсъя тӥ уд лэсьтӥське-а?
46003004	Уго, куке огез шуэ: «Мон – Павеллэн», нош мукетыз: «Мон – Аполлослэн», соин ик тӥ лулмугорлэн куронъёсызъя улӥсьёс ӧвӧл-а?
46003005	Кин со Павел? Кин со Аполлос? Соос ужась-тыршись ляльчиос гинэ, кудъёсыз пыр тӥ оскыны кутскиды. Ми лэсьтӥмы сое, мае милемлы Кузё-Инмар сётӥз.
46003006	Мон мерттӥ, Аполлос ву киськаз, нош будэтӥз – Инмар.
46003007	Мерттӥсь но, ву киськась но – олокинъёс ик ӧвӧл, будэтӥсь Инмар гинэ – ваньмызлэсь вылӥ.
46003008	Мерттӥсь но, ву киськась но одӥг ужез лэсьто. Соос котькудзы ужамзыя уждун басьтозы.
46003009	Ми – Инмарлэн ужасьёсыз, нош тӥ – Инмарлэн бусыез, Инмарлэн лэсьтэм-пуктэмез.
46003010	Инмарлэн мыным сётэм дэлетэзъя, усто лэсьтӥськись кадь, мон инъетсэ пуктӥ, нош мукетыз со ужез азинтоз. Котькудӥз но сак мед учкоз, кызьы со лэсьтоз-пуктоз.
46003011	Инъет – со Иисус Христос, со инъет пуктэмын ни, табере мукетыз кулэ ӧвӧл ини.
46003012	Та инъет вылэ корка ӝутэ ке, – зарнилэсь, азвесьлэсь, дуно изъёслэсь, пулэсь, турынлэсь, куролэсь, –
46003013	котькудӥзлэн ужез одӥг пол тодмо луоз: уго Христослэн лыктон нуналыз тылын усьтӥськоз, нош со тыл котькудӥзлэсь ужзэ эскероз-чаклалоз – ярамон-а, ярантэм-а со уж.
46003014	Кинлэн коркаез быдэс кылёз, со мурт мед-кузьым басьтоз.
46003015	Кинлэн коркаез ӝуаз, со мурт изъян адӟоз; нош ачиз утиськоз тыл пушкысь утиськисьёс кадь.
46003016	Уд тодӥське шат, тӥ Инмарлэн храмез луиськоды но Инмарлэн Духез тӥ пушкын улэ шуыса?
46003017	Кин Инмарлэсь храмзэ куашкатэ, со муртэ Инмар куашкатэ, уго Инмарлэн храмез святой, нош тӥ – Инмарлэн храмез.
46003018	Нокин но ассэ ачиз медаз пӧя: тӥ пӧлысь кин ке таяз дуннеын ассэ визьмо шуыса лыдъя, зэмзэ ик визьмо луон понна со ассэ визьтэм шуыса мед лыдъялоз.
46003019	Мае адямиос визьмо шуыса лыдъяло, со Инмар дорын укылтэм шуыса лыдъяське. Гожтэмын уго: «Визьмоосты Инмар, кескич уж лэсьтыкузы, кутылэ».
46003020	Тазьы но гожтэмын: «Кузё-Инмар тодэ, визьнодоослэн но малпанъёссы юнме алекъяськон гинэ луэ шуыса».
46003021	Соин ик адямиосын нокудды но эн ушъяське, уго ваньмыз – тӥляд.
46003022	Павел но, Аполлос но, Кифа но, таиз дунне но, улон но, кулон но, туннэ нунал но, вуоноез вапум но – ваньмыз тӥляд;
46003023	нош тӥ – Христослэн, нош Христос – Инмарлэн.
46004001	Озьыен, ваньмыз мед адӟоз, ми Христослэн ужасьёсыз-ляльчиосыз луиськомы, милемлы Инмарлэсь ватӥськыса улӥсь зэмлыкъёссэ утьыны сётэмын шуыса.
46004002	Нош кинлы со оскыса сётэмын, со мурт оскиськымон луыны кулэ.
46004003	Мыным нокыӵе но уг поты, кызьы тӥ монэ судить кариськоды, яке кызьы мукет адямиос судить каро; мон ачим но асме судить уг кариськы.
46004004	Аслэсьтым номыр но сыӵе-таӵе сьӧлыко ужъёсме уг тодӥськы, но озьы ке но мон асме шонере поттыны уг выриськы: Кузё-Инмар уго мынам судьяе.
46004005	Соин ик, Кузё-Инмар лыктытозь, дырыз вуытэк, нокинэ, ноку но судить эн каре. Пеймыт азе ватӥськемез Со югдытоз но сюлэмлэсь малпанъёссэ шарае поттоз. Соку котькудзэ солэн ужезъя Инмар ушъялоз, сӥлы кароз.
46004006	Тае мон, агай-вынъёсы, ачим сярысь, Аполлос сярысь верасько, тӥледлы ӟеч мед луоз шуыса, милесьтым адӟем карыса, тӥ мед дышысалды валаны та кылъёсты: «Мар гожтэмын, солэн сьӧраз потыны уг яра», вылтӥяськисесь-ушъяськисесь медад луэ, одӥгзэ адямиез мукетызлэсь вылӥе медад пуктэ шуыса.
46004007	Зэмзэ ик, кин тонэ вылӥе пуктӥз? Маид тынад вань, ваньзэ сое тыныд Инмар ӧз сёты-а? Нош басьтӥд ке, мар бен ушъяськиськод, – ваньмыз со кузьым ӧвӧл шат?
46004008	Тӥляд котьмарды вань ини, тӥ узырмиды ни. Тӥ митэк эксэй луиды ни. Э, кыӵе мынам потэ – зэмзэ но тӥ эксэйёс мед луысалды! Ми но тӥледын ӵош эксэйёс кадь мед кузёяськысалмы!
46004009	Мон малпасько, милемды, апостолъёсты, ваньмызлэсь сӥтэм-сантэм, виыны сётэм адямиосты кадь Инмар кариз, малы ке шуоно ми шоры быдэс дунне, Кылчинъёс но, адямиос но учкыса уло.
46004010	Христос понна ми ”визьтэмъёслы” пӧрмимы, нош тӥ ”визьнодо” христианъёс; ми катьтэммемын, нош тӥ кужмоесь; тӥ дан пӧлын улӥськоды, нош ми – сантэман пӧлын.
46004011	Туннэ нуналозь но ми кӧтмы сюмаса, сюмы куасьмыса улӥськомы, ӟустари дӥськутэн ветлӥськомы, жугон-чапконэз чидаськомы, йырмес поныны коркамы ӧвӧл.
46004012	Но ужаськомы, асьме киосынымы тыршиськомы. Ми сярысь урод кылъёс верало, ми соосты бакель кариськомы; милемыз улляло, ми чидаськомы;
46004013	милемыз тышкасько, нош ми соос понна вӧсяськиськомы; дунне понна ми жуг-жагъёс луимы, туннэ нуналозь ваньмызлэн пыд улаз лёгаськись сюй луимы.
46004014	Тӥледыз возьытэ вуттон понна тае уг гожтӥськы, аслэсьтым яратоно нылпиосме визьман понна гожтӥсько.
46004015	Христос бордын тӥляд сюрс ке но дышетӥсьёсты, нош атайёсты трос ӧвӧл: мон тӥледыз, Ӟеч Ивор тодытыса, Иисус Христос бордын вордӥськытӥ.
46004016	Соин ик тӥледыз сюлворыса курисько: кызьы мон Христослэсь адӟем карисько, озьы тӥ но мынэсьтым адӟем каре.
46004017	Со понна ик мон тӥ доры Тимофеез ыстӥ, Кузё-Инмар бордысь аслэсьтым яратоно, оскиськымон пиме. Со тӥледлы Иисус Христос бордын улэме-тыршеме сярысь вералоз, кызьы мон котькытын, вань черкъёсын дышетӥсько.
46004018	Тӥляд куд-огъёсыз вылтӥяськыны кутскизы ни, соос уго малпазы, мон тӥ доры уг ни лыкты шуыса.
46004019	Инмарлы кулэ ке луиз, ӝоген мон тӥ доры лыкто. Соку вылтӥяськисьёслэсь кылъёссэс уг эскеры-чакла, соослэсь кужымзэс эскеро-чаклало.
46004020	Уго Инмарлэн Эксэйлыкез чебер кылъёс бордын ӧвӧл, со кужым бордын.
46004021	Кызьы тӥледлы кулэ? Тӥ доры ньӧрын-а яке яратонэн, востэм-зӥбыт духен-а мыным лыктоно?
46005001	Тӥ пӧлын азыса-калгыса улон потэм шуыса кылӥськиз – сыӵе азыса-калгыса улон, кыӵезэ язычникъёс пӧлысь но уд кылы: кин ке но ас атаезлэн кышноеныз азыса-сьӧлыкаса, пе, улэ.
46005002	Со понна куректыны кулэ, нош тӥ вылтӥяськыны ӧдъяды. Таӵе ужез лэсьтӥсь тӥ пӧлысь уллямын мед луоз.
46005003	Мугорыным тӥ пӧлын ӧвӧл ке но, нош духеным мон тӥ пӧлын. Тӥ пӧлын улӥсь мурт кадь таӵе уж лэсьтӥсен тазьы карыны малпай:
46005004	асьтэлэн кенешады Кузё-Инмармылэн Иисус Христослэн нимыз понна люкаськиды ке, мынам духе тӥ пӧлын луиз ке, соку Кузё-Инмармылэн Иисус Христослэн кужыменыз
46005005	та адямилэсь мугорзэ шайтанлы пыргытыны сётэ, Кузё-Инмармылэн Иисус Христослэн лыктон нуналаз солэн духез утемын мед луоз шуыса.
46005006	Тӥледлы номырин ушъяськыны. Уд тодӥське шат, пичи гинэ шӧм быдэс шумес нянез чырсатэ шуыса?
46005007	Озьыен, тӥ выль ныркем нянь мед луоды шуыса, вуж шӧмлэсь чылкытатӥське, – тӥ шӧмтэм, чырсатымтэ нянь. Асьмелэн Пасха Ыжпимы, Христос, асьме понна курбон сётэмын.
46005008	Соин ик ваелэ Пасхаез пумиталоме, но вуж шӧмен ум, урод, кескич улонлэн шӧменыз но ум, ваелэ юмал нянен пумиталоме – чылкытлыко, зэмлыко улонэн.
46005009	Ыстэм гожтэтам мон тӥледлы гожъяй: азыса-калгыса улӥсьёсын кусып эн возе;
46005010	та дуннеысь вань азыса-калгыса улӥсьёсын, узырлык капыръясьёсын, адями таласьёсын, сульдэръёслы-идолъёслы йыбыртъясьёсын уг шуиськы, – соку тӥледлы та дуннеысь кошкыны кулэ луысал.
46005011	Мон тӥледлы гожъяй: кусып эн возе соин, кин агай-вын шуыса нимаське, нош ачиз азыса-калгыса улонлэсь, узырлык капыръянлэсь, сульдэръёслы-идолъёслы йыбыртъянъёслэсь, лек кылын вераськонлэсь, адями таланлэсь уг куштӥськы. Таӵе муртэн огазьын сиськыны но уг яра.
46005012	Мар мыным педлосьсэ, оскымтэосты, судить каронэз? Пушкысьёссэ, черк адямиосты, тӥ судить каре.
46005013	Педлосьёссэ Инмар судить кароз. Гожтэмын уго: «Уродэз-лекез пӧлысьтыды уллялэ».
46006001	Кызьы тӥ дӥсьтӥськоды, мукет муртэн споре пырыкуды, вӧсяськись калыклы ӧвӧл, оскисьтэмъёслы ченгешон уждэс возьматыны?
46006002	Тӥ уд тодӥське шат, дуннеез вӧсяськись калык судить кароз шуыса? Тӥледлы дуннеез судить кароно бере, чыры-пыры ужъёсты асьтэ куспын сэрттыны-пертчыны уд быгатӥське шат?
46006003	Тӥ уд тодӥське шат, асьмеос кылчинъёсты судить каромы шуыса? Нош улон куспысь чыры-пыры ужъёсты ум-а быгатӥське куспамы сэрттыны-пертчыны?
46006004	Улон куспады ченгешонъёс луо ке, оскисьтэм адямиосты асьтэлы судьяе пуктӥськоды.
46006005	Тӥледлы возьыт мед луоз шуыса верасько: тӥ пӧлын одӥг но визьнодоез, агай-вынъёс куспысь ченгешонэз сэрттыны-пертчыны быгатӥсез ӧвӧл шат?
46006006	Агай-вынъёс огзы вылэ огзы судэ сёто, нош та ужез Инмарлы оскисьтэмъёс сэртто-пертчо.
46006007	Огдэс огды судэ сётыса, тӥ быдэсак сӥдэс-сандэс ыштӥськоды. Малы кӧтӝожъёсты чидамды уг поты? Ыштонъёс-курадӟонъёс ке луо, огдэ огед судэ сётытозь, малы бен тӥледлы сое но чидантэмез?
46006008	Нош тӥ огдэс огды ултӥяськоды, таласькоды, эшшо ке, агай-вынъёстэс ик.
46006009	Оло нош тӥ уд тодӥське, шонер улӥсьтэмъёс Инмар Эксэйлыке уз пыре шуыса? Ӧрекчаськон пӧлы эн йыроме: азыса-калгыса улӥсьёс но, сульдэръёслы-идолъёслы йыбыртъясьёс но, мурт пиосмуртэн яке мурт кышномуртэн сьӧлыкасьёс но, киынызы азон сьӧлык лэсьтӥсьёс но, пиосмуртэз кышномурт карыса кӧласьёс но,
46006010	лушкаськисьёс но, мурт ваньбурез капыръясьёс но, юисьёс но, урод кылын вераськисьёс но, сьӧсь муртъёс но – Инмар Эксэйлыке уз пыре!
46006011	Тӥ пӧлын но куд-огез сыӵеесь ик вал, – гылтӥськиды, дун-чылкыт луиды но Инмармылэн Духеныз, Кузё-Инмармылэн Иисус Христослэн нимыз понна шонере потӥды.
46006012	Мыным котьмар лэсьтыны лэземын, но ваньмыз мыным пайда уг вайы. Мыным котьмар лэсьтыны лэземын, но соос пӧлысь номыр но монэ вормыса улыны кулэ ӧвӧл.
46006013	Сиён кӧт понна, кӧт сиён понна. Нош Инмар созэ но, тазэ но быдтоз. Мугор азыса-калгыса сьӧлык лэсьтон понна кылдытэмын ӧвӧл, – со Кузё-Инмар понна кылдытэмын, Кузё-Инмар мугорлы но кузё луэ.
46006014	Инмар Аслаз кужыменыз Кузё-Инмарез улӟытыса султытӥз, асьмеды но Аслаз кужыменыз улӟытыса султытоз.
46006015	Уд тодӥське шат, тӥляд мугоръёсты Христослэн мугор люкетъёсыз луо шуыса? Озьыен, Христослэсь люкетсэ талалом но азыса-калгыса улӥсь кышномуртлы люкет карон понна сётом-а? Озьы медаз луы!
46006016	Уд тодӥське шат, азыса-калгыса улӥсь кышномуртэн сьӧлыке пырись мурт соин одӥг мугор луэ шуыса? Шуэмын ук: «Кыкназы одӥг лулмугор луозы».
46006017	Нош кин Кузё-Инмарен герӟаське, со Кузё-Инмарен одӥг кадь духен улэ.
46006018	Азон-калгон сьӧлыклэсь палэнске. Мукет вань сьӧлыкъёс, кудъёссэ адями лэсьтэ, мугорлэн палэназ лэсьтӥське, нош азон-калгон сьӧлык лэсьтӥсь аслаз мугорезлы пумит сьӧлыка.
46006019	Уд тодӥське шат, тӥляд мугорды тӥ пушкын улӥсь Святой Духлэн храмез луэ шуыса, Со тӥледлы Инмар дорысь сётэмын. Тӥ асьтэлы асьтэос кузё ӧвӧл, Инмар тӥледлы кузё.
46006020	Тӥ уго дуно дун тырыса мозмытэмын-басьтэмын. Соин ик мугорыныды но, лулыныды но Инмарез данъялэ, уго соос Инмарлэн сётэмез луо.
46007001	Тӥ мыным гожъяды, кудӥз пумысен мон вераны быгатӥсько: пиосмуртлы, кышномурт борды йӧтӥськытэк, улыны умойгес луоз.
46007002	Нош азон-калгон сьӧлыке усёнтэм понна котькудӥзлэн мед луоз кышноез, котькудӥзлэн мед луоз картэз.
46007003	Пиосмурт кышнозэ яратыса возьыны кулэ; озьы ик кышноез но картсэ.
46007004	Кышномурт аслаз мугорызлы кузё ӧвӧл, картэз солы кузё. Озьы ик пиосмурт но аслаз мугорызлы кузё ӧвӧл, кышноез солы кузё.
46007005	Огдылэсь огды эн палэнскылэ визян но вӧсяськон дырлы сяна, со пумысен ог-огеныды огкылысь луыса вакчи дыр ӵоже гинэ нимаз улэ. Нош со бере, чидамтэеныды сэрен шайтан визьдэс медаз туга шуыса, нош ик огазе кариське.
46007006	Тае мон мылкыд карыса гинэ тӥледлы верасько, косыса уг.
46007007	Мылкыд карисько, вань адямиос мон кадь мед улозы шуыса; но котькудӥзлы Инмар нимысьтыз кузьым-дэлет сётэ: огезлы – одӥг кузьым-дэлет, мукетызлы – мукет.
46007008	Бызьымтэ-басьтымтэослы, кышнотэк-карттэк кылемъёслы верасько: мон кадь улӥзы ке, соослы умой луоз.
46007009	Возиськыны уг ке чидало, мед бызёзы, басьтозы, уго бызьыны-басьтыны ӝуатскем мылкыдын пӧсекъяса улонлэсь ӟечгес.
46007010	Бызем-басьтэмъёслы мон уг косӥськы, Кузё-Инмар косэ: кышномуртлы картэныз люкиськыны уг яра.
46007011	Люкиськиз ке, бызьытэк кыльыны кулэ яке кузпалэныз тупаны, пиосмуртлы но аслэсьтыз кышнозэ куштыны уг яра.
46007012	Нош мукетъёсызлы, Кузё-Инмар уг шуы, мон шуисько: кудӥзлэн ке агай-вынлэн кышноез Инмарлы оскисьтэм ке, но со кышномурт картэныз улыны соглаш ке, та пиосмуртлы кышнозэ куштыны уг яра.
46007013	Кышномурт но, кудӥзлэн кузпалыз Инмарлы оскисьтэм ке, но со соин улыны соглаш ке, солы картсэ кельтыны уг яра.
46007014	Уго оскисьтэм пиосмурт оскись кышноез пыр дун-чылкыт луэ. Оскисьтэм кышномурт но оскись картэз пыр дун-чылкыт луэ. Озьы ке ӧй луысал, тӥляд нылпиосты сьӧлыкоесь луысалзы, нош али соос дун-чылкытэсь луэмын.
46007015	Инмарлы оскисьтэм муртлэн люкиськемез потэ ке, мед люкиськоз. Инмарлы оскись та учыре оскисьтэм кузпалэн герӟаськемын ӧвӧл ни. Асьмеды Кузё-Инмар тупаса улыны косӥз.
46007016	Кышномурт, кызьы тон тодӥськод, карттэ уд утьы шуыса? Яке тон, пиосмурт, кызьы тон тодӥськод, кышнодэ уд утьы шуыса?
46007017	Котькудӥз озьы мед улоз, кызьы солы Инмар тупатӥз, кызьы Кузё-Инмар улыны косӥз. Тазьы мон вань черкъёсты улыны косӥсько.
46007018	Кин ке черке ветлыны кутскыкуз вандӥськемын вал ни ке, вандӥськемзэ ватыны медаз тыршы. Вандӥськон сямез ортчытэмлэсь азьло черке ветлыны кутскем мурт вандӥськон сямез медаз ни ортчыты.
46007019	Вандӥськон но номырлы кулэтэм, вандӥськытэк кылён но номырлы кулэтэм, нош ваньмызлэсь дуноез – Инмарлэсь курон-косонъёссэ быдэсъян.
46007020	Инмар тӥледыз кыӵе дыръяды ӧтиз, сыӵе куеныды ик улэ.
46007021	Ляльчиын улон дыръяд тонэ Инмар ӧтиз ке, ляльчи луэмедлэсь эн возьдаськы. Нош эрик басьтыны луонлыкед вань ик ке, басьты.
46007022	Уго Кузё-Инмарен ӧтем ляльчи Кузё-Инмар азьын эрико мурт, нош Кузё-Инмар ӧтьыку, тон эрико адями вал ке, табере тон Христослэн ляльчиез луиськод.
46007023	Тӥ дуно дун тырыса мозмытэмын; адямиослы ляльчи эн кариськы.
46007024	Агай-вынъёсы, Инмар тӥледыз кыӵе дыръяды ӧтиз, сыӵе куеныды ик Со азьын улэ.
46007025	Сьӧлыкатэк ныл кылён пумысен Кузё-Инмарлэсь косон мон ӧй басьты, Солэсь мон оскиськымон луыны дэлет басьтӥ, соин ик тӥледлы визь-кенеш сётыны быгатӥсько.
46007026	Та виысь шугадӟонъёсты лыдэ басьтоно ке, адямилы бызьытэк-басьтытэк кельтӥськыны ӟечгес луоз шуыса малпасько.
46007027	Кышнояськемын-а тон? – Люкиськон эн утча. Кышнотэк-а кылид? – Кышно эн утча.
46007028	Кышнояськид ке но, сьӧлык уз луы. Сьӧлыке пырымтэ ныл бызиз ке, солы сьӧлык уз луы. Но бызем-басьтэм муртъёс трос куректон-кайгуос чидано луозы, нош мынам тӥледыз соослэсь утеме потэ.
46007029	Агай-вынъёсы, мон тӥледлы верасько: дыр ӧжыт кылемын ини, соин ик кышноё муртъёс кышнояськымтэ муртъёс кадь улыны кулэ.
46007030	Бӧрдӥсьёс но бӧрдымтэ муртъёс кадь мед улозы; шумпотӥсьёс но шумпотытэк улӥсьёс кадесь мед кариськозы; басьяськисьёс номырзы ӧвӧлтэм муртъёс кадесь мед луозы.
46007031	Та дуннелэн ӟечлыкеныз улӥсьёс ӟечлыкез адӟымтэос кадь мед улозы. Уго таиз дунне ортче-быре.
46007032	Нокыӵе сюлмаськонъёс тӥледыз ёртыса медаз возе вал кадь, мыным потэ. Кышнояськымтэ мурт Кузё-Инмарлэн ужъёсыз сярысь сюлмаське, кызьы меда Кузё-Инмарлы ярамон луом шуыса;
46007033	нош кышнояськем мурт та дуннелэнэз сярысь сюлмаське, кызьы меда кышноелы ярамон луом шуыса. Бызем но бызьымтэ нылъёс вискын вань пӧртэмлыкез:
46007034	бызьымтэ мурт Кузё-Инмарлэн ужъёсыз сярысь сюлмаське, кызьы меда Солы ярамон луом шуыса; мугорын но, духен но дун-чылкыт луон сярысь со сюлмаське. Нош бызем мурт та дуннелэнэз сярысь сюлмаське, кызьы меда кузпалэзлы ярамон луом шуыса.
46007035	Тӥледлы пайда мед луоз шуыса, тае верасько: тӥ вылэ кыӵес-сьӧлтэт поныны уг малпаськы. Чылкыт сюлэмын, шонер улыса ялан Кузё-Инмар бордын мед улоды.
46007036	Нылыд арескын быдэ вуэмын ни ке, но сое ныл куен воземед уг ке поты, соку лэсьты озьы, кызьы лэсьтэмед потэ, – уд сьӧлыка, мед бызёз.
46007037	Нош кин сюлмыныз юн, шугадӟонъёсын ёртэмын ӧвӧл, ассэ кутыны кужымез вань, сюлмыныз со аслэсьтыз ныллыксэ утьыны мылкыд кариз ке, со умой лэсьтэ.
46007038	Соин ик аслэсьтыз нылзэ картлы сётӥсь мурт ӟеч каре; нош сётӥсьтэм мурт эшшо но ӟечгес.
46007039	Картэз улэп дыръя кышномурт кузпалэныз закон пыр герӟаськемын луэ, нош картэз кулӥз ке, кинлы быземез потэ, солы быземез луэ, но со мед луоз Кузё-Инмарлы оскись мурт.
46007040	Нош мынам визь-кенешея бызьытэк улӥз ке, со шудо; малпасько, мынам но бордам Инмарлэн Духез вань шуыса.
46008001	Сульдэръёслы-идолъёслы виро сётон сиёнъёс сярысь ми тодӥськомы, малы ке шуоно милям ваньмылэн тодонъёсмы вань. Тодон адямиез вылӥ мылкыдъем каре, нош яратон – кужым сётэ.
46008002	Кин малпа, со мар ке но тодэ шуыса, со уг на тоды озьы, кызьы тодыны кулэ.
46008003	Нош кин Инмарез яратэ, со адямиез Инмар тодэ.
46008004	Сульдэръёслы-идолъёслы виро сётэм сиён пумысен ке верано, ми тодӥськомы: дунне вылысь сульдэр – со ӧвӧлтэм маке. Одӥг Инмар сяна, мукет инмар ӧвӧл.
46008005	Шуом, язычникъёслэн я инмын, я музъем вылын вань куд-ог инмар шуонъёссы, – вань трос ”инмаръёссы” но трос ”кузёоссы”, –
46008006	нош асьмелэн одӥг гинэ Инмармы – Инмар Атай. Со ваньзэ кылдытӥз, асьмеос Со бордын ик улӥськомы; одӥг Кузё-Инмармы Иисус Христос, Со пыр ваньмыз улыны кутскиз, Со пыр асьмеос улон басьтӥмы.
46008007	Но ваньмызлэн таӵе тодонэз ӧвӧл: куд-огез али но, валанзы лябен, сульдэръёслы йыбыртъясьёс луо, соос курбон сӥлез сульдэръёслы сӥзем сиён шуыса сиё, озьы соос асьсэды асьсэос саптало.
46008008	Сиён асьмеды Инмарлы матэ уг кары: сиськиськомы-а асьмеос, номыр но соин ӟечсэ ум лэсьтӥське; ум ке но сиськиське – номыр но уродзэ ум лэсьтӥське.
46008009	Но чаклаське-утиське, тӥляд сиёнэн бырйиськонды ляб муртъёс понна визь сынанлы медаз пӧрмы.
46008010	Кин ке адӟиз ке, кызьы тон тодыса вылысь вӧсяськон куалаын, ӝӧк сьӧрын пукиськод, соку солэн но, ляб муртлэн, мылкыдыз уз ӝутскы-а сульдэръёслы сётэм курбон сӥлез сиыны?
46008011	Тынад таӵе ”тодонэныд” сэрен быроз осконэн ляб мурт – тынад братэд, кудӥз понна Христос кулӥз.
46008012	Тазьы агай-вынъёслы пумит сьӧлыкаса, соослэсь лябӟем мылкыдзэс сӧрыса, тӥ Христослы пумит сьӧлыкаськоды.
46008013	Соин ик сиён мынам братэлэсь визьзэ сына ке, братэлэсь визьзэ сынантэм понна быдэс даурам сӥль уг сиы.
46009001	Мон эрико адями ӧвӧл-а? Мон апостол ӧвӧл-а? Асьмелэсь Кузё-Инмармес Иисус Христосэз мон ӧй адӟы-а? Кузё-Инмар пыр тӥ мынам быдэстэм уже ӧвӧл-а?
46009002	Мукетъёс понна мон апостол ӧвӧл ке, нош тӥ понна мон апостол луисько; тӥляд Кузё-Инмар бордын улонды мынэсьтым апостол луонме юнматэ.
46009003	Монэ судить карисьёслы пумит та мынам ответэ.
46009004	Сиыны но юыны милям правомы ӧвӧл шат?
46009005	Христиан осконъя сузэрез эшлы сьӧрамы нуллыны ум быгатӥське шат, кызьы нулло мукет апостолъёс, Кузё-Инмарлэн братъёсыз, Петр асьсэлэсь кышнозэс?
46009006	Мон но Варнава гинэ ужаса кӧтмес тырыны кулэ-а?
46009007	Кыӵе солдат ачиз дун тырыса служить каре? Кин виноградпуд мерттоз но солэсь емышсэ сиыны уз дӥсьты? Кин пудо возьмасьлы йӧл сиыны уз лэзьы?
46009008	Адями визьмын гинэ мон тае уг вераськы, тазьы ик Инмар закон но вера.
46009009	Моисей законын гожтэмын ук: «Кутсаськись ошедлэсь ымзэ эн кортна». Ошъёс сярысь-а Инмар сюлмаське?
46009010	Асьме понна та верамын ӧвӧл-а? Бен, та асьме понна гожтэмын; уго кин гыре, оскиськонэн мед гыроз, кин кутсаське, басьтоно люкетлы оскиськыса мед кутсаськоз.
46009011	Тӥ пушкы ми духлэсьсэ кизимы ке, тӥ дорысь кӧттырон арамы ке, туж-а троссэ тӥлесьтыд куриськомы?
46009012	Мукетъёс тӥлесьтыд юрттэт курыны быгато ке, ми уката но быгатӥськомы. Нош ми номыр но ӧм куре, Христослэсь Ӟеч Иворзэ вӧлмытон понна ми котьмае но дась чиданы.
46009013	Тӥ уд тодӥське шат, святой ужез быдэсъясьёс храме ваем сиён-юонэн кӧтсэс тыро шуыса? Курбон тыронын ужасьёс курбон тыронысь люкет басьто шуыса?
46009014	Кузё-Инмар но Ӟеч Иворез тодытӥсьёсты тазьы ик Ӟеч Ивор тодытонэн кӧтсэс тырыса улыны косӥз.
46009015	Но мон ужаме-тыршеме понна номыр аслым ӧй басьты. Аслым маке но со курон понна тае тӥледлы уг гожтӥськы. Маин мон ушъяськыны быгатӥсько, сое кин ке быдтыны быгатэ ке, мон дась кулыны.
46009016	Ӟеч Ивор мон тодытӥсько ке, мыным номырин ушъяськыны, малы ке шуоно мон одно ик сое тодытыны кулэ, Ӟеч Иворез тодытэмысь дугдӥ ке, куректон-кайгу мыным луоз.
46009017	Тае мон нокин косытэк лэсьтӥсько ке, со понна мон Инмар дорысь мед-кузьым басьто уго; нош кин ке косэмъя лэсьтӥсько ке, соку мон оскем ужез быдэсъясь гинэ луисько.
46009018	Кыӵе мыным мед-кузьым? – Мынам медэ-кузьыме – нокинлэсь уждун басьтытэк, кузьым октытэк, Евангелиез, Христос сярысь Ӟеч Иворез, тодытон.
46009019	Мон эрико адями, нокинэн, номырин герӟаськемын ӧвӧл ке но, троссэ Инмар пала берыктон понна асме ваньмызлы тэрытскись ляльчи кари.
46009020	Иудейёсты оскон пала карон понна иудейёс азьын мон иудей луи, закон улын улӥсьёсты оскон пала карон понна закон улын улӥсьёс азьын мон закон улын улӥсь кадь луи,
46009021	законэз тодӥсьтэмъёсты оскон пала берыктон понна законэз тодӥсьтэмъёс кадь кариськи, нош ачим Инмар азьын мон законэз тодӥсьтэм кадь ӧй улы, Христослэн законэзлы тэрытскыса улӥ.
46009022	Лябъёсты оскон пала карон понна лябъёс азьын лябӟем мурт кадь улӥ. Кӧнязэ ке но утён понна мон ваньмыз азьын ваньмыз кадь ик кариськылӥ.
46009023	Нош тае мон Ӟеч Иворез вӧлмытон понна, солэсь дэлетсэ басьтӥсьёс пӧлы пырон понна лэсьтӥсько.
46009024	Уд тодӥське шат, ӵошатскыку ваньмыз бызе, нош одӥгез гинэ мед-кузьым басьтэ шуыса? Бызе ук, тӥ но мед-кузьым мед басьтоды.
46009025	Ваньзы сюлмысь тыршисьёс котьмарлэсь но утиськыса возисько: ӵошатскисьёс сисьмоно-быроно венец басьтон понна, нош асьмеос – сисьмисьтэмзэ-бырисьтэмзэ венецез басьтон понна.
46009026	Соин ик мон бызисько ке, пумозяз вуон понна бызисько. Нюръяськисько ке, омырез сэзъян понна гинэ киыным уг сэзъяськы.
46009027	Мон, мукетъёслы Ӟеч Иворез тодытӥсь, медтэк-кузьымтэк медам кыльы вал шуыса, ас мугорме курадӟытыса зӥбломытӥсько, тэрытскись-кылзӥськись карисько.
46010001	Агай-вынъёсы, мынам потэ тӥ мед тодысалды, кызьы асьмелэн вашкала атайёсмы пилем шобрет улын мынӥзы но зарезь вамен выжизы.
46010002	Ваньзы соос пилем улын, зарезьын Моисейлэн пылатонэныз пылатӥськизы.
46010003	Ваньзы соос одӥг духовной сиён сиизы.
46010004	Ваньзы соос одӥг духовной юонэз юизы, уго сьӧразы мынӥсь духовной изгурезьысь юизы; нош со изгурезь – Ачиз Христос вал.
46010005	Тросэз Инмарлы ярантэм луизы; соос кыр дуннее кулыса кылизы.
46010006	Ваньмыз таос асьмеды алон понна вал: кызьы вашкала атайёсмы лулмугорлэн лекесь куронъёсызлы сётскыса улӥзы, асьмеос но лулмугорлэн лекесь куронъёсызлы сётскыса медам улэ вал шуыса.
46010007	Соос пӧлысь куд-огъёсыз кадь тӥ но сульдэръёслы йыбыртъясьёс эн луэ. Соос сярысь гожтэмын: «Калык сиыны, юыны пуксиз, нош бӧрысь шудыны-шулдыръяськыны султӥзы».
46010008	Азон-калгон сьӧлык лэсьтыса ум улэ, кызьы вашкала атайёсмы пӧлысь куд-огез азыса-калгыса улӥзы но одӥгаз нуналэ соос пӧлысь кызь куинь сюрсэз кулӥз.
46010009	Христослэсь визьзэ ум сыналэ, кызьы вашкала атайёсмы пӧлысь куд-огъёсыз визь сыназы, но кыйёс соосты быдтӥзы.
46010010	Ӟургетыса эн улэ, кызьы соос пӧлысь куд-огъёсыз ӟургетыса улӥзы, но кылчин-убир соосты виылӥз.
46010011	Ваньмыз таос соослы со понна луиз: асьмеос соослэсь адӟем медам каре, нош та асьмелы, берпуметӥ аръёсы улыны кылемъёслы, алон понна гожтэмын.
46010012	Соин ик, кин ке но мон йыг-йыг сылӥсько шуыса малпа ке, чакласькы: медад усьы.
46010013	Адямиослы чидантэм визь сынаськонъёс тӥ доры ӧз на вуылэ. Оскиськымон Инмар. Со тӥледлы чиданы луонтэм визь сынаськон уз лэзьы. Чиданы-сылыны мед быгатозы шуыса, Со тӥледлы визь сынаськонэн ӵош утиськон но сётоз.
46010014	Гажаноосы, сульдэръёслы йыбыртъянъёслэсь утиське.
46010015	Тӥледлы, валась муртъёслы, мон верасько. Верамме валаны тырше.
46010016	Дэлет басьтон бакель карем чаша асьмеды Христослэн Вирыныз огазе уг кары шат? Нянь, кудзэ тӥялтӥськомы, асьмеды Христослэн Мугорыныз огазе уг кары шат?
46010017	Нянь одӥг, нош асьмеос трос мурт ке но, ваньмы огазьын одӥг мугор луиськомы, малы ке шуоно ваньнамы одӥг нянь бордысен чылкытатскиськомы.
46010018	Израиль калык шоры учке: курбон сиисьёс курбон тыронлэн адямиосыз пӧлы пыриськисьёс уг луо-а?
46010019	Мар бен мон вераны турттӥсько? Сульдэр, оло, мар ке ванез возьматэ-а? Сульдэрлы курбон сётон но, оло, мар ке ванез возьматэ ик-а?
46010020	Уг. Язычникъёс курбонзэс Инмарлы уг сёто, периослы сёто, нош мынам тӥледыз периосын кусып возьыса улытэме уг поты.
46010021	Уд быгатӥське огдыре Кузё-Инмарлэн чашаысьтыз, со дыре ик перилэн чашаысьтыз но юыны: уд быгатӥське огдыре ик Кузё-Инмарлэн но сиськоназ, периослэн но сиськоназы пыриськыны.
46010022	Кузё-Инмарлэсь вожзэ поттыны дӥсьтомы шат? Асьмеос Солэсь кужмогес шат?
46010023	Котьмар карыны мыным лэземын, но ваньмыз пайда уг вайы; котьмар карыны мыным лэземын, но ваньмыз асьмемыз уг визьма-нодъя.
46010024	Нокин но аслыз пайда медаз утча, мукетызлы мед утчалоз.
46010025	Базарын мар вузаське, со сярысь юатэк-вератэк, шугъяськытэк, мар вань, сие.
46010026	Музъем но, мар отын вань, – ваньмыз Кузё-Инмарлэн уго.
46010027	Христослы оскисьтэм мурт тӥледыз куное ӧтиз но, тӥ мыноно кариськиды ке, соку мар ӵектӥзы – юатэк-вератэк, шугъяськытэк сие.
46010028	Нош кин ке тӥледлы шуиз ке: «Та – сульдэръёслы курбон сётэм сиён», соку тӥледлы ивортӥсь адями понна, солы сюлэмшугъяськоно медаз луы шуыса, эн сие; уго музъем но маин со тырмемын – со Кузё-Инмарлэн.
46010029	Аслам сюлэмшугъяськонэ сярысь уг вераськы, мукетлэн сярысь верасько. Мынам мылкыд каронэ мукет муртэ малы сюлэмшугъяськытыны кулэ?
46010030	Мон Инмарлы тау карыса сиисько ке, малы монэ тау карем сиён понна пыкылонэз-курланэз?
46010031	Озьыен, сииськоды-а, юиськоды-а яке мукет маке лэсьтӥськоды-а – ваньзэ Инмарез вылӥ-дано карон понна лэсьтэ.
46010032	Иудейёсты но, эллинъёсты но, Инмарлэсь черксэ но визь сынаськонэ пыртыса эн улэ.
46010033	Кызьы мон но, аслым пайда утчатэк, ваньмызлы, котьмар ласянь тэрытскыса улӥсько, мон тыршисько соослы пайда мед луоз, тросэз мед утиськозы шуыса.
46011001	Мынэсьтым адӟем каре, кызьы мон Христослэсь адӟем карисько.
46011002	Агай-вынъёсы, мон тӥледыз ушъясько монэ тодады возем понна, дышетонъёсты-верамъёсты утемды понна.
46011003	Тӥледлы озьы ик тодытэме потэ: котькудӥзлы пиосмуртлы йыр – Христос, кышномуртлы йыр – кузпалыз, нош Христослы йыр – Инмар.
46011004	Котькыӵе пиосмурт йырзэ шобыртыса вӧсяське яке Инмарлэсь кылзэ ивортэ ке, Йырез сантэма.
46011005	Котькудӥз кышномурт йырзэ шобыртытэк вӧсяське яке Инмарлэсь кылзэ ивортэ ке, аслэсьтыз йырзэ сантэма. Тазьы уго со йырзэ мычем кышномуртлы укша.
46011006	Кышномуртлэн йырзэ шобыртэмез уг ке поты, соку мед ӵышкиськоз; нош кышномуртлы ӵышкиськыса, мычиськыса ветлыны возьыт ке потэ, соку йырзэ мед шобыртоз.
46011007	Озьыен, пиосмурт йырзэ шобыртыны кулэ ӧвӧл, малы ке шуоно со – Инмарлэн тусбуез, Солэн данэз; нош кышномурт – кузпалызлэн данэз.
46011008	Уго пиосмурт кышномурт бордысь ӧз поты, кышномурт пиосмурт бордысь потӥз.
46011009	Пиосмурт кышномурт понна кылдытэмын ӧвӧл, нош кышномурт пиосмурт понна кылдытэмын.
46011010	Кылчинъёс азьын кышномуртлэн йыр вылысьтыз шобретэз – кузпаллы тэрытскыса улонлэн тодметэз луэ.
46011011	Кузё-Инмар азьын пиосмурт но кышномурт, кышномурт но пиосмурт ог-огзылы тэрытскытэк улыны уг быгато.
46011012	Кызьы ке кышномурт пиосмурт бордысь потэмын, озьы ик пиосмурт кышномурт пыр вордӥськемын; нош ваньмыз – Инмар бордысь потэмын.
46011013	Асьтэос малпалэ ай, ӟеч-а кышномуртлы Инмар азьын йырзэ шобыртытэк вӧсяськыны?
46011014	Инмарен кылдытэм улон азь тӥледыз уг дышеты-а – пиосмурт йырсизэ кузь будэтэ ке, со сое сантэма шуыса,
46011015	нош кышномурт йырсизэ кузь будэтэ ке, со солы сӥ-дан вае, йырси солы шобырскон понна сётэмын.
46011016	Нош кинлэн ке та пумысен ченгешемез потысал ке, милям сыӵе сяммы ӧвӧл, Инмар черкъёслэн но сыӵе сямзы ӧвӧл.
46011017	Эшшо тае вераме потэ: тӥледыз ушъяме уг поты, малы ке шуоно тӥляд люкаськонъёсты пайда уг ваё, уродзэ гинэ ваё.
46011018	Нырысь ик, мон кылӥ, тӥляд черкады люкиськылонъёс-керетонъёс луыло шуыса. Пичи ке но солы оскытэк уг луы.
46011019	Тӥ пӧлын люкиськонъёс но луыны кулэ, уго соку тодмо луоз кин шонер, кин шонертэм.
46011020	Эшшо, тӥ огазе люкаськиськоды ке но, Кузё-Инмарлэсь ӝытанзэ ортчытӥськоды шуыны уг луы.
46011021	Уго котькудӥз аслэсьтыз сьӧраз ваем сиёнзэ дыртыса сие, соин ик одӥгез сютэм кыле, нош мукетыз кудӟыса кошке.
46011022	Сиён понна, юон понна тӥляд дорды ӧвӧл-а? Яке Инмар черкез сантэмамды, куанеръёсты ултӥямды потэ-а? Мар тӥледлы верано? Та понна, оло, ушъяно тӥледыз? Уг, та понна тӥледыз уг ушъя.
46011023	Мон уго та дышетонэз Аслэсьтыз Кузё-Инмарлэсь кабыл басьтӥ но тӥледлы тодытӥ: Кузё-Инмар Иисус Сое вузаса сётон уе нянь кутӥз,
46011024	тау карыса тӥялтӥз но шуиз: «Басьтэлэ, сиелэ, та тӥ понна тӥялтэм Мынам Мугоры, Монэ буре вайыса, тазьы каре».
46011025	Ӝытан бере чашаез кутыса сётӥз но шуиз: «Та чаша Мынам Вирам Выль Сӥзён луэ; тае юыкуды, котьку но Монэ буре вае».
46011026	Уго котьку но та нянез сиыкуды, та чашаысь юыкуды, Кузё-Инмарлэсь кулонзэ тодытӥськоды. Со лыктытозь озьы луоз.
46011027	Со понна ик, кин дасяськытэк, нокыӵе кариськытэк та нянез сиёз, Кузё-Инмарлэсь чашазэ юоз, со Кузё-Инмарлэн Мугорызлы но Вирызлы пумит сьӧлыка.
46011028	Нырысь ик, адями ассэ ачиз мед чаклалоз-эскероз ук, собере та нянь бордысь мед сиёз, та чашаысь мед юоз.
46011029	Уго котькудӥз, кин Кузё-Инмарлэн Мугорыз сярысь малпаськытэк, ярамон луытэк сие, юэ, со ассэ янгыше уськытон понна сие, юэ.
46011030	Со понна ик тӥ пӧлысь тросэз лябӟемын, висисесь, тросэз куло но.
46011031	Асьмеос асьмеды судить карысалмы ке, судить каронлэсь мозмытскысалмы.
46011032	Нош Кузё-Инмар асьмеды судить карыкуз, Со асьмеды тупатэ-визьма, быдэс дуннеен ӵош суд улэ медам сюре шуыса.
46011033	Соин ик, агай-вынъёсы, ӝытанэ люкаськыкуды, огдэс огды вите.
46011034	Нош кинлэн кӧтыз сюма, гуртаз мед сиськоз, люкаськонды Инмарлэн судить карон улаз сюронлы медаз лу. Мукетъёссэ лыктэм берам лэсьто-интыяло.
46012001	Агай-вынъёсы, духовной кузьымъёс сярысь но тӥледыз тодытытэк кельтэме уг поты.
46012002	Тодӥськоды на, куке тӥ язычникъёс вал на, тӥледыз кин ке кыскыса нуэм кадь, кылтэм-ымтэм сульдэръёс-идолъёс доры тӥ ветлӥськоды вал.
46012003	Соин ик тӥледлы ялӥсько: Инмарлэн Духеныз вераськись нокин но Иисус вылэ карган-юриськон кыл уз вера, Святой Духтэк нокинлэн но Иисусэз Кузё-Инмар шуэмез уз луы.
46012004	Инмарлэн сётэм дэлетъёсыз пӧртэмесь, нош Дух – одӥг;
46012005	ужан-тыршонъёс пӧртэмесь, нош Кузё-Инмар – одӥг;
46012006	вань пӧртэм ужъёс-радъянъёс, нош Инмар – одӥг, адямиос пушкын Со ваньзэ лэсьтэ.
46012007	Нош котькудӥзлы Духлэн возьматӥськемез ваньмызлы пайда ваён понна луэ.
46012008	Дух одӥгезлы визьлыко кыл сётэ, мукетызлы со Дух ик тодонлэсь кылзэ сётэ.
46012009	Со Дух ик куд-огезлы оскон сётэ; со Дух ик куд-огезлы бурмытыны быгатонлык сётэ.
46012010	Куд-огезлы паймымон ужъёс лэсьтон сётэ; куд-огезлы – Инмарлэсь кылзэ ивортон, куд-огезлы – духъёсты тодман, куд-огезлы – пӧртэм кылъёсын вераськон, куд-огезлы – кылъёсты валэктон.
46012011	Нош ваньзэ тае одӥг со Дух ик поттэ, кызьы Аслыз кулэ, котькудӥзлы нимысьтыз сётылэ.
46012012	Уго, кызьы мугор одӥг, нош люкетъёсыз трос, нош вань та люкетъёс одӥг мугорлэн люкетъёсыз луо, соос трос ке но, одӥг мугор кылдыто, – озьы ик Христос но.
46012013	Ваньмы асьмеос одӥг Духен одӥг мугор луон понна пылатӥськимы ук: иудейёс но, эллинъёс но, ляльчиос но, эрикын улӥсьёс но – ваньмы асьмеос одӥг Духен сектамын.
46012014	Мугор одӥг люкетлэсь ӧвӧл, трос люкетъёслэсь сылэ.
46012015	Пыд шуиз ке: «Мон мугорлэн люкетэз ӧвӧл, малы ке шуоно мон ки ӧвӧл». Соин сэрен со мугорлэн люкетэз уг луы шат?
46012016	Нош пель шуиз ке: «Мон мугорлэн люкетэз уг луиськы, малы ке шуоно мон син ӧвӧл». Соин сэрен со мугорлэн люкетэз уг луы шат?
46012017	Быдэс мугор син гинэ луысал ке, соку кылон кытын? Быдэс мугор кылон гинэ луысал ке, соку шӧмез шӧдон кытын?
46012018	Но Инмар котькудзэ мугор люкетэз ас интыяз пуктӥз, кызьы Солы кулэ вал.
46012019	Нош ваньмыз одӥг кыӵе ке гинэ люкетлэсь сылысал ке, соку кытын мугор?
46012020	Люкетъёс трос, но соос одӥг мугор кылдыто.
46012021	Син килы уг быгаты шуыны: «Тон мыным кулэ ӧвӧл»; яке йыр пыдъёслы: «Тӥ мыным кулэ ӧвӧл».
46012022	Мугорлэн уката ик туж лябесь-кынартэмесь адӟиськись люкетъёсыз тужгес но кулэесь луо.
46012023	Куд-ог люкетъёс мугорын йӧноесь-чебересь уггес ке но адӟисько, соосты юнгес сӥё-сано кариськомы.
46012024	Асьмелэсь чебер-йӧно адскисьтэм люкетъёсмес, уката ик возьдаськоно мугор люкетъёсмес, шобыртӥськомы. Нош чебер-йӧно адскись люкетъёсмы нимысьтыз сӥё-сано каремез, шобыртэмез кулэ уг каро. Инмар мугорез озьы кылдытӥз: тужгес сӥтэм-сантэм адскись люкетлы тужгес бадӟым данлык сётӥз,
46012025	мугорын люкиськылонъёс медаз луэ, вань люкетъёс ог-огзы сярысь огкадь мед сюлмаськозы.
46012026	Соин ик, курадӟе ке одӥгез люкет, соин валче вань люкетъёс курадӟо; данэ поттӥське ке одӥгез люкет, соин валче вань люкетъёс шумпото.
46012027	Тӥ – Христослэн мугорыз, нош нимады – Солэн люкетъёсыз.
46012028	Куд-огъёссэ Инмар черке нырысь ик апостол карыса пуктӥз, куд-огзэ пророк карыса, куд-огзэ дышетӥсь карыса пуктӥз; собере куд-огезлы паймымон ужъёс лэсьтыны кужым сётӥз; куд-огезлы бурмытылыны быгатонлык, юрттэт сётонъёс, кивалтон ужъёс, пӧртэм кылъёсын вераськыны быгатонлык сётӥз.
46012029	Ваньмыз-а апостолъёс? Ваньмыз-а пророкъёс? Ваньмыз-а дышетӥсьёс? Ваньмыз-а паймымон уж лэсьтӥсьёс?
46012030	Ваньмызлэн бурмытылыны быгатонлыкез вань-а? Ваньмыз мурт кылъёсын верасько-а? Ваньмыз валэктӥсьёс-а?
46012031	Эшшо но бадӟымгес быгатонлыкъёс басьтон понна тырше. Мон тӥледлы самой усто сюрес возьмато.
46013001	Шуом, мон адями кылъёсын, кылчин кылъёсын, пе, быгатӥсько вераськыны, нош яратонэ ӧвӧл ке, соку мон шальтыртӥсь пу гырлы, дыбыртӥсь коскам крезь луисько.
46013002	Инмарлэсь кылзэ ивортыны быгатонлыке, пе, вань, вань ватӥськыса улӥсь зэмлыкъёсты тодӥсько, пе, котьмае но тодонэ, мур осконэ вань, гурезьёсты но интыысьтызы воштыны, пе, быгатӥсько, нош яратонэ ӧвӧл ке, соку мон ваньлэсь ӧвӧлтэм маке гинэ луисько.
46013003	Аслэсьтым вань байлыкме-узырлыкме, пе, люкылӥ, оскон понна аслэсьтым мугорме но сутыны, пе, сётӥ, нош яратонэ ӧвӧл ке, татысь мон нокыӵе но пайда уг басьты.
46013004	Яратон кема чида, гажа-жаля; яратон уг вожъяськы; яратон ассэ вылӥе уг пукты, уг вылтӥяськы,
46013005	яратон уг кереты, уг даллашы; аслыз пайда уг утча; уг керӟегъяськы, уродэз-лекез сюлмаз уг возьы.
46013006	Со ӧрекчаськонлы шум уг поты, нош зэмлыклы шумпотэ;
46013007	яратон ваньмызлы дурбасьтэ, юн оске, чылкыт сюлмын оскиське, ваньзэ чида.
46013008	Инмарлэсь кылзэ ивортонъёс ке но быризы, кылъёс ке но дугдӥзы, тодон-валан но ышысал ке, – яратон ноку но уз быры.
46013009	Уго милям тодонъёсмы тырмыт ӧвӧл, Инмарлэсь кылзэ ивортыны быгатонлыкмы но пичи гинэ.
46013010	Нош куке дун-шектэм улон вуиз ке, соку вань шеко, тырттэм луисез ышоз-быроз.
46013011	Куке мон пичи на вал, пичи мурт кадь вераськылӥ, пичи мурт кадь малпаськылӥ, пичи мурт кадь верасько-малпасько вал; нош куке воргорон луи, соку мар вал пичи муртлэн кадез, солэсь куштӥськи.
46013012	Та дуннеын ваньзэ пеймыт пияла пыртӥ, уй вӧтын кадь адӟиськомы, нош вуоно улонын ваче ымныр адӟиськомы. Али мынам тодон-валанэ пичи гинэ, нош вуонояз улонын со пачыл луоз, озьы, кызьы мон сярысь Кузё-Инмар тодэ.
46013013	Нош али уло та куиньёс: оскон, оскиськон, яратон; но яратон соос пӧлысь ваньмызлэсь вылӥынгес.
46014001	Тужгес тырше яратыса улыны; мукет духовной кузьымъёсты но басьтыны сюлмаське, уката ик, Инмарлэсь кылзэ ивортонэз.
46014002	Уго кин ке тодмотэм кылын вера ке, со адямиослы уг, Инмарлы вера, малы ке шуоно сое нокин но уг вала, ватӥськыса улӥсь зэмлыкъёсты со Духлэн кужыменыз-дэлетэныз вера.
46014003	Нош кинлэн ке Инмарлэсь кылзэ ивортыны Инмарлэн сётэм дэлетэз вань, со адямиослы валэктон, оскытон, буйгатон понна вера.
46014004	Кин ке тодмотэм кылын вера ке, со ассэ ачиз валэктэ; нош кин ке Инмарлэсь кылзэ ивортэ ке, со черклы валэктэ.
46014005	Мылкыд карисько, ваньды тӥ кылъёсын мед вераськоды; но умойгес луоз Инмарлэсь кылзэ ивортӥды ке, уго Инмарлэсь кылзэ ивортӥсь кылъёсын верасьлэсь вылӥынгес. Мукет ужпум, куке со, черк мед валалоз шуыса, ачиз ик валэктэ ке.
46014006	Табере, агай-вынъёсы, мон тӥ доры лыкто но тодмотэм кылъёсын вераськыны кутски ке, соку тӥледлы кыӵе мон пайда ваё, мынам тӥледын вераськонам ӧз ке луы усьтыса веранэз, яке валэктонэз, яке Инмарлэсь кылзэ ивортонэз, яке дышетонэз?
46014007	Лултэм, куара поттӥсь арбериос – чипчирган яке крезь – висъяськись куара уг ке сёто, кызьы тодмалод, чипчирганэн-а яке крезен-а мае ке шудо шуыса?
46014008	Труба шудӥсь но валантэм куара поттӥз ке, кин ожмаськонэ дасяськыны кутскоз?
46014009	Озьы ик тӥ но валантэм кылъёс верады ке, кин валалоз, мар тӥ вераськоды? Тӥ тӧллы вералоды.
46014010	Кылсярысь, дунне вылын кӧня пӧртэм пумо кылъёс, нош соос пӧлын одӥгез но номыр возьматӥсьтэмез ӧвӧл.
46014011	Нош мон кылъёслэсь пуштроссэс уг ке валаськы, соку мон вераськись мурт понна мурт кунысь адями луисько, вераськись мурт но мон понна мурт кунлэн адямиез луэ.
46014012	Озьы ик тӥ но духовной кузьымъёсты басьтыны сюлмаське, черкез валэктон-дышетон понна тыршелэ со кузьымъёсын узырмыны.
46014013	Мурт кылын вераськись! Валэктыны быгатонлык басьтон понна вӧсяськы.
46014014	Уго, куке мон тодмотэм кылын вӧсяськисько, соку мынам духе вӧсяське ке но, нош визьмы-валанэ емыштэк кыле.
46014015	Мар-о бен? Кутско духеным вӧсяськыны, кутско визьмыным но вӧсяськыны; духеным кырӟало, визьмыным но кырӟало.
46014016	Уго тон духен тау карид ке, нош верамдэ валасьтэм мурт тыныд тау карон дыръяд кызьы шуоз «аминь»? Со уг вала уго, мар тон вераськод.
46014017	Тон сюлмысьтыд тау кариськод, нош со мукетызлы нокыӵе пайда уг вайы.
46014018	Инмарлы тау карисько: мон тӥ пӧлын ваньмызлэсь трос кылъёсын вераськыны быгатӥсько.
46014019	Нош черкын, мукетъёссэ но валэктон понна, эсьмаса, вить кыл вераме потэ аслам визьмыным, тодмотэм-валантэм кылын сюрс кылъёс вератозь.
46014020	Агай-вынъёс! Визьдыя пичи мурт кадь эн луэ: уродлы-леклы пумит валасьтэм нуны кадесь луэ, нош визьдыя быдэ вуэмъёс кадесь луэ.
46014021	Законын гожтэмын: «Мукет кылъёсын, мукет ымъёсын та калыклы верало, соос соку но Монэ уз кылзӥське, – шуэ Кузё-Инмар».
46014022	Озьы кылъёс паймымон тодмет луо оскымтэос понна, оскисьёс понна ӧвӧл, нош Инмарлэсь кылзэ ивортон оскисьёс понна паймымон тодмет луэ, оскымтэос понна ӧвӧл.
46014023	Быдэс черк огазе люкаськиз но, ваньзы тодмотэм кылъёсын вераськыны кутскизы ке, соку тӥ доры палэнысь лыктэм адямиос яке оскисьтэм адямиос пыризы ке, уз шуэ-а: «Мар-о тӥ визьтэмъяськиськоды?»
46014024	Нош ваньзы Инмарлэсь кылзэ ивортон дыръя оскисьтэм яке палэнысь лыктэм адями пыриз ке, соку соос та адямилэсь лушкем сьӧлыкъёссэ шарае потто но судить каро.
46014025	Но солэн сюлмызлэсь ватӥськыса улӥсь лушкемлыкъёсыз ваньмызлы тодмо луозы. Соку со кымин уськытскоз но Инмарлы йыбырттыса шуоз: «Зэмзэ ик, Инмар тӥ пӧлын».
46014026	Озьыен, агай-вынъёсы, мар-о бен? Куке тӥ огазе люкаськиськоды, котькуддылэн тӥляд псаломды вань, дышетонды вань, кылды вань, усьтӥськонды вань, валэктонды вань – ваньмыз та тӥледыз юнматонлы мед луоз.
46014027	Кин ке тодмотэм кылын вераське ке, кык ӵошен вераське, тужгес троссэ – куинь ӵошен, но ваньзы – огзы бере огзы, черодэн, нош одӥгез тӥ пӧлысь мед валэктылоз.
46014028	Нош валэктӥсь мурт ӧз ке луы, соку черкын шыпыт ул, ас поннад вӧсяськы Инмарлы.
46014029	Пророкъёс но кыкез яке куинез огзы бере огзы, черодэн мед вераськозы, нош мукетъёсыз верам кылзэс мед эскерозы-чаклалозы.
46014030	Пукисьёс пӧлысь одӥгезлы усьтӥськон луиз ке, нырысетӥез шыпыт мед кариськоз.
46014031	Ваньды мед дышетскоды но ваньды буйгатскон мед басьтоды шуыса, огды бӧрсьы огды – ваньнады Инмарлэсь кылзэ ивортыны быгатӥськоды.
46014032	Пророкъёслэн духъёссы пророкъёслэсь кылзӥськись луыны кулэ.
46014033	Малы ке шуоно Инмар куям-пазям улонлэн ӧвӧл, Со тупаса улонлэн Инмарез. Тазьы луыны кулэ вӧсяськисьёслэн вань черкъёсазы.
46014034	Кышноосты черкын шыпыт мед улозы: соослы уго вераськыны лэземын ӧвӧл. Инмар законъя но соос тэрытскыса улыны кулэ.
46014035	Соослэн малы ке дышетскемзы потэ ке, со сярысь гуртысенызы кузпалъёссылэсь мед юалозы. Кышномуртлы черкын вераськыны чебер ӧвӧл.
46014036	Оло, тӥ бордысь потӥз шат Инмар кыл? Яке одӥг тӥ доры гинэ со вуиз-а?
46014037	Кин ке ассэ пророк яке духовной адями шуыса лыдъя ке, со мед тодоз: мон тӥледлы Инмарлэсь курон-косонъёссэ гожтӥсько;
46014038	нош кинлэн валамез уг ке поты, медаз вала.
46014039	Озьы, агай-вынъёсы, Инмарлэсь кылзэ ивортон сярысь сюлмаське; пӧртэм кылъёсын вераськыны но эн люкетэ.
46014040	Но ваньмыз мед луоз озьы, кызьы кулэ, радызъя.
46015001	Тӥледлы, агай-вынъёсы, Ӟеч Иворез тодады вайыто, кудзэ мон тӥледлы тодытылӥ, кудзэ тӥ кабыл басьтӥды, кудӥз бордын тӥ возиськиськоды.
46015002	Со пыр тӥ утиськоды мынам дышетыса вераме бордын возиськиды ке, нош ӧд ке, соку осконды юнме гинэ луоз.
46015003	Нырысь кутскыса ик уго мон тӥледлы тодытӥ сое, мае ачим кабыл басьтӥ: Христос асьмелэн сьӧлыкъёсмы понна кулӥз, кызьы верамын вал Священной Гожтэмын,
46015004	Со ватэмын вал но куинетӥ нуналаз улӟыса султӥз, кызьы верамын вал Священной Гожтэмын.
46015005	Кифалы возьматскиз, собере – дас кыкназылы;
46015006	собере вить сюлэсь трос агай-вынъёслы ваньзылы ӵош возьматскиз. Соос пӧлысь тросэз туннэ нуналозь улэпесь на, нош куд-огез кулӥзы но ини.
46015007	Собере возьматскиз Иаковлы, озьы ик вань апостолъёслы.
46015008	Нош ваньмыз бере возьматскиз мыным – пӧрмостэм, дырыз вуытэк вордӥськем нунылы.
46015009	Мон уго апостолъёс пӧлысь ваньмызлэсь пичиез, апостол шуыса лыдъяны но сылӥсьтэм, малы ке шуоно Инмарлэсь Черксэ улляса ветлӥ.
46015010	Нош Инмарлэн сётэм дэлетэныз-ӟечлыкеныз мон луи сыӵе, кыӵе али вань. Солэн мон борды сётэм дэлетэз юнме ӧз луы. Мон ваньзылэсь соослэсь тросгес ужай; шонерзэ вераса, мон ӧй, мон бордын улӥсь Инмарлэн дэлетэз ужаз.
46015011	Мон-а, соос-а тодыто, – ми ваньмы Ӟеч Иворез тодытӥськомы, тӥ солы оскиськоды.
46015012	Христос сярысь, Со кулэмысь улӟыса султӥз шуыса, ми тодытӥськомы ке, нош тӥ пӧлысь куд-огез кызьы быгато, кулэмысь улӟыса султон ӧвӧл шуыса вераны?
46015013	Кулэмысь улӟыса султон ӧвӧл ке, соку Христос но улӟыса ӧз султы;
46015014	нош Христос улӟыса ӧз ке султы, соку милям тодытонмы но юнме, юнме тӥляд осконды но.
46015015	Соку ми Инмарлы пумит мынӥсь ӧрекчи тодытӥсьёс луысалмы, малы ке шуоно Инмар сярысь Со Христосэз улӟытыса султытӥз шуыса тодытӥськомы. Зэмзэ но кулэмъёс шайгуысь улӟыса уг султо ке, соку Инмар Иисусэз но улӟытыса ӧз султыты?
46015016	Кулэмъёс улӟыса уг ке султо, соку Христос но улӟыса ӧз султы?
46015017	Нош Христос улӟыса ӧз ке султы, тӥляд осконды юнме: тӥляд сьӧлыкъёсты тӥ бордын ик уло на?
46015018	Озьы ке, Христослы оскыса кулэмъёс но соку кулӥзы-быризы.
46015019	Таяз дуннеын улон понна гинэ Христослы оскиськом ке, соку асьмеос вань адямиослэсь но шудтэм адямиос.
46015020	Зэм ик, Христос кулэмысь улӟыса султӥз, кулэмъёс пӧлысь Со нырысетӥез, Кин улӟыса султӥз.
46015021	Уго кызьы кулон адями пыр лыктӥз, озьы ик кулэмъёслэн улӟыса султонзы но адями пыр лыктӥз.
46015022	Адам пыр ваньмыз кулылӥзы, нош Христос пыр ваньмыз улӟыса султозы.
46015023	Нырысь ик Христос улӟыса султӥз, собере, Христос лыктэм бере, Солэн адямиосыз но улӟыса султозы.
46015024	Нош собере пум вуоз. Уродлэсь котькыӵе кузёяськонзэ-кивалтонзэ, котькыӵе властьсэ но кужымзэ быдтэм бераз Христос Эксэйлыкез Инмарлы, Атайлы сётоз.
46015025	Вань тушмонъёссэ Аслаз пыд выжыяз уськытытозяз, Солы эксэйын пукыны кулэ уго.
46015026	Вань тушмонъёс пӧлысь самой пумаз быдтэмын луоз кулон.
46015027	Инмар ваньзэ Христослы тэрытскись кариз уго. ”Ваньмыз” пӧлы Инмар уг пыры, малы ке шуоно Со Ачиз ваньзэ Христослы тэрытскись кариз.
46015028	Нош ваньзэ Христослы тэрытскись кариз ке, соку Пи но тэрытскоз Аслыз ваньзэ тэрытскись карись Атайлы – Инмар ваньмызлы Кузё мед луоз, ваньмыз бордын мед улоз.
46015029	Соку ма карозы кулэмъёс понна пылатӥськисьёс? Кулэмъёс чик улӟыса уг султо ке, соку малы кулэмъёс понна пылатӥськонэз?
46015030	Мар понна часлы быдэ курадӟонъёсын пумиськоно луиськомы?
46015031	Нуналлы быдэ мон кулон азьын сылӥсько. Зэмзэ но, агай-вынъёсы, тӥляд азинсконъёсыныды мон ушъяськисько, со Кузё-Инмармы Иисус Христос бордысь потэ.
46015032	Огшоры адями сямен малпано ке, Ефесын лек пӧйшуръёсын нюръяськеме но юнме уж гинэ ӧвӧл-а, кулэмъёс улӟыса уг ке султо? «Ваелэ, сиёме-юоме, ӵуказе асьме доры кулон вуэ ук!»
46015033	Ӧрекчаськон киулэ эн сётске: «Урод эшъёс ӟеч сямъёсты саптало-сӧро».
46015034	Сазьтӥське, дугдэ сьӧлыкамысь. Тӥледлы возьыт мед луоз шуыса, тае верасько: тӥ пӧлысь куд-огез Инмарез та дырозь уг тодо.
46015035	Кин ке но, оло, юалоз: «Кызьы кулэмъёс улӟыса султыны быгатозы? Кыӵе мугорын соос лыктозы?»
46015036	Валасьтэм! Кизем кидысэд ӧз ке кулы, со уз улӟы ук!
46015037	Кизиськод ке, куроез шепеныз уд кизиськы ук, юэз огназзэ кизиськод, мар сюроз: чабей-а яке кыӵе ке мукетыз-а кидыс.
46015038	Нош Инмар солы мугор сётӥз, кызьы мылыз потӥз, котькудӥзлэн кидыслэн аслаз мугорыз.
46015039	Одӥгез лулмугор мукетызлы уг укша: адямиослэн одӥг лулзы-мугорзы, пудоослэн – мукет, чорыгъёслэн – мукет, тылобурдоослэн – нош мукет.
46015040	Вань ин мугоръёс, вань музъем мугоръёс: инмысьёслэн одӥг данзы-чеберзы, нош музъемысьёслэн – мукет.
46015041	Шундылэн одӥг данэз-чеберез, толэзьлэн – мукет данэз-чеберез, кизилиослэн – нош мукет; кизили но кизилилэсь данэныз-чебереныз пӧртэм луэ.
46015042	Озьы ик кулэмъёслэн но улӟыса султонзы: сисьмонлы кизиське, сисьмонтэмлы султэ;
46015043	дантэм луыса кизиське, данэн султэ; лябӟемен кизиське, кужымен султэ.
46015044	Кизиське луло мугор, султэ духовной мугор. Вань луло мугор, вань на духовной мугор.
46015045	Тазьы ик гожтэмын: «Нырысетӥ адями Адам улэп улӥсь лул», нош Берпуметӥез Адам улэп карись Дух луэ.
46015046	Духлэсез азьвыл ӧвӧл, луллэсез азьвыл; собере ини духлэсез.
46015047	Нырысетӥ адями – музъемысь, сюйлэсь; кыкетӥ Адями – Кузё-Инмар, Инмысь.
46015048	Кыӵе сюйлэсез адями, сыӵеесь ик сюйлэсьёсыз – музъем вылын улӥсьёс; кыӵе Инмысез Адями, сыӵеесь ик луозы Инмысьёсыз адямиос.
46015049	Кызьы асьмеос сюйлэсезлэсь адямилэсь тусбуйзэ нуллӥмы, озьы ик Инмысезлэсь Адямилэсь но тусбуйзэ нулломы.
46015050	Агай-вынъёсы, тае верало тӥледлы: лулмугор но, вир но Инмар Эксэйлыкез люкет басьтыны уг быгато. Сисьмоноез но сисьмисьтэмез люкет басьтыны уг быгаты.
46015051	Тӥледлы ватӥськыса улӥсь зэмлыкез верало: асьмеос ваньмы ум кулэ, нош ваньмы воштӥськомы
46015052	туж ӝог, син куспын ик, берпуметӥ гумы куара потэм бере ик. Гумы куара кылӥськем бере кулэмъёс сисьмымтэ куен султозы, – асьмеос воштӥськомы.
46015053	Уго ваньмызлы сисьмисезлы сисьмонтэмлы дӥсяськыны кулэ; вань кулоноез-быроноез ноку быронтэмлы дӥсяськыны кулэ.
46015054	Сисьмоно сисьмонтэмлы дӥсяськиз ке, кулоно-быроно ноку быронтэмлы дӥсяськиз ке, соку гожтӥськем кыл быдэсмоз: «Кулон вормемын, кулон ньылэмын».
46015055	«Кулон! Кытын тынад шиед? Ад! Кытын тынад вормонэд?»
46015056	Кулонлэн шиез – сьӧлык; нош сьӧлыклэн кужымез – закон.
46015057	Инмарлы тау. Кузё-Инмармы Иисус Христос пыр Со асьмелы вормон сётӥз!
46015058	Озьыен, гажано агай-вынъёсы, юнэсь, шонаськисьтэмесь луэ, Кузё-Инмарлы ужаны берекетты мед луоз. Тодэлэ: Кузё-Инмар азьын тӥляд ужамды юнме ӧвӧл.
46016001	Нош вӧсяськись калык понна люкам мамаляез озьы каре, кызьы мон Галат музъемысь черкъёслы тупатӥ:
46016002	мон лыктэм бере коньдон люканъёс медаз ни луэ шуыса, арнялэн нырысетӥ нуналаз тӥ котькудды уждундылэсь оглюкетсэ нимаз понэ.
46016003	Нош лыктӥ ке, тӥляд быръем муртъёстылы гожтэтъёс сёто но кузьымдэс Иерусалиме нуыны ысто.
46016004	Мыным но мыныны кылдэм ке, соос монэн ӵош мынозы.
46016005	Македонияез быдэссэ ортчем берам тӥ доры лыкто; мон али Македонияетӥ ветлӥсько.
46016006	Тӥ дорын, оло нош ӧжытак уло ай. Оло нош толме но пото. Кытчы ке мынӥ, тӥ мыным юрттоды шуыса малпасько.
46016007	Мынам уго тӥледын дыртыса гинэ адӟиськеме уг поты. Малпасько, Кузё-Инмар эриксэ сётӥз ке, тӥ дорын огшап улыны.
46016008	Нош Ефесын мон Витьтонэтӥ Нунал праздникозь уло.
46016009	Отын бадӟым уж нуыны мон понна паськыт ӧс усьтэмын, но тушмонъёс трос.
46016010	Тӥ доры Тимофей лыктӥз ке, учкелэ, тӥ дорын со кошкытэк улоно мед луоз. Со уго мон кадь ик Кузё-Инмарлы ужа-тырше.
46016011	Соин ик сое нокин но медаз ултӥя. Каньыллык сӥзьыса, тӥ сое мон доры келялэ. Агай-вынъёсын ӵош солэсь бертэмзэ возьмасько.
46016012	Аполлос брат сярысь ке верано, мон сое туж кури вал, агай-вынъёсын ӵош со тӥ доры мед мыноз вал шуыса, нош али солэн нокызьы но мынэмез ӧз поты. Кельшымон дыр шедьтӥз ке, соку лыктоз.
46016013	Сэзь улэ, осконын юн сылэ, кышкасьтэмесь, кужмоесь луэ.
46016014	Ваньзэ, котьмае яратыса лэсьтэ.
46016015	Агай-вынъёсы, тӥледыз курисько: тӥ тодӥськоды Стефанлэсь выжы-кумыоссэ, Ахаияын Христос пала соос нырысь ик берытскизы но вӧсяськись калыклы юрттӥськыса улыны кутскизы.
46016016	Тӥ но таӵе адямиослы юрттӥськыса ужалэ, соослы тэрытскыса улэ.
46016017	Стефанлэн, Фортунатлэн, Ахаиклэн татчы вуэмзылы мон шумпотӥсько: тӥ ӧвӧлтэм дыръя тӥ интые соос мыным ужазы-тыршизы.
46016018	Соос мынэсьтым но, тӥлесьтыд но духмес лӧпкытӥзы. Таӵе муртъёсты гажаны кулэ.
46016019	Асиысь черкъёс тӥледлы салам верало. Акила но Прискилла, нош озьы ик соослэн гуртазы люкаськись черк калык тӥледлы христиан салам верало.
46016020	Вань агай-вынъёс тӥледыз ӟечкылало. Святой чупанэн огдэс огды ӟечкылалэ.
46016021	Таиз мынам, Павеллэн, ас киыным гожтэм ӟечкыланэ:
46016022	кин Кузё-Инмарез Иисус Христосэз уг яраты – солы анафема мед луоз; маранафа.
46016023	Кузё-Инмармылэн Иисус Христослэн гажан-жалянэз тӥ бордын мед улоз.
46016024	Тӥледын, Иисус Христос бордын вань улӥсьёсын, мынам яратонэ улоз. Аминь.
47001001	Павеллэсь, Инмарлэн эрикеныз быръем Иисус Христослэн апостолэзлэсь но Тимофей братлэсь – Коринфысь черклы, быдэс Ахаияысь ваньмызлы вӧсяськисьёслы:
47001002	асьмелэн Инмар Атаймылэсь но Кузё-Инмарлэсь Иисус Христослэсь тӥледлы дэлето улон, каньыллык сӥзисько.
47001003	Дан Инмарлы, Кузё-Инмармылэн Иисус Христослэн Атаезлы, гажан-жалянлэн Атаезлы, котькыӵе буйгатсконлэн Инмарезлы.
47001004	Котькыӵе куректон-кайгуосмы дыръя Со асьмеды буйгатэ, асьмеос но котькыӵе куректон-кайгуэ сюремъёсты Инмарлэн асьмелы сётэм буйгатонэныз буйгатыны мед быгатомы шуыса.
47001005	Уго кызьы асьме пушкын Христослэн курадӟонъёсыз йыло, озьы ик Христос пыр басьтэм буйгатсконмы но йылэ.
47001006	Куректӥськомы-кайгыриськомы-а ми, – тӥляд буйгатсконды, утиськонды понна куректӥськомы-кайгыриськомы, кудӥз тӥледлы юрттэ ми кадь ик курадӟонъёсты чиданы.
47001007	Тӥ вылэ ми юн оскиськиськомы. Буйгатскиськомы-а ми – тӥляд буйгатсконды, утиськонды понна буйгатскиськомы, уго ми тодӥськомы курадӟонъёсмы гинэ ӧвӧл, буйгатсконмы но асьмелэн одӥг кадь.
47001008	Агай-вынъёсы, милям уг поты Асиын милемын луэм секытлыкъёс пумысен тӥледыз тодытытэк кельтэммы, малы ке шуоно ми туж зол, чиданы луонтэм куректон-кайгу адӟоно луимы. Ум но малпаське ни вал, улэп кылёмы шуыса.
47001009	Виыны сётэм муртъёс кадь ми асьмелы асьмеос потӥськомы ни вал, соин ик ми асьме вылэ ӧм ни оскиське, кулэмъёсты улӟытӥсь Инмарлы гинэ оскиськимы на.
47001010	Шимес кулонлэсь Инмар милемыз мозмытэ. Азьланяз но мозмытоз, ми Со вылэ оскиськиськомы, Со милемыз уте.
47001011	Тӥ но милемлы вӧсяськыса юрттӥськиды ке, соку трос адямиос ми понна Инмарлы тау карон кылъёс вералозы, уго Инмар, трос муртлэсь вӧсяськемзэ кылзӥськыса, милемлы туж бадӟым гажан-жалянзэ возьматӥз.
47001012	Тани ми маин ушъяськиськомы: чылкыт сюлмын вераны быгатӥськомы, кызьы ми тӥ дорын сямен ик дунне вылын пӧяськытэк, огшоры гинэ, кызьы кулэ Инмарлы, озьы улӥськомы; та дуннелэн визьлыкеныз ӧвӧл, Инмарлэн сётэм дэлетэныз улӥськомы.
47001013	Мае тӥ лыдӟиськоды, мае валаськоды – сое ук ми тӥледлы гожтӥськомы, мукетсэ ум гожтӥське. Мон оскисько, тӥ милемыз пумозяз валалоды шуыса,
47001014	ӧжытак валады ни бере. Соку Кузё-Инмармылэн Иисус Христослэн лыктон нуналаз тӥ милемын, ми тӥледын ушъяськыны мед быгатомы.
47001015	Соин ик, талы оскыса, мон азьвылгес тӥ доры лыктыны малпасько вал ни, кыкетӥ ползэ дэлет мед басьтоды шуыса.
47001016	Македонияе мыныкум, Македонияысь берытскыкум но, тӥ доры пыраны малпасько вал. Собере тӥ монэ Иудеяе келясалды.
47001017	Та малпанме, оло, капчи визьем мурт кадь-а мон лэсьтӥ? Мар ке лэсьтыны кутскисько ке, оло нош ас тодэмъям лэсьтӥсько, – одӥг дыре ик, «вань, вань!», соку ик «ӧвӧл, ӧвӧл» шуисько?
47001018	Инмар оскиськымон бере, ми ноку но одӥг дыре ик «вань!» но «ӧвӧл!» тӥледлы ум шуэ.
47001019	Уго тӥ дорын – монэн, Сӥлуанэн но Тимофеен тодытэм Инмар Пи Иисус Христос огдыре ик луыны уг быгаты «вань» но, «ӧвӧл» но. Иисус Христослэн котьку но «вань!», –
47001020	Инмарлэн вань сӥземъёсызлы Христос котьку «вань!». Соин ик Христос пыр асьмеос Инмарлэн данэзлы «аминь» шуиськомы.
47001021	Инмар асьмеды Христос бордын юнматэ, Со асьмеды вӧйын зырӟиз.
47001022	Аслаз печатеныз асьмеды пусйиз но асьмелэн сюлмамы Духсэ ыстӥз – сётэм кылзэ быдэстоз шуыса оскытӥз.
47001023	Инмарез лулылы адӟись луыны ӧтисько; тӥледыз жаляса, мон та дырозь Коринфе ӧй ни вуылы.
47001024	Та уг возьматы, тӥляд осконэныды ми кузёяськыны кутскиськомы шуыса; тӥ осконын юн сылӥськоды, ми юрттӥськомы тӥледлы шумпотон вайыны.
47002001	Ас поннам ачим малпай: нош ик ӝоже уськытон вайыса, азьланяз тӥ доры лыктоно ӧвӧл ни.
47002002	Уго, мон тӥледыз ӝоже уськытӥсько ке, соку кин монэ шумпоттоз, со ик уз-а, кинэ мон ӝоже уськытӥ?
47002003	Та сярысь мон тӥледлы соин гожъяй: лыктэм берам монэ ӝоже медаз уськытэ соос, кинъёс монэ шумпоттыны кулэ вал. Мон уго оскисько, мынам шумпотонэ тӥ понна но шумпотон луэ шуыса.
47002004	Туж бадӟым куректон-кайгуэн, сюлэм бӧрдонэн, трос синву кисьтыса, мон тӥледлы гожъяй, но со тӥледыз ӝоже уськытон понна ӧвӧл, сое мон яратэмме-гажамме тӥ мед тододы шуыса гожъяй, уго тӥледыз яратонэ-гажанэ пачылмыса улэ.
47002005	Кин ке но монэ ӝоже уськытӥз ик ке, со монэ ӝоже ӧз уськыты, тӥледыз ваньдэс со ӧжытак ке но ӝожомытӥз.
47002006	Та адями понна тырмыт ини трос муртъёслэн сое вӧсь каронзы.
47002007	Соин ик, укыр бадӟым куректонэн ёртэмын медаз луы шуыса, тӥледлы умойгес луоз солэсь сьӧлыксэ куштыны но сое буйгатыны.
47002008	Со понна ик тӥледыз курисько: солы асьтэлэсь яратондэс возьматэ!
47002009	Со понна но мон гожтӥ уго: котьма ласянь но тӥлесьтыд кылзӥськисесь луэмдэс эскерон-чаклан понна.
47002010	Кинлэсь тӥ сьӧлыксэ куштӥды, солэсь мон но кушто. Кинлэсь ке но сьӧлыксэ мон куштӥ, вань ке со, – Христос азьын тӥ понна сое мон куштӥ.
47002011	Шайтан асьмеды вормыса медаз улы, уго солэсь кескич малпанъёссэ-ужъёссэ тодытэк асьмеос ум улӥське.
47002012	Христос сярысь Ӟеч Ивор тодытыны мон Троадае лыктӥ. Соку азьысьтым ӧсме Кузё-Инмар усьтыса дасям вал ни.
47002013	Мынам духе буйганы ӧз быгаты, уго отысь мон Тит братме ӧй шедьты. Соин ик мон соосын люкиськи но Македонияе кошки.
47002014	Инмарлы тау, Со котьку но милемды Христос бордын бадӟым данэн азьлане валтэ но Христос сярысь тодонлэсь ческыт зынзэ котькыӵе интые ми пыр вӧлмытэ.
47002015	Уго ми Христослэн Инмар доры ӝутскем ческыт зыныз луиськомы, – кызьы ке утиськонэ, озьы ик быронэ мынӥсьёс понна:
47002016	одӥгъёсыз понна асьмеос кулон сётӥсь кулон зын луиськомы, нош мукетъёсызлы – улон сётӥсь улон зын. Кин таӵе ужез ӝутыны вормоз?
47002017	Ми уго Инмар кылэн ум вузкариське, кызьы тросэз пайда утчаса лэсьто. Ӧрекчаськытэк, чылкыт сюлмынымы Инмар бордысь потэм кылэз Инмар азьын Христосэн ӵош тодытӥськомы.
47003001	Ми нош ик асьмеды асьмеос ӵектыны кулэ-а? Куд-огъёс кадь ик, оло, ми но тӥледлы яке тӥлесьтыд оскытӥсь гожтэмъёсты кулэ кариськомы?
47003002	Тӥ – милям гожтэтмы. Со милям сюлмамы гожтэмын; сое вань адямиос тодо, лыдӟо.
47003003	Тӥ асьтэос возьматӥськоды: тӥ – Христослэн гожтэтэз луиськоды шуыса. Со гожтэмын милям ужаммы-тыршеммы пыр. Чернилаен ӧвӧл, улэп Инмарлэн Духеныз, изпулъёс вылын ӧвӧл, сюлэмлэн мугоро пулъёсыз вылын гожтэмъёс тӥ луиськоды.
47003004	Христос пыр Инмар азьын милям таӵе оскиськонмы вань.
47003005	Асьме бордысь потэм малпанэн маке но ӟечсэ лэсьтыны быгатӥсесь мед луысалмы, – озьы ӧвӧл, милям вань быгатонлыкмы Инмар бордысь потэ.
47003006	Со милемлы Выль Сӥзёнлэн ужась-тыршисьёсыз луыны быгатонлык сётӥз, букваен гожтэм сӥзён-косонлы ӧвӧл, Духен сётэм сӥзён-косонлы ужась-тыршись луыны, малы ке шуоно буква вие, нош Дух улэп улон сётэ.
47003007	Букваен изъёс вылэ гожтэм законлы ужан-тыршон, кудӥз кулонэ нуэ, сокем данлыко ке вал – уго израиль пиослэн Моисейлэн данлыкен пиштӥсь ымныр шораз учкемзы ик ӧз луы, нош со пиштон вакчи дырлы гинэ сётэмын вал ке но;
47003008	нош соку Духлэн ужан-тыршонэз эшшо но даногес уз луы-а?
47003009	Уго суд улэ нуись законлы ужан-тыршон данлыко ке, Инмар азьын шонере потонлы ужан-тыршон уката но данолэсь но даногес луэ.
47003010	Бӧрысь вуисезлэн данэз туж бадӟым луэмен азьвыл вылӥ данъямлэн данэз табере дан кадь но ӧвӧл ни.
47003011	Уго ортчисез-кошкисез сокем дано ке, соку ортчисьтэм-кошкисьтэмлэн данэз уката но бадӟым.
47003012	Таӵе оскиськонмы вань бере, ми чик кышкатэк тыршиськомы.
47003013	Но Моисей кадь ум, кудӥз ортчись-кошкись данлыклэсь йылзэ-пумзэ израиль пиос медаз адӟе шуыса, ымнырзэ шобыртылӥз.
47003014	Соин ик соослэн визьзы ӵоксаськемын: уго самой со шобрет та дырозь Вуж Сӥзёнэз чирдыку ӝутэмын уг луы, малы ке шуоно со шобретэз Христос гинэ басьтыны быгатэ.
47003015	Моисей законэз чирдыкузы, та нуналозь соослэн сюлэм вылазы шобрет кылле;
47003016	нош адямиослэн сюлэмъёссы Кузё-Инмар пала берытске ке, соку со шобретэз басьто.
47003017	Кузё-Инмар – со Дух, нош кытын ке Кузё-Инмарлэн Духез вань, отын эрик.
47003018	Нош асьмеос ваньнамы шобыртымтэ ымнырын, синучконын кадь Кузё-Инмарлэн пиштӥсь данлыкез шоры учкыса воштӥськиськомы, Солы укшасесь луиськомы. Асьме пушкын Солэн данэз эшшо но эшшо йылэ. Та ваньмыз Кузё-Инмарлэн Духез бордысь потэ.
47004001	Соин ик, Инмар Ас ӟечлыкеныз милемлы таӵе ужан-тыршон сётэм бере, куректыса ми ум ни улӥське:
47004002	ватӥськыса улӥсь возьыттэм ужъёсты кулэтэм кариськомы, кескич-ӧрекчи ужъёсын ум выриське, Инмар кылэз сураса-пожаса ум улӥське. Зэмлыкез ватытэк вераськомы, нокинлэсь ум ватскиське, Инмар азьын милемды адямиос судить мед карозы.
47004003	Милям Ӟеч Ивор тодытонмы кинъёслэсь ке но ворсаськемын ке, со ворсаськемын быронэ мынӥсь адямиослэсь гинэ.
47004004	Та даурлэн ”инмарез” оскисьтэмъёслэсь визьзэс пеймытэн ӵоксаз, но соин ик Христослэн пиштӥсь данлыкез сярысь Ӟеч Иворлэсь югытсэ соос уг ни адӟо, нош Со Инмарлэн тусыз-образэз луэ.
47004005	Ми уго асьме сярысь ум тодытӥське, Иисус Христос – Кузё-Инмар луэ шуыса, ми тодытӥськомы. Иисус понна ми тӥляд ляльчиосты луиськомы,
47004006	малы ке шуоно Иисус Христос бордысен Инмарлэсь пиштӥсь данлыксэ тодон понна Инмар асьмелэсь сюлэмъёсмес югдытӥз. Та Инмар ик уго шуиз: «Пеймытысь югыт пиштыны мед кутскоз».
47004007	Асьмеос горд сюйлэсь лэсьтэм сосудъёс гинэ луиськомы, нош соос пушкын табыдӟа узырлык возиське; мертантэм бадӟым кужым асьме бордысь уг, Инмар бордысь потэ.
47004008	Котькуд ласянь ми ӝикатэмын, но ӝикамын ӧвӧл; ми кышкыт учыръёсы сюрылӥськомы, но кышкатсконлы ум сётскиське;
47004009	милемыз уйыло-улляло, нош милемыз Инмар уг кушты; пыд йылысьтымы погыртыло, нош ми али но улэпесь.
47004010	Иисуслэн улонэз милям мугорамы мед усьтӥськоз-адӟиськоз шуыса, асьмелэн мугорамы котьку но Иисуслэсь кулонзэ нуллӥськомы.
47004011	Иисуслэн улонэз но милям кулоно мугорамы мед усьтӥськоз-адӟиськоз шуыса, ми, улэпъёс, Иисус понна дугдылытэк кулонлы сётскылӥськомы.
47004012	Озьыен, кулон ми пушкын ужа, нош улон – тӥ пушкын.
47004013	Осконлэн духез ми бордын улэ, со сярысь гожтэмын: «Мон оскыса улӥ, соин ик шуисько вал»; ми но оскыса улӥськомы, соин ик шуиськомы.
47004014	Тодӥськомы, Кузё-Инмарез Иисусэз Улӟытӥсь асьмеды но, Иисус пыр улӟытыса, Аслаз азяз султытоз шуыса.
47004015	Уго ваньмыз та тӥ понна: Инмарлэн дэлетэз тросгес но тросгес адямиос доры мед вуоз. Соку соос эшшо но золгес тау карыса вӧсяськозы, Инмарлэсь данзэ ӝутозы.
47004016	Соин ик ми куректыса ум улӥське; мугорын адями луонмы сисьме ке но, нош лулын адями луонмы нуналысь нуналэ выльдӥське.
47004017	Уго вакчи дырлы сётӥськись капчи курадӟонъёсмы лыдъяса быдтонтэм, бырылӥсьтэм дан ваё.
47004018	Ми адскись шоры ум, адскисьтэм шоры учкиськомы: уго адскисез ортчись-кошкись дырлы сётэмын, нош адскисьтэмез – ноку но бырылӥсьтэм луэ.
47005001	Тодӥськомы уго, музъем вылысь коркамы, та балаганмы, куашкатэмын луиз ке, асьмелэн Инмын, Инмарен сётэм улон интымы вань, – киын лэсьтымтэ, ноку но бырисьтэм коркамы.
47005002	Татын дыръямы, Инмысь улон юртэн дӥсяськеммы потыса, мур лулӟылыса улӥськомы,
47005003	только асьмеос дӥсяськем дыръямы но гольык шуыса медам адӟиське вал.
47005004	Уго музъем вылысь балаганамы улыку, зӥбетлы чидатэк, лулӟылӥськомы-ӝуштӥськомы, малы ке шуоно таизэ дӥськутмес кылеммы уг поты, выльзэ дӥсяммы потэ – вань кулонозэ-быронозэ улон мед ньылоз.
47005005	Самой та понна ик Инмар асьмеды кылдытӥз но Духсэ асьмелы сётӥз – сётэм кылзэ быдэстоз шуыса оскытӥз.
47005006	Соин ик ми котьку но сэзь мылкыдоесь; но тодӥськомы: мугорен улон дыръямы Кузё-Инмарлы ми кыдёкын улӥськомы, –
47005007	уго осконэн улӥськомы, адӟонэн ум улӥське.
47005008	Сэзь мылкыдын улӥськомы, но мылкыд кариськомы, мугорысьтымы потыса, Кузё-Инмар доры улыны интыяськыны.
47005009	Соин ик, таяз дорамы-а яке мукетаз дорамы-а улӥськомы, Кузё-Инмарлы ярамон луыны тыршиськомы.
47005010	Уго асьмелы ваньмылы Христослэн судэз азе лыктоно луоз, соку котькудӥз адями, мугорын улыкуз, ӟечсэ яке уродзэ лэсьтэмез понна пунэмзэ басьтоз.
47005011	Кузё-Инмарлэсь кышканэз тодӥськомы бере, мукет адямиосты но визьманы тыршиськомы; нош Инмар тодэ милесьтым кин луэммес, малпасько, тӥ но тодӥськоды милесьтым кин луэммес.
47005012	Тӥ азьын асьмеды ушъяны ум малпаське, но ми тӥледлы милемын ушъяськыны муг сётӥськомы: сюлэм чеберенызы ӧвӧл, вылтусэнызы ушъяськисьёслы маке но пумит вераны мед быгатоды шуыса.
47005013	Асьмеды кутыны быгатытэк, ми пурӟиськомы ке, со Инмар понна; нош зӥбытэсь-востэмесь луиськомы ке, со тӥ понна.
47005014	Христослэн яратонэз милемын, тазьы малпасьёсын, кивалтэ: одӥг Адями ваньмыз понна кулӥз ке, соку ваньзы кулӥзы.
47005015	Нош Христос ваньмыз понна кулӥз, соин ик улӥсьёс асьсэлы медаз ни улэ, мед улозы Со понна, кин соос понна кулӥз но улӟыса султӥз.
47005016	Соин ик, та дырысен кутскыса, ми нокинэ но адями визьлэн мертэтэныз ум дунъяське. Христосэз азьвыл адями визьлэн мертэтэныз дунъяськомы ке вал, табере озьы ум ни дунъяське.
47005017	Озьыен, кин Христос бордын – со выль кылдытэм, вашкалаез ортчиз, табере ваньмыз выль луиз.
47005018	Ваньмыз та Инмар бордысь потэмын, асьмеды Со Христос пыр Асэныз тупаса улӥсь кариз. Мукет адямиос но Соин тупаса мед улозы шуыса, милемыз со бордын ужаны-тыршыны косӥз.
47005019	Малы ке шуоно Христос пыр Инмар быдэс дуннеез Асэныз тупаса улӥсь кариз. Адямиослы сьӧлыкъёс ӧз гожты, Асэныз тупаса улон сярысь вань адямиослы милемыз ивортыны косӥз.
47005020	Ми – Христослэн нимыныз ыстэмъёс, ми пыр Ачиз Инмар адямиослы вазиське. Христослэн нимыныз тӥледыз сюлворыса куриськомы: Инмарен тупатске!
47005021	Христос пыр, Инмар азьын асьмеос шонер улӥсьёс мед луомы шуыса, сьӧлыкез Тодӥсьтэм вылэ Со асьмелэсь сьӧлыкъёсмес понӥз.
47006001	Нош ми, Инмарлэн ужасьёсыз-тыршисьёсыз, сюлворыса тӥледыз куриськомы: Инмарлэсь басьтэм дэлетты пайдатэк медаз быры.
47006002	Уго Со шуэ: «Ӟеч вапуме Мон тонэ кылӥ, утиськон нуналэ Мон тыныд юрттӥськи». Тани, али со ӟеч вапум, тани, али со утиськон нунал!
47006003	Милесьтым ужан-тыршонмес медаз куаретэ шуыса, ми нокинлы номырин канжаськон ум пуктылӥське.
47006004	Котькытын но ми Инмарлэн ужась-тыршисьёсыз луонмылэсь данзэ утьыны тыршиськомы: куректон-кайгуосты чидаськомы, курадӟонъёсты, ёрмыса, ӝикаса улонъёсты адӟиськомы;
47006005	мыжганъёс-тышканъёс улын, пытсэтъёсын, улляса возьылыкузы, секыт ужаса, уйёсы изьытэк, визяса улон дыръёсамы;
47006006	дун-чылкыт, визьмын, кема чидаса, лякыт сямын, чылкыт яратонэн, Святой Дух бордын улыса;
47006007	зэмлыклэн кылыныз, Инмарлэн кужыменыз, бур ласянь но, паллян паласен но шонерлыклэн ожмаськон тӥрлыкеныз утиськыса;
47006008	сӥё-сано улонын но, сантэмаса возёнъёс дыръя но, тышкаськыса-керетыса улонын но, ушъяса-данъяса возёнъёс дыръя но. Милемыз ӧрекчаськисьёс шуыса лыдъяло, нош ми оскиськымонэсь.
47006009	Ми тодмотэмесь, нош милемыз ваньмыз тодмало; милемыз кулэмын ни шуыса лыдъяло, нош ми улэпесь.
47006010	Милесьтым кӧтмес ӝож каро, нош ми котьку но шумпотонэн улӥськомы. Ми начар улӥсьёс, нош троссэ узырмытӥськомы. Милям номырмы но ӧвӧл, нош ми котьмарлы узыресь.
47006011	Коринфын улӥсьёс! Милям ымъёсмы тӥ понна усьтэмын, сюлэммы но тӥ понна паськыт усьтэмын.
47006012	Тӥледлы милемын огазьын ёркыт ӧвӧл, нош тӥледлы асьтэлы сюлэм пушкады ёркыт.
47006013	Аслам пиналъёсылы кадь тӥледлы верасько: тӥ но ми кадь ик сюлэмъёстэс усьтэ.
47006014	Оскисьтэмъёсын одӥг кыткетэ йырдэс эн понэ. Уго мар одӥг кадез вань шонер улон но законлы пумит улон куспын? Мар огкадез вань югыт но пеймыт куспын?
47006015	Христос но Велиар куспын мар огъяез вань? Яке мар герӟаны быгатоз оскись но оскисьтэм муртъёсты?
47006016	Мар одӥг кадез луоз Инмарлэн храмез но сульдэръёс-идолъёс куспын? Тӥ уго улэп Инмарлэн храмез луиськоды. Ачиз Инмар шуиз: «Соос пушкы улыны пыро но соосын огазьын уло; Мон соослэн Инмарзы луо, нош соос Мынам калыке луозы.
47006017	Соин ик соос пӧлысь потэлэ, соослэсь люкиське, – шуэ Кузё-Инмар, – мар чылкыт ӧвӧл, со борды эн йӧтӥське, соку Мон тӥледыз кабыл басьто.
47006018	Мон тӥледлы Атай луо, нош тӥ Мынам пиосы, нылъёсы луоды, – шуэ Дунне Кутӥсь Кузё-Инмар».
47007001	Гажаноосы, тӥни кыӵеесь сӥзёнъёс асьмелы сётэмын! Ойдолэ ук, лулмугорез но духез саптась вань юрӟым макеослэсь асьмеды сузяломе но Инмарлэсь кышканэн дун-сьӧлыктэм уломе.
47007002	Усьтэлэ милемлы сюлэмдэс. Ми нокинэ но ӝоже ӧм уськытэ, нокинлы но урод уж ӧм лэсьтэ, нокин бордысь но пайда басьтон утчаса ӧм улэ.
47007003	Тӥледыз куаретыса-пыкылыса тае уг вераськы. Азьвыл ик уго верай ни – тӥ милям сюлмамы улӥськоды. Тӥледын валче улыны но, кулыны ми дасесь.
47007004	Мон тӥледлы туж оскиськисько, тӥледын туж данъяськисько; трос куректон-кайгуосмы дыръя но мон тӥ пумысен буйгамын, шумпотонэн пачылмемын.
47007005	Македония музъеме вуэммы бере лулмы-сюлэммы, каньыллык шедьтытэк, улӥз; ми котыр ласянь ёртэмын вал: сьӧрласянь – керетон-даллашонъёс, нош асьмелэн сюлэм пушкамы кышкан-курданъёс улӥзы.
47007006	Нош востэмъёсты гажась-жалясь Инмар милемыз шумпоттӥз: ми доры Тит вуиз.
47007007	Солэн вуэмезлы гинэ ӧвӧл, но тӥляд со сярысь сюлмаськемды понна но шумпотомы. Со милемлы вераз, кызьы тӥляд монэ адӟемды потэ, кызьы тӥ мон понна бӧрдӥськоды, кызьы тӥ мон сярысь сюлмаськиськоды. Та понна мон туж зол шумпотӥ.
47007008	Соин ик, ыстэм гожтэтэным мон тӥледыз ӝожомытӥ ке но, уг жаляськы. Ӧжытак жаляй, куке адӟи, со ыстэм гожтэт ӧжыт дырлы ке но тӥледыз ӝоже уськытӥз шуыса.
47007009	Табере мон шумпотӥсько, тӥ ӝоже усиды шуыса уг, но со понна: ӝоже усиды но ӧпкельыса сьӧлыкъёстылэсь куштӥськыны кутскиды. Ӝоже усиды ке но, Инмар понна ӝоже усиды. Озьыен, ми тӥледлы нокыӵе но изъян ӧм вае.
47007010	Уго Инмар понна ӝоже усён утиськонэ нуись ӧпкельыса сьӧлыкъёслэсь куштӥськонэз вордӥськытэ, нош та дунне понна ӝоже усён кулонэ нуэ.
47007011	Учке ук, Инмар понна ӝоже усёнды тӥ пушкын кыӵе тыршон, кыӵе шонере потон, кыӵе вожпотон, кыӵе кышкан, кыӵе мӧзмон, кыӵе сюлмаськон, урод ужъёс понна кыӵе кылзэс юан вордӥськытӥз! Котькуд ласянь та ужын асьтэлэсь чылкыт луэмдэс тӥ возьматӥды.
47007012	Озьыен, мон тӥледлы гожтӥ ке но, ултӥясь мурт понна но, ултӥяськем мурт понна но ӧй гожты, милям тӥ сярысь сюлмаськеммы Инмар азьын тӥледлы мед усьтӥськоз шуыса мон гожтӥ.
47007013	Соин ик тӥляд шумпотэмды понна ми но шумпотӥмы. Нош эшшо но зол шумпотӥмы Титлэн шумпотонэзлы, малы ке шуоно тӥ ваньды солэсь духсэ буйгатӥды.
47007014	Мон со азьын тӥледыз туж ушъяй ке но, но со понна мон возьытэ ӧй усьы. Ми тӥледлы ӧрекчатэк, ваньзэ шонер вераллямы бере, озьы ик Тит азьын ушъяськонмы юнме ӧй вал.
47007015	Солэн лулыз-сюлмыз табере эшшо но зол тӥ пала берытске, куке со тодаз вае, кызьы тӥ солэсь верамзэ кабыл басьтӥды, кызьы тӥ сое мур гажаса, сюлэмдэс сётыса куно кариды.
47007016	Шумпотӥсько, котьмар пумысен но табере тӥледлы оскиськыны быгатӥсько ни шуыса.
47008001	Агай-вынъёсмы, Македонияысь черкъёслы Инмарлэн сётэм дэлетэз сярысь милям тӥледлы ивортэммы потэ.
47008002	Туж секытэсь куректон-кайгуос пӧлын но соос шумпотонэн пачылмыса уло; туж куанер-начар улонзы дыръя но шырыт сямзэс возьмато.
47008003	Мон ачим адӟи, кызьы соос, нокин косытэк, кӧня быгатӥзы, сомында юрттэт сётказы, солэсь но тросгес.
47008004	Македонияысь вӧсяськисьёс милемыз сюлмысьтызы куризы бичам юрттэтсэс басьтыны но милемын ӵош Иерусалимысь вӧсяськись калык понна юрттӥськыса ужаны.
47008005	Тазьы луоз шуыса, ми ум но оскиськиське вал. Соос асьсэзыз асьсэос, нырысь ик Кузё-Инмарлы, нош собере Инмарлэн эрикезлы тэрытскыса, милям киуламы сётӥзы.
47008006	Соин ик Титэз ми куримы, таизэ но кутскем ӟеч ужзэ тӥ дорын мед быдэстоз шуыса.
47008007	Тӥляд ваньмыз тырмыт – осконды но, кыллы устолыкты но, тодон-валанды но, тыршонды но, тӥляд милемыз яратонды но. Озьы бере, та ужады но шырыт сямоесь луэ.
47008008	Косон та ӧвӧл. Мукетъёслэн тыршонзы сярысь вераса, тӥляд яратондылэсь оскиськымон луонзэ эскерисько.
47008009	Тӥ уго тодӥськоды Кузё-Инмармылэсь Иисус Христослэсь гажан-жалянзэ. Со узыр вал, но тӥ понна начар луиз: Аслаз начар луонэныз тӥледыз узыр карон понна.
47008010	Та пумысен мон визь-кенеш сётӥсько: со тӥледлы пайда ваёз. Но кылем арысен ик ини сое мылкыдады возем гинэ ӧвӧл, но, сюлэмдэс поныса, тае лэсьтыны кутскиды ини.
47008011	Нош табере кутскем уждэс пумозяз вуттэ ни. Мае сюлмысьтыды лэсьтыны мылкыд кариды, сое ас моӵтыя быдэстыны тырше.
47008012	Уго тӥляд сюлмаськон-тыршонды вань ке, ваньлыктыя-моӵтыя сётэм кузьымдэс Инмар кабыл басьтоз, нош марды ӧвӧл, сое Со кулэ уг кары.
47008013	Озьы луыны кулэ ӧвӧл: огъёсызлы капчи мед луоз, нош тӥледлы – секыт; ваньмызлы огкадь луыны кулэ.
47008014	Та дыре тӥляд мултэсмем ваньлыкты соослэсь ӧвӧллыксэс тырмытонэ мынӥз; нош бӧрысь, кулэ ке луиз, соослэн мултэсмем ваньлыксы тӥлесьтыд ӧвӧллыктэс тырмытонэ мыноз, ваньмызлы огкадь луыны кулэ.
47008015	Тазьы гожтэмын: «Кин трос бичаз, солэн мултэсэз ӧй вал; нош кин ӧжыт бичаз, солэн но ёрмон-ӟудонэз ӧй вал».
47008016	Инмарлы тау Титлэн но сюлмаз тӥ сярысь сыӵе сюлмаськон-тыршон понэмез понна.
47008017	Тит – сюлмо адями, со ачиз мылкыд карыса, нокин косытэк, тӥ доры мыныны потӥз; милесьтым куронмес но пеляз понӥз.
47008018	Соин ӵош одӥгзэ братмес ыстӥськомы, Ӟеч Иворез быгатыса тодытэмез понна сое вань черкъёс ушъяло.
47008019	Та ӟеч ужез быдэсъян дырмылы та братэз милемлы сьӧрамы юрттӥськыса ветлыны черкъёс бырйыса пуктӥзы. Юрттэт бичанэз Кузё-Инмарлэн данэз понна быдэсъяськомы, ӟеч мылкыд карыса, та бордын ми ужаськомы-тыршиськомы.
47008020	Чакласькиськомы но, – нокин но милемыз пыкылыны медаз быгаты таӵе уно коньдон люкаммы но сое кытчы кареммы пумысен.
47008021	Ми уго Кузё-Инмар азьын гинэ ӧвӧл, адямиос азьын но ваньмыз ӟеч мед луоз шуыса сюлмаськиськомы.
47008022	Соосын ӵош мукетсэ братмес но ми ыстӥськомы, солэсь тыршись луэмзэ трос пол, трос учыръёсы эскеримы ни. Со али эшшо но тыршисьгес луэмын, со уго тӥледлы туж юн оскиське.
47008023	Тит сярысь ке верано, со – мынам эше, тӥ дорын ӵош ужан муртэ; нош верано ке мукет агай-вынъёсмы сярысь, соос черкъёслэн ыстэм муртъёссы, Христослэн данэз.
47008024	Черкъёс азьын возьматэ-тодытэ ук асьтэлэсь со ыстэм муртъёсты яратэмдэс, мед тодозы, ми тӥледыз юнме ум ушъяське шуыса.
47009001	Вӧсяськись калыклы юрттӥськыса ужамды сярысь мултэс луоз мыным тӥледлы гожъяны.
47009002	Мон тодӥсько уго тӥлесьтыд тыршемдэс, Македонияысь калык азьын тӥледыз ушъяса верай: «Ахаияысь вӧсяськисьёс кылем арысен ик та ужлы дасесь вал ини». Тӥляд тыршемды тросэзлэсь мылкыдзэс ӝутӥз.
47009003	Мон тӥ доры агай-вынъёсты ыстӥсько, – мынам тӥледыз ушъяме юнме медаз луы. Кызьы мон верай ни, юрттэт люканлы тӥ дась луыны кулэ.
47009004	Куке монэн ӵош Македонияысь адямиос лыктозы но адӟозы тӥ дасесь ӧвӧл шуыса, соку ми возьытэ усёмы, тӥ сярысь уг ни вераськы, уго ми тӥледыз ушъяса вераллямы.
47009005	Соин ик агай-вынъёсты мон куроно кариськи, тӥ доры мынам азьпалам мед мынозы но азьвыл ик мед сюлмаськозы, сӥзьыса люкам саламды ӟеч уж кадь дасямын мед луоз, кыскам-талам кадь медаз луы шуыса.
47009006	Тани мар верало на: кин кидыссэ жаляса начар кизе, со начар аралоз но; нош кин кидыссэ жалятэк бусьтыр кизе, со бусьтыр аралоз но.
47009007	Котькин но сюлмыз косэмъя мед сётоз, ӝоже усьыса медаз, кужмысь карыса но сётоно медаз луы, уго ӟеч мылкыдын сётӥсез Инмар яратэ.
47009008	Инмар тӥледыз котькыӵе дэлетэн узырмытыны быгатэ: котьку но, котьмаин но кӧтты тыр мед луоз, котькыӵе но ӟеч ужлы узыресь мед луоды,
47009009	кызьы гожтэмын: «Со кураськисьёслы сётъяз; солэн шонерлыкез пумтэм вапумъёс улэ».
47009010	Кизисьлы кидыс сётӥсь, сиыны нянь сётӥсь, Со ик тӥледлы кизьыны трос кидыс сётоз, шонер улондылэсь емышъёссэ йылэтоз.
47009011	Тӥ котьмалы но узыр луыса, ӟеч ужъёс лэсьтыны мед быгатоды, нош со ужъёсмы понна тросэз Инмарлы тау карозы,
47009012	малы ке шуоно тӥляд та быдэстоно ужды вӧсяськисьёслэсь ӟудыса улонзэс тыр гинэ карем ӧвӧл, со ужды понна Инмар доры пумтэм трос тау карон кылъёс вуозы;
47009013	уго таӵе ужан-тыршонэз адӟыса, юрттэт басьтӥсьёс Инмарлы тау каро, Христослэн Ӟеч Иворезлэсь куронъёссэ санэ поныса улэмды понна, соосын ваньмыныз лякыт сюлмын кусып воземды понна;
47009014	соос тӥ понна вӧсясько но сюлмынызы тӥ пала кыстӥсько, уго тӥ бордын Инмарлэн туж бадӟым дэлетэз пачылмыса улэ.
47009015	Инмарлы тау Солэн вераны луонтэм бадӟым ӟечлыкез понна!
47010001	Мон, Павел, Христос кадь лякыт, гажась-жалясь сюлэмо луэме потыса, тӥледлы вазиськисько. Мон – со, кин тӥ пӧлын дыръям зӥбыт-востэм улӥсь, нош палэнын дыръям – кышкасьтэм луись, – озьы мон сярысь верало.
47010002	Тӥледыз курисько: дорады лыктэм берам юн кышкасьтэм луонме возьматон дырозь эн вуттэ вал монэ, уго мон сыӵе сямме возьмато ми сярысь лулмугормылэн куронъёсызъя ми улӥськомы шуыса малпасьёслы.
47010003	Ми та дуннеын ик улӥськомы ке но, нош та дуннелэн амалъёсыныз ум ожмаськиське.
47010004	Милям ожмаськон тӥрлыкмы та дуннелэсь ӧвӧл уго: Инмарлэн сётэм кужыменыз юнматэм изкаръёсты ми куашкатӥськомы, кескич малпанъёсты таркаськомы,
47010005	Инмарез тодонлы пумит султэм котькыӵе вылтӥяськонэз, котькыӵе малпанэз Христослы тэрытскись карон понна киуламы кутӥськомы.
47010006	Христослы тӥляд тэрытсконды йыг-йыг луиз ке, соку ми дась котькыӵе кылзӥськытэк улонэз шымыртыны.
47010007	Мар син азяды, со шоры учке. Христослэн муртэз луисько шуыса, кин аслыз ачиз оске, со ас понназ мед малпаськоз, ми но со кадь ик Христослэн адямиосыз луиськомы шуыса.
47010008	Куашкатон понна ӧвӧл, кылдытон-лэсьтон понна Кузё-Инмарлэн сётэм кужыменыз эшшо но золгес мон ушъяськыны кутскысал ке, соку но мон возьытэ ӧй усьысал.
47010009	Медаз малпалэ, мон тӥледыз гожтэтъёсын кышкатъясько шуыса.
47010010	Кинъёс но соос шуо: «Гожтэтъёсызъя со юн, кужмо луэ шуыса шӧдоно, нош ачиз татын луыку – жаль шораз учкыны, кылыз но огшоры гинэ», –
47010011	кин тазьы малпа, со мед тодоз: кыӵеесь ми гожтэтъёсамы тӥ дорын луымтэ дыръямы, сыӵеесь ик уж вылын тӥ дорын луон дыръямы.
47010012	Ми уго ум дӥсьтӥське асьмемыз сыӵе муртъёсын артэ пуктыны яке ӵошатыны, кинъёс асьсэзыз асьсэос вылӥе пукто. Асьсэзыз ас мертэтэнызы мертаса, асьсэзыз асэнызы ӵошатыса – озьы соос асьсэлэсь визьмо луэмзэс уг возьмато.
47010013	Ми дурыстэм ум ушъяськиське. Ужан-тыршон понна милемлы Инмар инты сётӥз. Тӥляд но улон интыды со пушкы пыре.
47010014	Соин ик Христос сярысь Ӟеч Иворез тӥ доры вайимы, но со висъям интылэн межа сьӧраз ми ӧм потэ.
47010015	Мукет муртъёслэн ужъёсынызы ми ортчыт ум ушъяськиське, но оскиськиськомы, тӥляд осконды пумен юнмамъя тӥ пӧлын, Инмарлы ужаны висъям интыын милям ужъёсмы эшшо но паськыталозы.
47010016	Соку ми тӥляд улоно музъемъёсты сьӧрын но Евангелиез тодытыны быгатомы. Нош мукет шаеръёсын мукетъёслэн быдэстэм ужъёсынызы милемлы ушъяськыны кулэез ӧвӧл.
47010017	Ушъяськись мурт Инмарен мед ушъяськоз.
47010018	Ярамон ӧвӧл со, кин ассэ ачиз ушъя. Ярамон со, кинэ Кузё-Инмар ушъя.
47011001	Э, мынэсьтым нодтэм луэмме ӧжыт ке но чидасалды ке! Чидалэ монэ.
47011002	Тӥ понна уго мон Инмарлэн сётэм сюлмаськонэныз сюлмаськисько, малы ке шуоно мон тӥледыз одӥг гинэ Пимуртлы, Христослы курай. Со азе тӥледыз, сьӧлыкамтэ дун-чылкыт вылькенэз кадь дун-чылкыт карыса, султытэме потэ.
47011003	Но кышкасько, кызьы кескич амалэн кый Еваез ӧрекчаз, озьы ик тӥляд но визьёсты медаз тугаське вал, Христослы дун-чылкыт оскон бордысь медад палэнске вал.
47011004	Уго кин ке но лыктыса мукет Иисус сярысь тодытыны кутске ке, кудӥз сярысь ми ӧм тодытэлэ, яке мукет духез вае ке, кудзэ ми ӧм вае, яке мукет ”ӟеч иворез”, кудзэ ми ӧм тодытэ, – сыӵе муртъёсын тӥ туж тупаса улӥськоды.
47011005	Но мон малпасько, со ”вылӥ апостолъёстылы” номырин но мон уг сётскы.
47011006	Вераськон ласянь мон олокыӵе ик усто ӧвӧл ке но, со понна тодон-валанэ вань. Котьмар ласянь но ми тӥледлы туж тодмоесь луиськомы.
47011007	Тӥледыз ӝутон понна, асме ачим ултӥяса, Инмарлэсь Ӟеч Иворзэ тӥледлы дунтэк-кузьымтэк тодытыса, оло нош мон сьӧлык лэсьтӥ?
47011008	Тӥледлы юрттӥськон понна, мукет черкъёслэсь талам кадь уждун бичаса, соосты шуге-леке вуттылӥ; тӥ дорын улыкум, ёрмонэ сюрылӥ ке но, нокинлы но акыльтыса ӧй улы.
47011009	Ёрмыса улыкум, монэ сюдӥзы-вордӥзы Македонияысь вуэм агай-вынъёс; мон ачим но уго тырши, тыршисько но тӥледлы акыльтытэк улыны.
47011010	Христослэн нимыныз, кыл сётыса, зэмлыкез верасько: Ахаия шаерын та пумысен ушъяськемысь нокин но дугдытыны уз быгаты.
47011011	Малы? Оло, мон тӥледыз уг яратӥськы шуыса-а? Инмар тодэ, кызьы мон тӥледыз яратӥсько.
47011012	Но кызьы лэсьтӥ, озьы ик лэсьто азьланяз но. Инмар ужез милемын одӥг кадь лэсьтӥськом шуисьёслы ушъяськыны муг уг сёты.
47011013	Соос – ӧрекчи апостолъёс, кескич ужасьёс. Христослэн апостолъёсыз шуыса, асьсэды возьматыны тыршо ке но.
47011014	Паймонэз ӧвӧл: уго ачиз шайтан югытлэн Кылчинэз тусъем кариськыны быгатэ.
47011015	Соин ик туж бадӟым уж ӧвӧл, шайтанлы ужасьёс асьсэды шонер улонлэн ужасьёсыз шуыса возьматыны тыршо ке. Но соослы пум вуоз, соос асьсэлэн ужзыя пунэмзэс басьтозы.
47011016	Эшшо верало на: нокин но монэ визьзэ ыштэм мурт шуыса медаз лыдъя. Озьы малпаськоды ке, соку визьзэ ыштэм муртэ кадь ке но монэ кабыл басьтэ, ӧжыт ке но ушъяськыны мед быгатом шуыса.
47011017	Мар али верасько, уг вераськы Кузё-Инмарлэн сётэм эрикезъя, зэмзэ но, визьзэ ыштэм мурт кадь мон али ушъяськыса верасько.
47011018	Кызьы таяз дуннеын тросэз улӥсьёс адями кадь асэнызы ушъясько, мон но ушъяськоно кариськи.
47011019	Тӥ уго, визьмо-валась адямиос, нош нокыӵе кариськытэк визьзэс ыштэмъёсты чидаса кылзӥськиськоды.
47011020	Тӥ чидаськоды сое, кин тӥледыз зӥбет улэ пыртэ, кин тӥлесьтыд люкеттэс сие, кин тӥледыз тала-кыска, кин ассэ вылӥе пуктэ, кин тӥляд ымнырады мыжге-чабке.
47011021	Возьдаськыса верано луисько: асьмелэсь кужымтэм луэммес возьматӥмы. Нош кин ке, маин ке ушъяськыны уг кышка, – визьзэ ыштэм мурт кадь верасько, – мон но дӥсьтӥсько ушъяськыны.
47011022	Соос еврейёс? – Мон но еврей. Соос израиль пиос? – Мон но. Соос Авраамлэн кидысэз? – Мон но.
47011023	Соос Христослэн ужасьёсыз? Визьме, оло, ыштӥ, но шуисько: «Мон соослэсь ӟечгес ужась». Мон соослэсь тросгес ужай-тырши, лыдъянтэм пол яраё, вӧсь каремын вал; трос пол пытсэтъёсын монэ возизы, трос пол бырон калэ вуылӥ.
47011024	Иудейёс монэ, вить пол кутскыса, куамын укмыс пол ньӧрен шуккизы;
47011025	куинь пол кутскыса, монэ бодыен жугизы; одӥг пол изэн лэзьяса тышказы. Куинь пол корабль куашканэ-выёнэ учыралляй, уй но нунал ӵоже зарезь ву вылын улоно луи.
47011026	Мон ялан сюрес вылын вал. Шуръёс вылын кышкыт учыръёсы сюрылӥ; йырвандӥсьёслэсь, ас иудей калыкелэн лек муртъёсызлэсь, язычникъёслэсь кышкаса улоно луылӥ. Нош городъёсын, кыр дуннеосын, зарезь вылъёсын кӧня чидано луылӥз?! Ӧрекчи агай-вынъёс пӧлын но кӧня куректон-кайгу вал;
47011027	ужаса, катьтэммыса, ӵем дыръя изьылытэк, сютэм, сю куасьмыса, ӵем визяса, кезьыт азьын, гольык но кӧня улӥ?!
47011028	Вань та верам учыръёс сяна, мон доры нуналлы быдэ трос калык люкаське, вань черкъёс сярысь но мыным сюлмаськыны кулэ.
47011029	Кин ке но катьтэммыку, мон уг катьтэммиськы ке шат? Кин ке но визь сынаськонэ сюрыку, мон со понна тылын уг ӝуаськы ке шат?
47011030	Мыным маин ке но ушъяськыны кулэ ке, соку мон ушъясько аслам кужымтэм-кынартэм луэменым.
47011031	Пумтэм вапумъёсы данъямын мед луоз Инмар, Кузё-Инмармылэн Иисус Христослэн Атаез, Со тодэ, мон уг ӧрекчаськиськы шуыса.
47011032	Дамаскын дыръям Арета эксэйлэн ёросэн кивалтӥсез Дамаскын монэ кутон понна возьмаськыса улӥз; нош монэ укноысен борддор кузя корзинае поныса лэзизы. Озьы мон солэн киулысьтыз мозмытскыны быгатӥ.
47012001	Ушъяськыса мон нокыӵе но пайда уг басьтӥськы. Кузё-Инмарлэн сётэм адӟонъёсыз, усьтӥськонъёсыз сярысь верало.
47012002	Христослы оскись одӥг адямиез тодӥсько, кудӥз дас ньыль ар талэсь азьвыл, мугорын-а – уг тодӥськы, мугортэк-а – уг тодӥськы: Инмар тодэ, куинетӥ инбаме ӝутэмын вал.
47012003	Та адями сярысь тодӥсько, уг гинэ тодӥськы – мугорын-а яке мугортэк-а: Инмар тодэ, –
47012004	со рае ӝутэмын вал. Со кылӥз адями кылын вераны луонтэм кылъёсты.
47012005	Таӵе адямиен ушъяськыны быгатӥсько, нош асэным уг ушъяськы. Аслам ляблыкъёсыным гинэ ушъяськи ке ушъясько шат.
47012006	Шонерзэ вераса, ушъяськеме потӥз ке, ушъясько, но мон визьме ыштэм мурт кадь соку уг луы, малы ке шуоно зэмлыкез верало; но мон уг ушъяськиськы. Мынам уг поты уго, мон шоры учкыкуз, мар адӟемзэ яке мон сярысь мар кылэмзэ, солэсь умойгес луисько шуыса, сое малпатэме.
47012007	Мыным сыӵе паймымонэсь адӟонъёс усьтэмын вал, но мон йырме укыр вылэ медам ӝуты, укыр медам вылтӥяськы шуыса, монэ курадӟытон понна мынам мугорам ши бышкалскиз – шайтанлэн кылчинэз.
47012008	Монэ солэсь мед мозмытоз шуыса, куинь пол кутскыса, мон Кузё-Инмарлы вӧсяськи.
47012009	Нош Кузё-Инмар мыным шуиз: «Мынам гажан-жалянэ – со тыныд мед тырмоз, уго тон лябӟыса улон дыръя Мынам кужыме юнгес шарае потэ». Соин ик мон золгес аслам ляблыкъёсыным ушъяськисько, Христослэн кужымез мон пушкы мед пыроз шуыса.
47012010	Христос понна лябӟыса, ӝожомонэ сюрыса, ёрмыса улыкум, улляса, ӝикатыса возьыкузы, шумпотыса улӥсько: уго, куке мон лябӟемын, соку мон кужмо.
47012011	Визьме ыштэм мурт кадь мон аслым потӥсько, уго тӥ монэ со калэ вуттӥды. Тӥледлы кулэ вал монэ ушъяны, уго со ”вылӥ апостолъёсын” ке ӵошатоно, мон номырин но соослэсь улӥын ӧвӧл, нокин ке но мон ӧвӧл.
47012012	Мынам апостол луонэ трос чиданъёс, паймымон тодметъёс, ужъёс, кужымъёс пыр тӥ пӧлын возьматэмын вал.
47012013	Мукет черкъёсын ӵошатыса, мар тӥледлы уг тырмы? Со гинэ ке шат: тӥледыз мон номырин ёртыса ӧй возьы. Со понна монэ простить каре.
47012014	Тани, мон куинетӥ ползэ тӥ доры лыктыны дасяськисько. Тӥледыз ёртыса уг возьы, мон уго тӥлесьтыд ваньбурдэс уг утчаськы, тӥледыз асьтэдыз утчасько. Нылпиос анай-атайёссылы ваньбур люканы кулэ ӧвӧл, анай-атайёс нылпиослы ваньбур люканы кулэ.
47012015	Маи мынам вань, сое шумпотыса сёткало, тӥлесьтыд лулдэс утён понна номыртэк кыльыны дась. Мон тӥледыз туж яратӥсько ке, нош тӥ монэ малы ӧжытгес яратыны кулэ?
47012016	Шуомы, мон тӥледыз ёртыса ӧй возьы, но кескич адями кадь кескич амалэн тӥледыз киулам басьтӥ.
47012017	Тӥ доры ыстылэм адямиосы пыр басьтылӥ-а мон тӥлесьтыд аслым барыш-люкет?
47012018	Мон Титэз тӥ доры мыныны косӥ, соин ӵош агай-вынъёс пӧлысь одӥг муртэ ыстӥ. Тит тӥлесьтыд аслыз барыш-люкет басьтӥз-а? Одӥг духен ми соин ӧм улэ-а? Одӥг сюрестӥ ӧм ветлэ-а?
47012019	Эшшо уд малпаське на-а, ми тӥ азьын асьмемыз шонере поттыны гинэ выриськомы шуыса? Инмар азьын, Христос понна ми вераськомы: ваньмыз та, гажаноосы, тӥледыз визьман-нодъян понна.
47012020	Мон уго тани малэсь кышкасько: лыктэм берам медам адӟы вал тӥлесьтыд мыным яратыны ярасьтэм луэм дырдэс. Озьы ик тӥ но монэ медад адӟе кыӵе луон дырме тӥ уд яратӥське. Медам адӟы вал тӥ пӧлысь керетонъёсты, вожъяськонъёсты, лекъяськонъёсты, кыл сётканъёсты, кыл нуллонъёсты, урттылӥськонъёсты, вылтӥяськонъёсты, туркам-таркам радтэм улонэз.
47012021	Лыктӥ ке, нош ик тӥ дорын Инмаре монэ кулэтэм медаз кары вал. Тӥ пӧлысь тросэз понна мыным бӧрдоно медаз луы вал – азьвыл кырсь ужъёс лэсьтыса, азыса-калгыса, юрӟым ужъёс лэсьтыса улэмъёс понна ӧпкельыса сьӧлыкъёссылэсь куштӥськымтэ муртъёс понна.
47013001	Куинетӥ ползэ тӥ доры лыктӥсько ни. Кык яке куинь адӟисьёслэн огкадь верам кылзы гинэ оскиськымон луэ.
47013002	Мон тӥледлы верай ини, но эшшо верасько на, – кыкетӥ ползэ тӥ дорын улыкум кадь, нош али тӥледлы палэнын улон дыръям гожъясько, – уката ик азьвыл сьӧлыкаса улэмъёс понна, соосын ӵош мукетъёсызлы но: куинетӥ ползэ лыктӥ ке, огдэс но уг ни жаля.
47013003	Мынам ымыным Христос вераське шуыса, тӥ монэ возьматыны куриськоды, Со тӥ понна кужымтэм ӧвӧл, тӥ пӧлын Со Аслэсьтыз кужымзэ возьматэ.
47013004	Кужымтэм дыръяз Со кортӵогамын ке но вал, но Инмарлэн кужыменыз Со улэп. Ми но Со бордын лябесь ке но, но Соин валче, тӥ понна, Инмарлэн кужыменыз улэп луомы.
47013005	Асьтэдыз асьтэос чаклалэ-эскере: осконэн-а тӥ улӥськоды? Асьтэдыз асьтэос эскере. Яке тӥ уд тодӥське-а, Иисус Христос тӥ пушкын улэ шуыса? Озьы ке ӧвӧл, соку тӥ со эскерон-чакланэз ортчыны уд чидалэ.
47013006	Нош ми сярысь ке верано, малпасько, тӥ тододы, ми сыӵеесь, кыӵеесь луыны кулэ.
47013007	Тӥ нокыӵе но урод ужъёс медад лэсьтэ шуыса, Инмарлы вӧсяськиськомы; со асьмеды кыӵеесь луыны кулэмес возьматон понна ӧвӧл, тӥ ӟеч уж мед лэсьтоды шуыса вӧсяськиськомы, ми кыӵеесь луыны кулэ, сыӵеесь ум ке но адӟиськиське тӥляд син азяды.
47013008	Зэмлыклы пумит мыныны милям кужыммы ӧвӧл, но зэмлык понна ми кужмоесь.
47013009	Ми шумпотӥськомы, ми кужымтэмесь луыку, тӥ кужмоесь луиськоды ке. Тӥляд дун-шектэм луонды понна ми вӧсяськиськомы.
47013010	Со понна ик мон та гожтэтме тӥ дорын улымтэ дыръям гожъясько: тӥ доры вуэм берам кужымен юн сямо луэмме возьматоно медам луы шуыса. Со кужымез мыным Кузё-Инмар куашкатон понна ӧз, лэсьтон-кылдытон понна сётӥз.
47013011	Агай-вынъёсы, шумпотэлэ! Дун-шектэм луыны тырше, огмылкыдын, тупаса улӥсесь луэлэ, соку яратыса, тупаса улонлэн Инмарез тӥледын валче улоз.
47013012	Святой чупанэн огдэс огды ӟечкылалэ. Ваньмыз вӧсяськисьёс тӥледлы салам верало.
47013013	Кузё-Инмарлэн Иисус Христослэн дэлетэз, Инмар Атайлэн яратонэз, Святой Духлэн герӟась улонэз тӥ пушкын мед улоз. Аминь.
48001001	Мон – Павел апостол, монэ адямиос ӧз быръе, адямиос пыр но мон апостолэ быръемын ӧй вал, мон луисько Иисус Христосэн но Сое кулэмысь улӟытӥсь Инмар Атаен быръем мурт,
48001002	мон ачим, нош озьы ик монэн ӵош улӥсь вань агай-вынъёс Галатия шаерысь черкъёслы салам вераськомы.
48001003	Инмар Атайлэсь но Кузё-Инмармылэсь Иисус Христослэсь тӥледлы дэлето но каньыллыко улон сӥзиськомы.
48001004	Туала кескич вапумлэсь асьмеды мозмытыны малпаса, сьӧлыкъёсмылы луыса, Инмарлэн, Атаймылэн эрикезъя Иисус Христос Ассэ Ачиз курбон карыса сётӥз.
48001005	Пумтэм вапумъёсы Со дано мед луоз. Аминь.
48001006	Паймисько, кызьы тӥ Христослэн дэлетэныз тӥледыз Ӧтись бордысь сокем ӝог мукетсэ ”ӟеч иворез” тодытонэ кожиськоды.
48001007	Шонерзэ ке верано, со мукет Ӟеч Ивор ӧвӧл. Вань тӥледыз сурась-пожась адямиос, Христослэсь Ӟеч Иворзэ мыдланьтыны тыршисьёс.
48001008	Ми яке Инмысь вуэм Кылчин тӥледлы тодытэм Ӟеч Иворез мыдланьтыса мукетсэ ”ӟеч иворез” тодытыны кутскиз ке, соку со каргамын мед луоз.
48001009	Кызьы ми азьвыл верамы ни, али эшшо верасько на: кин ке тӥледын кабыл басьтэм Ӟеч Иворез мыдланьтыса мукетсэ ”ӟеч иворез” тодытӥз ке, соку со каргамын мед луоз.
48001010	Адямиослэсь-а яке Инмарлэсь-а данъянзэс мон утчасько? Адямиослы-а яраны тыршисько? Та дырозь мон адямиослы кельшыны-яраны турттыса улысал ке, соку мон Христослэн ляльчиез ӧй луысал.
48001011	Агай-вынъёсы, тӥледлы ивортӥсько: мынам тодытоно Ӟеч Иворе адямиослэсь ӧвӧл;
48001012	уго мон сое адямиос киысь ӧй басьты, адямиослэсь ӧй дышетскы. Ачиз Иисус Христос сое мыным усьтӥз.
48001013	Тӥ кылӥды иудей сямъёсъя мынам азьвыл улэме сярысь но кызьы мон Инмарлэн Черкез вылэ туж зол урдскылӥ, тырши соосты выжытэм быдтыны.
48001014	Атайёсмылэсь пельысь пеле вуэм веранзэс туж тыршыса быдэсъяй. Иудей сямъёсъя улонын ас выжыысьтым тросэзлы ёзъёсылы мон адӟем карымон вал.
48001015	Нош Инмар монэ вордскемелэсь азьвыл ик бырйиз, Аслаз гажась-жалясь луэменыз Со монэ Аслыз ужаны-тыршыны ӧтиз.
48001016	Ӟеч мылкыдзэ сётыса, Аслэсьтыз Пизэ со мыным усьтӥз, вань калыкъёслы мон Со сярысь Ӟеч Ивор мед тодытом шуыса. Со дыре мон нокыӵе но адямиосын кенешыны ӧй ветлы,
48001017	Иерусалиме но мынэсьтым азьлогес луэм апостолъёс доры ӧй мыны, мынӥ Аравияе, собере отысен нош ик Дамаске берытски.
48001018	Собере, куинь ар ортчыса, Иерусалиме Петрен тодматскыны ветлӥ, со дорын ог дас вить нунал улӥ.
48001019	Мукетъёссэ апостолъёсты ӧй адӟы, Кузё-Инмарлэсь братсэ Иаковез гинэ адӟи.
48001020	Мар тӥледлы гожтӥсько, зэмзэ гожтӥсько, уг ӧрекчаськиськы: Инмар азьын верасько.
48001021	Собере мон кошки Сирия, Киликия шаеръёсы.
48001022	Иудеяысь черкъёслэн монэ адӟылэмзы ӧй вал,
48001023	кылэмзы гинэ вал, кызьы мон куке но соосты ёртыса-ӝикатыса вози. Нош табере тодытӥсько со осконэз, кудзэ азьвыл быдтыны вырисько вал.
48001024	Мон понна соос Инмарлы тау каризы.
48002001	Дас ньыль ар ортчыса, Титэз сьӧрам басьтӥ но Варнаваен ӵош мон нош ик Иерусалиме ветлӥ.
48002002	Отчы мыныны кулэ шуыса, Инмар мыным валан сётэм бере мон отчы мынӥ но язычникъёс пӧлын тодытоно Ӟеч Иворез соослы верай. Сӥё-даноосын нимысьтыз вераськи, тодыны кулэ вал уго, юнме гинэ уг-а тыршиськы, юнме гинэ ӧй-а тыршы шуыса.
48002003	Монэн ӵош лыктэм Титэз, со грек ке но вал, солы но одно ик вандӥськон сямез ортчытыны кулэ шуыса ӧз ёртэ.
48002004	Зэм, асьмеды ляльчи-медо карон понна асьме пӧлы ӧрекчи агай-вынъёс чуртнаськыса пыризы. Соос лушкемен чакланы кутскизы Иисус Христос бордын асьмелы сётӥськем эрикмес.
48002005	Ӟеч Иворысь зэмлык воштытэк тӥ пӧлын мед улоз шуыса, соослы ми пичи но ӧм сётске, ӧм тэрытске.
48002006	Сӥё-даноос шуыса лыдъяськисьёс ласянь, олокыӵеесь ке но, оло, соос вал, нош мон понна соос номыр кадь но уг пото: Инмар адямиез ымныр чеберезъя уг дунъя уго. Та сӥё-даноос мыным номыр но выльзэ ӧз сётэ.
48002007	Соос валазы, мыным язычникъёслы, нош Петрлы – иудейёслы Ӟеч Ивор тодытон оскемын шуыса.
48002008	Уго Со ик, Кин Аслаз кужыменыз Петрез иудейёслы апостол кариз, Со ик монэ язычникъёслы апостол кариз.
48002009	Инмарлэн мыным сётэм дэлетэз сярысь тодэм беразы Иаков, Петр, Иоанн – вӧсяськисьёслэн осконлэн пыкъетэз луо шуыса сӥлы кароно муртъёссы – валче ужаломы-тыршомы шуыса, Варнавалы но мыным кизэс сётӥзы. Ми язычникъёс доры мед мыномы, нош соос иудейёс доры мынозы шуыса, соглаш луэмзэс веразы.
48002010	Начар улӥсьёслы юрттӥськыны ми ноку медам вунэтэ шуыса, соос милемыз куризы. Та ужез мон котьку но сюлмысьтым тыршыса быдэсъялляй.
48002011	Петр Антиохияе лыктэм бере, соин соглаш уг луиськы шуыса, мон солы шонерак верай. Уго со янгыш вал:
48002012	Иаков дорысь ыстэм муртъёс вуытозь, Петр язычникъёсын валче сиськиз, нош куке та муртъёс татчы вуизы, иудейёслэсь кышкаменыз, со язычникъёслэсь палэнскылыны кутскиз.
48002013	Соин валче мукет иудейёс но чеберъяськыны выризы. Варнава гинэ но соослэн чеберъяськонзылы сётскиз.
48002014	Нош Евангелилэн куронъёсызъя кызьы кулэ, озьы соос уг лэсьто шуыса адӟем берам мон ваньмыз азьын Петрлы шуи: «Тон иудей луыса вылысь иудейёс кадь уд улӥськы. Язычникъёс кадь улӥськод ке, малы соку язычникъёсты иудейёслэн сямъёссыя улыны ёртӥськод?»
48002015	Вордскеммыя ми иудейёс луиськомы, ”сьӧлыко язычникъёс” пӧлысь потэмын ӧвӧл.
48002016	Моисей законэз быдэсъян пыр адями шонере уг поты, Иисус Христослы оскон пыр гинэ со шонере потэ шуыса тодэммы бере ми но Иисус Христослы оскыны кутскимы, – законэз быдэсъян пыр ӧвӧл, нош Христослы оскон пыр шонере потон понна. Уго Моисей законэз быдэсъяса, одӥг адями но шонере уз поты.
48002017	Нош Христос пыр шонере потон утчаса, милемды но сьӧлыкоесь луиськомы шуо ке, соку, оло нош Христос но сьӧлыклы ужась луэ шат? Нокызьы но озьы ӧвӧл!
48002018	Мон нош ик лэсьтӥсько-кылдытӥсько ке сое, мае куашкатӥ, соку мон та уженым йыруж лэсьтӥсь луэмме возьматӥсько.
48002019	Инмарлы яраса улон понна закон пыр мон законлы кулӥ. Мон Христосэн ӵош кортӵогаськи,
48002020	табере мон уг ни улӥськы, мон пушкын Христос улэ. Лулын-мугорын улӥсько ке, улӥсько Инмар Пилы осконэн, Кудӥз монэ яратӥз но Ассэ мон понна курбонлы сётӥз.
48002021	Инмарлэсь дэлетсэ мон кулэтэм уг кариськы. Шонере потон Моисей закон пыр луысал ке, соку Христос юнме кулэмын луысал.
48003001	Эй, нодтэм галатъёс! Кин тӥледлы син уськытӥз, зэмлыклы тэрытскисьтэм луыны дышетӥз? Тӥ дорын кортӵогам Иисус Христос тӥляд син азяды возьматэмын ӧй вал-а?!
48003002	Тае гинэ тӥлесьтыд тодэме потэ: Моисей законэз быдэсъямды понна-а яке Ӟеч Иворез кабыл басьтэмды понна-а тӥ Святой Духез басьтӥды?
48003003	Сокем-а тӥ нодтэмесь: Духлэн дэлетэныз улыны кутскиды, нош табере сое адями кужымен-а йылпумъяны малпаськоды?
48003004	Юнме гинэ шат тӥ сокем трос чидано луиды? Юнме гинэ ӧй вал, дыр.
48003005	Моисей законэз быдэсъямды понна-а яке Ӟеч Иворез кабыл басьтэмды понна-а Инмар тӥледлы Святой Духез сётэ, тӥ пӧлын паймымон ужъёс лэсьтэ?
48003006	Тани, Авраам Инмарлы оскиз, но та понна Инмар сое шонер улӥсь шуыса гожтӥз.
48003007	Тодэлэ ук: Инмарлы оскись муртъёс Авраамлэн нылпиосыз луо.
48003008	Священной Гожтэмын азьпалзэ тодыса верамын вал, Инмар язычникъёсты оскон пыр шонере поттоз шуыса. Уго Авраамлы Инмар таӵе ӟеч ивор вераз: «Тон пыр вань калыкъёс бакель каремын луозы».
48003009	Озьыен, ваньмыз Инмарлы оскисьёс Инмарлы оскись Авраамен огазьын бакель каремын луозы.
48003010	Ваньмыз Моисей законэз быдэсъян вылэ оскиськыса улӥсьёс карган улэ сюремын. Священной Гожтэмын тазьы шуэмын уго: «Закон книгае гожтэмысь марзэ ке одӥгзэ быдэстӥсьтэм мурт каргамын луэ».
48003011	Инмар азьын нокин но Моисей законэн шонере потыны уг быгаты. Со валамон, малы ке шуоно шонер улӥсь оскон пыр пумтэм вапумъёс ӵоже улоз.
48003012	Нош Моисей закон оскон вылэ уг пыкиськы. Сое быдэсъясь мурт гинэ со пыр пумтэм вапумъёс улоз.
48003013	Асьме понна карган луыса, Христос асьмеды законлэн карган улысьтыз мозмытӥз. Моисей законын гожтэмын уго: «Котькудӥз но писпу бордын ошиськыса улӥсь мурт каргамын».
48003014	Инмарлэсь Авраамлы сӥзьыса сётэм бакель каронзэ Иисус Христос пыр язычникъёс но мед басьтозы. Инмарлэсь сӥзьыса сётэм Духсэ оскон пыр асьмеос но мед басьтомы.
48003015	Агай-вынъёс! Адями визьмын верасько: адямилэсь сӥзиськон гожтэтсэ но, со шонер лэсьтыса юнматэмын ке, сое воштыны, отчы маке но ватсаны нокин но уг ни быгаты.
48003016	Нош Авраамлы но, солэн кидысэзлы-выжыезлы но сӥзиськонъёс сётэмын вал. Шуэмын ӧвӧл «кидысъёсыдлы» – трос муртъёслы кадь, нош шуэмын одӥг муртлы кадь: «тынад кидысэдлы», нош кидыс – со Христос.
48003017	Тани мон мае верасько: Христос сярысь Инмарлэсь азьвыл юнматыса сётэм сӥзёнзэ ньыль сю куамын ар ортчыса вуэм закон уг вошты, сӥзёнлэсь кужымзэ быдтыны со уг быгаты.
48003018	Уго Моисей закон пыр Инмар дорысь люкетэз басьтыны луысал ке, соку сое сӥзиськон пыр басьтыны ӧй ни луысал. Нош Авраамлы Инмар сӥзиськон пыр люкет сётӥз.
48003019	Соку нош законлэн кыӵе кулэлыкез? Со берлогес сётэмын вал, йыружъёслы луыса, Кидыслэн лыктонэз дырозьлы, Кудӥзлы сӥзён сётэмын вал. Закон Кылчинъёс пыр, куспын сылӥсьлэн киыныз сётэмын вал.
48003020	Куспын сылӥсь огез пала гинэ уг пыры, нош Инмар – одӥг.
48003021	Озьыен, Моисей закон Инмарлэн сӥзёнъёсызлы пумит сылэ? Уг. Озьы ӧвӧл! Уго улон вайыны быгатӥсь закон сётэмын луысал ке, соку, зэм ик, шонере потонэз закон пыр басьтыны луысал.
48003022	Нош Священной Гожтэм вера, кызьы быдэс дунне сьӧлыклэн жильыетаз улэ, соин ик, сӥзиськем Иисус Христослы оскисьёслы оскон пыр сётэмын луоз шуыса.
48003023	Нош та оскон вуытозь, осконлэн усьтӥськон дырыз вуытозь, ми законлэн ворсэт улаз пытсамын вал.
48003024	Оскон пыр шонере мед потомы шуыса, Моисей закон ми понна Христос доры нылпиосты валтыса нуллӥсь кадь вал.
48003025	Нош оскон вуэм бере нылпиез валтыса нуллӥсьлэн киулаз ми ӧвӧл ни.
48003026	Уго Иисус Христослы оскон пыр ваньды тӥ Инмарлэн нылпиосыз луиськоды;
48003027	ваньды тӥ, Христос бордын пылатӥськемъёс, Христосэн шобырскиды.
48003028	Ӧвӧл ни табере иудей но, эллин но; ӧвӧл ни ляльчи но, эрико мурт но; ӧвӧл ни пиосмурт но, кышномурт но: уго Иисус Христос бордын ваньды тӥ одӥг мугор луиды.
48003029	Нош тӥ Христослэн ке, соку тӥ Авраамлэн кидысэз, Инмарлэн сӥзиськонэзъя люкет басьтӥсьёс луиськоды.
48004001	Эшшо верало на: люкет басьтӥсь пичи дыръяз номырин но ляльчилэсь уг висъяськы, ачиз ваньмызлы кузё ке но луэ.
48004002	Атаен юнматэм дыр вуытозь, со тэрытскыса улэ аслаз утисьёсызлы, юртэн кивалтӥсьёслы.
48004003	Озьы ик асьмеос но: пичи дыръямы та дуннелэн законъёсыз борды думиськем ляльчиос вал;
48004004	нош дыр вуиз но, Инмар Аслэсьтыз (Одӥг гинэ Вордскем) Пизэ ыстӥз, Со Нылкышнолэсь вордскиз, Со законлы тэрытскиз,
48004005	закон улын улӥсьёсты мозмытыны но асьмеды Аслыз нылпи карон понна Инмар Аслэсьтыз Пизэ ыстӥз.
48004006	Нош тӥ Солэн нылпиосыз бере, Инмар тӥляд сюлмады «Авва, Атай!» шуыса вазиськись Пиезлэсь Духсэ ыстӥз.
48004007	Соин ик тон – пи, ляльчи ӧвӧл ни; нош пи ке тон, соку Иисус Христос пыр Инмарлэн люкет басьтӥсез луиськод.
48004008	Азьвыл, зэм Инмарез тодытэк улыкуды, асьтэлэн зэм луисьтэм инмаръёстылэн тӥ ляльчиосыз вал.
48004009	Нош али зэм Инмарез тодыса вылысь – тӥледыз Ачиз Инмар тодӥз ни бере, малы тӥ нош ик со кужымтэм, пайдатэм законъёс борды берытскиськоды но асьтэдыз соослы эшшо но ляльчи-медо карыны тыршиськоды на?
48004010	Нимысьтыз нуналъёсты, толэзьёсты, арлэсь дыръёссэ, аръёсты сӥлы карыса улыны кутскиды.
48004011	Тӥ понна кышкасько. Юнме гинэ медаз луы вал тӥ дорын тыршеме.
48004012	Агай-вынъёсы, тӥледыз курисько: мон кадь ик луэлэ, мон но тӥ кадь ик кариськи уго. Тӥ монэ номырин но вӧсь ӧд каре.
48004013	Тӥ тодӥськоды, кызьы мон, нырысьсэ тӥ дорын Ӟеч Ивор тодытыкум, висисько вал.
48004014	Мынам висёнэ шоры учкыса, тӥ мон дорысь ӧд палэнске, ӧд юрдэ. Монэ Инмарлэсь Кылчинзэ кадь, Иисус Христосэз кадь, кабыл басьтӥды.
48004015	Кыӵе тӥ соку шудоесь вал! Кытчы со пыриз? Тӥ сярысь верасько: озьы карыны луысал ке, соку тӥ асьтэлэсь синдэс ишкалтысалды но мыным сётысалды.
48004016	Тӥледлы зэмлыкез вераме понна-а мон тӥляд тушмонды луи?
48004017	Моисей законъя улыны курисьёс тӥледлы ӟеч карон сярысь уг сюлмасько. Соос тыршо тӥледыз асьсэ пала карыны, нош монэ тӥ бордысь палэнтыны.
48004018	Ӟечез сярысь сюлмаськыны котьку но умой, мон тӥ дорын луыку гинэ со медаз луы.
48004019	Пиналъёсы! Тӥляд улонды бордысь Христос адӟиськытозь, мон нош ик тӥ понна нуны вайись анайлэн курадӟонэныз курадӟисько.
48004020	Мынам табере, тӥ доры сюрыса, мукет сямен вераськеме потэ, уго мон тӥ пумысен мар вераны ик паймемын.
48004021	Тӥ, закон улын улэмды потӥсьёс, вералэ мыным: тӥ уд кылӥське шат, мар вера Моисей закон?
48004022	Гожтэмын уго: «Авраамлэн кык пиез вал. Одӥгез ляльчилэсь, нош мукетыз ляльчи луисьтэм кышномуртлэсь вордскемын вал».
48004023	Ляльчилэсь вордскемез вань нылпиос кадь огшоры вордскиз; нош ляльчи луисьтэм кышномуртлэсь вордскемез Инмар сӥзёнлэн эрикезъя вордскиз.
48004024	Та котыръяса веран луэ. Та кык сӥзёнъёс: одӥгез Сӥнай гурезьысь потэ, солэсь ляльчиос вордӥсько, та сӥзён возьматэ Агарез.
48004025	Уго Агарь – со Аравияысь Сӥнай гурезь, со туала Иерусалимез возьматэ, малы ке шуоно Иерусалим но, солэн нылпиосыз но ляльчи радын уло.
48004026	Нош Инмысез Иерусалим эрико: со – ваньмылы асьмелы анай луэ.
48004027	Гожтэмын уго: «Шулдыръяськы, ноку но нылпи вайисьтэм, нылпи ваёнэз тодӥсьтэм! Шумпотыса черектӥськы нылпи ваёнэн курадӟымтэ! Уго куштэм кышномуртлэн, кузпалэн улӥсь кышномуртлэн сярысь, нылпиез эшшо но тросгес луоз».
48004028	Агай-вынъёсы, асьмеос Исаак кадь ик сӥзиськонлэн нылпиосыз луиськомы.
48004029	Кызьы соку вань адямиос кадь огшоры вордскем мурт Духлэн эрикезъя вордскемез улляса возиз, озьы ик али но луэ.
48004030	Мар бен вера та пумысен Священной Гожтэм? «Ляльчи кышномуртэз, солэсь пизэ но улля, ляльчи кышномуртлэн пиез эрико кышнолэн пиеныз ӵош люкет уз басьты ук».
48004031	Соин ик, агай-вынъёсы, асьмеос ляльчи кышнолэн ӧвӧл, эрико кышнолэн нылпиосыз луиськомы.
48005001	Та эрикез асьмелы Христос сётӥз. Соин ик юн сылэ, нош ик ляльчи-медо луонлэн зӥбет улаз медад сюре шуыса.
48005002	Тани, мон, Павел, тӥледлы мае верасько: вандӥськон сямез тӥ ортчытӥськоды ке, Христос тӥледлы нокыӵе но пайда уз сёты.
48005003	Котькудӥзлы вандӥськон сямез ортчытӥсьлы эшшо одӥг пол верасько на: со мурт быдэс законэз быдэсъяса улыны кулэ.
48005004	Тӥ, законэз быдэсъяса улонэн асьтэдыз шонере поттыны вырисьёс, тӥ Христосэн люкиськиды, дэлет басьтонтэк кылиды.
48005005	Нош ми духенымы оскон пыр шонере потонэз чидатэк витиськомы. Солы ми юн оскиськиськомы.
48005006	Иисус Христос бордын улыку, вандӥськонлэн но, вандӥськытэк кылёнлэн но нокыӵе дунлыксы-кулэлыксы ӧвӧл, яратонэн тыр луись оскон гинэ кулэлыко.
48005007	Тӥ умой мынӥськоды вал: кин тӥледлы люкетӥз зэмлык бӧрсьы мыныны?
48005008	Таӵе уж тӥледыз Ӧтись бордысь потэмын ӧвӧл.
48005009	Пичи гинэ шӧм быдэсак лаиськемез чырсатэ.
48005010	Мукет сямен уд малпаське, мон кадь ик тӥ но малпаськыны кутскоды шуыса, тае Кузё-Инмарлы оскиськыса верасько; нош тӥлесьтыд визьдэс тугась – котькин со мед луоз – суд улэ сюрытэк уз кыльы.
48005011	Агай-вынъёс, али но мон вандӥськон сямез тодытӥсько ке, малы бен монэ улляло на? Соку кирос пумысен визь сынаськон быдтэмын луысал.
48005012	Э, тӥлесьтыд оскондэс тугаса-пожаса улӥсьёс асьсэлэсь асьсэос ӵогыса куштысалзы ке!
48005013	Агай-вынъёс, тӥ эрико улон понна ӧтемын, но тӥляд эрикты лулмугор сярысь сюлмаськонлы медаз пӧрмы вал. Тӥ огдэс огды яратыса, юрттӥськыса улэ.
48005014	Уго быдэс законлэн шорсюлмыз луэ таӵе курон-косон: «Матысьтэ астэ кадь ик яраты».
48005015	Огдэс огды куртчылӥськоды, йырйиськоды ке, чакласькелэ: огдэс огды чылкак медад быдтэ.
48005016	Мон шуисько: Духлы тэрытскыса улэ, соку лулмугорлэн кулэ каронъёсызлы тэрытскыса уд улэ.
48005017	Уго Духлы мар ярантэм-кулэтэм, лулмугор сое кулэ каре. Нош Духлы мар ярано, сое лулмугор кулэтэм каре: соос огзылы огзы пумитъясько, мае лэсьтэмды потэ, сое тӥ медад лэсьтэ шуыса.
48005018	Тӥледын Дух кивалтэ ке, соку тӥ Моисей закон улын уд улӥське ни.
48005019	Лулмугорлэн сьӧлыко ужъёсыз тодмоесь, тани соос: азыса-калгыса улон, юрӟым, кырсь ужъёс лэсьтон;
48005020	сульдэръёслы-идолъёслы йыбыртъян, веднаськон, тушмонъяськыса улон, керетонъёс, вожъяськон, вожпоттон, даллашонъёс-ченгешонъёс, тупатэк улон, ӧрекчи дышетонъёс,
48005021	синазькыль карон, адями виён, юыса улон, визьтэмъяськон-укылтэмъяськон но мукет та выллем лек ужъёс. Кызьы азьвыл вералляй, али но тӥледлы верасько: тазьы улӥсьёс Инмар Эксэйлыкын люкет уг басьто.
48005022	Духлэн таӵе емышез: яратон, шумпотон, тупаса улон, чидась луон, лякытлык, гажась-жалясь луон, ог-огедлы оскиськымон луон,
48005023	зӥбыт-востэм луон, возиськыны быгатон. Таӵе сямъёслы пумит закон уг мыны.
48005024	Христос пала кариськемъёс юрӟым кулэ каронъёсын азэм лулмугорзэс кортӵогазы.
48005025	Асьмеос Духен улӥськомы ке, соку Духлы кызьы кулэ, озьы ик лэсьтыны но кулэ.
48005026	Ушъямез-данъямез яратыса ум улэ. Ойдолэ, огмес огмы ум керӟегъяськытэ, огмылы огмы ум вожъяське.
48006001	Агай-вынъёсы! Адями кыӵе ке но сьӧлык лэсьтоно луиз, нош тӥ со сярысь тодӥды ке, соку тӥ, духовной адямиос, сыӵе муртэ зӥбыт-востэм духен визьмалэ. Визь сынаськонэ медад сюре шуыса, асьтэдыз асьтэос но чаклалэ.
48006002	Ог-огдылэсь секытлыкъёстэс нуллыны юрттӥське, – озьы тӥ Христослэсь законзэ быдэстоды.
48006003	Ачиз нокин ке но ӧвӧл, нош со ассэ вылӥ луисько шуыса лыдъя ке, со ассэ ачиз озьы пӧя.
48006004	Котькудӥз аслэсьтыз ужъёссэ ачиз мед эскероз-чаклалоз, соку со, мукетъёсын ассэ ӵошатытэк, аслаз азинсконъёсыныз ушъяськыны быгатоз.
48006005	Уго котькудӥз адями аслаз улонысьтыз секытлыкъёсты ачиз нуыны кулэ.
48006006	Инмар кыллы дышетскись муртлэн маиз вань, сое со дышетӥсеныз шори мед люкоз.
48006007	Ӧрекчаськонлы эн сётске: Инмар Ассэ сантэманы эрик уг сёты. Адями мае кизе, сое ик со ара.
48006008	Аслаз лулмугорызлы ярамонзэ кизись, лулмугорыз бордысь сисьмон аралоз. Нош кин Духлы ярамонзэ кизёз, со Дух бордысь бырисьтэм улон аралоз.
48006009	Ӟеч уж лэсьтыны эн жаде. Ӧм ке лябӟе, кизем бусымес ас дыраз араломы уго.
48006010	Озьыен, дырмы вань на бере, ойдолэ, вань адямиослы ӟеч уж лэсьтоме, нош уката ик асьме осконысь агай-вынъёсмылы.
48006011	Адӟиськоды-а макем бадӟымесь букваосын, ас киыным мон тӥледлы гожтэт гожтӥ.
48006012	Мугорзылэн вылтусыныз ушъяськыны яратӥсьёс, Христослэн киросэз понна соосты медаз уллялэ-ултӥялэ шуыса гинэ, тӥледыз вандӥськон сямез ортчытыны ёрто.
48006013	Уго вандӥськемъёс асьсэос но законэз уг чаклало-утё, но туртто, вандӥськон сямез тӥ мед ортчытоды шуыса, – тӥляд мугорыныды ушъяськон понна.
48006014	Нош Кузё-Инмармылэн Иисус Христослэн киросэныз сяна, мынам номырин но ушъяськеме уг поты. Со кирос бордын мон понна дунне кортӵогамын, мон но дунне понна кортӵогамын.
48006015	Уго Иисус Христос бордын вандӥськонлэн но, вандӥськытэк кылёнлэн но нокыӵе дунлыксы ӧвӧл. Ваньмызлэсь дуноез со: Инмарлэн кылдытэм выль адямиез луон.
48006016	Кинъёс та куронэз быдэсъяса уло, соос пӧлын каньыллык, гажаса-жаляса улон мед луоз, Инмарлэн израиль калыкез пӧлын но озьы ик мед луоз.
48006017	Азьланяз нокин но мыным куректон медаз ни вайы, уго аслам мугор вылам Кузё-Инмарлэсь Иисуслэсь яраоссэ мон нуллӥсько.
48006018	Агай-вынъёсы, Кузё-Инмармылэн Иисус Христослэн дэлетэз тӥляд духеныды валче мед улоз. Аминь.
49001001	Мон, Павел, Инмарлэн эрикеныз быръем Иисус Христослэн апостолэз, Ефесысь Иисус Христослы осконэн улӥсьёслы, вӧсяськись калыклы:
49001002	Инмар Атаймылэн но Кузё-Инмарлэн Иисус Христослэн дэлетэз, каньыллыкез тӥ бордын мед улоз.
49001003	Данъямын мед луоз Инмар, Кузё-Инмармылэн Иисус Христослэн Атаез. Асьмелы Христос бордын Инмысь котькыӵе но духовной ӟечлыкъёс сётыса, Со асьмеды бакель кариз.
49001004	Дунне кылдытонлэсь азьло Инмар асьмеды Христос бордын бырйиз, Аслаз азяз асьмеос дун-сьӧлыктэмесь, дун-шектэмесь мед луомы, гажан-жалянэн мед уломы шуыса.
49001005	Аслаз ӟеч эрикезъя Иисус Христос пыр асьмеды Со азьвыл ик Аслыз нылпи карыны малпаз.
49001006	Солэсь данлыко дэлетсэ мед ушъяломы, сое Со асьмелы, Яратоно Пиез бордын улӥсьёслы, кузьмаз.
49001007	Яратоно Пиез бордысен, Солэн Вирыныз асьмеос сьӧлыкъёслэсь мозмытскимы. Солэн туж бадӟым гажан-жалянэз ванен сьӧлыкъёсмы куштӥськизы.
49001008	Бадӟым визьлыкен, валаса Со дэлетсэ асьмелы пачылаз сётӥз.
49001009	Ачиз ӟеч мылкыд карыса, Со Аслэсьтыз Христосэн герӟаськем малпанэзлэсь ватӥськыса улӥсь зэмлыксэ асьмелы усьтӥз, –
49001010	Инмарлэн сётэм дырыз вуиз ке, Со Инмысьсэ но, музъем вылысьсэ но Христослэн кивалтэм улсаз ваньзэ огазе кароз.
49001011	-
49001012	Ваньзэ Лэсьтӥсьлэн малпамезъя-планэзъя, азьвыл ик Аслаз чакламезъя Христос пыр ми, нырысьёсыз Христослы оскисьёс, Инмарлэсь данлыксэ вылэ ӝутон понна люкет басьтӥсьёс луимы.
49001013	Зэмлыклэсь кылзэ, утиськондылэсь Ӟеч Иворзэ тӥ но кылӥды. Собере Христослы оскыны кутскиды но, Со бордын улэмды понна сӥзем Святой Духез Инмар тӥледлы сётӥз. Озьы, тӥ Солэн адямиосыз луиськоды шуыса, Со возьматӥз.
49001014	Солэсь данлыксэ вылэ ӝутон понна Святой Дух азьпал люкет басьтонмылэн оскытонэз луэ: Инмар асьмемыз, Аслэсьтыз адямиоссэ, сьӧлыкъёслэсь мозмытоз.
49001015	Тӥляд Иисус Христослы осконды, ваньзэс вӧсяськисьёсты яратэмды сярысь кылӥ но,
49001016	чик дугдылытэк, тӥ понна Инмарлы тау карисько. Тӥ понна вӧсяськисько,
49001017	Кузё-Инмармылэн Иисус Христослэн Инмарез, данлыклэн Атаез, Сое мед тододы, тӥледлы бадӟым визьлыклэсь но усьтӥськонлэсь Духсэ мед сётоз шуыса.
49001018	Сюлэмдылэсь синъёссэ мед югдытоз, тӥ мед тододы, кыӵе со оскиськон, кудаз Со тӥледыз ӧтиз. Макем бадӟым, дано вӧсяськись калыклэн басьтоно люкетэз,
49001019	макем бадӟым, лыдъянтэм асьмелы, Инмарлы оскисьёслы, Солэн сётэм кужымез!
49001020	Инмар Аслэсьтыз кужымзэ Христос пыр возьматӥз, Сое кулэмысь улӟытыса султытӥз но Инмысен Аслаз бурпалаз пуктӥз,
49001021	котькыӵе кузёйыръёслэсь но кивалтонъёслэсь, кужымъёслэсь но кузёяськонъёслэсь, котькыӵе нимлэсь-данлэсь но таяз улон даурын гинэ ӧвӧл, вуонояз даурын но вылӥегес кариз.
49001022	Инмар ваньзэ Христослэн пыд улаз тэрытскись кариз. Сое ваньмызлэсь вылӥе пуктӥз, Черклы йыр кариз,
49001023	нош Черк Солэн Мугорыз луэ, Христос ваньзэ тырмытыса, пачылмытыса возе.
49002001	Тӥ но асьтэлэн йыружъёсыныды, сьӧлыкъёсыныды сэрен кулэмын вал ни,
49002002	сьӧлыкъёс пӧлын улыкуды, та дуннеын улонлэн сямъёсызъя, али но Инмарлы пумитъяськисьёсын кивалтыса улӥсь омырын кузёяськись эксэйлы, со духлы тэрытскыса улӥды.
49002003	Азьвыл асьмеос но соос кадь ик лулмугормылэн кулэяськонъёсызлы тэрытскыса, лулмугормылэсь но малпанъёсмылэсь кулэ каронъёссэс быдэсъяса улӥмы. Куке но ваньмы асьмеос, мукет адямиос кадь ик, Инмарлэсь вожпотонзэ чиданы кылем нылпиос вал.
49002004	Но гажан-жалянэн узыр Инмар, Аслаз быдӟым яратонэныз яратӥз
49002005	асьмеды, – йыружъёсмы понна кулэмъёсты, Христосэн валче улӟытӥз, – Инмарлэн гажан-жалянэныз тӥ утемын вал.
49002006	Соин ӵош кулэмысь улӟытӥз но Инмысен Иисус Христос борды пуктӥз, –
49002007	асьмелы, Иисус Христос бордын улӥсьёслы, Аслэсьтыз ӟеч мылкыдзэ, дэлетлэсь туж бадӟым узырлыко луэмзэ вань вапумъёс ӵоже возьматон понна.
49002008	Уго оскон пыр тӥ Инмарлэн гажан-жалянэныз утемын. Но со утиськон тӥ бордысь уг поты, со – Инмарлэн кузьымез.
49002009	Уж понна но со ӧвӧл, нокин но медаз ушъяськы.
49002010	Асьмеды Инмар кылдытӥз, Иисус Христос бордын ӟеч ужъёс лэсьтыса улон понна асьмеды Со кылдытӥз. Ӟеч ужъёс лэсьтыса мед уломы шуыса, Инмар азьвыл ик соосты дасяз.
49002011	Тодады вае: кылдэмдыя тӥ куке но язычникъёс вал. Вандӥськон сямзы мугор вылын, адями киын гинэ лэсьтэм ”вандӥськемъёс” шуыса нимаськисьёс тӥледыз ”вандӥськымтэос” шуо вал.
49002012	Тодады вае: со виын тӥ Христостэк улӥды. Израиль калыклэсь тӥ палэнтэмын вал, сӥзиськонлэсь курон-косонъёссэ уд тодӥське вал, оскиськонды ӧй вал, дунне вылын Инмарлы осконэз тодытэк улӥды.
49002013	Нош табере тӥ, куке но Инмарлы кыдёкын сылӥсьёс, Иисус Христос бордын, Солэн Вирыз пыр Инмарлы матэ луиды.
49002014	Уго асьмелэн тупаса улонмы – Со Ачиз. Еврейёсты но язычникъёсты Со одӥг калык кариз, куспамы сылӥсь могӟетэз – тушмонъяськыса улонэз – Аслаз лулмугорыныз куашкатӥз.
49002015	Моисейлэсь курон-косонъёсын законзэ воштӥз. Ачиз бордын кык калыклэсь одӥгзэ – выльзэ адямиез – кылдытӥз, асьмелы тупаса улон вайиз.
49002016	Кирос бордын кулыса, кыксэ калыкъёсты одӥг мугор, Инмарен тупась кариз, куспазы тушмонъяськыса улонэз быдтӥз.
49002017	Христос лыктӥз но тӥледлы, кыдёкысьёслы, милемлы, матысьёслы но, тупаса улон тодытыны кутскиз,
49002018	малы ке шуоно Иисус пыр, одӥг Духен асьмеос Атай доры кариськыны быгатӥськомы.
49002019	Озьыен, табере тӥ мурт адямиос, пыртос калык ӧвӧл ни, табере тӥ вань вӧсяськисьёсын ӵош одӥг семья, Инмарлэн адямиосыз луиськоды.
49002020	Апостолъёслэн но пророкъёслэн юнматэм инъет вылазы тӥ ӝутэмын, нош со инъетлэн возись изэз Ачиз Иисус Христос луэ.
49002021	Со бордын быдэс юрт возиське, радысь радэ пуктӥськыса вылӥе ӝутӥське но Кузё-Инмарлэн святой храмез луэ.
49002022	Христос бордын улыса, тӥ но мукетъёсын ӵош Дух пыр Инмарлэн улон юртэз луиськоды.
49003001	Со понна ик мон, Павел, тӥледлы, язычникъёслы луыса, Иисус Христослэн пытсэтын пукисез луи.
49003002	Тӥ кылӥды, дыр, ини, тӥледлы Инмарлэсь гажан-жалянзэ тодытон мыным сётэмын вал шуыса.
49003003	Инмар мыным ватӥськыса улӥсь зэмлыкез усьтӥз, со сярысь мон вылӥын вакчияк тӥледлы гожтӥ ни.
49003004	Сое лыдӟыса, тодыны быгатоды, кызьы мон Христос сярысь ватӥськыса улӥсь зэмлыкез валаны кутски.
49003005	Азьвыл улэм адямиослы та ватӥськыса улӥсь зэмлык ивортэмын ӧй вал, кызьы сое али Христослэн святой апостолъёсызлы, пророкъёслы Святой Дух усьтӥз.
49003006	Усьтӥськем зэмлыклэн пуштросэз луэ та: мукет калыкъёс но Ӟеч Ивор пыр люкет басьтӥсьёс луо, соос иудейёсын ӵош одӥг мугор кылдыто но Иисус Христос бордын сӥзиськонэз басьтыны быгато.
49003007	Инмарлэн мыным сётэм дэлетэныз, кужыменыз Инмарлэсь Ӟеч Иворзэ тодытонын мон ужась-тыршись луи.
49003008	Мыным, вӧсяськисьёс пӧлысь самой покчиезлы, таӵе дэлет сётэмын: Христослэсь мертаны луонтэм узырлыксэ – Ӟеч Иворез – язычникъёслы тодытон
49003009	но Инмар малпанлэсь ватӥськыса улӥсь зэмлыксэ ваньмызлы усьтон. Сое, пумтэм вапумъёсысен кутскыса, Иисус Христос пыр ваньзэ кылдытӥсь Инмар Ас бордаз ватыса возиз.
49003010	Черк пыр Инмысь вылӥ Кылчинъёслы, Ин кужымъёслы Инмарлэн пӧртэм пумо туж бадӟым визьлыкез табере тодмо мед луоз.
49003011	Пумтэм вапумъёслэсь азьло ик лэсьтыны чакламез Инмар Кузё-Инмармы Иисус Христос пыр быдэстӥз.
49003012	Христос бордын улыса, Солы оскон пыр асьмеос кышкасьтэм луимы, Инмар доры кариськыны оскиськон басьтӥмы.
49003013	Со понна ик мон тӥледыз курисько: тӥ понна мыным курадӟонъёс чидано луэ шуыса, ӝоже эн усе – мынам та курадӟонэ тӥледлы дан ваёз.
49003014	Со понна ик мон Кузё-Инмармылэн Иисус Христослэн Атаез азьын пыдесъяськыса сылӥсько,
49003015	Кудӥз бордысь Инмысез но, музъем вылысез но котькудӥз выжы-улы аслыз ним басьтэ.
49003016	Инмарлэсь курисько: Аслаз данлыкез узыр луэмен, Аслаз Духеныз тӥлесьтыд лулдэс-сюлэмдэс мед юнматоз.
49003017	Осконды пыр Христос сюлмады мед интыяськоз, яратон вылэ пыкиськыса, тӥ выжы мед лэзёды, соин мед юнматскоды.
49003018	-
49003019	Вань вӧсяськисьёсын ӵош, Инмарлэн дэлетэныз-ӟечлыкеныз пачылмыса улон понна, валаны мед быгатоды, мед тододы макем паськыт но кузь, макем мур но ӝужыт Христослэн яратонэз. Со котькыӵе тодонлыклэсь но вылӥын.
49003020	Дан Солы, Кин асьме пушкын ужась кужыменыз, мае куриськомы яке мар сярысь малпаськом-сюлмаськиськом, бадӟымлэсь но бадӟымгес ӟечлык сётыны быгатэ.
49003021	Иисус Христос бордын быдэс Черк вапумысь вапумъёсы, выжыысь выжые Инмарез данъяса мед улоз. Аминь.
49004001	Кузё-Инмарлы оскеме понна мон пытсэтын пукись луи. Сюлворыса курисько: Инмарлэн ӧтем улонэзлы тупамон улэ:
49004002	востэм, зӥбыт улэ; ваньзэ чидалэ, огдэс огды гажалэ-яратэлэ.
49004003	Одӥг духен тупаса, огмылкыдын улыны тырше.
49004004	Одӥг мугор, одӥг дух; озьы ик, кызьы вань одӥг гинэ оскиськонды но, кудаз тӥледыз Инмар ӧтиз.
49004005	Вань одӥг Кузё-Инмар, одӥг оскон, одӥг пылатон.
49004006	Вань одӥг Инмар, Кудӥз ваньмызлы Атай луэ. Со ваньмызлэсь вылӥын, Со ваньмыз пыр, Со ваньмы бордын.
49004007	Христослэн висъям мертэтэныз котькудмылы асьмелы нимысьтыз дэлет сётэмын.
49004008	Соин ик шуэмын уго: «Со вылӥе ӝутскиз, пленэ сюремъёсты Аслыз басьтӥз, адямиослы саламъёс-кузьымъёс сётъяз».
49004009	Нош «ӝутскиз» шуэм мае возьматэ? Сое ик уг шат, кызьы Со азьвыл ик музъемлэн пыдэсказ васькиз?
49004010	Васькись Со ик вань но, Кин Аслаз дэлетэныз дуннеез пачылмытон понна вань инъёслэсь вылӥе ӝутскиз.
49004011	Одӥгъёссэ Со апостол, мукетъёссэ пророк, куд-огзэ Ӟеч Ивор тодытӥсь, куд-огзэ возьмась-пастырь, куд-огзэ дышетӥсь карыса пуктӥз.
49004012	Со соосты Христослэсь Мугорзэ юнматонын вӧсяськись калыкез ужаны-тыршыны дасян понна пуктӥз, –
49004013	ваньмы асьмеос одӥг осконэ, Инмар Пиез тодонэ вуытозямы, Христослэн тыр луонэзлэн арескозяз быдэ вуытозямы.
49004014	Ялан вож нуныос кадесь асьмеос медам ни луэ, кескич адямиослэн пӧяськон ужъёс пыр малпам олокыӵе но дышетонъёсынызы тунсыкъяськонъёслэн тулкымзы асьмеды азьлань-берлань медаз ни нуллы.
49004015	Зэмлыкез яратыса верамы ке, соку асьмеос котьмар ласянь ваньмызлы Йыр луись Христос дорозь будысалмы.
49004016	Христослэн кужыменыз Мугорлэн вань ёзъёсыз пӧртэм пумо герӟетъёсын куспазы огазеясько, юнматӥсько. Котькуд люкет солы кулэ ужез быдэсъя ке, соку яратон пыр Мугор будэ, юнма.
49004017	Соин ик мон верасько но Кузё-Инмарлэн нимыныз сюлворисько: лэсянтэм-кулэтэм малпанъёсын язычникъёс кадь эн ни улэ.
49004018	Соос визьмынызы сураськемын, Инмар бордын улонлэсь палэнскемын, уго соос тодӥсьтэм-валасьтэм, пеймыт калык, сюлэмъёссы измемын.
49004019	Визьзэс ыштон доры вуизы ни соос: азыса-калгыса уло, котькыӵе кырсь-юрӟым ужез пичи но возьдаськытэк лэсьто.
49004020	Таӵе улонлы Христослэсь тӥ ӧд дышетске, –
49004021	тӥ Со сярысь кылӥды, Со бордын дышетскиды – уго зэмлык Иисус бордын.
49004022	Со дышетонъя тӥледлы азьвыл улон сямдылэсь но ӧрекчи куронъёсын сэрен сисьмоно вужмем адями луондылэсь куштӥськыны кулэ.
49004023	Визьмыныды, духеныды мед выльмоды,
49004024	выль адями мед луоды, уго сое Инмар, Аслыз укшатыса, шонерлык, зэмлык, дун-сьӧлыктэм улон понна кылдытӥз.
49004025	Соин ик, ӧрекчаськемысь дугдэ но асьтэлэн матысьтылы шонер кылъёсты гинэ вералэ, малы ке шуоно ваньмы асьмеос одӥг Мугорлэн люкетъёсыз луиськомы.
49004026	Йырды кур луиз ке, эн сьӧлыкалэ: шунды пуксьыса медаз вуы, йыркуръяськонды мед кысоз;
49004027	диаволлы инты эн кельтэ.
49004028	Кин азьвыл лушкаськыса улӥз, азьланяз медаз ни лушкаськылы. Эсьмаса, умойгес мед ужалоз но, ас киыныз пайдаё маке лэсьтыса, ёрмыса улӥсьлы маке но сётыны мед быгатоз.
49004029	Нокыӵе но сисьмем кыл тӥляд ымысьтыды медаз поты, ӟечъёсыз гинэ, осконэз юнматӥсь-дышетӥсь кылъёс гинэ ымысьтыды мед потозы, кылзӥськисьёслы соос пайда мед ваёзы.
49004030	Инмарлэсь Святой Духсэ ӝоже эн уськытэ, мозмытскон нуналды вуыкулы Солэн печатеныз тӥ пусъемын.
49004031	Керӟегъяськыса, йыркуръяськыса, вожпоттыса, лек кылъёсын керетыса улон вань урод ужъёсын ӵош тӥ пӧлысь быдтэмын луыны кулэ.
49004032	Ог-огеныды лякытэсь, гажась-жалясесь луэ, огдылэсь огды сьӧлыкъёстэс куштэ, кызьы Инмар Христос пыр тӥлесьтыд сьӧлыкъёстэс куштӥз.
49005001	Инмарлэн яратоно нылпиосыз луиськоды бере, Инмарлэсь адӟем карыса улэ.
49005002	Яратонэн улэ, кызьы Христос асьмеды яратӥз но асьме понна Ассэ Инмарлы курбон сётӥз, – ческыт зыно, Инмарлы ярась курбон сётӥз.
49005003	Азыса-калгыса улон, пӧртэм юрӟым-кырсь ужъёс, барыш люкан сярысь тӥ пӧлын вераськон ик медаз потылы. Вӧсяськись калык сыӵе ужъёсты лэсьтыны кулэ ӧвӧл.
49005004	Озьы ик, юрӟым кылын вераськон, юнме супыльтон, серекъян-горон но тӥледлы уг тупало, соос интые тӥ дорысь тау карон кылъёс мед кылӥськозы.
49005005	Тодэлэ уго: нокудӥз но азыса-калгыса улӥсь, юрӟым-кырсь ужъёс лэсьтӥсь, барыш люкаса улӥсь – сульдэръёслы-идолъёслы йыбыртъясь – Христослэн, Инмарлэн Эксэйлыказ люкет уз басьты.
49005006	Йӧнтэм кылъёсын нокин но тӥлесьтыд визьдэс медаз сына, медаз пӧя, уго со понна тэрытскытэк улӥсьёс вылэ Инмарлэн вожпотонэз лыктэ.
49005007	Соин ик сыӵе муртъёсын эн эшъяське.
49005008	Куке но тӥ пеймытлык вал, нош табере, Кузё-Инмар бордын улыса, югытлык луиды. Югытлыклэн нылпиосыз кадь улэ ук.
49005009	Духлэн емышъёсыз таӵеесь: ӟеч сямо луон, шонерлыко, зэмлыко улон.
49005010	Инмарлы ярамон луоноез сярысь тодыны тырше.
49005011	Емыш сётӥсьтэм пеймытлыклэн ужъёсаз эн пыриське, соосты шарае, кыре поттэ.
49005012	Уго сыӵе адямиос сярысь, мар соос лушкемен лэсьто, вераны ик возьыт.
49005013	Ваньмыз та ужъёс югыт азьын шарае поттӥсько. Уго югыт ваньзэ шарае поттэ, со ачиз югыт.
49005014	Соин ик шуэмын: «Султы, кӧлӥсь, кулэмысь улӟыса султы, Христос тонэ югдытоз».
49005015	Чаклаське, сак улэ, укылтэмъёс кадь эн улэ, визьмо муртъёс кадь улэ.
49005016	Дырдэс юнме эн быдтэ, кескич нуналъёс вуэмын уго.
49005017	Укылтэмесь эн луэ, Инмарлэсь эриксэ валаны тырше.
49005018	Винаез кудӟытозяды эн юэ, со бордысь азыса-калгыса улон потэ; Духен тыр луыса улэ.
49005019	Куспады псалом чирдыса, данъян кылбуръёсын, духовной кырӟанъёсын ог-огдэс визьмалэ. Вань сюлмысьтыды кырӟаса, Кузё-Инмарез данъяса улэ.
49005020	Асьмелэн Кузё-Инмармылэн Иисус Христослэн нимыныз котьку но ваньмыз понна Инмар Атайлы тау каре.
49005021	Инмарлэсь кышканэн ог-огдылы тэрытске.
49005022	Кышномуртъёс! Кузё-Инмарлы кадь кузпалъёстылы тэрытске,
49005023	малы ке шуоно пиосмурт кышноезлы йыр луэ озьы, кызьы Христос Черклы йыр луэ. Со ик Черклэн – Мугорлэн – Утисез луэ.
49005024	Кызьы Черк Христослы тэрытске, озьы ик кышномуртъёс но асьтэлэн кузпалъёстылы котьмар ласянь тэрытске.
49005025	Пиосмуртъёс! Яратэлэ асьтэлэсь кышноостэс, кызьы Христос Черкез яратӥз, со понна Со Аслэсьтыз улонзэ сётӥз.
49005026	Сое Со вуын дун-сьӧлыктэм кариз, кыл пыр чылкытатӥз,
49005027	Аслаз азяз чик виштытэм, чик шектэм, нокыӵе изъянэз луисьтэм данлыко Черкез султытон понна, дун-сьӧлыктэм, дун-шектэм сое карон понна.
49005028	Озьы ик воргоронъёс но асьсэлэсь кышнооссэс асьсэлэсь мугорзэс кадь яратыны кулэ: кин кышнозэ яратэ, со ассэ яратэ.
49005029	Уго нокин но, ноку но аслэсьтыз мугорзэ синазькыль ӧз на кары, котькудӥз адями ас мугорзэ сюдэ, шунтэ озьы, кызьы Кузё-Инмар но Черкез сюдэ, шунтэ,
49005030	малы ке шуоно асьмеос Христослэн Мугорызлэн люкетъёсыз луиськомы, Солэн Мугорызлэсь, Солэн лыосызлэсь кылдэмын луиськомы.
49005031	Соин ик адями аслэсьтыз атайзэ, анайзэ кельтоз но аслаз кышноез борды лякиськоз, соос кыкназы одӥг лулмугор луозы.
49005032	Та ватӥськыса улӥсь зэмлык паймымон мур, мон верасько Христос сярысь, Черк сярысь.
49005033	Котькудӥз тӥ пӧлысь аслэсьтыз кышнозэ ассэ ачиз кадь мед яратоз; нош кышномурт аслэсьтыз картсэ гажаса, сӥлы карыса мед улоз.
49006001	Нылпиос! Кузё-Инмарлы ярамон мед луоды шуыса, анай-атайёстылы тэрытске, уго тазьы улон – со шонер улон.
49006002	«Атайдэ но анайдэ сӥлы кар – тазьы вера сӥзиськонэз ванё нырысетӥез курон-косон, –
49006003	тыныд умой мед луоз, музъем вылын кема мед улод».
49006004	Тӥ но, атайёс, асьтэлэсь нылпиостэс эн керӟегъяськытэ, Кузё-Инмарлэн дышетонэз, валэктон-визьманъёсыз вылэ пыкиськыса, соосты будэтэ.
49006005	Ляльчиос! Асьтэлэн музъем вылысь кузёостылы Христослы кадь чылкыт сюлмыныды, кышкаса, куалектыса тэрытске.
49006006	Адямиослы возьматскон понна гинэ ӧвӧл, кызьы адямиослы кельшыны тыршисьёс лэсьто, нош тӥ, Христослэн ляльчиосыз, Инмарлэсь эриксэ лулысь-сюлмысь быдэсъялэ.
49006007	Адямиослы кадь ӧвӧл, Кузё-Инмарлы кадь лулысь-сюлмысь тыршыса улэ.
49006008	Тодэлэ, котькудӥз но адями ӟеч ужез понна Кузё-Инмарлэсь кузьым басьтоз – ляльчи-а со яке эрико адями-а со.
49006009	Тӥ но, кузёос, ляльчиосыныды тазьы улэ: кышкатыса-курдатыса соосты эн возе. Тодэ: тӥляд но, соослэн но Инмын одӥг Кузё-Инмарды. Со ваньзэ одӥг кадь яратэ, огзэ но улӥё-вылӥё уг кары.
49006010	Эшшо тае верало на: агай-вынъёсы, Кузё-Инмар бордын, Солэн туж бадӟым кужмыныз юнматске.
49006011	Диаволлэн кескич ужъёсызлы пумит сылыны тӥ мед быгатоды шуыса, Инмарлэсь вань ожмаськон тӥрлыкъёссэ вылады дӥсялэ,
49006012	малы ке шуоно асьмеос ум нюръяськиське адями луллы, мугорлы пумит, асьмеос нюръяськиськомы сьӧд кужымъёслы, соослэн кузёоссылы пумит – пеймыт дуннеен кивалтӥсьёслы, инмысь урод духъёслы пумит.
49006013	Соин ик Инмарлэсь ожмаськон тӥрлыкъёссэ дӥсялэ, урод нунал вуиз ке, соослэн пумитазы султыны, ваньзэ чиданы но пумозяз возиськыны мед быгатоды.
49006014	Султэ, юн сылэ, кусъёстэс зэмлыкен думе, шонер улонлэсь корт дӥсьсэ дӥсялэ.
49006015	Тупаса улон сярысь Ӟеч Иворез тодытыны пыдысьтыды пыдкутчанды дась мед луоз.
49006016	Эшшо осконлэсь щитсэ кияды басьтэ, соин кескичлэсь ӟырдатыса лэзьям вань ньӧлъёссэ кысыны быгатоды.
49006017	Эшшо, утиськонлэсь корт изьызэ басьтэ, Духлэсь мечсэ – Инмар Кылэз – кияды кутэ.
49006018	Духен тыр луыса, ялан вӧсяськыса, молитваос лыдӟыса, сэзь-йыгмыт улэ. Вань вӧсяськись калык понна сюлмысьтыды вӧсяське.
49006019	Инмар кыл сярысь вераськыны кутски ке, соку ик мон кышкатэк Ӟеч Иворлэсь ватӥськыса улӥсь зэмлыксэ усьтыны мед быгатом шуыса, мон понна но вӧсяське.
49006020	Жильые дурылыса ыстэм мурт мон, Ӟеч Ивор понна ужасько-тыршисько. Кызьы кулэ, озьы, кышкатэк Ӟеч Иворез мед тодытысал шуыса, мон понна вӧсяське.
49006021	Нош тӥляд мынэсьтым югдурме, ужъёсме тодэмды потӥз ке, ваньмыз сярысь тӥледлы Тихик ивортоз, – гажано братмы, Кузё-Инмарлы оскымон ужась-тыршись.
49006022	Сое мон тӥ доры со понна ыстӥсько: ми сярысь иворъёсты тӥ мед тододы но тӥлесьтыд сюлэмдэс со мед буйгатоз шуыса.
49006023	Инмар Атайлэсь но Кузё-Инмарлэсь Иисус Христослэсь агай-вынъёслы каньыллыко, яратыса, оскыса улон сӥзисько.
49006024	Кузё-Инмармес Иисус Христосэз ваньмызлы пумтэм мур яратӥсьёслы Инмар дэлетсэ мед сётоз. Аминь.
50001001	Иисус Христослэн ляльчиосыз Павелэн Тимофей Филиппы карысь епископъёслы, диаконъёслы, Иисус Христос бордын вань вӧсяськисьёслы салам верало.
50001002	Инмар Атаймылэн но Кузё-Инмарлэн Иисус Христослэн дэлетэз, каньыллыкез тӥ пӧлын мед улоз.
50001003	Тӥледыз тодам вайыкум, мон ялан Инмарлы тау карисько.
50001004	Котьку вӧсяськыкум, ваньды понна шумпотыса вӧсяськисько,
50001005	уго нырысетӥ нуналысен кутскыса туннэ нуналозь ик Ӟеч Иворез тодытонэ тӥ пыриськиськоды.
50001006	Мон юн оскисько, тӥ пушкын ӟеч ужез мытӥсь Инмар Иисус Христослэн лыктоно нуналозяз сое пумозяз вуттоз шуыса.
50001007	Ваньды сярысь тазьы малпаны мынам муге вань уго, малы ке шуоно тӥ – мынам сюлэмам, мон жильыетын пукыкум но, Ӟеч Иворез утьыкум-вӧлмытыкум но, тӥ ваньды мон кадь ик, Инмар дорысь ӟечлык-дэлет басьтӥсьёс луиськоды.
50001008	Одӥг Инмар тодэ, кызьы мон тӥледыз ваньдэс Иисус Христослэн яратонэныз яратӥсько.
50001009	Мон вӧсяськисько, тодон-валан, визьлык басьтыса, тӥляд яратонды эшшо но эшшо мед будоз,
50001010	ӟечсэ бырйыны быгатӥсесь мед луоды, Христослэн лыктон нуналаз тӥ чылкытэсь, шектэмесь мед луоды шуыса.
50001011	Инмарез данъян, ушъян понна Иисус Христос тӥледыз шонер улонлэн емышеныз тыр мед кароз.
50001012	Но мынам потэ, агай-вынъёсы, тӥ мед тододы, Ӟеч Иворез тодытонын мынам кылдэм югдуре берекетлы луиз шуыса.
50001013	Озьы Христос понна мынам жильыетэ сюреме эксэй юртын возьмаськисьёслы, ваньмызлы мукетъёсызлы но тодмо луиз.
50001014	Агай-вынъёс пӧлысь тросэз мынам жильыетын пукеменым сэрен, Кузё-Инмар бордын юнматскыса, чик кышкатэк, эшшо но золгес Инмар кылэз тодытыны кутскизы.
50001015	Зэм но, куд-огъёсыз вожъяськыса, куд-огъёсыз вожпотон мылкыдын улыса, нош мукетъёсыз ӟеч мылын-кыдын Христос сярысь тодыто.
50001016	-
50001017	Одӥгъёсыз ӟеч мылын-кыдын тодыто, уго соос тодо, мон Евангелиез утьыны пуктэмын шуыса; нош мукетъёсыз, вожпотон мылкыдын улӥсьёс, мынэсьтым зӥбетме секытгес карыны малпаса, Христосэз чылкыт сюлэмен уг тодыто.
50001018	Нош мар-о бен? Ӟеч мылкыдтэк-а яке ӟеч мылын-кыдын-а – котькызьы Христос сярысь мед тодытозы, – мон солы шумпотӥсько, шумпото но.
50001019	Тодӥсько уго, тӥляд вӧсяськеменыды но Иисус Христослэн Духезлэн юрттэтэз пыр та мыным утиськонлы луоз.
50001020	Мон чидатэк витисько но оскиськисько, номырин возьытэ уськытэмын уг луы шуыса, кышкасьтэм луыса, улон-вылонэ пыр Христос данэ потоз али но, котьку но – я мон улэп-а луо, я кулэмын-а луо.
50001021	Христос – со мынам улонэ, нош кулон – мынам ӟеч адӟонэ.
50001022	Та дуннее улыны кылёно ке, со мынам ужелы емыш вае. Но соку мон уг тодӥськы, мае мыным бырйыны, –
50001023	соиз но, таиз но мынэсьтым мылкыдме лӧпкытэ. Таисьтыз дуннеысь кошкыса, Христосэн огазе кариськеме потэ, – тазьы ке луоно, со вераны луонтэм умойгес.
50001024	Но тӥ понна умойгес луоз, мон улэп ке кыли.
50001025	Но мон тае ӟеч тодӥсько: осконын тӥляд азинлыкты, шумпотонды мед луоз шуыса, мон тӥ пӧлы улэпен кылё но тӥледын ваньмыныды огазьын уло.
50001026	Тӥ доры эшшо одӥг пол лыктоно луи ке, мон пыр Иисус Христосэн ушъяськонды эшшо но мед йылоз шуыса.
50001027	Христослэн Ӟеч Иворезлэн куронэзлы ярамон улэ. Дорады лыктыса, тӥледыз адӟи ке, ӧй ке но лыкты тӥ доры, – мон тӥ сярысь мед кылысал, одӥг духен улӥськоды, Евангелие понна, оскон понна огкылысь нюръяськиськоды шуыса.
50001028	Тушмонъёслэсь чик эн кышкалэ. Соос понна та быронзылэн тодметэз луэ, нош тӥ понна – утиськонлэн тодметэз. Та Инмарлэн сётэмез луэ.
50001029	Малы ке шуоно тӥледлы Христос понна Солы оскон гинэ ӧвӧл, Со понна курадӟон адӟон но сётэмын.
50001030	Кыӵезэ нюръяськонэз мон нуи, сыӵезэ ик тӥ но нуиськоды. Ас синмыныды адӟиды сое, али но кылӥськоды, нюръяськисько шуыса.
50002001	Озьыен, Христос бордысь мылкыддэс ӝутон шедьтӥськоды ке, солэн яратонэз тӥледыз буйгатэ ке, Дух пыр куспады герӟаськиськоды ке, гажан-жалянды, ӟеч карыны сюлмаськонды вань ке,
50002002	соку тӥ монэ пумтэм юн шумпоттӥськоды; одӥг малпанэн улэ, ог-огдэс яратэ, огмылкыдын, тупаса улӥсесь луэ.
50002003	Номыре но эн лэсьтэ, асьтэлы гинэ пайда басьтыны турттыса, ушъян-данъянэз эн яратэ. Асьтэдыз покчи каре, нош мукетъёссэ асьтэ сярысь умоесьгес шуыса лыдъялэ.
50002004	Нокин но ас сярысьтыз гинэ медаз сюлмаськы, мукетъёс сярысь но мед сюлмаськоз.
50002005	Тӥ сыӵе ик мылкыдын улэ, кыӵе мылкыдын Иисус Христос улэ:
50002006	Со Инмарлэн тусыз-образэз луыса вылысь Инмарен огкадь луон борды кутӥськыса ӧз улы.
50002007	Со Ассэ Ачиз покчи кариз, ляльчи кариськиз, адями луыса вордскиз, вылтусызъя адями кадь луиз.
50002008	Ассэ зӥбыт-востэм кариз, тэрытскыса виёнлы сётӥськиз – кирос бордын кулонлы.
50002009	Соин ик Инмар Сое ваньмызлэсь вылӥ кариз, Солы котькыӵе но нимлэсь вылӥ ним сётӥз,
50002010	Иисуслэн нимыз азьын Инмын но, музъем вылын но, дунне пыдэсын но улӥсьёс пыдесъяськыса мед йыбырттозы шуыса.
50002011	Инмар Атайлэсь данзэ ӝутон понна ваньзы соос ватытэк-танытэк мед вералозы, Иисус Христос Кузё-Инмар луэ шуыса.
50002012	Озьыен, гажаноосы, кызьы тӥ котьку но кылзӥськисесь вал, мон тӥ пӧлын луыку гинэ ӧвӧл, нош али уката но мон тӥ пӧлын луымтэ дыръя. Асьтэлэн утиськонды понна кышкаса, куалекъяса тырше.
50002013	Аслыз ярамон луон понна Инмар тӥлесьтыд мылкыддэс ӝутэ, ӟеч ужъёс тӥледыз лэсьтытэ.
50002014	Ваньзэ керӟегъяськытэк, керетытэк лэсьтэ.
50002015	Сьӧлыко, сӧриськем калык пӧлын тӥ Инмарлэн дун-шектэм пиналъёсыз мед луоды. Соос понна тӥ шунды кадь пиштыса улэ.
50002016	Евангелиея улэ, Христослэн лыктон нуналаз мон данъяськыны мед быгатысал, юнме ӧй тыршы, юнме ӧй ужа шуыса.
50002017	Тӥляд оскондылы ужаме-тыршеме понна курбонлы ке но пӧрми, мон шумпотӥсько, тӥледын огазьын шумпотӥсько.
50002018	Тӥ но шумпотэ, монэн валче шумпотэ.
50002019	Кузё-Инмар Иисус эриксэ сётӥз ке, ӝоген тӥ доры Тимофеез ыстыны малпасько, тӥляд улон югдурды сярысь иворъёс тодэм берам мон но лулыным-духеным мед буйгасал.
50002020	Мынам ӧвӧл уго мукетыз со кадь тыршисез, тӥ сярысь сокем юн сюлмаськисез, –
50002021	уго ваньзы асьсэлы ярамонзэ утчало, Иисус Христослы ярамонзэ уг утчало.
50002022	Нош Тимофейлэсь оскиськымон луонзэ тӥ тодӥськоды, малы ке шуоно со монэн ӵош атаеныз кадь Ӟеч Ивор тодытыса ветлӥз.
50002023	Азьпалан асэным мар луонэз тодӥ ке, мон малпасько, соку ик сое ыстыны.
50002024	Кузё-Инмарлэн эрикез вань ке, ачим но ӝоген тӥ доры вуо шуыса малпасько.
50002025	Нош мон Епафродитэз тӥ доры берен ыстыны кулэ шуыса лыдъясько, аслэсьтым братме, ӵош ужан, ӵош тыршон эшме, тӥлесьтыд ыстэм мурттэс, ёрмыса улон дыръям со мыным юрттӥськыса ужаз.
50002026	Солэн ваньдэс тӥледыз туж адӟемез потэ, со юн куректэ, висёнэз сярысь ивор тӥ доры вуэм шуыса.
50002027	Со уго кулоно кадь висе вал, нош Инмар сое жаляз. Сое гинэ ӧз жаля, монэ но жаляз – куректон-кайгу вӧзам куректон-кайгу ӧз ватса.
50002028	Соин ик мон сое ӝоггес тӥ доры берыктӥсько, сое выльысен адӟыса, тӥ мед шумпотоды, мынам но сюлэмшугъяськонэ ичигес мед луоз шуыса.
50002029	Сое, Кузё-Инмарлэсь адямизэ, шумпотыса пӧлады кутэ, со кадь адямиосты гажаса, сӥлы карыса возе,
50002030	со уго Христослэн ужез понна кулӥське вал ни. Ас улонзэ жалятэк, мыным юрттӥськыса лэсьтӥз сое, мае тӥ мыным лэсьтыны ӧд быгатэ.
50003001	Агай-вынъёсы, Кузё-Инмар бордын шумпотыса улэ. Тӥледлы со сярысь ик эшшо но эшшо гожъяны мыным секыт ӧвӧл, уго со тӥледыз утьыса возёз.
50003002	Утиське лек ”пуныослэсь”, утиське урод лэсьтӥсьёслэсь, утиське ӧрекчи вандӥськонлэсь,
50003003	малы ке шуоно зэмос вандӥськемъёс – со асьмеос, духенымы Инмарлы ужась-тыршисьёс, Иисус Христосэн ушъяськисьёс, асьме лулмугор вылэ оскиськыса ум улӥське, –
50003004	ачим вылэ мон оскиськыны быгатӥсько ке но. Адямиос пӧлысь кин ке но ас вылаз оскиськыны малпа ке, ваньмызлэсь тросгес мон быгатӥсько:
50003005	тямысэтӥ нуналэ мыным вандӥськон сям ортчытэмын, израиль калык пӧлысь, Вениамин выжыысь потэмын, зэмос еврей, законэз утёнъя – фарисей луисько,
50003006	вань кужмыным Инмарлэсь Черксэ улляса ветлӥ, законлэн шонерлыко куронэзъя учконо ке, шектэм-сьӧлыктэм мон.
50003007	Нош мар мон понна вылӥлыко-пайдалыко вал, Христосэз тодэм берам ваньзэ сое жуг-жаг луэ шуыса лыдъяны кутски.
50003008	Кузё-Инмарме Иисус Христосэз ваньмызлэсь вылӥ луэ шуыса тодэм берам ваньзэ мукетсэ кулэтэмен лыдъясько. Христосэз шедьтон понна мон ваньзэ ыштӥ но ваньзэ мукетсэ жуг-жаг луэ шуыса лыдъясько.
50003009	Христосэн огазьын луон понна шонере потон закон пыр медаз ни луы, мед луоз Христослы оскон бордысь басьтэм шонере потон, кудзэ Инмар оскись муртлы сётэ.
50003010	Мынам тодэме потэ Христосэз но Солэн улӟыса султонэзлэсь кужымзэ, мынам Солэн курадӟоназ пыриськеме потэ, Солэсь кулонзэ ас вылам чидаме потэ –
50003011	кулэмысь улонэ улӟыса султӥсьёс пӧлы мон но мед сюрысал.
50003012	Тае мон уг вераськы, мае кулэ, сое мон шедьтӥ ини, дун-шектэм луи ни шуыса. Но мон тыршисько басьтыны озьы, кызьы монэ Христос Иисус Аслыз басьтӥз.
50003013	Агай-вынъёсы, мар кулэ вал, ваньзэ сое быдэстыса вуи ни шуыса, мон уг лыдъяськы; нош ортчемзэ-азьвылзэ вунэтыса кельтӥсько но азьпала чуртнаськыса мынӥсько,
50003014	дыртӥсько сюлэм куронэ доры. Иисус Христос пыр Инмар монэ ӧтиз Инмысь кузьым басьтон доры.
50003015	Озьыен, асьме пӧлысь кинъёс асьсэды дун-шектэмесь луиськомы шуыса малпало, соос но мон кадь малпаськыса улыны кулэ. Нош тӥ маке сярысь мукет сямен малпаськоды ке, соку тӥледлы ваньзэ сое Инмар усьтоз.
50003016	Зэм но, ма кемозь асьмеос вуимы-будӥмы ни, озьы ик малпаськыны но со куронъёсъя ик улыны но кулэ.
50003017	Агай-вынъёсы, мынэсьтым адӟем каре но учке соос шоры, кинъёс милесьтым адӟем карыса уло.
50003018	Уго тросэз, кинъёс сярысь мон тӥледлы ӵем вералляй, нош табере синкыли пыр верасько, Христослэн киросэзлы тушмонъяськыса уло.
50003019	Соослэн улонзылэн пумыз – бырон, соослэн инмарзы – кӧт, соослэн данзы но юрӟым уж бордын: соос музъем вылысез сярысь малпасько.
50003020	Нош асьмелэн дормы – Инмын, отысь ик асьмеос Утисьмес, Кузё-Инмармес Иисус Христосэз, витиськомы но.
50003021	Со асьмелэсь куанер-мискинь мугормес Аслаз кужыменыз данлыкен пиштӥсь Аслаз мугорызлы кельшись-тупась карыса воштоз. Та кужымен ик Со ваньзэ Аслыз тэрытскись карыны но быгатэ.
50004001	Озьыен, адӟем потоно, гажано агай-вынъёсы, тӥ мынам шумпотонэ, мынам данъяськонэ. Кузё-Инмар бордын юн сылэ, кызьы мон тӥледыз дышетӥ, мусо агай-вынъёсы.
50004002	Еводияез сюлворыса курисько, Сӥнтихияез сюлворыса курисько: Кузё-Инмарлы тыршыса, огмылкыдын улэ.
50004003	Тонэ но, монэн ӵош ужась эше, курисько: юртты та кышномуртъёслы. Соос уго монэн ӵош, Климентэн но мынам мукет ужасьёсыным ӵош, кинъёслэн нимъёссы улон книгаын гожтэмын, Ӟеч Иворез тодытонын тыршисьёс луо.
50004004	Котьку но Кузё-Инмар бордын шумпотыса улэ. Эшшо шуисько на: шумпотыса улэ.
50004005	Вань адямиос мед адӟозы, тӥ лякыт сюлэмоесь шуыса. Кузё-Инмар матын.
50004006	Номыр понна но эн сюлмаське, но ялан вӧсяськыса, тау карыса, Инмар азьын мар куронды вань, курелэ.
50004007	Инмарлэн каньыллыкез котькыӵе визьлэсь но вылӥын, со тӥлесьтыд сюлэмдэс но, малпанъёстэс но Иисус Христос бордын утьыса возёз.
50004008	Эшшо но, агай-вынъёсы, малпаське зэмлыкоез, сӥё-даноез, шонерлыкоез, чылкытэз, гажамонэз, данъяны луымонэз, ӟечлыкоез, ушъяны ярамонэз сярысь гинэ.
50004009	Мынэсьтым тӥ малы дышиды, мынэсьтым мае адӟем кариды, мон сярысь мар кылӥды но тодӥды, сое ик быдэсъялэ, соку каньыллык вайись Инмар тӥледын валче луоз.
50004010	Тӥляд мон сярысь нош ик сюлмаськыны кутскемды понна Кузё-Инмар бордын мон туж шумпотыса улӥсько. Тӥ азьло но мон сярысь сюлмаськиськоды вал, нош кылдэм югдуръёс тӥледлы юрттӥськыны люкетыло вал.
50004011	Ёрмыса улэменым сэрен тае уг вераськы, мон уго дышемын ни, маи вань, соин тыр луыны:
50004012	начар улонэз но тодӥсько, узырлык пӧлын но улонэз тодӥсько, котьмалы но, котькыӵе улон-вылонлы мон дышемын: кӧт тырен улыны, кӧт сюманэз но чиданы, пачыллык-узырлык пӧлын, ёрмон пӧлын но улыны, –
50004013	монэ юнматӥсь Иисус Христос бордын ваньзэ чиданы быгатӥсько.
50004014	Нош тӥ ӟеч уж лэсьтӥды: куректон-кайгуосы дыръя мыным юрттӥськиды.
50004015	Тӥ, Филиппы карын улӥсьёс, тодӥськоды: мон, Македонияысь потыса, Ӟеч Иворез тодытыны кутскем берам, тӥ сяна, одӥг черк но мыным ӧз юрттӥськы, кабыл но ӧз басьты.
50004016	Мон ёрмыса улыку, Фессалоника каре мыным огпол гинэ ӧвӧл, кык пол тӥ юрттэт ыстылӥды.
50004017	Юрттэт утчай шуыса, тае уг вераськы, верасько соин: тӥляд ӟеч ужды тӥледлы ик Инмар азьын ӟеч емыш мед сётоз шуыса сюлмаськисько.
50004018	Епафродит пыр ыстэм саламдэс ваньзэ басьтӥ, табере мон номырлы но ӟудыса уг улӥськы. Ческыт зыно ӵын поттон кадь, Инмарлы ярамон курбон кадь тӥляд ыстэм саламды.
50004019	Мар тӥледлы кулэ, Инмаре тӥледлы Христос Иисус пыр Аслаз данлыко узырлыкез пӧлысь ваньзэ пачылмытыса сётоз.
50004020	Инмарлы, Асьмелэн Атаймылы пумтэм вапумъёсы дан! Аминь.
50004021	Ваньзэс Иисус Христос бордын вӧсяськыса улӥсьёсты ӟечкылалэ. Монэн ӵош улӥсь агай-вынъёс тӥледлы салам верало.
50004022	Вань вӧсяськисьёс тӥледлы салам верало, уката ик эксэй юртын улӥсьёс.
50004023	Кузё-Инмармылэн Иисус Христослэн дэлетэз ваньды вылын мед улоз. Аминь.
51001001	Павел, Инмарлэн ӟеч эрикеныз быръем Иисус Христослэн апостолэз, но Тимофей братмы
51001002	Колоссы карысь вӧсяськисьёслы, Иисус Христос бордысь оскиськымон агай-вынъёслы:
51001003	Инмар Атаймылэн но Кузё-Инмарлэн Иисус Христослэн дэлетэз, каньыллыкез тӥ пӧлын мед улоз. Тӥ понна вӧсяськыкумы, котьку но Инмарлы, Кузё-Инмармылэн Иисус Христослэн Атаезлы тау кариськомы.
51001004	Уго Христос Иисуслы осконды сярысь, вань вӧсяськисьёсты яратонды сярысь ми кылӥмы ни.
51001005	Осконды, яратонды кылдэмын, тӥледлы Инмын дасям ӟечлыкез басьтонлы оскиськыса. Со сярысь тӥ азьвыл кылӥды зэмлыклэн кылысьтыз – Ӟеч Иворысь.
51001006	Со тӥ доры но вуиз. Быдэс дунне вылын Ӟеч Ивор емыш вае ни, со паськытгес но паськытгес вӧлме, тӥ дорын кадь ик, со нуналысен, куке тӥ нырысьсэ кылӥды но зэмен ик тодӥды-шӧдӥды Инмарлэсь гажан-жалянзэ.
51001007	Со сярысь Епафрас тӥледлы тодытӥз, – милям яратоно ужасьмы, тӥ понна Христослэн оскиськымон ужасез-тыршисез.
51001008	Епафрас милемлы ивортӥз тӥляд Дух бордысь басьтэм яратонды сярысь.
51001009	Соин ик ми но куке та сярысь кылӥмы, со нуналысен тӥ понна вӧсяськемысь ум дугдылӥське. Ялан куриськомы, Инмар тӥледлы мед усьтысал, мар Со тӥлесьтыд возьма-куре, Святой Дух бордысь потӥсь визьлыкез но тодон-валанэз Со тӥледлы мед сётысал шуыса.
51001010	Соку тӥ Инмарлы ярамон-тупамон улысалды; котьмар ласянь Солы тэрытскыса, котькыӵе ӟеч ужъёсыныды емыш вайыны тыршысалды, Инмарез тодонды будысал.
51001011	Аслаз данлыко кужыменыз тӥледыз мед юнматоз, куасаськыны сётскисьтэмесь, ваньзэ чидасесь мед луоды.
51001012	Инмар Атайлы юрттэмез понна шумпотыса тау кароды, уго Со асьмеды югыт азе, святойёсын ӵош люкет басьтонэ пыриськыны ярамонэсь кариз.
51001013	Со асьмеды пеймыт кужымлэн киулысьтыз мозмытӥз но Аслаз яратоно Пиезлэн Эксэйлыказ пыртӥз.
51001014	Христос пыр, Солэн Вирыныз асьмеос сьӧлыкъёслэсь мозмытскимы, сьӧлыкъёсмы куштӥськизы.
51001015	Христос вань кылдытэм макеослэсь азьвыл вордскемын, Со адскисьтэм Инмарлэн тусбуез луэ.
51001016	Уго ваньмыз Со пыр кылдытэмын – мар вань Инмын, мар вань музъем вылын, адскисез но, адскисьтэмез но: престолъёс-а, кузёяськонъёс-а, кузёйыръёс-а, кужымъёс-а – ваньмыз Со пыр, Со понна кылдытэмын.
51001017	Со ваньмызлэсь азьло луэмын, ваньмыз Со бордын возиське.
51001018	Со – мугорлэн – Черклэн йырыз луэ. Со – кутскон, кулэмысь улӟыса султэмъёс пӧлысь Со – Нырысез, котьмар ласянь нырысь интыын луон понна.
51001019	Атайлы озьы кулэ вал уго: Инмар луонлэн маиз вань, Христос бордын но со ваньмыз мед луоз.
51001020	Христос пыр ваньзэ Асэныз тупаса улӥсь кариз. Христослэн кирос бордын кисьтӥськем вирыныз, Со пыр музъем вылысьсэ но, Инмысьсэ но Асэныз тупаса улӥсь кариз.
51001021	Куке но тӥ урод ужъёсты, урод малпанъёсты понна Инмар азьын палэнтэм, тушмонъяськыса улӥсь калык вал.
51001022	Нош табере Пиезлэн мугорыныз кулонэз пыр Инмар тӥледыз Асэныз тупаса улӥсь кариз, тӥледыз Ас азяз дун-сьӧлыктэм, дун-чылкыт, дун-шектэм карыса султытон понна.
51001023	Азьланяз но осконды юн мед луоз. Ӟеч Иворлэн ваем оскиськонэзлэсь, кудзэ тӥ кылӥды, эн куштӥське. Со ин улын улӥсь вань калыкъёслы тодытэмын. Со Ӟеч Иворлэн ужасез-тыршисез луи мон, Павел.
51001024	Шумпотӥсько, тӥ понна курадӟонъёс чидано луисько шуыса. Христослэн курадӟонъёсыз тырмыт ӧй ке вал, табере мон соосты аслам мугоры вылэ ватсасько, Солэн Мугорыз понна мон сое лэсьтӥсько, нош Христослэн Мугорыз – со Черк.
51001025	Инмарлэн эрикезъя мон Черклэн ужась-тыршисез луи. Тӥледлы Инмар кылэз быдэссэ ивортон-тодытон ужез Со мыным оскиз.
51001026	Пумтэм трос вапумъёс ӵоже адямиослэсь, выжыысь выжыосы ватӥськыса улэм зэмлык со. Табере Инмар сое вӧсяськись калыклы усьтӥз ни.
51001027	Со пыр Инмар возьматыны мылкыд кариз язычникъёс понна но та ватӥськыса улӥсь зэмлыклэн кыӵе данлыко узырлыкез вань, нош ватӥськыса улӥсь зэмлык – со Христос, Со тӥ пушкын улэ. Со тӥляд басьтоно данлыктылэн оскиськонэз луэ.
51001028	Со сярысь ми тодытӥськомы, котькудзэ адямиез визьмаськомы, вань визьлыкмес сётыса дышетӥськомы, котькудзэ адямиез Христос бордын дун-шектэм луэм шуыса, Инмарлы возьматыны дасяськомы.
51001029	Со понна ик мон тыршисько но, Солэн мон пушкын улӥсь кужыменыз мон нюръяськисько.
51002001	Мынам тодытэме потэ, макем мон трос сюлмаськоно луисько тӥ понна, озьы ик Лаодикияын но Иерапольын улӥсьёс понна. Сюлмаськисько мынэсьтым ымнырме но та дырозь адӟымтэос понна.
51002002	Соослэн мылкыдзы мед ӝутскоз, яратон соосты огазе мед кароз, тодон-валанэн мед узырмозы но Инмар Атайлэсь, Христослэсь ватӥськыса улӥсь зэмлыксэ валаны мед кутскозы.
51002003	Со бордын вылӥлыко визьлыклэн, тодон-валанлэн ваньмыз узырлыкъёсыз ватэмын.
51002004	Тае мон соин верасько, нокин но тӥледыз кескич кылъёсын ӧрекчаны медаз быгаты вал шуыса.
51002005	Мугорыным мон тӥ пӧлын ӧвӧл ке но, духеным тӥледын валче улӥсько. Шумпотӥсько, улондылэсь ӟечен радъяськемзэ адӟыса, Христослы юн оскондэс адӟыса.
51002006	Соин ик, Кузё-Инмарез Иисус Христосэз кабыл басьтӥды бере, Со бордын улэ.
51002007	Со борды выжыдэс лэзе, ӝужалэ-пушъе, оскондэс юнматэ. Солы тӥ дышетэмын уго. Оскон бордын азинлык басьтыса, Инмарлы тау карыса улэ.
51002008	Чаклаське, агай-вынъёс, нокин но тӥледыз Христос бордысь потымтэ ӧрекчи дышетонъёс пала медаз кыскы вал. Соос луо та дуннелэн, адямиослэн мадён-веранэнызы герӟаськем дышетонъёс.
51002009	Уго Инмар луон быдэскыныз Христос бордын мугорын улэ.
51002010	Тӥ но Христос бордын тыр луон басьтӥды. Со котькыӵе кузёйыръёслы, кивалтӥсьёслы йыр луэ.
51002011	Со бордын тӥ вандӥськемын, но киын лэсьтэм вандӥськонэн ӧвӧл, Христослэн вандӥськонэныз тӥ сьӧлыко луэмдылэсь мозмытскиды.
51002012	Пылатыку Христосэн огазе тӥ ватэмын вал. Сое кулэмысь улӟытыса султытӥсь Инмарлэн кужымезлы осконды пыр тӥ но Христосэн ӵош улӟытыса султытэмын вал.
51002013	Инмар тӥледыз но, сьӧлыкъёсыныды сэрен лулмугордылэн вандӥськымтэ дыръяз кулэмъёсты, Христосэн ӵош улӟытӥз но асьмелэсь вань сьӧлыкъёсмес куштӥз.
51002014	Асьмеды янгыше уськытӥсь косонъёсын гожтэтэз Со ӵушиз, со уго асьмелы пумит гожтэмын вал. Сое пӧлысьтымы басьтӥз но кирос борды кортӵогаз.
51002015	Урод кылчинъёслэсь пумитъяськон кужымзэс быдтӥз, соосты вань калыклы адӟиськон интые возьытэ вуттыны султытӥз но, вормон басьтӥсь мурт кадь, Аслаз киросэз сьӧры нуиз.
51002016	Озьыен, нокин но тӥледыз медаз пыкылы, мар сииськоды, мар юиськоды шуыса, яке кыӵе ке праздникез утьымтэды понна, яке выль толэзь потонэз, яке суббота нуналэз сӥлы карымтэды понна.
51002017	Та ваньмыз вуонолэн-лыктонолэн вужерез гинэ луэ, нош солэн мугорыз уго Христос луэ.
51002018	Одӥгзы но соос, кинъёс асьсэдыз зӥбыт-востэм каремъясько но Кылчинъёсты вылӥ-сӥлы карыса соослы йыбыртъяса уло, тӥлесьтыд визьдэс медаз тугалэ. Мае ӧз адӟе, отчы чуртнаськыса, соос адями визьмынызы юнме вылтӥяськыса уло.
51002019	Нош соос асьсэос Йыр бордын уг возисько, нош Йыр бордын быдэс Мугор аслаз ёзъёсыныз, герӟетъёсыныз думиськыса, юнматскыса улэ, Инмарлэн сётэм будонэныз будэ.
51002020	Та дуннелэн законъёсыз понна тӥ Христосэн огазьын кулӥды ке, соку малы тӥ, таяз дунне вылын улӥсьёс кадь, таӵе пуктон-косонъёсты санэ понӥськоды:
51002021	«Бордаз эн йӧты!», «Сое эн сиы!», «Со борды эн йӧтӥськы!» –
51002022	Ваньмыз таос огпол вужмозы, бырозы, уго та пуктон-косонъёс адямиослэн кылдытэм дышетонъёссы гинэ луо.
51002023	Ваньмыз та адями визьмын малпам синпӧет гинэ: адями ас тодэмъяз малпа Инмарез сӥлы карыны, нош возьматыны тырше, ачиз со зӥбыт-востэм, ас киулаз юн кутыса возе шуыса, нош зэмзэ ке, таӵе улонлэн нокыӵе но дунлыкез ӧвӧл, со лулмугорлэсь кулэяськонзэ быдэсъян гинэ луэ.
51003001	Озьыен, тӥ Христосэн ӵош кулэмысь улӟытыса султытэмын бере, Инмысь ӟечлыкез табере утчалэ, – отын, Инмарлэн бурпалаз, Христос пуке.
51003002	Инмысез сярысь малпаське, музъем вылысез сярысь эн сюлмаське.
51003003	Уго та дунне понна тӥ кулӥды ни, тӥляд улонды Христосэн огазе Инмар дорын ватэмын.
51003004	Нош Христос – тӥляд улонды – лыктӥз ке, соку тӥ но Соин ӵош пиштӥсь данлыкын адӟиськоды.
51003005	Музъем вылысьсэ, мар вань пушкады, ваньзэ быдтэ: азыса-калгыса улонэз, кырсь ужез-малпанэз, азон сьӧлыклы ӝуатскем мылкыдэз, калгонлы-юмшанлы мылкыд лӧпкытонэз, узырлык вӧзы узырлык люкаса улонэз, – со сульдэръёслы-идолъёслы йыбыртъянэн одӥг радын сылэ.
51003006	Соос понна пумитъяськыса улонлэн нылпиосыз вылэ Инмарлэн вожпотонэз ӝутске.
51003007	Сыӵе улон пӧлын куке но тӥ но бергады, – пумитъяськыса улонлэн нылпиосыз пушкын улыкуды.
51003008	Нош табере ваньзэ таосты палэнтэ: лекъяськонэз, йыркурен пурӟонэз, вожпотонэз, кыл нуллонэз, урод-лек кылын вераськонэз;
51003009	огдэс огды эн ӧрекчалэ, вужмем адями луондылэсь ”дӥськутсэ” кылиды ни, табере солэсь ужъёссэ эн ни лэсьтэ,
51003010	Инмарез тодон-валан понна, аслаз Кылдытӥсезлы укшась луон понна ялан выльдӥськись выль адями луонэн тӥ дӥсяськиды ни;
51003011	табере татын ӧвӧл ни грек но, иудей но, вандӥськем но, вандӥськытэк кылем мурт но, варвар но, скиф но, ляльчи но, эрико улӥсь но, нош табере ваньмыз бордын, котькытын – Христос.
51003012	Тӥ Инмарлэн быръемъёсыз, вӧсяськись калык, Солэн яратоно муртъёсыз! Дӥсяське-шобырске гажась-жалясь, лякыт сямо, зӥбыт-востэм, кема чидась луонлэн дӥськутэныз.
51003013	Ог-огдэс чидаса улэ, кинлэн ке кин ке вылэ йыркурез вань ке, ог-огдылы простить каре, кызьы Христос тӥледлы простить кариз, озьы ик тӥ но простить каре.
51003014	Эшшо яратонэн дӥсяське-шобырске, со дун-шектэм луонлэн шорсюлмыз луэ.
51003015	Тӥляд сюлэмъёсады Инмарлэн сётэм тупаса улонэз мед кузёяськоз. Тӥ ваньды одӥг Мугорлэн люкетэз луиськоды, тӥ тупаса улон понна ӧтемын. Ваньмыз понна тӥ тау карыса улэ.
51003016	Христослэн Кылыз тӥляд пушкады пачылмыса мед улоз. Огдэс огды псаломъёсын, кылбуранъёсын, духовной кырӟанъёсын дышетэ, визьмалэ, сюлмысьтыды Кузё-Инмарлы тау карыса кырӟалэ.
51003017	Ваньзэ, мае тӥ лэсьтӥськоды, – кылын-а, уж вылын-а, ваньзэ Кузё-Инмарлэн Иисус Христослэн нимыз понна лэсьтэ, Со пыр Инмар Атайлы тау каре.
51003018	Кышномуртъёс! Асьтэлэн кузпалъёстылы тэрытскыса улэ, со Кузё-Инмарлы ярамон.
51003019	Пиосмуртъёс! Асьтэлэсь кышноостэс яратэлэ, лекъяськыса-уродъяськыса соосын эн улэ.
51003020	Нылпиос! Котьмар ласянь но анай-атайёстылэсь кылзӥськисесь луэ, уго со Инмарлы ярамон.
51003021	Атайёс! Асьтэлэсь нылпиостэс эн керӟегъяськытэ, соос ӝоже усёно медаз луэ.
51003022	Ляльчиос! Котьмар ласянь но асьтэлэн музъем вылысь кузёостылы тэрытскелэ, тӥледыз чакласа улыкузы гинэ ӧвӧл, кызьы лэсьто адямиослы кельшыны турттӥсьёс, но чылкыт сюлэмен, Инмарлэсь кышкаса соослы тэрытске.
51003023	Ваньзэ, мае лэсьтӥськоды, лулысь-сюлмысь лэсьтэ, адямиослы кадь эн, Кузё-Инмарлы кадь лэсьтэ.
51003024	Тодэ, Кузё-Инмар тӥледлы пунэм берыктыса люкет сётоз, уго тӥ Кузё-Инмарлы Христослы ужаськоды-тыршиськоды.
51003025	Нош кин шонертэм ужъёс лэсьтэ, со аслаз шонерлыктэм ужъёсызъя ик пунэмзэ басьтоз: Инмар нокинэ но улӥ-вылӥ уг кары, Со ымныр шоры уг учкы.
51004001	Кузёос! Ляльчиостылэсь басьтоно люкетсэс шонер, кӧня кулэ, сомында сётэлэ. Тӥляд но уго Инмын Кузёды вань шуыса эн вунэтэ.
51004002	Сэзь улэ, ялан Инмарлы тау карыса вӧсяське.
51004003	Ми понна но вӧсяське, Ӟеч Иворез тодытыны Инмар милемлы ӧсэз мед усьтоз, Христос сярысь ватӥськыса улӥсь зэмлыкез ивортыны мед быгатомы шуыса. Со понна ик мон жильыетэ сюремын уго.
51004004	Кызьы кулэ, озьы шонер, валамон мед быгатысал сое вераны шуыса, мон понна вӧсяське.
51004005	Оскисьтэм калыкен асьтэдыз визьмо возе, дырдэс юнме эн быдтэ.
51004006	Калыкен котьку визьмо, лякыт кылын вераське, отын сылалэз мед луоз, – тодэ кызьы кулэ котькудӥзлы адямилы ответ сётыны.
51004007	Мон сярысь ваньзэ тӥледлы гажано братмы Тихик вералоз. Кузё-Инмарлы со монэн ӵош оскиськымон ужась, тыршись мурт луэ.
51004008	Сое мон тӥ доры соин ыстӥ: со мед тодысал тӥляд улон-вылон югдурды сярысь но тӥлесьтыд сюлэмъёстэс мед буйгатысал шуыса.
51004009	Сое оскиськымон, гажано братэнымы Онисимен ӵош ыстӥсько. Со но тӥ пӧлысь ик потэмын уго. Татысь вань ужъёс сярысь соос тӥледлы вералозы.
51004010	Аристарх, монэн ӵош пытсэтын пукись, тӥледлы салам вера. Озьы ик салам вера Марк – Варнавалэн матысь ӵыжы-выжыез, со сярысь мон тӥледлы таӵе косон ыстӥ: тӥ доры лыктӥз ке, сое куно каре.
51004011	Салам вера Иисус но, сое ваньмыз Иуст шуыса нимало. Христослы оскыны кутскем иудейёс пӧлысь таос гинэ Инмар Эксэйлык понна монэн ӵош ужало-тыршо. Соос мынам шумпотон вайисьёсы.
51004012	Тӥледлы салам вера Епафрасты, Иисус Христослэн ляльчиез. Со котьку но тӥ понна сюлмысьтыз вӧсяське, тӥ дун-шектэмесь мед луоды но Инмарлэсь эриксэ быдэсъян мылкыдын ялан мед улоды шуыса.
51004013	Тӥледлы ивортӥсько: тӥ понна, нош озьы ик Лаодикияын но Иерапольын улӥсьёс понна Епафрас туж сюлмаськыса-тыршыса ужа.
51004014	Тӥледлы салам вера Лука, врач, гажано мурт, нош озьы ик Димас.
51004015	Лаодикияысь агай-вынъёслы, Нимфанлы но солэн гуртаз люкаськись черк калыклы салам вералэ.
51004016	Та гожтэтэз тӥ асьтэ дорын лыдӟиды ке, сое Лаодикияе ыстэ, отысь черкын но сое мед лыдӟозы. Лаодикияысь вуэм гожтэтэз тӥ но лыдӟе.
51004017	Архипплы вералэ: Кузё-Инмарлэсь солы сётэм ужан-тыршонэз со вань сюлэмзэ поныса мед быдэсъялоз.
51004018	Салам веранъёсме мон, Павел, ас киыным гожтӥ. Монэ, жильыетын пукисез, эн вунэтэ. Инмарлэн дэлетэз ваньды бордын мед улоз. Аминь.
52001001	Павел, Сӥлуан но Тимофей – Инмар Атай но Кузё-Инмар Иисус Христос бордын улӥсь Фессалоникаысь черклы: Инмар Атаймылэсь но Кузё-Инмарлэсь Иисус Христослэсь дэлетсэ, каньыллыксэ тӥледлы сӥзиськомы.
52001002	Ваньды понна ялан Инмарлы тау кариськомы, вӧсяськыкумы тӥледыз тодамы вайиськомы.
52001003	Тӥлесьтыд осконэн ужамдэс, яратыса тыршемдэс, Кузё-Инмармы Иисус Христос вылэ оскиськыса, чидаса улэмдэс Инмар Атаймы азьын ялан тодамы вайиськомы.
52001004	Инмарен яратэм агай-вынъёсы, ми тодӥськомы, тӥледыз Инмар бырйиз шуыса.
52001005	Милям тодытэм Ӟеч Ивормы тӥ доры кыл вылын гинэ ӧз вуы, кужымен, Святой Духен со вуиз. Мур осконэн ми сое тодытӥмы. Тӥ асьтэос но тодӥськоды, кызьы ми тӥ дорын тӥледлы ӟеч лэсьтыны тыршыса улӥмы.
52001006	Куректыса-кайгырыса улон дыръяды но Святой Духлэн дэлетэныз Инмар кылэз тӥ шумпотыса кабыл басьтӥды. Милесьтым но, Кузё-Инмарлэсь но адӟем карыса улыны тӥ кутскиды.
52001007	Соин ик Македонияысь но Ахаияысь вань оскисьёс понна тӥ адӟем карымон муртъёс луиды.
52001008	Кузё-Инмарлэн кылыз тӥ пыр Македонияе но Ахаияе гинэ ӧз вӧлмы, тӥляд Инмарлы осконды мукет интыосын но тодмо луиз. Милемлы номыр сярысь но вераны кулэ ӧвӧл ни.
52001009	Уго соос асьсэос верало, кызьы ми тӥ доры вуимы, кызьы тӥ улэп, зэм Инмарлы ужан-тыршон понна, сульдэръёслы-идолъёслы йыбыртъянлэсь куштӥськыса, Инмар пала берытскиды
52001010	но Инмысь Солэн Пиезлэсь лыктэмзэ возьманы кутскиды, Кудзэ Со кулэмысь улӟытыса султытӥз – Иисусэз, вуоно вожпотонлэсь асьмемыз Мозмытӥсез.
52002001	Агай-вынъёсы, тӥ асьтэос тодӥськоды, милям тӥ доры ветлэммы юнме гинэ ӧй вал шуыса.
52002002	Нош талэсь азьвыл, кызьы тӥ тодӥськоды, Филиппы карысен трос курадӟонъёс, ултӥянъёс чидано луимы. Инмармы милемлы юрттӥз чик кышкатэк Инмарлэсь Ӟеч Иворзэ тӥ дорын тодытыны, туж ке но та ужлы пумитъяськизы.
52002003	Милям дышетонамы ӧрекчаськонэз, кескич малпанэз ӧвӧл, нокинэ но пӧяны ми ум тыршиське.
52002004	Инмарлэн Ӟеч Иворез тодытыны быръем адямиосыз кадь ми вераськомы. Адямиослы ум, Инмарлы яраны тыршыса вераськомы, – милесьтым сюлэмъёсмес чаклась-эскерисьлы.
52002005	Кызьы тӥ тодӥськоды, тӥ азьын ноку но ми чеберъяськыса-пӧяськыса ӧм вераськылэ, асьмелы пайда поттон мылкыдмы но ӧй вал: Инмар адӟись!
52002006	Тӥлесьтыд но, мукетъёслэсь но адямиослэсь милемды данъямзэс ум утчаське:
52002007	Христослэн апостолъёсыз луиськомы бере, ми быгатысалмы тӥлесьтыд троссэ курыны, но ми тӥ пӧлын зӥбыт-востэм улӥмы, – нунызэ нонтӥсь анай кадь, кызьы со лякытэн утялтэ аслэсьтыз нылпиоссэ.
52002008	Ми тӥледыз вань лулынымы-сюлмынымы яратӥмы, соин ик Инмарлэсь Ӟеч Иворзэ гинэ ӧвӧл, асьмелэсь лулмес но тӥледлы сётыны дасесь вал, сокем тӥ милемлы дуноесь-гажаноесь луиды.
52002009	Агай-вынъёсы, тӥ тодӥськоды на милесьтым тыршеммес, жадьытозь-катьтэммытозь ужаммес. Уй но нунал ужамы, тӥледыз нокуддэс но акыльӟытытэк, Инмарлэсь Ӟеч Иворзэ тӥ дорын ми тодытӥмы.
52002010	Инмар но, тӥ но адӟисьёс луиськоды, кызьы ми дун-чылкыт, шонер, дун-шектэм тӥ азьын, оскисьёс азьын, асьмеды возимы.
52002011	Тӥ тодӥськоды уго, кызьы атай аслаз вордэм нылпиосыныз ассэ возе, озьы ик ми но тӥледын ваньмыныды асьмемыз возимы.
52002012	Ми тӥледыз куримы, ӝуткамы, сюлворимы, тӥляд улонды Аслаз Эксэйлыказ, пиштӥсь данлыказ ӧтись Инмарлы ярамон мед луоз шуыса.
52002013	Ми дугдылытэк Инмарлы тау кариськомы на со понна но: тӥ, ми пыр Инмар кылэз кылыса, сое кабыл басьтӥды, адями кылэз кадь ӧд, Инмар кылэз кадь сое кабыл басьтӥды, – со зэмзэ ик сыӵе луэ, со тӥ пушкын, оскисьёс пушкын, улэ но ӟеч уж лэсьтэ.
52002014	Уго тӥ, агай-вынъёсы, Иудеяысь Христос Иисус бордын улӥсь Инмарлэн черкъёсызлэсь адӟонзэс чидано луиды: кызьы соос ас иудей калыксылэсь, озьы ик тӥ но ас калык выжыостылэсь курадӟытонъёссэс чидано луиды.
52002015	Соос виизы Иисусэз Кузё-Инмарез, Солэсь пророкъёссэ, милемды но уллязы; Инмарлы ярамон луыны уг тыршо, вань адямиослы пумитъяськыса уло,
52002016	язычникъёслы утиськон сярысь тодытонэз милемлы вераны люкето. Озьы соос асьсэлэсь сьӧлык мертэтсэс эшшо но пачыл каро; табере Инмарлэн вожпотонэз соос вылэ вуиз ни.
52002017	Агай-вынъёсы, кӧня ке но дыр тӥледын люкиськыса улӥмы, лулынымы ӧм люкиськылэ, мугорынымы гинэ тӥлесьтыд люкиськыса улӥмы. Со понна тӥледыз туж адӟеммы потыса, тӥлесьтыд мӧзмыса улӥмы.
52002018	Соин ик ми, – нош мон, Павел, огпол гинэ ӧвӧл, кык пол но, – тӥ доры лыктыны ӧдъяськомы вал; но милемлы шайтан люкетӥз.
52002019	Уго Кузё-Инмармы Иисус Христос азьын, Солэн лыктон дыръяз, тӥ сяна, кин милям оскиськонмы, шумпотонмы, данъяськонмылэн венец изьыез?
52002020	Тӥ ук милям данъяськонмы, шумпотонмы.
52003001	Соин ик чиданмы бырем бере Афиные ми огнамы кылёно кариськимы.
52003002	Соку ми тӥ доры асьмелэсь агай-вынмес Тимофеез ыстӥмы – Христослэсь Ӟеч Иворзэ тодытонын милемын ӵош Инмар понна ужась-тыршисез. Со тӥледыз мед юнматоз, оскондэс мед кужмоятоз шуыса, сое ыстӥмы.
52003003	Та куректон-кайгуосын сэрен нокин но медаз ни отчы-татчы шонаськы: тӥ асьтэос тодӥськоды, асьмелы та вылӥысен сётэмын.
52003004	Ми соку но, тӥ доры вуылыкумы, азьвыл ик тӥледлы вераллямы, курадӟонъёс адӟылоно луомы шуыса. Кызьы тӥ тодӥськоды, озьы ик луиз но.
52003005	Соин ик мон но чидатэк ини тӥляд осконды сярысь тодыны Тимофеез ыстӥ, визь сынась кызьы ке но тӥлесьтыд визьдэс медаз сына вал но ужам ужмы юнме медаз луы вал шуыса.
52003006	Нош табере, тани, тӥ дорысь али гинэ Тимофей берытскиз но тӥляд осконды, тӥляд яратонды сярысь умой ивор вайиз. Со вераз, тӥ, пе, милемыз ялан ӟечен тодады вайиськоды, милемыз туж адӟемды потыса улӥськоды, кызьы ми но тӥледыз адӟеммы потыса улӥськомы.
52003007	Ми пӧртэм куректон-кайгуос пӧлын, ёрмыса улӥськомы ке но, агай-вынъёсмы, тӥляд осконды сярысь тодыса, ми буйгатскимы.
52003008	Табере тӥ Кузё-Инмар бордын юн сылӥськоды бере, ми каньылак шокчыны быгатӥськомы ни.
52003009	Тӥ понна Инмарлы кызьы меда ми тау карыны быгатомы? Вань со шумпотонэз милемлы ваемды понна ми Инмармы азьын шумпотэммес вераськомы.
52003010	Уй но нунал вань сюлмысьтымы со понна вӧсяськиськомы: тӥледын пумиськыны мед быгатысалмы на, тӥляд осконады маиз уг на тырмы, сое ватсаны мед быгатысалмы на шуыса.
52003011	Ачиз Инмар, милям Атаймы но милям Кузё-Инмармы Иисус Христос милесьтым тӥ доры сюресмес мед ӵошкатысал.
52003012	Нош Кузё-Инмар тӥледлы ог-огдэс, мукетъёссэ но яратонэз пачыл мед кароз, кызьы ми но тӥледыз пумтэм яратӥськомы.
52003013	Кузё-Инмармы Иисус Христос Аслаз вань святойёсыныз валче лыктон нуналэ Инмармы, Атаймы азьын Со тӥлесьтыд сюлэмъёстэс дун-сьӧлыктэм, дун-шектэм карыса мед юнматоз. Аминь.
52004001	Агай-вынъёсы, тӥ ми пыр тодӥды, кызьы улыны кулэ Инмарлы ярамон луон понна. Тӥледыз Иисус Христослэн нимыныз куриськомы, сюлвориськомы: азьланяз тазьы улыны эшшо но золгес тырше.
52004002	Тӥ тодӥськоды уго, Кузё-Инмарлэсь Иисуслэсь кыӵеесь курон-косонъёссэ ми тӥледлы сётӥмы.
52004003	Инмар тӥлесьтыд дун-сьӧлыктэм луэмдэс возьма. Азыса-калгыса улонлэсь куштӥське.
52004004	Тӥ ваньды асьтэлэсь сосуддэс дун-чылкыт, дун-шектэм утьыны-возьыны мед быгатоды.
52004005	Инмарез тодӥсьтэм язычникъёс кадь мугорлэн юрӟым куронъёсыныз ӝуатскыса эн улэ.
52004006	Асьтэлы пайда басьтыны турттыса, ас браттылы пумит номыр но эн лэсьтэ: малы ке шуоно та понна Кузё-Инмар пунэмзэ берыктэ. Со сярысь ми тӥледлы азьвыл ик верамы, шара ивортылӥмы.
52004007	Уго Инмар асьмемыз сьӧлыкъёс лэсьтыса улыны ӧз ӧтьы, дун-сьӧлыктэм улонэн улыны Со ӧтиз.
52004008	Озьыен, та куронъёсты кулэтэм карись мурт, адямиез кулэтэм уг кары, со Инмарез кулэтэм каре, Кудӥз тӥледлы Аслэсьтыз Святой Духсэ сётэ.
52004009	Агай-вынъёсты яратон сярысь тӥледлы гожъянэз ик ӧвӧл, уго тӥледыз Ачиз Инмар ог-огдэс яратыны дышетӥз.
52004010	Быдэс Македонияысь агай-вынъёсты тӥ яратӥськоды. Агай-вынъёсмы, тӥледыз эшшо но золгес яратыса улыны куриськомы.
52004011	Сюлмысьтыды тырше зӥбыт-востэм улыны, ас уждэс тодэ, ас киыныды ужаса кӧттыр поттэ, кызьы ми тӥледлы азьвыл ик индылонъёс сётӥмы.
52004012	Соку Инмарлы оскымтэос тӥлесьтыд улэмдэс адӟем карыны кутскозы, номырлы но ёрмыса-ӟудыса уд улэ.
52004013	Агай-вынъёсы, кулэмъёс пумысен мынам тӥледыз тодытытэк кельтэме уг поты. Оскиськонзы луымтэ мукет муртъёс кадь тӥ медад куректэ-кайгыре.
52004014	Уго асьмеос Иисуслэн кулэмезлы но улӟыса султэмезлы оскиськомы бере, соку Иисуслы осконэн кулон умме усемъёсты но Инмар Соин ӵош ваёз шуыса оскыны кулэ.
52004015	Кузё-Инмарлэсь верам кылзэ ми тӥледлы вераськомы: асьмеос, улэпъёс, Кузё-Инмарлэн лыктонэз дырозь улоно муртъёс, кулэмъёслэн азьпалазы ум потэ.
52004016	Уго косон куара потоз но, соку архангеллэн куараез, Инмарлэн гумы куараез кылӥськыку, Ачиз Кузё-Инмар Инмысь васькоз. Соку нырысь ик Христослы оскыса кулэмъёс кулэмысь улӟыса султозы.
52004017	Табере асьмеос но, улэп кылемъёс, соосын валче омырысен Кузё-Инмарез пумитан понна пилемъёс вылын ӝутэмын луомы. Собере вань вапумъёс ӵоже Кузё-Инмарен огазьын уломы.
52004018	Та кылъёсын ог-огдылэсь мылкыддэс ӝутэ.
52005001	Та дыръёслэн, вапумъёслэн вуонзы сярысь тӥледлы гожъяны, агай-вынъёсы, кулэлыкез ӧвӧл.
52005002	Уго тӥ асьтэос ӟеч тодӥськоды: возьмамтэ дыръя, уйин лушкаськись кадь, озьы Кузё-Инмарлэн нуналыз лыктоз.
52005003	Куке вераны кутскозы: «тупаса улон, кышкатэк улон», соку шӧдтэк шорысь, кызьы нуны вайись кышномурт доры ӝог вуэ курадӟон, озьы ик соос доры бырон вуоз. Нокин но ватӥськыны уз быгаты.
52005004	Но тӥ, агай-вынъёсы, пеймыт азьын уд улӥське, соин ик нунал тӥледыз, лушкаськись кадь, шӧдтэк шорысь уз куты.
52005005	Уго ваньды тӥ югытлэн, нуналлэн нылпиосыз; асьмеос уйлэн, пеймытлэн нылпиосыз ӧвӧл.
52005006	Ойдолэ, мукетъёс кадь ум изе, сэзь-сэзь кариськоме, сазь уломе.
52005007	Изисьёс уйин изё, кудӟытозь юисьёс уйин кудӟытозязы юо.
52005008	Нош асьмеос, нуналлэн нылпиосыз, сазь уломе, осконлэсь, яратонлэсь корт дӥсьсэс дӥсяломе, утиськон понна оскиськонлэсь корт изьызэ изьыяломе.
52005009	Инмар асьмеды вожпотон улын возён понна ӧз бырйы, Кузё-Инмармы Иисус Христос пыр утиськон басьтон понна Со асьмеды бырйиз.
52005010	Христос асьме понна кулӥз, – сэзь улӥськомы-а яке кулон уммен изиськомы-а – Соин валче пырак ӵоже мед уломы шуыса, Со асьмеды бырйиз.
52005011	Соин ик, кызьы тӥ али лэсьтӥськоды, азьланяз но ог-огдылэсь мылкыддэс ӝутэ, ог-огдэс юнматэ.
52005012	Агай-вынъёсмы, тӥ дорын вань кужымзэ поныса ужасьёсты, Кузё-Инмарлэн черкеныз кивалтӥсьёсты, кинъёс тӥледлы визь-нод сёто, дышето, соосты тӥ дунъялэ.
52005013	Соослэн та ужзы понна соосты мур гажаса сӥё-дано каре. Куспады тупаса улэ.
52005014	Агай-вынъёсы, ми тӥледыз куриськомы: азьтэмъёсты визьмалэ, усем мылкыдын улӥсьёслэсь мылкыдзэс ӝутэ, начаръёслы юрттӥське. Котькытын, котьма ласянь чидасесь луэ.
52005015	Чаклаське, нокин но нокинлы но уродэзлы пумит уродэн пунэмзэ медаз берыктылы. Ог-огдылы, вань калыклы котьку но ӟеч лэсьтыны тырше.
52005016	Ялан шумпотонэн улэ.
52005017	Дугдылытэк вӧсяське.
52005018	Ваньмыз понна Инмарлы тау каре: уго Инмар тӥлесьтыд, Иисус Христос бордын улӥсьёслэсь, тазьы улэмдэс возьма.
52005019	Духез эн кысэ.
52005020	Инмарлэсь дэлето кузьымзэ, кудӥз луэ Солэсь кылзэ ивортон, кулэтэм эн каре.
52005021	Ваньзэ чаклалэ-эскере, ӟечез бордын кутӥськыса улэ.
52005022	Нош вань уродлэсь-леклэсь палэнске.
52005023	Ачиз тупаса улонлэн Инмарез тӥледыз быдэсак дун-сьӧлыктэм мед кароз. Тӥляд духты, лулды, мугорды Кузё-Инмармылэн Иисус Христослэн лыктыкузлы дун-шектэм луыса мед возиськоз.
52005024	Оскиськымон тӥледыз Ӧтись, Со ваньзэ тае лэсьтоз.
52005025	Агай-вынъёс, ми понна вӧсяське!
52005026	Святой чупанэн чупаса вань вӧсяськись агай-вынъёсты ӟечкылалэ.
52005027	Кузё-Инмарлэн нимыныз тӥледыз сюлворыса курисько: та ыстэм гожтэтэз вань агай-вынъёслы лыдӟелэ.
52005028	Кузё-Инмармылэн Иисус Христослэн дэлетэз тӥ бордын мед улоз. Аминь.
53001001	Павел, Сӥлуан но Тимофей – Инмар Атаймы но Кузё-Инмар Иисус Христос бордын улӥсь Фессалоникаысь черклы:
53001002	Инмар Атаймылэсь но Кузё-Инмарлэсь Иисус Христослэсь дэлетсэ, каньыллыксэ тӥледлы сӥзиськомы.
53001003	Агай-вынъёс, ми котьку но тӥ понна Инмарлы тау карыны кулэ. Со шонер. Уго тӥляд осконды кужмоя, куспады ог-огдэс яратонды но будэ.
53001004	Соин ик ми Инмарлэн черкъёсаз тӥледын ушъяськиськомы. Котькыӵе уллянъёс, куректон-кайгуос пӧлын улыса но, тӥ ваньзэ чидаськоды, оскон бордын кужмо сылӥськоды.
53001005	Соос луо Инмарлэн шонерлыко судэзлэн тодметъёсыз. Инмарлэн Эксэйлыказ пырыны ярамонэсь луон понна тӥ куректон-кайгу чидано луиськоды.
53001006	Инмар шонер лэсьтэ: тӥледыз сантэмасьёслы Со куректон-кайгуэн пунэмзэ берыктэ,
53001007	нош тӥледлы, ултӥям муртъёслы, Кузё-Инмар Иисус, Аслаз кужмо Кылчинъёсыныз Инмысь лыктыкуз, милемын валче шумпотон сётоз.
53001008	Инмарез тодӥсьтэмъёслы, Кузё-Инмармылэсь Иисус Христослэсь Ӟеч Иворзэ кабыл басьтӥсьтэмъёслы гомась тыл пушкын Со пунэмзэ берыктоз.
53001009	Сыӵе адямиослэн азьпал адӟонзы – пумтэм вапумъёслы бырон. Кузё-Инмарлэн син азьысьтыз, Солэн быдӟымлыко пиштӥсь данлыкез бордысь соос уллямын луозы.
53001010	Святойёсыз бордын данэ потыны, вань оскисьёслы паймыны луымон лыктон нуналаз, соос пӧлын тӥ но луоды, малы ке шуоно тӥ оскиды солы, мае ми тӥледлы тодытӥмы.
53001011	Соин ик котьку но тӥ понна вӧсяськиськомы: Инмар тӥледыз ӧтем улонэзлы тупамонэсь мед кароз, Аслаз кужыменыз котькыӵе ӟеч уж лэсьтыны, оскондэс кужмоятыны Со ӟеч эриксэ мед сётоз шуыса.
53001012	Инмармылэн, Кузё-Инмарлэн Иисус Христослэн тӥледлы сётэм дэлетэныз, Кузё-Инмармылэн Иисус Христослэн нимыз тӥ пыр данэ мед потоз, нош тӥ – Со пыр данэ мед потоды.
53002001	Агай-вынъёсы, Кузё-Инмармылэн Иисус Христослэн лыктонэз но асьмелэн Соин огазе кариськонмы пумысен тӥледыз туж куриськомы:
53002002	Куалектыса визьдэс эн ыштэ, дух пыр, кыл пыр, ыстэм гожтэт пыр но визьдэс медаз тугалэ, – со гожтэтэз, пе, ми ыстӥськеммы, Христослэн нуналыз вуэ ни шуыса, пе, отын гожтэмын.
53002003	Нокин но нокызьы но тӥледыз медаз пӧя: уго со нунал вуэмлэсь азьло адямиос Инмарлэсь куштӥськозы. Соку сьӧлыклэн адямиез, быронлэн пиез ассэ шара возьматоз –
53002004	пумитъяськись, ассэ ваньмызлэсь вылӥе пуктоз, адямиослэсь Инмар яке святыня шуонзылэсь но ассэ вылӥе пуктоз. Со Инмарлэн храмаз пуксёз но ассэ Инмар шуыса ялоз.
53002005	Уд ни тодӥське-а, эшшо тӥ дорын улыкум, та сярысь тӥледлы вералляй?
53002006	Табере тӥ тодӥськоды, мар сое калык пӧлы потыны уг на лэзьы.
53002007	Уго али ик ини законлы пумит улон лушкемен ужа ини, но мар луоно, со уз луы со дырозь – пӧлысьтызы кутыса возись басьтӥськытозь.
53002008	Соку законлы пумит улӥсь калык азе потоз, нош Кузё-Инмар Иисус, шораз шокчыса, сое виёз, Аслаз лыктонэныз сое пыраклы быдтоз.
53002009	Законлы пумит улӥсьлы лыктыны шайтан юрттоз. Олокыӵе но кужмоесь, паймымон тодметъёс, пӧяськон пыр паймымон ужъёс лэсьтэмын луозы.
53002010	Быронэ мынӥсьёс олокыӵе но шонертэм улонъёслэн визез суран-пожаназы сюрозы – утён вайись зэмлыкез яратонлэсь куштӥськемзы понна.
53002011	Соин сэрен Инмар соослы йыромон уж лэзёз, соин ик соос ӧрекчаськонлы оскыны кутскозы.
53002012	Зэмлыклы оскымтэос, шонертэм улонэз яратӥсьёс – ваньзы судить каремын луозы.
53002013	Нош ми, Кузё-Инмарен яратэм агай-вынъёсмы, тӥ понна ялан Инмарлы тау карыны кулэ, малы ке шуоно кутсконысеныз ик Дух пыр дун-сьӧлыктэм карыса, зэмлыклы оскон пыр Инмар тӥледыз утиськон басьтон понна бырйиз.
53002014	Милям Ӟеч Иворез тодытонмы пыр Кузё-Инмармылэн Иисус Христослэн пиштӥсь данлыказ пыриськыны Со тӥледыз ӧтиз уго.
53002015	Озьыен, агай-вынъёсы, юн сылэ, кылынымы вераса, ыстэм гожтэтъёсмы пыр дышетэммы бордын зол кырмиськыса улэ.
53002016	Нош табере Ачиз Кузё-Инмармы Иисус Христос но асьмемыз яратӥсь Инмар Атаймы, Аслаз гажан-жалянэныз пумтэм вапумъёслы буйгатскон но оскиськон сётӥсь,
53002017	сюлэмъёстэс мед каньылатоз, ӟеч кыл вераны, ӟеч уж лэсьтыны тӥледыз мед юнматоз.
53003001	Эшшо таӵе веранэ вань на: агай-вынъёсы, ми понна вӧсяське. Тӥ дорын кадь ик Кузё-Инмарлэн Ӟеч Иворез мукет интыосы но ӝог мед вӧлмоз, данэ мед потоз.
53003002	Сӧриськем, кескич адямиослэсь мозмытскыны ми мед быгатысалмы шуыса, ми понна вӧсяське. Ваньмызлэн осконэз ӧвӧл уго.
53003003	Но Кузё-Инмар оскиськымон, Со тӥледыз юнматоз, шайтанлэсь утёз.
53003004	Кузё-Инмар бордын ми тӥледлы оскиськомы, ми оскиськиськомы: тӥ быдэсъяськоды, быдэсъялоды но сое, мае лэсьтыны ми тӥледыз куриськомы-косӥськомы.
53003005	Кузё-Инмар тӥлесьтыд сюлэмдэс Инмарез яратон пала, Христослэн чиданэз пала мед берыктоз.
53003006	Агай-вынъёсы, Кузё-Инмармылэн Иисус Христослэн нимыныз тӥледыз куриськомы-косӥськомы азьтэмъяськыса, милесьтым дышетэммес кабыл басьтытэк улӥсь адямиослэсь палэнскыны.
53003007	Асьтэос тодӥськоды, кызьы тӥ милесьтым адӟем карыса улыны кулэ. Ми тӥ дорын ур-вар поттыса ӧм улэ уго.
53003008	Нокинлэсь но так шоры няньзэ ӧм сие, ужаса улӥмы. Уй но нунал пӧсятозямы ужамы, акылляськытэк улыны тыршимы.
53003009	Соосты курыны милям правомы ӧвӧлысь ӧвӧл со, милесьтым адӟем карыны тӥледлы пример сётон понна со.
53003010	Уго, куке ми тӥ дорын вал, тӥледыз тазьы улыны дышетӥмы: «Кин уг ужа, со уг сиы».
53003011	Ми кылӥмы, кызьы тӥ пӧлысь куд-огъёсыз азьтэмъяськыса уло, номыр но кулэзэ уг лэсьто, пайдатэм ужъёсын выро.
53003012	Таӵеосты Кузё-Инмармылэн Иисус Христослэн нимыныз куриськомы, косӥськомы, соос зӥбыт-востэм мед ужалозы но ужаса поттэм няненызы кӧтсэс мед тырозы шуыса.
53003013	Нош тӥ, агай-вынъёсы, ӟеч уж лэсьтэмысь эн дугдылэ.
53003014	Кин ке тӥледлы ыстэм гожтэтысь милесьтым верам кылмес ӧз ке кылзӥськы, сое синйылтыса возе. Возьытэз валатон понна соин кусып эн возе.
53003015	Но тӥ сое тушмон шуыса эн лыдъялэ, агай-вындэс музэн визьмалэ-нодъялэ сое.
53003016	Тупаса улон вайись Кузё-Инмар тӥледлы котьку но, котькытын но Ачиз каньыллык мед сётоз. Кузё-Инмар ваньмыныды тӥледын огазьын мед улоз!
53003017	Котькуд ыстэм гожтэтэлэсь ӟечкылан люкетсэ мон, Павел, ас киыным гожтыса, тазьы йылпумъясько:
53003018	Кузё-Инмармылэн Иисус Христослэн дэлетэз тӥ бордын, ваньды бордын мед улоз. Аминь.
54001001	Павел, Иисус Христослэн апостолэз, Инмарлэн, асьмелэн Утисьмылэн но асьмелэн оскиськонмылэн Кузё-Инмарлэн Иисус Христослэн косэмезъя,
54001002	Тимофейлы, монэн одӥг кадь осконэн улӥсь зэмос пиелы. Инмарлэсь, Атаймылэсь но Кузё-Инмармылэсь Иисус Христослэсь дэлетсэ, гажан-жалянзэ, каньыллыксэ тыныд сӥзисько.
54001003	Македонияе кошкон азям мон тонэ Ефесэ кыльыны косӥ, куд-огезлы тон отын мед вералод, ӧрекчи дышетонъёсты вӧлмытонлэсь соос мед куштӥськозы шуыса.
54001004	Соос медаз ни выре ӧрекчи веросъёс кылдытъянэн, ӵыжы-выжыоссылэсь кытысь но ку потэмзы сярысь пумтэм-йылтэм гожъянъёсын. Соос адямиосты куспазы куаретонэ-ченгешонъёсы вутто, нош Инмарлэн ужез оскон пыр адӟиське.
54001005	Курон-косонмылэн шорсюлмыз – яратон, кудӥз потэ чылкыт сюлмысь, возьытлыкез тодон-валанысь, зэмлыко осконысь.
54001006	Куд-огез, та бордысь палэнскыса, юнме кыл тэкшерон пала кариськиз.
54001007	Соослэн законлы дышетӥсь кариськемзы потэ, нош асьсэос уг валало мар сярысь верамзэс, сое кужмысь валэктыны выро ке но.
54001008	Нош ми тодӥськомы: закон умой соку, куке сое уж вылын шонер кутӥськод.
54001009	Тодӥськомы сое но: закон шонер улӥсьёс понна поттэмын ӧвӧл, со поттэмын законлы пумит улӥсьёс, Инмар законлы тэрытскисьтэмъёс понна, сьӧлыклэсь кышкасьтэмъёс, сьӧлыкаса улӥсьёс, юрӟым, кырсь ужъёс лэсьтӥсьёс, анайзэс но атайзэс быдтӥсьёс, адями виылӥсьёс понна;
54001010	азыса-калгыса улӥсьёслы, пиосмурт пиосмуртэн кӧласьёслы, адямиен вузкарисьёслы, ӧрекчаськисьёслы, сётэм кылзылэсь куштӥськисьёслы – ваньмызлы, кинъёс Инмар дышетонлы пумитъяськыса, мыдлань лэсьтыса уло.
54001011	Нош Инмарлэн дышетонэз данлыко Ӟеч Ивор вылэ пыкиське, сое тодытыны бакельлыко Инмар мыным ӟеч эриксэ сётӥз.
54001012	Мыным кужым сётӥсь Кузё-Инмармылы Иисус Христослы тау карисько: Со монэ оскиськымон луисько шуыса лыдъяз но та ужез быдэсъяны пуктӥз, –
54001013	монэ, азьвыл Аслыз пумитъяськисез, вӧсяськисьёсты улляса-ёртыса, ӝоже уськытъяса возисез. Инмар монэ жаляз, уго мон та ужъёсты тодытэк-валатэк, осконэ ӧвӧлысь лэсьтылӥ.
54001014	Иисус Христос бордысь потэм осконэн но яратонэн ӵош Кузё-Инмармылэн дэлетэз мон пушкын пачылмыса улыны кутскиз.
54001015	Шонер верамын но ваньмызлы кабыл басьтыны ярамон луо та кылъёс: Иисус Христос дунне вылэ сьӧлыкоосты утьыны-мозмытыны лыктӥз, нош соос пӧлысь ваньмызлэсь сьӧлыкоез луисько мон.
54001016	Со понна ик уго жаляса Со мынэсьтым сьӧлыкъёсме куштӥз: адӟем карон понна Иисус Христос нырысь ик мон вылын Аслэсьтыз кема чиданзэ мед возьматоз быронтэм улон басьтэмзы потыса Солы оскыны кутскисьёслы.
54001017	Пумтэм вапумъёсысь Эксэйлы, ноку но бырисьтэм, адӟыны луисьтэм одӥг гинэ визьмолэсь но визьмо Инмарлы пумтэм вапумъёсы сӥ-сан но дан. Аминь.
54001018	Тимофей, пие, Инмарлэсь кылзэ ивортон пыр тон сярысь веранъёсыз лыдэ басьтыса, тыныд таӵе курон-косон сётӥсько: соос вылэ пыкиськыса, ӟечлыко ожмаськись кадь тон мед нюръяськод.
54001019	Осконэд, чылкыт сюлмыд мед луоз, уго куд-огез сое кулэтэм каризы но, соин сэрен осконзылэн инъетэз куашказ.
54001020	Сыӵеесь луо Именей но Александр. Инмарез сантэмаса медаз ни улэ шуыса, соосты мон шайтан киулэ сётӥ.
54002001	-
54002002	Нырысь ик, мон курисько вань адямиос, эксэйёс понна, вань кузёос понна куриськыны, вӧсяськыны, дурбасьтыны, тау карыны, шыпыт, бугыръяськонъёстэк, шонерлыко, дун-чылкыт улыны мед быгатомы шуыса.
54002003	Таӵе вӧсяськон асьмелэн Инмармылы, Утисьмылы ӟеч, ярамон луэ.
54002004	Солэн вань адямиосты утиськытэмез, зэмлыкез тодытэмез потэ.
54002005	Инмар одӥг. Инмарен адямиос вискын кусып возись но одӥг. Со Адями Иисус Христос,
54002006	ваньзэ сьӧлыкъёслэсь мозмытон понна Со Ассэ Ачиз сётӥз: дырызлэсь вуэмзэ тодытон вал со.
54002007	Со понна мон пуктэмын вал Ӟеч Ивор тодытӥсь, апостол карыса. Христослэн нимыныз зэмзэ верасько, уг пӧяськы, – осконэз, зэмлыкез язычникъёс пӧлы вӧлмытон понна мон быръемын вал.
54002008	Мылкыд карисько: пиосмуртъёс котькыӵе интыысен чылкыт сюлмын, вожпотонтэк, шекланытэк киоссэс ӝутыса мед вӧсяськысалзы.
54002009	Озьы ик кышномуртъёс но: йӧспӧртэм, гольтрес медаз дӥсяське, асьсэды зӥбыт-востэм мед возёзы. Асьсэды йырси пунонъёсын, зарниен но, марӟанэн но, дуно дӥськутэн но медаз чеберъялэ.
54002010	Кызьы кулэ Инмарлы оскись кышномуртъёслы, озьы соос но ӟеч ужъёс лэсьтыса мед улозы.
54002011	Кышномурт чус кариськыса, тэрытскыса мед дышетскоз.
54002012	Кышномуртэз дышетыны, кузпалэныз кузёяськыса улыны уг лэзиськы. Со чус мед улоз.
54002013	Уго нырысь ик Адам кылдытэмын, нош собере – Ева.
54002014	Визь тугаськонэ Адам ӧз сюры, кышномурт сюриз, со сьӧлыказ.
54002015	Но со нылпи ваён пыр утиськоз: осконэн, яратонэн, дун-чылкыт, дун-шектэм улӥз ке.
54003001	Шонер верамын: кинлэн епископ луэмез потэ, со ӟеч уж лэсьтыны мылкыд каре.
54003002	Но епископ шектэм луыны кулэ: со одӥг пол гинэ кышнояськемын луыны кулэ, визьмын улӥсь, ассэ кутыны быгатӥсь, лякыт сямо, пӧяськисьтэм, ӟудыса-ёрмыса улӥсьёслы юрттӥськись, дышетыны-валэктыны быгатӥсь.
54003003	Юонэз яратӥсь медаз лу, керӟегъяськись-лекъяськись, аслыз пайда-барыш утчась медаз лу. Со зӥбыт-востэм сямо, тупаса улонэз яратӥсь, узырлыкез яратӥсьтэм мед луоз.
54003004	Ас семьяезлы ӟеч кузё мед луоз; нылпиосыз кылзӥськисесь, тэрытскисесь луыса мед будозы.
54003005	Уго кин ас юртэныз кивалтыны уг быгаты, кызьы со Инмарлэн Черкеныз кивалтыны быгатоз?
54003006	Али пылатэмъёс пӧлысь со медаз луы: уго соку со данъяськыны-вылтӥяськыны кутскоз но диаволэн ӵош судэ сюроз.
54003007	Пыкылон пӧлы, диаволлэн сьӧлтэтаз медаз сюры шуыса, солэн калык пӧлын ӟеч данэз мед луоз.
54003008	Озьы ик диаконъёс асьсэды ӟеч возьыны кулэ, кык пумо вераськисесь, винаез яратӥсесь, асьсэлы пайда-барыш утчасесь медаз луэ.
54003009	Осконлэсь ватӥськыса улӥсь зэмлыксэ чылкыт мылкыдынызы утисесь мед луозы.
54003010	Азьвыл ик соосты эскерыса-чакласа утчано, собере, шекъёссы ӧвӧл ке, служить карыны лэзёно.
54003011	Озьы ик кышноос но асьсэды ӟеч возисесь, кыл нуллӥсьтэмесь, юисьтэмесь, котьмар ласянь оскиськымонэсь луыны кулэ.
54003012	Диакон одӥг пол гинэ кышнояськемын луыны кулэ; нылпиосызлы но, ас юртэзлы но со ӟеч кузё луыны кулэ.
54003013	Уго ӟеч служить карисьёс вылӥ тубатэ ӝутско но Иисус Христослы осконын чик кышкасьтэмесь луо.
54003014	Тае тыныд гожтӥсько, нош ачим ӝоген тон доры вуо шуыса малпасько.
54003015	Ӝегано луи ке, тон мед тодод, Инмар коркан кызьы тон астэ возьыны кулэ, – уго со улэп Инмарлэн Черкез луэ, нош со зэмлыклэн юбоез, инъетэз луэ.
54003016	Шонерак вераны кулэ: зэмос осконлэн ватӥськыса улӥсь зэмлыкез быдӟым: Инмар адями мугорын лыктӥз, Дух пыр Ассэ шонере поттӥз, Ассэ Кылчинъёслы возьматӥз, Со калыкъёслы тодытэмын вал, дунне Солы оскыны кутскиз, пиштӥсь данлыкен Со Инме ӝутскиз.
54004001	Нош Инмарлэн Духез валамон вера: берпум аръёсы периос дорысь потэм дышетонъёсты санэ поныса но визез тугась духъёслэсь кылзӥськыса, куд-огъёсыз осконлэсь куштӥськозы
54004002	возьытлыксэс ыштэм пӧяськисьёслэн чеберъяськонзы пыр.
54004003	Соос бызьыны-басьтыны уг лэзё, соизэ я таизэ сиёнэз сиыны уг косо, нош соосты Инмар сиыны кылдытӥз – оскыса, зэмлыкез тодыса улӥсьёс соосты тау карыса мед сиёзы шуыса.
54004004	Уго мае Инмар кылдытӥз, ваньмыз со ӟеч, тау карыса кабыл басьтӥське ке, номыре но кулэтэм карыны кулэ ӧвӧл.
54004005	Уго Инмар кыл пыр, вӧсяськыса со дун-чылкыт луэ.
54004006	Тае тон агай-вынъёслы валэктӥд ке, соку тон Иисус Христослэн ӟеч ужасез луод, осконлэн кылъёсыныз но со кабыл басьтэм ӟеч дышетонэн тыр улод.
54004007	Нош нылкышноослэн ярантэм-кулэтэм супыльтонъёссылэсь палэнскылы; Инмар азьын шонерлыко улонлы астэ кыдаты.
54004008	Мугор кыдатонлэн ӧжыт пайдаез, Инмар азьын шонер улон гинэ самой бадӟым пайда вае. Со бордын возиське туалаез но, вуоноез но улон.
54004009	Та кыл шонер но котькуд ласянь кабыл басьтыны ярамон.
54004010	Асьмеос улэп Инмарлы оскиськомы. Со понна ужаськомы, сантэманъёсты чидаськомы – Со вань адямиос понна Утись луэ, уката ик Солы оскисьёс понна.
54004011	Тодыты, дышеты талы калыкез.
54004012	Нокин но тонэ, пинал-еж шуыса, санэ понытэк медаз улы; вераськонэд, улонэд, яратонэд, духен улонэд, осконэд, дун-чылкыт улонэд оскись калыклы адӟем карымон мед луоз.
54004013	Мон лыктытозь, калыклы Священной Гожтэмез лыдӟы, визь-нод сёткаса, дышетыса ул соосты.
54004014	Тыныд сётэм ӟечлыкез кулэтэм эн кар. Со тыныд Инмарлэсь кылзэ ивортон пыр, вӧсяськонэн кивалтӥсьёслэн тон вылэ кизэс понон дыръя сётэмын вал.
54004015	Ваньзэ тае сюлэмдэ поныса быдэсъя, та бордын ул, тынад азинсконэд ваньмызлы адӟиськымон мед луоз.
54004016	Астэ ачид чакласа ул, адямиосты дышетонэз но. Та удысын дугдылытэк тыршы. Уго тазьы лэсьтыса, астэ ачид утёд, тонэ кылзӥськисьёсты но.
54005001	Пересь муртэ эн пыкылы, атаеныд кадь соин вераськы. Аслэсьтыд покчи арлыдо агай-вынъёсыныд но озьы ик.
54005002	Пересь кышномуртъёсын ас анаеныд кадь вераськы. Егит нылъёсын вордэм сузэръёсыныд кадь дун-чылкыт астэ возь.
54005003	Палкышноос сярысь сюлмаськы, соос огназы кылемын ке.
54005004	Палкышнолэн нылпиосыз яке нылпиезлэн нылпиосыз вань ке, соос Инмарлы оскемзэс уж вылын мед возьматозы: нырысь ик асьсэлэн семьязы сярысь сюлмаськыны, анай-атайёссэс вордыны мед дышетскозы – таӵе улон Инмарлы ярамон луэ.
54005005	Чылкак огназ кылем палкышно Инмарлы оскиське но уен-нуналэн вӧсяськыса, куриськыса улэ.
54005006	Нош эзылыса-эркияськыса улӥсь улэп дыръяз ик кулэмын ни.
54005007	Дун-шектэм мед улозы шуыса, соослы индылы, валэкты.
54005008	Нош кин аслаз ӵыжы-выжыосыз, уката ик семьяосыз сярысь уг ке сюлмаськы, со мурт Инмарлы осконлэсь куштӥськемъёсын одӥг радэ пыре, оскисьтэм муртлэсь но уродгес шуыса лыдӟиське.
54005009	Палкышноос радэ пырты сыӵезэ гинэ, кудӥзлы тырмиз ни куатьтон арес но со одӥг пол гинэ быземын вал ке.
54005010	Со тодмо мед луоз ӟеч ужъёсыныз, пиналъёсты будэтэменыз, пыдйылчиосты утялтэменыз, вӧсяськисьёслэсь пыдъёссэс миськылэменыз, куанер улӥсьёслы юрттылэменыз, котькыӵе ӟеч ужез сюлмысь быдэсъяменыз.
54005011	Нош егит палкышноосты таос радэ эн куты, уго соос, лулмугор кулэ каронъёссы ӝуатскыку, Христослэсь палэнско, соослэн нош ик быземзы потыны кутске.
54005012	Соос суд улэ сюроноос, малы ке шуоно Инмар азьын азьвыл сётэм кылзылэсь соос куштӥськизы.
54005013	Нош эшшо ке, соос капчи улонэз яратыны кутско но коркась корка ветлыны дышетско. Капчи улонэз яратӥсь гинэ ӧвӧл, эшшо ке супыльтӥсесь, котьмаин тунсыкъяськисесь луо, мае уг яра, сое вераса ветло.
54005014	Соин ик мынам ӵектэме потэ: егит палкышноос мед бызёзы, пинал мед ваёзы, юрт котырысь ужъёсын мед кивалтозы но тушмонлы урод кылъёс вераны нокыӵе но муг медаз сётэ.
54005015	Куд-огъёсыз уго, осконлэсь палэнскыса, шайтанлэн сюрес кузяз кошкизы ни.
54005016	Кинлэн ке оскись муртлэн ӵыжы-выжыосыз пӧлын палкышноосыз вань ке, соос сярысь со мед сюлмаськоз, черк вылэ гинэ секытэз медаз усьы – черк зэмос палкышноослы юрттӥськыны кулэ.
54005017	Ужзэс ӟеч нуись вӧсяськисьёслэсь кивалтӥсьёссэс нимысьтыз сӥлы карыны кулэ, уката ик Инмар кылэз тыршыса тодытӥсьсэ, дышетӥсьёссэ.
54005018	Уго Священной Гожтэм шуэ: «кутсаськись ошедлэсь ымзэ эн кортна» но «ужась мурт сюроно медзэ-люкетсэ басьтыны кулэ».
54005019	Вӧсяськисьёслэн кивалтӥсьсы вылэ янгыш уськытонэз кык яке куинь адӟисьёс веразы ке, соку гинэ сое санэ пон.
54005020	Сьӧлыкасьёсты вань калык азьын шарае потты, мукетъёсызлэн но кышканзы мед кылдоз шуыса.
54005021	Инмар азьын, Кузё-Инмармы Иисус Христос азьын, быръем Кылчинъёс азьын тонэ тэльмырыса курисько: та куронэз быдэсъяса ул, номыре но ас тодэмъяд, нокинэ но улӥ-вылӥ карыса эн лэсьты.
54005022	Дыртыса нокин вылэ но кидэ эн поны, муртлэн сьӧлык лэсьтоназ эн пыриськы; дун-чылкыт астэ возь.
54005023	Азьланяз ву гинэ эн юы, ӧжытак вина но ю, кӧтпушкыд мед юнмалоз, висёнъёсыд мед дугдозы шуыса.
54005024	Куд-ог адямиослэн сьӧлыкъёссы чик ватӥськемын ӧвӧл, соос шонерак соосты суд улэ нуо, нош куд-огезлэн сьӧлыкъёсыз бӧрысьгес усьтӥськозы ай.
54005025	Озьы ик ӟеч ужъёс но адӟиськыса уло, нош сокем уг ке но адӟисько, ватӥськыса кылемзы уз луы.
54006001	Зӥбет улын улӥсь ляльчиос асьсэлэсь кузёоссэс сӥё-сано карыса, гажаса улыны кулэ, Инмарлэн нимыз, Солэн дышетонэз сантэмамын медаз луэ шуыса.
54006002	Инмарлы оскись кузёослэн ляльчиоссы кузёоссэс санэ понытэк медаз улэ, малы ке шуоно соос ог-огзылы агай-вынъёс луо; соос кузёоссылы эшшо но юнгес ужаны-тыршыны кулэ, соос уго Инмарлы оскисесь, яратыны ярамонэсь муртъёсыз луо, соослы ӟеч карыса уло. Талы тон, Тимофей, соосты дышеты, валэкты.
54006003	Кин мукет дышетонъёсты вӧлмытэ, Кузё-Инмарлэсь Иисус Христослэсь визьмо кылъёссэ, Инмар азьын шонерлыко улон сярысь дышетонэз санэ уг поны,
54006004	со вылӥ мылкыдо адями, со номыр но уг тоды. Сыӵе адями ченгешонъёсын, кыл тэкшеронъёсын азэмын, нош соос бордысь вожъяськон, керетонъёс, урод кылъёс, кескичлыко янгыше уськытонъёс пото.
54006005	Визьзы сӧриськем адямиос уг тодо, мар со зэмлык, соос ялан куспазы тэрытэк, ченгешыса уло. Оскон бордысь барыш басьтыны малпаса уло. Таӵеослэсь палэнскылы.
54006006	Самой бадӟым шумпотон – со Инмар азьын шонерлыко улон но маид вань, соин тыр луон.
54006007	Дунне вылэ асьмеос номыр но ӧм вае, соин ик отысь но номыре сьӧрамы нуыны ум быгатэ.
54006008	Сиёнмы вань ке, дӥськутмы вань ке, соин тыр луоме.
54006009	Нош узырмыны мылкыд карисьёс визь сынаськонэ, сьӧлтэтэ сюро, трос пумо укылтэм, уродэсь мугорлэн куронъёсыз пӧлы усё, нош соос куашканэ, быронэ вутто.
54006010	Уго вань уродлыклэн выжыез коньдонэз яратон бордысь потэ. Солы сётӥськыса, куд-огъёсыз осконлэсь куштӥськизы но трос секытэсь адӟонъёс адӟоно луизы.
54006011	Нош тон, Инмар адями, таӵе улонлэсь палэнскы. Шонер, Инмарлэсь кышкаса, оскыса, яратыса, чидаса, зӥбыт-востэм улонын азинлыкед мед луоз.
54006012	Быронтэм улон басьтон понна осконлы ярамон уж лэсьтыны тыршы. Таӵе улонлы тонэ Инмар ӧтиз, трос адӟисьёс азьын осконэз тодытыса, тон ӟеч верад.
54006013	Ваньзэ улӟытӥсь Инмар азьын, Понтий Пилат азьын осконэз тодытыса, ӟеч верась Иисус Христос азьын тонэ курисько
54006014	Кузё-Инмармы Иисус Христос лыктытозь, курон-косонэз чылкытэн, дун-шектэк уть.
54006015	Дыр вуиз ке, Иисус Христослэсь лыктонзэ усьтоз шудо, одӥг гинэ кужмо, эксэйёс пӧлысь Эксэй, кузёос пӧлысь Кузё-Инмар.
54006016	Солэн огназлэн гинэ пумтэм вапумъёсы улонэз вань, Со пырыны луонтэм югыт пӧлын улэ, адямиос пӧлысь Сое нокин но ӧз адӟы, адӟыны но уг быгаты. Солы пумтэм вапумъёслы сӥ-дан но кужым! Аминь!
54006017	Таисьтыз улонысь узыръёслы таӵе валэктон сёт: медаз вылтӥяське, бырись-бытмись узырлык вылэ медаз оскиське. Соос улэп Инмар вылэ мед оскиськозы – асьмелы майбыр улон понна ваньзэ тырмыт сётӥсь Инмар вылэ.
54006018	Соос ӟеч ужъёс мед лэсьтозы, ӟеч ужъёсын мед узырмозы. Шырыт сямоесь, капчи мылкыдын вераськисесь мед луозы.
54006019	Тазьы улыса, соос быронтэм улонэ вуттӥсь узырлык асьсэлы люкалозы – со вуоно улонлэн ӟеч инъетэз луэ.
54006020	Э, Тимофей! Инмар тыныд мар сётӥз, сое уть. Инмарлы ярантэм чик кулэтэм юнме кыл тэкшеронъёслэсь, ӧрекчи тодон бордысь потэм ченгешонъёслэсь палэнскылы.
54006021	Солы сётӥськыса, куд-огъёсыз осконлэсь куштӥськизы. Инмарлэн дэлетэз тон бордын мед улоз. Аминь!
55001001	Павел, Инмарлэн эрикеныз быръем Иисус Христослэн апостолэз, Иисус Христос бордын сӥзиськем улон вань шуыса тодытӥсь,
55001002	Тимофейлы, яратоно пиелы: Инмар Атаймылэн но Кузё-Инмармылэн Иисус Христослэн дэлетэз, гажан-жалянэз, каньыллыкез тон бордын мед улоз.
55001003	Инмарлы тау карисько. Солы мон пересь атайёсмы кадь ик чылкыт сюлмын ужасько-тыршисько. Вӧсяськыкум тонэ уй но нунал ялан тодам вайисько.
55001004	Мон понна кисьтэм синкылиостэ тодам вайисько, соин ик мынам тонэ туж адӟеме потэ. Тонэ адӟысал ке, шумпотонэн пачылмысал.
55001005	Тынэсьтыд чылкыт, кужмо оскондэ тодам вайисько. Тынад Лоида песянаед но анаед Евника сыӵе ик осконэн улӥзы. Малпасько, тон но соослэн кадь ик осконэн улӥськод шуыса.
55001006	Та муген ик тынад тодад вайытӥсько: Инмарлэсь сётэм ӟечлыксэ ӟырдыт возь, со тынад вылад киме понэме дырысен тон бордын улэ.
55001007	Инмар асьмелы кышканлэсь духсэ ӧз сёты уго, Со сётӥз кужымлэсь, яратонлэсь, визьмын улонлэсь духсэ.
55001008	Соин ик табере Кузё-Инмармы Иисус Христос сярысь ивортыны эн возьдаськы. Мынэсьтым но, Со понна пытсэтын пукисьлэсь, эн возьдаськы; монэн ӵош Христослэсь Ӟеч Иворзэ тодытэм понна, Инмарлэн сётэм кужымезлы оскиськыса, куректон-кайгуэз чидась лу.
55001009	Со асьмеды утиз, дун-сьӧлыктэм луыны ӧтиз. Асьмелэн ужъёсмы понна ӧз, Ачиз ӟеч мылкыд карыса, гажан-жалян пыр Со асьмеды ӧтиз, кудзэ дуннелэн кылдэмезлэсь азьвыл ик Иисус Христос бордысен Со асьмелы сётӥз.
55001010	Утисьмылэн Иисус Христослэн лыктэмез пыр Инмарлэн гажан-жалянэз табере асьмелы усьтӥськиз. Со лыктӥз но кулонэз быдтӥз, Ӟеч Ивор пыр пиштӥсь улон, бырисьтэм улон вайиз.
55001011	Ӟеч Иворез тодытӥсь, апостол, язычникъёслы дышетӥсь карыса, Инмар монэ пуктӥз.
55001012	Та понна ик мон курадӟисько, но уг возьдаськиськы. Мон тодӥсько уго Кинлы оскемме. Аслаз лыктон нуналозязлы мыным сётэмез утьыса возьыны Солэн кужымез вань шуыса оскисько.
55001013	Мынэсьтым кылэм со визьмо дышетонэз сюлмад пон, Иисус Христослы оскыса, яратыса ул.
55001014	Асьме пушкын улӥсь Святой Духлэн кужыменыз тыныд оскыса сётэм ӟечлыкез уть.
55001015	Асияысь потэмъёс ваньзы мон бордысь куштӥськизы шуыса, тон тодӥськод; Фигелл но Ермоген соос пӧлын ик.
55001016	Кузё-Инмар Онисифорлэн семьяезлы ӟечлык мед сётоз, уго со монэ трос пол буйгатылӥз, жильыетын пукисько шуыса, мынэсьтым со ӧз возьдаськылы,
55001017	Риме вуылыкуз, со монэ гижысь-пиньысь утчаз но шедьтӥз.
55001018	Аслаз лыктон нуналаз Кузё-Инмар солы Кузё-Инмарлэсь гажан-жалянзэ мед возьматоз, нош Ефесын со кӧня мыным юрттӥськиз, – тон ваньмызлэсь умойгес тодӥськод.
55002001	Озьыен, пие, Иисус Христос бордысь потэм дэлет тонэ мед юнматоз.
55002002	Трос адӟисьёс азьын, ваньзэ, мае тон мынам дышетонысьтым кылӥд, оскиськымон адямиослы тодыты, соос мукетъёссэ дышетыны мед быгатозы.
55002003	Иисус Христослэн ӟечлыко ожмаськисез кадь курадӟонъёсты чида.
55002004	Армиен кивалтӥсьлы кельшыны тыршыса, нокудӥз но ожгарчи огшоры улонысь ужъёсын ассэ уг герӟа.
55002005	Ӵошатсконэ пыриськись мурт пуктон-косонъёсты сӧрыса ӵошатскиз ке, вормисьлэсь медзэ-кузьымзэ уз басьты.
55002006	Музъем ужась но, пӧсятозяз тыршыса, будэтэм емышсэ нырысь ик ачиз веръяны кулэ.
55002007	Мае верасько, валаны тыршы. Кузё-Инмар тыныд котькытын но валан-нодлык сётоз.
55002008	Давид выжыысь кулэмысь улӟыса султэм Кузё-Инмарез Иисус Христосэз тодад вай. Со сярысь мынам Ӟеч Ивор тодытонэ.
55002009	Со понна мон жильыетэ сюри но йыруж лэсьтӥсь кадь курадӟоно луисько. Но Инмарлэсь кылзэ жильыен дурылыса уд возьы.
55002010	Соин ик, мон Инмарлэн быръем муртъёсыз понна, соос но Иисус Христос бордын утиськон, нош утиськонэн ӵош пумтэм вапумъёслы данлык мед басьтозы шуыса, ваньзэ чидасько.
55002011	Шонер верамын: Соин валче кулӥмы ке, Соин валче уломы но.
55002012	Чидамы ке, Соин валче эксэйын пукомы но; нош Солэсь куштӥськимы ке, Со но асьме бордысь куштӥськоз.
55002013	Асьмеос оскиськымонэсь ке но ӧвӧл, Со котьку оскиськымон, уго Аслаз сётэм сӥзёнэзлэсь Со уг куштӥськы.
55002014	Тае ваньмызлы тодазы вайыты, Кузё-Инмар азьын соослы алыса вера: кыл тэкшеронъёсы медаз пыриське. Со нокыӵе но пайда уг вайы, кылзӥськисьёслэсь мылкыдзэс гинэ сӧре.
55002015	Инмар азьын ярамон, ӟеч ужась лу, зэмлыклэсь кылзэ шонер дышеты.
55002016	Инмарлы ярантэм, чик кулэтэм супыльтонъёслэсь палэнскылы. Супыльтыса улӥсьёс Инмарлэсь кыдёкегес но кыдёкегес кошко.
55002017	Сыӵе адямиослэн дышетонзы рак висён кадь вӧлдӥськылоз. Сыӵеос пӧлы пыро Именей но Филит.
55002018	Соос зэмлыклэсь палэнскизы, «улӟыса султон вал ини» шуыса, соос калыклэсь осконзэ сурало-пожало.
55002019	Нош Инмарлэн пуктэм инъетэз вырӟытыны луонтэм юн сылэ, солэн вылаз тазьы гожтэм печатез вань: «аслэсьтызъёссэ Кузё-Инмар тодма» но «котькудӥз Кузё-Инмарлы оскисько шуись мурт урод ужъёс лэсьтыса улэмысь мед дугдоз».
55002020	Котькудаз бадӟым коркан зарни, азвесь сосудъёс сяна, вань на пулэсь, горд сюйлэсь лэсьтэм сосудъёс. Огъёсыз соос сӥё-дано учыръёсы кутӥсько, нош мукетъёсыз – огшоры дыръя.
55002021	Озьыен, кин ассэ вань уродлэсь чылкытатӥз-сузяз ке, со сӥё-дано учыре кутӥськись сосуд луоз, – со дун-сьӧлыктэм каремын, Кузё-Атайлы ярамон луэмын, котькыӵе ӟеч ужлы дасяса со пуктэмын.
55002022	Егит дыр мугор куронъёслэсь палэнскылы. Чылкыт сюлмынызы Кузё-Инмарлы ваньмыныз вӧсяськисьёсын ӵош шонерлыко, оскыса, яратыса, тупаса улыны тыршы.
55002023	Укылтэм, ярантэм ченгешонъёслэсь палэнскылы, тодӥськод уго, соос ваче пумит керетыса улонэ вутто шуыса.
55002024	Кузё-Инмарлэн ляльчиез керетыса улыны кулэ ӧвӧл. Со ваньмыныз ассэ лякыт возьыны кулэ, визьмо дышетӥсь мед луоз, йыркуръяськись медаз лу.
55002025	Аслыз пумитъяськыса улӥсьёслы небыт кылын со визь-нод сётыны кулэ. Инмар соослы но ӧпкельыса сьӧлыкъёслэсь куштӥськыны но зэмлыкез тодыны дыр, оло, сётоз ай.
55002026	Соку соос визьмаськысалзы но диаволлэн сьӧлтэтэзлэсь мозмытскысалзы. Отчы соосты диавол кутылӥз, аслэсьтыз эриксэ мед быдэсъялозы шуыса.
55003001	Тод, берпум аръёсы секыт дыръёс вуозы шуыса.
55003002	Соку адямиос асьсэды асьсэос но коньдонэз гинэ яратӥсесь луозы; ушъяськисесь, мукетъёссэ ултӥясесь, урод кылын вераськисесь, анай-атайлы тэрытскисьтэмесь, тау карисьтэмесь, сьӧлыклэсь кышкасьтэмесь, гажан-жалянэз тодӥсьтэмесь;
55003003	йыркурзэс вунэтӥсьтэмесь, кыл нуллӥсесь, чидасьтэмесь, уродэсь-лекесь, ӟечез-уродэз валасьтэмесь луозы;
55003004	огзэс огзы вузалозы; возьытэз уз тодэ, вылтӥяськисесь луозы; Инмарез яратон сярысь, золгес каньылэн, эзылыса улонэз яратозы.
55003005	Вылтуссыя Инмарлы оскись кадесь луозы, нош ужъёсынызы Инмарлы осконлэсь куштӥськозы. Таӵе муртъёслэсь палэнскы.
55003006	Соос пӧлысь куд-огез, семья пушкы но пырыса, ляб кышномуртъёслэсь визьзэс тугало, кудъёсыз сьӧлыкъёс пӧлы выемын луо, мугорлэн пӧртэм юрӟым кулэ каронъёсызлы сётӥськыса уло,
55003007	соос котьмалы дышетско, нош зэмлыкез тодыны чик но уг быгато.
55003008	Кызьы Ианниен Иамврий Моисейлы пумитъяськизы, таос но озьы ик зэмлыклы пумитъясько. Соослэн визьзы сураськемын, осконзы ляб.
55003009	Но соос трос лэсьтыса уз вуэ; соослэн визьзылэн ышемез вань калык азьын шарае потоз, кызьы Ианниен Иамврийлэн но укылтэм луэмзы шарае потӥз.
55003010	Нош тон ялан, мынэсьтым адӟем карыса, дышетӥд, улӥд-вылӥд, ӟеч мылкыд карыса, оскыса, мукетъёссэ валаса-чидаса, яратыса, чигиськыны сётӥськытэк улӥд, –
55003011	улляса возьыкузы но, курадӟонъёс дыръя но, кудъёсыныз мон Антиохияын, Иконияын, Листраын пумиськоно луи. Ёртыса-ӝикатыса возёнъёсты кӧня чидано луи, ваньмызлэсь монэ Кузё-Инмар утиз.
55003012	Ваньзэс Иисус Христос бордын шонерлыко улыны кутскисьёсты улляса-ӝикатыса возьыны кутскозы.
55003013	Нош кескич адямиос, пӧяськисьёс эшшо но тросгес урод ужъёс лэсьтыны кутскозы, асьсэос но йыромозы, мукетъёссэ но йыромытозы.
55003014	Нош тон уть сое, мар тыныд оскемын, малы тон дышетэмын. Тон тодӥськод уго аслэсьтыд дышетӥсьтэ.
55003015	Тон пичи дырысеныд ик Священной Гожтэмез тодӥськод, со тыныд Иисус Христослы оскон пыр утиськон басьтонлы визь-нод сётыны быгатэ.
55003016	Быдэс Священной Гожтэм Инмарлэн Духеныз вордскытэмын. Соин ик Священной Гожтэм дышетэ, сьӧлыкъёсты шарае поттэ, шонер сюрес вылэ султытэ, Инмарлы ярамон улыны дышетыса, со пайда вае.
55003017	Соин ик Инмар адями дун-шектэм мед улоз, ӟеч ужъёсты лэсьтыны дась мед луоз.
55004001	Инмар азьын, Аслаз эксэйлыкеныз лыктыкуз, улэпъёсты но, кулэмъёсты но судить карись Кузё-Инмармы Иисус Христос азьын тонэ сюлворыса курисько:
55004002	Инмар кылэз тодыты, тупась дыре но, тупасьтэм дыре но тодытыны ялан дась лу. Янгышасьёсты тупатыны тыршы, шарае поттылы, алылы, мылкыдзэс ӝут, ваньзэ чидаса, соосты визьма.
55004003	Уго сыӵе дыр вуоз, куке визьмо дышетонэз кулэ уз ни каре. Асьсэлэн мылкыдзылы тупась дышетӥсьёсты бырйылозы, нош соос таослы мылкыдзылы тупась чебересь кылъёс вералозы.
55004004	Зэмлыкез кылонтэм вылысь пельзэс ӵоксалозы но ӧрекчи дышетонъёс пала берытскозы.
55004005	Нош тон котьку но сак ул, куректон-кайгуосты чида. Ӟеч Иворез тодыты, оскем ужез тыршыса быдэсъя.
55004006	Курбон кадь мон луи ни, табере мынам кошкон дыры вуиз.
55004007	Мон зол нюръяськи, ортчоно сюресме ортчи ни, но осконме ути.
55004008	Табере мыным шонерлыко улонлэн венецез сётыны дасямын ни. Сое мыным Кузё-Инмар, шонерлыко Судить Карись, Аслаз лыктон нуналаз сётоз, мыным гинэ ӧвӧл, но ваньмызлы – Солэсь лыктонзэ сюлмысьтызы витисьёслы.
55004009	Ӝоггес мон доры лыктыны тыршы,
55004010	уго, туала улон даурлы синмаськыса, Димас монэ куштӥз но Фессалоникае кошкиз. Крискент Галатияе кошкиз, Тит – Далматияе. Одӥг Лука гинэ монэн огазе кылиз на.
55004011	Маркез ас сьӧрад басьтыса вай, со мыным ӟеч юрттӥськись луоз.
55004012	Тихикез мон Ефесэ келясько.
55004013	Лыктӥд ке, выл дӥсьме вай, сое мон Троадае Карп доры кельтӥськем. Книгаосты но, уката ик ку вылын гожъямъёссэ, вай.
55004014	Ыргон арбериосты дурись Александр мыным трос уродзэ лэсьтӥз. Лэсьтэм ужъёсызъя Кузё-Инмар солы пунэмзэ мед берыктоз!
55004015	Тон солэсь чакласькы, со уго асьмелэн тодытоно Ӟеч Ивормылы юн пумитъяське.
55004016	Нырысьсэ судын ответ кутон дыръям нокин но монэн огазьын ӧй вал, ваньзы монэ куштӥзы. Инмар соослы со понна сьӧлык медаз гожты.
55004017	Кузё-Инмар монэн артэ вал, Со монэ юнматӥз, Ӟеч Ивор тодытонэз мон мед азинтом, сое вань язычникъёс мед кылозы шуыса. Сьӧсь пӧйшурлэн пинь улысьтыз Инмар монэ мозмытӥз.
55004018	Котькыӵе урод ужлэсь Кузё-Инмар монэ мозмытоз но Аслаз Ин Эксэйлыказ пыртоз. Пумтэм вапумъёсы Солы дан. Аминь.
55004019	Прискиллаен Акилалы, Онисифорлэн семьяезлы салам вера.
55004020	Ераст Коринфе кылиз, нош Трофимез висеменыз сэрен Милитэ кельтӥ.
55004021	Тол вуытозь лыктыны тыршы. Еввул, Пуд, Лин, Клавдий, вань агай-вынъёс тыныд салам верало.
55004022	Кузё-Инмар Иисус Христос тынад духеныд огазьын мед луоз. Инмарлэн дэлетэз тӥ бордын мед улоз. Аминь.
56001001	Павел, Инмарлэн ляльчиез, Иисус Христослэн апостолэз мон луи Инмарлэсь быръем муртъёссэ оскон пала ваён понна. Шонер осконлы тупась зэмлыкез тодон,
56001002	пумтэм вапумъёсы улон басьтонлы оскиськон сётэ. Аслэсьтыз верам кылзэ котьку но быдэсъясь Инмар тае вапумъёс кутсконлэсь азьвыл ик сӥзиз.
56001003	Нош тупатэм дырыз вуиз но Аслэсьтыз кылзэ Со калыклы ивортӥз. Кылзэ тодытонэз Инмарлэн, асьмелэн Утисьмылэн, косэмезъя, мыным оскиз.
56001004	Титлы, монэн одӥг осконын улӥсь зэмос пилы, мылкыд карисько: Инмар Атайлэн но Кузё-Инмарлэн Иисус Христослэн, Утисьмылэн дэлетэз, гажан-жалянэз, каньыллыкез тон бордын мед улоз.
56001005	Со понна мон тонэ Критэ кельтӥ, йылаз-пумаз вуттымтэ ужъёсты мед быдэстод но ваньмаз городъёсы вӧсяськисьёслы кивалтӥсьёс мед пуктылод шуыса. Мон тонэ кури:
56001006	со пуктэм адямиосыд дун-шектэмесь мед луозы, одӥг пол гинэ кышнояськемын мед луозы, нылпиоссы Инмарлы оскисесь мед луозы. Азыса-калгыса яке тэрытскытэк уло шуыса, калык пыкылоно медаз лу.
56001007	Епископ Инмар юртэз утись мурт бере, соин ик со дун-шектэм луыны кулэ. Вылтӥяськись, йыркуръяськись, юонэз яратӥсь, жугиськись, узырлыклы синмаськись со медаз луы.
56001008	Со мед луоз ёрмисьёсты сюдӥсь-вордӥсь, визьмо, дун-чылкыт улонэз яратӥсь, шонер лэсьтӥсь, вӧсяськыса шонер улӥсь, ассэ кутыны быгатӥсь.
56001009	Со шонер дышетон вылэ пыкиськыса, мукетъёссэ но шонер сюрес вылэ султыны мед дышетоз, нош пумитъяськисьёсты шарае поттыны быгатӥсь мед луоз.
56001010	Вань уго трос тэрытскисьтэмъёс, юнме супыльтӥсьёс, ӧрекчаськисьёс, уката ик вандӥськон сямез ортчытэмъёс пӧлысь.
56001011	Сыӵеослэсь ымзэс ворсаны кулэ: соос быдэс семьяосты куашкатыло. Асьсэлы пайда поттон понна соос дышето солы, малы кулэ ӧвӧл дышетскыны.
56001012	Соослэн пӧлысьтызы ик одӥгез пророксы шуиз: «Критын улӥсьёс котьку но ӧрекчаськисесь вал, лек пӧйшуръёс, кӧттыростэмъёс, азьтэмъёс».
56001013	Та шонер веран. Соин ик тон соосты юн визьма-нодъя, осконзы зэмос, мур мед луоз шуыса,
56001014	Иудейёслэсь ӧрекчи мадёнъёссэс но зэмлыклэсь палэнскем адямиослэсь кылдытъям курон-косонъёссэс санэ медаз понэ.
56001015	Дун-чылкытъёс понна ваньмыз дун-чылкыт; нош саптаськемъёс но оскисьтэмъёс понна нокыӵе но чылкытлык ӧвӧл, малы ке шуоно соослэн визьзы но, сюлэмзы но саптаськемын.
56001016	Соос шуо ми, пе, Инмарез тодӥськомы, нош ужъёсынызы асьсэос Солэсь куштӥсько – кырсесь-юрӟымесь, кылзӥськисьтэмесь, нокыӵе но ӟеч уж лэсьтыны быгатӥсьтэмесь.
56002001	Нош тон шонер дышетонлэсь куронъёссэ тодыты.
56002002	Дышеты, мӧйы пиосмуртъёс асьсэды кутыны быгатӥсесь, дун-шектэмесь, зӥбытэсь, юн оскисесь, адямиосты яратӥсесь, чидасесь мед луозы шуыса.
56002003	Мӧйы кышномуртъёслы валэкты, дун-шектэм мед улозы, кыл нуллыса медаз ветлэ, юон пӧлы медаз пыриське, ӟечлы мед дышетозы шуыса.
56002004	Егитъёсты мед визьмалозы кузпалъёссэс, нылпиоссэс яратыны,
56002005	дун-шектэм, чылкыт улыны кулэ шуыса мед дышетозы, семьязы сярысь сюлмаськись, лякыт сямоесь, картъёссылы тэрытскисесь луыны кулэ шуыса мед валэктозы. Соосын сэрен Инмар кыл куаретон-тышкаськон улэ медаз сюры.
56002006	Егит пиосты, дун-чылкыт асьсэды мед возёзы шуыса, визьма.
56002007	Ачид ӟеч ужъёс лэсьтыса, соослы адӟем карон возьматы. Дышетонад ӧрекчаськонэз, сисьмонэ нуисез медаз лу. Ваньмыз дун-шектэм мед луоз.
56002008	Лякыт кылын, янгышъёстэк дышетон уждэ ну. Соку пумитъяськись возьытэ вуттэмын луоз, асьме сярысь номыр но уродзэ вераны уз быгаты.
56002009	Ляльчиос асьсэлэн кузёоссылы котьку но мед тэрытскозы шуыса, соослы валэкты. Ярамонэсь луыны мед тыршозы, каршыса-пумитъяськыса медаз улэ.
56002010	Медаз лушкаське, ӟечлыкоесь, оскиськымонэсь мед луозы. Инмарлэн, Утисьмылэн, дышетонэзлы соос данлык вайыса мед улозы.
56002011	Уго вань адямиос понна Инмарлэн утиськон вайись дэлетэз усьтӥськиз.
56002012	Со асьмеды дышетэ сьӧлыклэсь кышкатэк улонлэсь, та дуннелэн куронъёсызлы тэрытскыса улонлэсь куштӥськыны но таяз улон даурын дун-шектэм, шонерлыко, вӧсяськыса улыны,
56002013	шумпотоно оскиськонмылэсь нуналзэ возьманы – быдӟым Инмарлэсь, Утисьмылэсь Иисус Христослэн пиштӥсь данлыкезлэсь адӟиськонзэ.
56002014	Со асьме понна Ассэ сётӥз, асьмеды законлы пумит лэсьтэм вань уродлэсь мозмытыны но, дун-чылкыт карыса, Аслыз ӟеч ужъёс лэсьтыны тыршись нимысьтыз калык карон понна.
56002015	Та сярысь вера, талы дышеты. Вань кужымдэ поныса, сьӧлыкъёссэс шарае поттылы, нокин но тонэ санэ понытэк медаз улы.
56003001	Соослэн тодазы вайытылы: кузёослы, кивалтӥсьёслы тэрытскыса мед улозы, котькыӵе ӟеч ужез быдэстыны соос дасесь мед луозы;
56003002	нокинэ но урод кылын медаз куаретэ, керӟегъяськыса-копаськыса медаз улэ, зӥбыт-востэм, вань адямиосын тупаса мед улозы.
56003003	Уго куке но асьмеос но укылтэмъяськыса, тэрытскытэк, сьӧлыкъёс пӧлы йыромыса улӥмы, лулмугормылэн куронъёсызлэн, пӧртэм эзылыса-майбыр улонлэн ляльчиосыз вал; лекъяськыса, вожъяськыса улӥмы; номырлы ярантэм уродэсь вал, огмес огмы адӟемпотостэм карыса улӥмы.
56003004	Нош куке Инмарлэн, асьмелэн Утисьмылэн, гажан-жалянэз, Солэн адямиез яратонэз асьме доры вуиз,
56003005	Со асьмеды лэсьтэм ӟеч ужъёсмыя ӧз утьы, Со асьмеды Аслаз гажан-жалянэныз утиз, выль вордсконлэн пылатонэныз, Святой Духен выльдӥськон пыр.
56003006	Асьмелэн Утисьмы Иисус Христос пыр Со асьме вылэ Святой Духсэ пачыл кисьтӥз.
56003007	Асьмеос, Солэн гажан-жалянэз пыр шонере потыса, оскиськонмы вань бере, пумтэм вапуме улонлэн люкет басьтӥсьёсыз мед луысалмы шуыса.
56003008	Та шонер верам кыл. Мон тыныд мылкыд карисько та понна юн сылыны, соку Инмарлы оскыны кутскемъёс ӟеч ужъёс лэсьтыны тыршисесь луозы, нош тазьы улон вань адямиос понна ӟечлыко, пайдаё луэ.
56003009	Нош укылтэм кыл тэкшеронъёслэсь, ӵыжы-выжыослэн кытысь но ку потэмзы сярысь гожъянъёслэсь, ченгешонъёслэсь но закон пумысен ваче вуылонъёслэсь палэнскылы. Соос уго нокыӵе но пайда уг ваё, юнме дыр быдтон гинэ со ваньмыз.
56003010	Осконмес тугась-пожасез одӥг пол, собере эшшо огпол визьмаса утча, нош собере солэсь палэнскы.
56003011	Тод, таӵе мурт сӧриськемын, сьӧлыкъёс пӧлы выемын, со ассэ ачиз суд улэ сётэ шуыса.
56003012	Тон доры Артемез яке Тихикез ыстӥ ке, мон доры Никополе ӝоггес лыктыны тыршы; мон отын толме потыны малпай.
56003013	Закон тодӥсь Зӥнаез но Аполлосэз сюрес вылэ потыны ӟеч-ӟеч дася: номырлы но соос ёрмоно-ӟудоно медаз луэ.
56003014	Асьмелэнъёс но ӟеч ужъёс лэсьтыса улыны мед дышетскозы, ёрмыса улӥсьёслы мед юрттӥськозы, емыш вайисьтэм улонэн медаз улэ.
56003015	Ваньзы али монэн ӵош улӥсьёс тыныд салам верало. Осконэн, милемыз гажаса улӥсь эшъёсмылы ваньзылы салам вера. Ваньды бордын Инмарлэн дэлетэз мед улоз. Аминь.
57001001	Павел, Иисус Христослэн пытсэтын пукисез, но Тимофей брат, гажано Филимонлы – милемын ӵош ужасьлы,
57001002	гажано Апфия сузэрлы, Архипплы – милемын одӥг удысын ужась-тыршисьлы, тынад гуртад люкаськись черк калыклы:
57001003	Инмар Атаймылэсь но Кузё-Инмарлэсь Иисус Христослэсь тӥледлы дэлет но каньыллык сӥзиськомы.
57001004	Котьку вӧсяськонам тонэ тодам вайисько но Инмарелы тау карисько.
57001005	Кузё-Инмарлы Иисуслы осконэд но вань вӧсяськись калыкез яратонэд сярысь мон кылылӥ ни уго.
57001006	Мон вӧсяськисько милемын огкадь осконэд юн мед луоз, со тыныд мед тодытысал, Иисус Христос бордысь кыӵе ӟечлыкез асьмеос басьтӥськомы.
57001007	Тынад яратонэд монэ туж шумпоттӥз, мылкыдме лӧпкытӥз, малы ке шуоно тон пыр, брат, вӧсяськисьёслэн сюлэмъёссы буйгазы.
57001008	Христос бордын мон тонэ вордӥ бере, соин ик табере мон кышкатэк тынэсьтыд курыны быгатысал сое, мар тыныд лэсьтыны кулэ.
57001009	Но мон косонэн уг, тонэ яратыса куронэн тыныд вазиськисько, – мон со, Павел, вӧсяськисьёслэн валтӥсьсы, нош али Иисус Христослэн нимыз понна пытсэтын пукись,
57001010	Онисим пие пумысен мон тыныд куронэн вазиськисько. Пытсэтын пукыкум, со мыным пи луиз.
57001011	Куке но со тыныд ярантэм луиз вал, нош табере со тыныд но, мыным но кулэ мурт луиз. Мон сое берен тон доры ыстӥсько,
57001012	аслэсьтым сюлэмме сётэм кадь луисько, но тон сое бордад кут.
57001013	Мынам сое ас бордам воземе потэ вал, Ӟеч Ивор понна пытсэтын пукыкум, тон интые со мыным мед ужасал-тыршысал.
57001014	Но тынэсьтыд мылкыддэ тодытэк, номыр но лэсьтэме ӧз поты. Тынад ӟеч ужед кужмысь карытэмын медаз луы, аслад ӟеч мылкыд каремедъя лэсьтэмын мед луоз.
57001015	Оло нош, тон сое пырак ӵожелы ас бордад мед карод шуыса, со кӧня ке дырлы тон дорысь кошкылӥз?
57001016	Табере со тыныд ляльчи-медо ӧвӧл, ляльчилэсь-медолэсь со вылӥынгес ини, – табере со гажано брат, уката ик мон понна. Нош тон понна со адями кадь но, Кузё-Инмар бордын улӥсь агай-вын кадь но эшшо но дуногес луэ.
57001017	Озьыен, тон монэ эш шуыса лыдъяськод на ке, соку тон сое, кызьы монэ бордад кутӥськод, озьы ик сое но бордад кут.
57001018	Нош со тонэ маин ке ӝоже уськытӥз ке яке тыныд солэн пунэм тыронэз вань ке, тод, мон вылын со тырон шуыса.
57001019	Мон, Павел, тае аслам киыным гожтӥсько: мон солэсь пунэмзэ тыро, мон уг ни вераськы, тон ачид но мыным пунэм тыроно шуыса. Быдэс улонэд понна.
57001020	Бен, брат, табере тон но монэ Кузё-Инмар понна шумпотты, Кузё-Инмар понна мынэсьтым сюлэмме буйгаты.
57001021	Тон монэ кылзӥськод шуыса, осконэн мон тыныд гожтӥсько. Мон тодӥсько, та куронэ сярысь но эшшо тросгес лэсьтод на шуыса.
57001022	Огкутскемен, мыным улон инты дася. Мон оскиськисько, тӥляд вӧсяськемдыя Инмар монэ тӥледлы ”кузьмалоз” шуыса.
57001023	Тыныд Епафрас салам вера, Иисус Христос понна со но мон кадь ик пытсэтэ ворсамын;
57001024	озьы ик салам верало Марк, Аристарх, Димас, Лука – монэн ӵош ужась-тыршисьёс.
57001025	Кузё-Инмармылэн Иисус Христослэн дэлетэз тӥляд духеныды валче мед улоз. Аминь.
58001001	Вашкала вапумъёсы асьмелэн атайёсынымы пророкъёс пыр Инмар пӧртэм амалъёсын трос пол вераськылӥз.
58001002	Берпуметӥ аръёсы вань люкетэз басьтӥсь карыса пуктэм Пиез пыр Со асьмелы вералляз. Со пыр Со быдэс дуннеез кылдытӥз.
58001003	Пи – Со Инмар данлыклэн пиштонэз, Со Инмарлэн улонэзлэн образэз луэ. Аслаз кылызлэн кужыменыз ваньзэ уте-возе. Ачиз пыр асьмеды сьӧлыкъёсмылэсь мозмытэм бераз Быдӟымлыклэн бурпалаз вылӥе пуксиз.
58001004	Кылчинъёслэсь Со трослы вылӥегес луиз, Солэн люкетлы басьтэм нимыз но уго соослэн нимъёссылэсь эшшо но данлыкогес.
58001005	Кылчинъёс пӧлысь кудзылы ке но куке но Инмар шуиз-а: «Тон Мынам Пие, туннэ Мон Тонэ вордскытӥ»? Эшшо: «Мон Солы Атай луо, Со Мыным Пи луоз»?
58001006	Нош озьы ик, Нырысьсэ Вордскем Пизэ дунне вылэ поттыкуз, Со шуэ: «Вань Инмар Кылчинъёс Солы мед йыбырттозы».
58001007	Кылчинъёс сярысь Инмар шуэ: «Тон Аслэсьтыд Кылчинъёстэ духъёс кариськод, Аслэсьтыд ужась-тыршисьёстэ гомась тыллы пӧрмытӥськод».
58001008	Нош Пи сярысь Со шуиз: «Инмаре, Тынад престолэд пумтэм вапумъёс сылэ; шонерлыклэн кивалтэт бодыез – Тынад эксэйлыкедлэн кивалтэт бодыез.
58001009	Тон шонерлыкез яратӥд, нош законлы пумит улонэз адӟонтэм карид; соин ик Тонэ, Инмар, Тынад Инмаред вань эшъёсыд пӧлысь шумпотонлэн вӧйыныз золгес зырӟиз».
58001010	Со шуиз на: «Кутсконаз ик Тон, Кузё-Инмаре, музъемез кылдытӥд, инъёс но – Тынад киыдлэн ужъёсыз.
58001011	Соос бырозы, нош Тон улод; ваньзы соос выл дӥсь кадь сурыкмозы,
58001012	дӥськутэз кадь соосты куасалтод но соос воштӥськозы. Нош Тон – сыӵе ик, воштӥськисьтэм, Тынад улон аръёсыд уз быре».
58001013	Кылчинъёс пӧлысь кудзылы ке но куке но Инмар тазьы шуиз-а: «Тушмонъёстэ пыд улад понытозям, бурпалам пук»?
58001014	Ваньзы ик соос утиськон люкет басьтоноос понна ужаны-тыршыны ыстэм ужась-тыршись духъёс ӧвӧл-а?
58002001	Соин ик асьмеос, осконысь медам усе шуыса, верам кылэз санэ поныны тужгес но сакесь луыны кулэ.
58002002	Кылчинъёс пыр верам кыл но юн вал, котькыӵе йыруж лэсьтэм, кылзӥськытэк улэм понна шонерен пунэм берыктӥськылӥз бере,
58002003	табере нош сыӵе бадӟым утиськон сярысь чик сюлмаськытэк, кызьы бен пунэм берыктонлэсь утиськыны быгатомы? Сое нырысь ик Ачиз Кузё-Инмармы тодытӥз, нош собере Солэсь тодытонзэ кылӥсьёс сое асьме пушкы юнматыны юрттӥзы.
58002004	Ваньзэ тае Инмар паймымон тодметъёсын, паймымон ужъёсын, трос кужмо ужъёсын Аслаз эрикеныз Святой Духлэсь дэлето кузьымъёссэ сёткаса юнматӥз.
58002005	Вуоно дуннеез, кудӥз сярысь али вераськиськомы, Инмар Кылчинъёслы тэрытскыны ӧз сёты,
58002006	нош кин ке но кытын ке но тазьы шуэм: «Ма со адями, кудзэ Тон тодад возиськод? Ма со адями пи, кудӥз доры Тон ветлӥськод?
58002007	Кылчинъёсын ӵошатыса, Тон сое ӧжытлы гинэ покчи карид, данэн, сӥ-санэн изьыяд Тон сое, Аслад киыныд лэсьтэм ужъёслы сое кузё карыса пуктӥд;
58002008	ваньзэ солэн пыд улаз тэрытскись карыса понӥд». Нош куке ваньзэ солы Со тэрытскись кариз, номыре но солы, тэрытскисьтэм карыса, Со ӧз кельты. Нош али ум на адӟиське, ваньмыз солы тэрытскись луэмын шуыса.
58002009	Иисус Кылчинъёс азьын ӧжытак дырлы улӥегес каремын вал, нош али Сое кулонэз чидам понназ данэн но сӥ-санэн изьыямын шуыса адӟиськомы. Инмарлэн сётэм дэлетэныз ваньмыз понна Солы кулонэз веръяно луиз.
58002010	Инмар трос нылпиосты пиштӥсь данлыказ вайыны мылкыд кариз. Соин ик Со – Кин понна ваньмыз, Кин пыр ваньмыз – соослэн утиськонзылэсь Кузёзэ курадӟонъёс пыр поттыны кулэ вал.
58002011	Дун-сьӧлыктэм Карись но, дун-сьӧлыктэм кароноос но Одӥг Атай бордысь пото. Соин ик Иисус соосты агай-вынъёс шуыны уг возьдаськы. Со шуэ:
58002012	«Тынэсьтыд нимдэ агай-вынъёсылы тодыто, люкаськем калык пӧлын Тонэ данъяса кырӟало».
58002013	Эшшо шуэ на: «Мон Со вылэ оскиськыса уло». Эшшо но: «Тани Мон но, Мыным Инмарен сётэм нылпиосы но».
58002014	Кызьы нылпиос вирын, лулмугорын уло, Со но озьы ик вир, лулмугор басьтӥз, – кулон пыр кулонлэсь кузёяськисьсэ – диаволэз – быдтыны
58002015	но мозмытыны соосты, кудъёсыз, кулонлэсь кышкаса, быдэс улон даурзэс ляльчиос-рабъёс кадь улоно луылӥзы.
58002016	Со уго Кылчинъёс сярысь уг, Авраамлэн кидысэз сярысь сюлмаське.
58002017	Соин ик Со котьмар ласянь агай-вынъёслы тупась-укшась кариськыны кулэ вал, калыкез сьӧлыкъёсызлэсь мозмытон понна Инмар азьын гажась-жалясь но оскиськымон Архиерей луыны кулэ вал.
58002018	Со Ачиз визь сынаськонэ сюрылӥз, курадӟон чидано луиз бере, соин ик Со визь сынаськонэ сюремъёслы но юрттыны быгатэ.
58003001	Соин ик, вӧсяськись калык пӧлысь агай-вынъёсы, Инмын ӵош улонэ ӧтиськемъёс, учкелэ асьмелэсь осконмес тодытыны Ыстэм, Архиерей, Иисус Христос шоры,
58003002	Кудӥз Сое Пуктӥсь Инмарлы оскиськымон ужа-тырше, кызьы Солэн быдэс юртаз ужаз-тыршиз Моисей но.
58003003	Но Со Моисей сярысь бадӟымгес дан басьтыны ярамон луэ, кызьы юрт пуктӥсьлэн но сӥ-санэз бадӟымгес луэ юртлэн сярысь.
58003004	Котькуд коркаез кин ке но пуктэ; нош ваньзэ пуктӥсь-лэсьтӥсь луэ – Инмар.
58003005	Инмарлэн быдэс юртаз Моисей оскиськымон ужась-тыршись вал, со ивортыны кулэ вал, мар верамын луоз азьпалан.
58003006	Христос – Инмарлэн юртысьтыз Пи, Солэн юртэз – асьмеос, оскиськонмес, кудӥныз данъяськиськомы, пумозяз кышкатэк, юн возьыны быгатӥмы ке.
58003007	Соин ик, кызьы Святой Дух шуэ: «Туннэ Солэсь куаразэ кылӥды ке,
58003008	асьтэлэсь сюлэмъёстэс эн лекомытэ, кызьы кыр дуннеын визь сынаськон нуналэ, ӟургетыса-бугыръяськыса улыкуды, тӥ лэсьтӥды.
58003009	Отысен тӥляд атайёсты Мынэсьтым визьме сыназы, Монэ эскерыса-чакласа улӥзы, ньыльдон ар ӵоже Мынэсьтым ужъёсме адӟыса улӥзы.
58003010	Со понна ик Мон та выжылы вожме поттыса шуи: ”Чик дугдылытэк соос сюлмынызы янгышало, Мынэсьтым сюресъёсме соос ӧз тодэ-валалэ”.
58003011	Соин ик вожпотон дыръям Мон кыл сётӥ: ”Каньылэн улон интыям соос уз пыре”».
58003012	Агай-вынъёсы, чакласькелэ, тӥ пӧлысь нокуддылэн но кескич, оскисьтэм сюлмыз медаз луы, Улэп Инмар бордысь усёно медад луэ шуыса.
58003013	Нуналлы быдэ ог-огдэс дышетэ-нодъялэ, – «туннэ» шуыны луытозь на: сьӧлык улэ сюрыса, нокудды но тӥ пӧлысь медад лекоме вал.
58003014	Уго асьмеос кутсконысеныз ик кабыл басьтэм осконмес пумозяз юн возьыны быгатӥмы ке, Христосэн огазьын улӥсьёс луомы,
58003015	кызьы шуо: «Туннэ Солэсь куаразэ кылӥды ке, ӟургетыса-бугыръяськыса улон дыръяды кадь сюлэмъёстэс эн лекомытэ».
58003016	Кылӥсьёс пӧлысь кинъёс бугырскизы? Ваньзы ик соос Египетысь Моисеен ӵош потэмъёс ӧй вал-а?
58003017	Ньыльдон ар ӵоже кинлы Инмар вожзэ поттыса улӥз? Сьӧлыке пыремъёслы ӧвӧл-а, кудъёсызлэн лыоссы кыр дуннее бырыны кылизы?
58003018	Кинъёс пумысен Инмар кыл сётӥз? Тэрытскисьтэмъёс пумысен Солэн каньыллыказ уз пыре шуыса, Со кыл ӧз-а сёты?
58003019	Озьыен, оскымтэзы понна Солэн каньыллыказ пырыны соос ӧз быгатэ шуыса, асьмеос адӟиськомы.
58004001	Ваелэ чакласькыса, сак уломе: Инмарлэн каньыллыказ пырыны сӥзиськемлы оскиськон вань на бере, тӥ пӧлысь нокин но отчы пырыны быгатытэк медаз кыльы вал.
58004002	Уго асьмелы кадь ик израиль калыклы но Ӟеч Ивор тодытэмын вал, но кылэм кылзы соослы пайда ӧз вайы, малы ке шуоно со осконэн ӧз герӟаськы.
58004003	Нош асьмеос, оскисьёс, каньылэн улон интые пыриськомы, уго Инмар шуиз: «Вожпотон дыръям Мон кыл сётӥ, соос Мынам каньылэн улон интыям уз пыре», Солэн ужъёсыз дунне кылдытэм дырысен ик быдэстэмын ке но вал.
58004004	Кытын ке но сизьыметӥ нунал сярысь тазьы шуэмын: «Вань ужъёссэ быдэстэм бере сизьыметӥ нуналаз Инмар шутэтскиз».
58004005	Эшшо шуэмын на: «Соос Мынам каньылэн улон интыям уз пыре».
58004006	Озьы, куд-огъёсызлы отчы пырыны луонлык кыле на, нош кинъёслы азьвылгес ӟеч ивор тодытэмын вал, тэрытскись луымтэзы понна соос отчы ӧз пыре.
58004007	Инмар эшшо нимысьтыз нунал тупатӥз – «туннэ». Трос аръёс ортчем бере та сярысь Давид пыр вераз, кызьы вылӥын верамын: «Туннэ Солэсь куаразэ кылӥды ке, сюлэмъёстэс эн лекомытэ».
58004008	Уго соослы Иисус Навин ке каньыллык вайысал, соку Инмар мукет нунал сярысь кылпум ӧй ни поттысал.
58004009	Соин ик Инмар калыклэн шутэтсконэз азьпалан ай.
58004010	Уго ваньмыз, кин Инмарлэн каньыллыказ пыре, со ужамысь дугдыса шутэтске озьы ик, кызьы Инмар но Аслаз ужъёсыз бере шутэтскиз.
58004011	Озьыен, ваелэ Инмарлэн каньыллыказ пырыны тыршоме, тэрытскытэк улӥсьёслэсь адӟем карыса, нокин но тэрытскытэк улон пӧлы медаз усьы вал шуыса.
58004012	Инмарлэн кылыз улэп, со ӝоглыко, мыд-мыд палтӥз вандӥсь мечлэсь но со лэчытгес: лулэз но духез, мугор ёзъёсты но виымез люкытозь пыдло пыре; сюлэм малпанъёсты, мылкыд каронъёсты со судить каре.
58004013	Нокыӵе кылдытэм макелэн но Солэсь ватӥськемез уг луы. Со азьын ваньмыз усьтэмын, гольык каремын. Со азьын ваньмы асьмеос кыл кутомы.
58004014	Инъёс пыр потэм Инмарлэн Пиез Иисус, быдӟым Архиереймы вань бере, ойдолэ, осконмы бордын юн возиськоме.
58004015	Асьмелэн Архиереймы лябӟыса улон дыръямы асьмеды жалясь луэ. Уго Со асьмеос сямен ик визь сынаськонъёс пыр потэмын, озьы ке но Со ноку но ӧз сьӧлыка.
58004016	Соин ик асьмеос дэлетлэн престолэз доры кышкатэк мыныны быгатӥськомы, кулэ дыръя отысь гажан-жалян, дэлет басьтыны быгатӥськомы.
58005001	Котькудӥз архиерей адямиос пӧлысь быръемын бере, со адямиос понна Инмар азьын ужаны-тыршыны пуктэмын: сьӧлыкъёс понна кузьымъёс, курбонъёс сётэ,
58005002	валасьтэмъёсын, йыромылӥсьёсын со лякытэн вераськыны быгатӥсь луыны кулэ, уго со ачиз но лябӟыса улонэн ӝикатэмын.
58005003	Соин ик со, кызьы ке калыклэн, нош озьы ик аслаз сьӧлыкъёсыз понна курбон сётыны кулэ.
58005004	Таӵе сӥё-сано ужез нокин но ас тодэмъяз ас вылаз басьтыны уг быгаты, сое, Ааронэз кадь ик, Инмар ӧтьыны кулэ.
58005005	Озьы ик Христос но архиерей луонлэсь данлыксэ Аслыз Ачиз ӧз басьты, Инмар Солы шуиз: «Тон Мынам Пие, туннэ Мон Тонэ вордскытӥ».
58005006	Мукет азьын но Со шуэ: «Мелхиседеклэн чинэзъя пумтэм вапумлы Тон священник луиськод».
58005007	Лулмугорын улон дыръяз Иисус викышъяса, синкылиен куриськиз, Сое кулонлэсь утьыны Быгатӥсьлы вӧсяськыса вазиськиз. Кылзӥськись-тэрытскись луэмез понна Инмар Сое кылӥз.
58005008	Со Инмар Пи ке но, нош курадӟонъёс пыр Со кылзӥськись луонлы дышиз.
58005009	Дун-шектэм луэменыз, ваньмызлы Солэсь кылзӥськыса улӥсьёс понна Со пумтэм вапумъёсы утиськон вайись луиз.
58005010	Инмар Сое Мелхиседеклэн чинэзъя Архиерей шуыса нимаз.
58005011	Та сярысь ми тӥледлы трос вераны кулэ вал, но шуг сое валэктыны, малы ке шуоно кылэмдэс визьмады поныны тӥ быгатӥсьтэмесь луиды.
58005012	Дырез учконо ке, тӥ дышетӥсь луыны кулэ вал ини, нош тӥледыз выльысен Инмар кыллэн нырысь кутсконэзлы ик дышетыны кулэ на. Тӥледлы йӧл кулэ луиз, чурыт сиён кулэ ӧвӧл.
58005013	Котькудӥз йӧлын кӧтсэ тырись шонер улонлы дышетонлэсь кылзэ чик уг тоды, малы ке шуоно со вож нуны на.
58005014	Нош быдэ вуэмъёс понна чурыт сиён вань, соослэн улон-вылон пыр басьтэм визьзы-шӧдонзы ӟечез но, уродэз но висъяны быгатэ ни уго.
58006001	Соин ик, Христослэн дышетонэзлэн кутсконэз бордысь потыса, ваелэ дун-шектэмлыко быдэ вуонэ дыртоме. Ум ни кутске выльысен быронэ нуись ужъёслэсь ӧпкельыса куштӥськон сярысь, Инмарлы оскон пала берытскон сярысь дышетыны,
58006002	пылатонъёс сярысь, киез понон, кулэмысь улӟыса султон, пумтэм вапумъёслы суд сярысь дышетыны.
58006003	Инмарлэн эрикез луиз ке, тае лэсьтоме.
58006004	Уг луы уго одӥг пол дышетэмъёсты-югдытэмъёсты, Инмысь саламез веръямъёсты, Святой Духлэн дэлетэныз улыны кутскемъёсты,
58006005	Инмарлэсь ӟеч кылзэ, вуоно вапумысь кужымъёсты оскалтэмъёсты-веръямъёсты,
58006006	кудъёсыз берен Христос бордысь усизы-палэнскизы, нош ик сьӧлыкъёссы понна ӧпкелён пыр выльдыны. Уго соос нош ик асьсэ пушкын Инмар Пиез кортӵогало, вань калык азьын Сое сантэмало.
58006007	Зор вуэз юись музъем вылэ трос пол зор кисьтӥське но, ю-нянез будэтыса, сое гырись-кизисьёслы со пайда вае – Инмарлэсь бакель каронзэ басьтэ.
58006008	Нош бышкись турын, жаг турын будэтӥсь музъем номырлы ярантэм, со каргамын луоз. Солэн пумыз – тылын сутон.
58006009	Гажаноосы, ми тазьы ке но шуиськомы, нош тӥ сярысь ке верано, ми оскиськомы, тӥледыз азьпалан ӟечлык возьма – со тӥледлы утиськон ваёз.
58006010	Инмар шонер лэсьтӥсьтэм ӧвӧл уго, Со уг вунэты тӥлесьтыд уждэс, яратондэс, кудзэ тӥ Солэн нимыз понна ужаса-тыршыса возьматӥды, али но вӧсяськись калыклы ӟеч лэсьтыса сое возьматӥськоды.
58006011	Ми мылкыд кариськомы, тӥ пӧлысь котькудӥз пачыл оскиськон мед басьтысал но пумозяз тазьы сюлмо мед тыршысал-ужасал.
58006012	Эн азьтэмъяське, осконэн улӥсьёслэсь, ваньзэ чидаса, Инмарлэсь сӥзиськонъёссэ басьтӥсьёслэсь адӟем каре.
58006013	Инмар Авраамлы сӥзиськон сётыкуз, нокин но Солэсь Аслэсьтыз вылӥгес луымтэен сэрен, Аслаз нимыныз кыл сётыса, сӥзиськыса,
58006014	Со шуиз: «Зэм, бакель карыса тонэ бакель каро, тынэсьтыд кидыстэ-выжыдэ эшшо но эшшо йылэто».
58006015	Озьы кема чидаса улэмез понна Авраам Инмарлэсь сӥзиськонзэ басьтӥз.
58006016	Адямиос асьсэлэсь вылӥ луисен кыл сёто ке, нош кыл сётонзы верамзэс юнматэ ке, соку со вань ченгешонъёслы пум понэ.
58006017	Соин ик сӥзиськонлэсь люкетсэ басьтоноослы Инмар Аслаз эрикезлэсь-малпанэзлэсь вошъяськись луымтэзэ умоенгес возьматыны мылкыд кариз но сӥзиськонзэ кыл сётон пыр юнматӥз.
58006018	Кык вошъяськыны луонтэм ужъёс бордысь, кудъёсыз бордысь Инмар уг куштӥськы, асьмеос зол буйгатскон басьтӥмы, асьмелы ӵектэм оскиськон борды кутӥськимы.
58006019	Со лул понна якорь выллем оскиськымон, юн луэ, со вӧсяськон интыысь катанчи сьӧры пыдло пыре;
58006020	отчы нырысь ик асьмелы сюрес возьматон понна Иисус Христос пыриз, Мелхиседеклэн чинэзъя пумтэм вапумъёслы Архиерей луиз.
58007001	Мелхиседек – Салимлэн эксэез, Вылысь Инмарлэн священникез вал. Эксэйёсты ожын вормыса бертӥсь Авраамез со пумитаз но сое бакель кариз.
58007002	Ожын киултэм пӧлысьтыз дасэтӥ люкетсэ Авраам Мелхиседеклы сётӥз. Мелхиседеклэн нимыз «зэмлыклэн эксэез» шуыса берыктӥське, со ик луэ Салимлэн эксэез, мукет сямен вераса, «тупаса улонлэн эксэез».
58007003	Атаез, анаез, выжы-кумыез но тодмо ӧвӧл; кытын, ку вордскемез но, кулэмез но тодмо ӧвӧл. Инмар Пи кадь ик со пырак дауръёс ӵожелы священник луэ.
58007004	Адӟиськоды-а, макем со быдӟым вал! Авраам патриарх ожын мар басьтӥз, самой ӟечъёсыз пӧлысь дасэтӥ люкетсэ солы сётӥз.
58007005	Моисей законъя Левий пиос пӧлысь священник ним басьтӥсьёслэн курон-косонзы вань – калыклэсь дасэтӥ люкет бичан – асьсэ агай-вынъёссылэсь, Авраамлэн кидыс бордысьтыз потэмъёслэсь ик.
58007006	Нош Мелхиседек соослэн выжыысьтызы потэмын ке но ӧй вал, Авраамлэсь дасэтӥ люкет басьтӥз но Инмарлэсь сӥзиськон басьтэм муртсэ (Авраамез) бакель кариз.
58007007	Меӵак вераны быгатӥськомы: бакель карись мурт вылӥынгес бакель кароно муртлэсь.
58007008	Татын кулоно адямиос дасэтӥ люкет басьто, нош отын Мелхиседек сярысь со ялан улэп шуыса тодытон вань.
58007009	Но, кызьы шуо, ачиз, дасэтӥ люкет басьтӥсь Левий, Авраам пыр Мелхиседеклы дасэтӥ люкет сётӥз:
58007010	Мелхиседек Авраамез пумитаку, Левий атаез пушкын на вал.
58007011	Озьыен, дун-шектэм луон левий священникъёс пыр быдэсмысал ке (уго соослэн священник луонэнызы герӟаськемын калыклы закон сётонлэн мугез), – соку, Ааронлэн чинэзъя нимаськытэк, малы кулэ на вал Мелхиседеклэн чинэзъя мукет священниклы потыны-ӝутскыны?
58007012	Священник чинэз басьтон воштӥське ке, соку ик закон но воштӥськыны кулэ.
58007013	Христос, Кин сярысь али та вераськон мынэ, мукет выжыысь вал. Солэн выжыысьтыз нокин но курбон сётон ӝӧк доры ӧз султылы.
58007014	Тодмо уго, асьмелэн Кузё-Инмармы Иуда выжыысь потӥз шуыса, нош та выжыысь священникъёс пумысен Моисей номыр но ӧз вера.
58007015	Но та эшшо но яркытгес адӟиське, куке Мелхиседеклы укшась мукет священник потэ ке.
58007016	Со адямиослэн курон-косон законзыя священник ӧз луы, бырылӥсьтэм улонлэн кужыменыз священник луиз.
58007017	Уго Со сярысь тазьы ивортэмын: «Мелхиседеклэн чинэзъя пумтэм вапумлы Тон священник луиськод».
58007018	Вашкалаез курон-косон воштэмын, уго со ляб, пайдатэм, –
58007019	Моисей закон номыре но дун-шектэм луон дырозь ӧз вутты. Али асьмелы ӟечгес оскиськон сётэмын, со пыр асьмеос Инмарлы матэ кариськиськомы.
58007020	Иисусэз Архиерей карыкуз, Инмар кыл сётӥз, нош мукетъёсыз, кыл сётытэк, священник луизы,
58007021	нош Таиз, кыл сётыса, священник луиз, уго Со сярысь тазьы шуэмын: «Кыл сётӥз Кузё-Инмар, нош сётэм кылызлэсь Со уз куштӥськы: Мелхиседеклэн чинэзъя пумтэм вапумлы Тон священник луиськод».
58007022	Со ӟеч сӥзён-косонэз юнматӥсь, солэн дурбасьтӥсез луиз Иисус.
58007023	Священникъёс трос вал, малы ке шуоно одӥг муртлы священникын кема возиськыны кулон маза ӧз сётылы.
58007024	Нош Со пумтэм вапумъёс ӵоже улӥсь, священник луонэз но Солэн пумтэм вапумъёс ӵоже улэ.
58007025	Соин ик Со Ачиз пыр Инмар доры лыктӥсьёсты котьку но утьыны быгатэ. Со котьку но улэп бере, соос понна Со дурбасьтэ.
58007026	Сыӵе ик луыны кулэ вал уго асьмелэн Архиереймы: дун-сьӧлыктэм, урод ужъёсты лэсьтӥсьтэм, дун-шектэм. Со сьӧлыкоослэсь висъямын, Инъёслэсь вылӥе ӝутэмын.
58007027	Солы мукет архиерейёслы кадь нуналлы быдэ, нырысь ик аслаз сьӧлыкъёсыз понна, собере калыклэн сьӧлыкъёсыз понна, курбон сётыны кулэ ӧвӧл. Уго тае Со одӥг пол лэсьтӥз ни – Ассэ Ачиз курбон сётӥз.
58007028	Закон архиерее огшоры, ляблыкен курадӟись адямиосты пуктэ; нош закон бере вуэм кыл сётон пумтэм вапумъёс ӵожелы дун-шектэм луись Инмар Пиез Архиерее пуктӥз.
58008001	Веранысьтымы ваньмызлэсь вылӥез-дуноез луэ со: асьмелэн вань Инмысь Быдӟым Инмарлэн престолэзлэн бурпалаз пуксем Архиереймы.
58008002	Вӧсяськон интыын, зэмос скинияын, Со вӧсяськон нуись луэ, сое адями ӧз, Кузё-Инмар пуктӥз-ӝутӥз.
58008003	Котькудзэ архиереез кузьымъёс, курбонъёс сётон понна пукто, соин ик асьмелэн Архиереймылэн но курбон сётонэз луыны кулэ вал.
58008004	Со музъем вылэ ик кыльысал ке, соку Со священник но ӧй луысал, малы ке шуоно татын Моисей законъя курбон сётӥсь священникъёс вань.
58008005	Та священникъёс вӧсясько Инмысь скиниялы укшась вӧсяськон интыын, – музъем вылысез скиния Инмысь скиниялэн вужерез луэ. Соин ик, скинияез лэсьтыны кутскыкуз, Моисейлы верамын вал: «Учкы, ваньзэ лэсьты, гурезь йылын тыныд возьматэм скиниялэн тусызлы укшатыса».
58008006	Но Таиз Архиерей музъем выл архиерейёс сярысь вылӥлэсь но вылӥлыко служить карон басьтӥз. Вылезлэн сӥзёнлэн Дурбасьтӥсез Со луиз, трослы вылӥын вужезлэсь сӥзёнлэсь. Уго со ӟечесь сӥзиськонъёс вылэ пыкиськыса юнматэмын.
58008007	Нырысетӥез сӥзён-косон шектэм-янгыштэм луысал ке, мукетсэ сӥзёнэз утчаны кулэлыкез ӧй луысал.
58008008	Но соосты пыкылыса пророк шуэ: «Тани вуо нуналъёс, – шуэ Кузё-Инмар, – куке Мон Израиль юртэн-выжыен, Иудалэн юртэныз-выжыеныз выль сӥзён пыр кусып кылдыто.
58008009	Таиз сыӵе кусып ӧвӧл, кыӵезэ Мон соослэн атайёсынызы кылдытӥ, соосты, китӥзы кутыса, Египет музъемысь поттыкум. Созэ сӥзён-косон пыр кылдытэм кусыпме соос ӧз уте, соин ик Мон соосты кулэтэм кари, – шуэ Кузё-Инмар.
58008010	Со нуналъёс бере тани кыӵе сӥзён-косон Израиль юртлы-выжылы сёто, – шуэ Кузё-Инмар, – Аслэсьтым законъёсме соослэн малпанъёсазы пырто, соосты соослэн сюлэм вылазы гожто. Соослы Мон Инмар луо, нош соос Мынам калыке луозы.
58008011	Нокинлы но кулэ уз ни луы мукет муртэ дышетыны, агайлы но вынзэ тазьы вераса дышетыны кулэ уз луы: ”Тод-тодма Кузё-Инмарез”, малы ке шуоно ваньмыз, пичиысен кутскыса бадӟымозь, ваньмыз Монэ тодозы.
58008012	Соослэсь шонертэм улэмзэс Мон кушто, соослэсь сьӧлыкъёссэс, законлы пумит улэмзэс тодам уг ни вайы».
58008013	Таизэ сӥзёнэз Со «выль» шуыса нимаз, нош нырысетӥзэ сӥзёнэз вужмемын шуыса возьматӥз. Мар вань вужмемез, пересьмемез – со быронлы матын улэ.
58009001	Нырысетӥ сӥзёнлэн вӧсяськон ортчытон сярысь пуктон-косонъёсыз но, музъем вылын вӧсяськон интыез но вал.
58009002	Пуктэмын вал нырысез скиния, отын лампадаез, фимиам возён ӝӧкез но вӧсям нянь тырон ӝӧкез вал. Та инты «Святой» шуыса нимаськылӥз.
58009003	Нош ынэн возъям кыкетӥ люкетлэн сьӧраз «Святойлэсь но Святой» шуыса нимаськись мукетыз скиния интыяськемын вал.
58009004	Отын зарни кадило но котыр ласянь зарниен шобыртэм сӥзён-косонэз возён ковчег возиськиз. Ковчег пушкын зарни сосудын манна возизы, Ааронлэсь бодызэ, кудӥз улӟыса сяська поттӥз, но сӥзёнэн гожтэм изпулъёсты.
58009005	Ковчег йылын сылӥзы данлыклэн херувимъёсыз; соос бурдъёсынызы шобыртыса улӥзы «сьӧлыкъёслэсь мозмытскон интыез». Нош али вань люкетъёс сярысь пыр-поч вераны кулэлыкез ӧвӧл.
58009006	Тазьы пуктэм-интыям бере нырысетӥяз скинияе вӧсяськон ортчытыны священникъёс пырыло,
58009007	нош кыкетӥяз – арлы одӥг пол огназ архиерей гинэ пырыны быгатэ, отын ачиз понна, нош озьы ик калыклэн тодытэк лэсьтэм сьӧлыкъёсыз понна курбон сётэм пудолэсь вирзэ вайыса, со лыктэ.
58009008	Тазьы Святой Дух тани мае возьматэ: нырысетӥез скиния сылытозь, Святойлэсь но Святой интые сюрес усьтэмын ӧвӧл на.
58009009	Та мадён туала дырлы верамын: саламъёс-кузьымъёс, курбонъёс уг быгато вӧсяськисьёслэсь сюлэмзэс дун-чылкыт карыны.
58009010	Сиён-юонъёс, мисьтӥськон-чылкытатӥськонъёс, лулмугор понна пӧртэм сямъёсты быдэсъян чакламын вал выльдӥськон дыр вуытозьлы гинэ.
58009011	Нош али лыктӥз Христос, азьпал улонысь ӟечлыклэн Архиереез. Бадӟымгес но чылкак дун-шектэм, киын лэсьтымтэ скиния пыр Со лыктӥз, таизлэн дуннелэн но со ӧвӧл.
58009012	Кечъёслэн, кунянъёслэн вирынызы Со отчы ӧз пыры, Аслаз Вирыныз одӥг пол Святойлэсь но Святой интые пыриз но пумтэм вапумъёслы сьӧлыкъёслэсь мозмытскон асьмелы вайиз.
58009013	Мугор вылэ пазьгем ошъёслэн, кечъёслэн вирзы но курбон ветыллэн сутэм пенез саптаськем лулмугорез дун-чылкыт карыны быгатэ ке,
58009014	соку нош Христослэн Вирыз кыӵе! Со Святой Дух пыр Ассэ, самой Дун-Шектэмез, курбон карыса, Инмарлы вайиз. Солэн Вирыз асьмелэсь сюлэммес быронэ нуись ужъёслэсь уката но зол сузялоз, улэп, зэм Инмарлы мед ужаломы-тыршомы шуыса!
58009015	Соин ик Христос выль сӥзёнлэн Дурбасьтӥсез луэ. Солэн кулонэз пыр, кудӥз нырысетӥ сӥзён-косон дыръя адямиосын лэсьтэм йыружъёслэсь мозмытскон понна луиз, пумтэм вапумъёслы люкет басьтыны ӧтиськемъёс, мар соослы сӥземын вал, сое мед басьтозы шуыса.
58009016	Сӥзиськон гожтэт вань ке, соку сӥзиськон гожтӥсь кулэмын ке, со кинюртыса юнматэмын луыны кулэ.
58009017	Малы ке шуоно сӥзиськон гожтэт сое гожтӥсь кулэм бере гинэ кужым басьтэ; сӥзиськон гожтӥсь улэп дыръя солэн кужымез ӧвӧл.
58009018	Со понна ик уго нырысетӥ сӥзён но виртэк юнматэмын ӧй вал.
58009019	Законлэсь вань курон-косонъёссэ калык азьын верам бераз Моисей, ошъёслэсь, кечъёслэсь вирзэс басьтыса, вуэн сураз но нап-горд ыжгонэн, иссоп турынэн законэн книгаез но, вань калыкез но пазяз.
58009020	Со шуиз: «Та сӥзён-косонлэн вирыз, сое тӥледлы Инмар сӥзиз».
58009021	Озьы ик вирен пазьгиз скинияез но вань вӧсяськон сосудъёсты.
58009022	Моисей законъя ваньмыз кадь ик вир пыр сузяське, виро курбон сётытэк, сьӧлык уг куштӥськы.
58009023	Ваньмыз, мар Инмысьлы укшатыса лэсьтэмын, – ваньмыз соос тазьы сузяськыны кулэ вал, нош ваньмыз Инмысез сузямын луыны кулэ таослэсь но ӟечгес курбонъёсын-саламъёсын.
58009024	Уго Христос киын лэсьтэм вӧсяськон интые, зэмос вӧсяськон интылы тупатыса пуктэмаз ӧз пыры, Со Инме ӝутӥськиз асьме понна Инмарлэн азяз султыны.
58009025	Ассэ трос пол курбон сётон понна Со Инме ӧз ӝутӥськы, кызьы архиерей арлы быдэ аслазэн ӧвӧл, пудо-живот вирен вӧсяськон интые пыре.
58009026	Соку Солы дунне кылдон дырысен трос пол курадӟон чидано луысал. Нош Со вапумъёслэн пумазы лыктӥз, одӥг пол кутскыса, пырак ӵожелы сьӧлыкъёсты быдтон понна Ассэ курбон карыса сётӥз.
58009027	Кызьы адямиослы одӥг пол кулыны кылдэмын, нош собере – судэ султыны,
58009028	озьы ик Христос но, тросэзлэсь сьӧлыкъёссэс быдтон понна Ассэ одӥг пол курбонлы сётӥз. Кыкетӥзэ Со лыктоз, но сьӧлыклэсь сузяны уз, Сое возьмасьёслы утиськон сётыны Со лыктоз.
58010001	Моисей закон бордын вуоно ӟечлыклэн вужерез гинэ вань, нош ачиз зэмлыкез отын ӧвӧл. Арлы быдэ ялан курбонъёс вайисьёсты но Моисей закон дун-шектэм карыны ноку но уз быгаты.
58010002	Закон соосты дун-шектэм карыны быгатысал ке, курбон сёткамысь ӧй дугдысалзы шат? Уго вӧсяськисьёс одӥг пол чылкытатӥськысалзы но сьӧлыкъёссы сярысь нокыӵе но сюлмаськонзы ӧй ни луысал.
58010003	Нош та курбонъёс арлы быдэ сьӧлыкъёсты тодэ вайыто.
58010004	Ошъёслэн но кечъёслэн вирзы адямилэсь сьӧлыкъёссэ быдтыны уг быгаты.
58010005	Соин ик Христос дунне вылэ лыктыкуз шуэ: «Виро сётонэз, кузьым сётонэз Тон кулэ ӧд кары, Тон Мыным мугор дасяд.
58010006	Тылын сутӥськись курбонъёс, сьӧлык понна курбонъёс Тыныд ярантэмесь.
58010007	Соку Мон шуи: ”Тани Мон лыктӥ, кызьы бинялтэм книгаын Мон сярысь гожтэмын, Тынэсьтыд эриктэ быдэстыны Мон лыктӥ, Инмаре”».
58010008	Нырысь ик шуиз: Курбонъёс но, кузьымъёс но, тылын сутэм курбонъёс но, виро сётонъёс но сьӧлыкъёсты куштон понна, кудъёссэ Моисей законлэн куронэзъя ваё, Тыныд кулэ ӧвӧл, соос Тонэ уг шумпотто.
58010009	Собере ватсаз: «Тани, Тынэсьтыд эриктэ быдэстыны Мон лыктӥ, Инмаре». Выльзэ юнматон понна вужзэ воштэ.
58010010	Тани та эрикъя, Иисус Христослэсь одӥг пол Мугорзэ сётыса, асьмеос дун-сьӧлыктэм каремын.
58010011	Нуналлы быдэ священник султыса аслэсьтыз ужзэ быдэсъя вал, трос пол огвыллемесь курбонъёс сётэ вал, но соос сьӧлыкъёсты быдтыны чик но ӧз быгатэ.
58010012	Нош Христос сьӧлыкъёс понна одӥг курбон сётӥз но пырак ӵожелы Инмарлэн бурпалаз пуксиз.
58010013	Со дырысен Со возьма, кызьы Солэн тушмонъёсыз Солэн пыд улаз понэмын луозы.
58010014	Одӥг пол сётэм курбонэн Со аслэсьтыз адямиоссэ пырак ӵожелы дун-чылкытэсь кариз.
58010015	Та сярысь ик асьмелы Святой Дух но шара ивортэ. Шуэмын уго:
58010016	«Тани со нуналъёс бере соослы Мынам сётоно сӥзён-косонэ, – шуэ Кузё-Инмар, – Аслэсьтым законъёсме соослэн сюлмазы поно, соослэн малпаназы соосты пырто.
58010017	Соослэсь сьӧлыкъёссэс, законлы пумит улэмъёссэс тодам уг ни вайы».
58010018	Нош сьӧлыкъёс куштэмын ни ке, соку соос понна курбонъёс сётыны кулэ ӧвӧл ини.
58010019	Озьы, агай-вынъёсы, Иисус Христослэн Вирыз пыр табере асьмеос Святойлэсь но Святой интые кышкатэк пырыны быгатӥськомы; асьмелы Со выль, улэп улонэ нуись сюресэз усьтӥз.
58010020	Со сюрес ын пыр – Солэн мугорыз пыр – Святойлэсь но Святой интые нуэ.
58010021	Асьмелэн быдӟым Священникмы вань, Со Инмар коркалы кузё луэ.
58010022	Ваелэ Инмарлэн матаз чылкыт сюлэмын, мур осконэн, урод малпанэн улӥсь сюлэмъёсмес чылкытатыса, чылкыт вуэн мугормес миськыса мыноме.
58010023	Палэнэ кожылытэк, возиськоме оскиськыса улонэз тодытон бордын, уго оскиськымон Кыл Сётӥсь.
58010024	Огмылы огмы юрттӥськыса уломе, яратыса, ӟеч ужъёс лэсьтыса улыны мылкыдмес ӝутоме.
58010025	Огазьын вӧсяськонъёсы ветлытэк ум улэ, кызьы вырыны даурто куд-огъёсыз. Огмылэсь огмы мылкыдмес лӧпкытыломе, уката ик, Солэн нуналэзлэсь матэгес вуэмзэ шӧдӥськоды ке.
58010026	Уго асьмеос зэмлыкез тодэм берамы но эшшо сьӧлыкаса улӥськомы на ке, соку нокыӵе курбонэн сьӧлыкъёслэсь мозмытскыны уд ни быгаты.
58010027	Соку судэз но ваньзэ ньылӥсь тылэз кышкаса возьман гинэ кыле на, со ваньзэ Инмарлы пумитъяськыса улӥсьёсты ньылыны дась.
58010028	Моисей законлэсь куштӥськись муртэ, кык яке куинь адӟисьёслэн шара ивортэмзыя, чик жалятэк виыны сёто вал.
58010029	Соку асьтэос малпалэ ай, макем секыт вӧсь карон улэ сётэмын луоз Инмар Пиез сантэмась мурт, кин сӥзёнлэсь Вирзэ святыня шуыса уг лыдъя, кудӥныз со дун-сьӧлыктэм каремын вал, кин дэлетлэсь Духсэ ултӥя?
58010030	Асьмеос тодӥськомы Сое, Кин шуиз: «Мон киын пунэм берыктон, Мон пунэмзэ берыкто». Кузё-Инмар эшшо шуиз на: «Кузё-Инмар Аслэсьтыз калыксэ судить кароз».
58010031	Улэп Инмарлэн киулаз сюрыны кышкыт!
58010032	Валляна нуналъёстэс тодады вае ай: Ӟеч Иворен югдытэмын бере, кӧня курадӟонъёс чидано луиды.
58010033	Вань калык азьын тӥледыз серем карылӥзы, ултӥязы, асьтэос кадь ик курадӟонэ сюремъёслы тӥ эшъёс луылӥды
58010034	Уго тӥ, мон пытсэтын пукыку но, гажась-жалясь луэмдэс возьматӥды, ваньбурдэс лушкакузы но, шумпотыса улӥды, – тӥ тодӥськоды уго, Инмын ӟечезгес, бырисьтэмез узырлыкты вань шуыса.
58010035	Оскиськондэс эн ыштэ, со понна тӥ бадӟым мед-кузьым басьтоды.
58010036	Инмарлэсь эриксэ быдэсъяны но Солэсь сӥзем люкетсэ басьтон понна тӥ котьмае чидаса улыны кулэ.
58010037	Уго эшшо ӧжытак, туж ӧжыт гинэ, Лыктӥсь вуоз, уз ӝега.
58010038	Шонер улӥсь осконэз пыр улэп улоз; нош солань-талань шонаськыны кутскиз ке, со Мынам лулылы ярамон уз луы.
58010039	Нош асьмеос быронэ мынӥсь солань-талань шонаськисьёс пӧлысь ӧвӧл, асьмеос лулэз утён понна оскон бордын сылӥсьёс пӧлысь.
58011001	Оскон – со азьпал возьманмылэн быдэсмонэз, адскисьтэмезлы юн оскиськон.
58011002	Таӵе осконэн улэмзы понна вашкалаос Инмарлы ярамон луизы.
58011003	Оскон пыр асьмеос тодӥськомы, Инмарлэн кылыныз дуннеос-вапумъёс кылдытэмын шуыса. Ваньзэ, мае асьмеос адӟиськомы, со ваньмыз адӟыны луонтэмысь кылдытэмын.
58011004	Оскон пыр Авель, Каин сярысь, Инмарлы ӟечгес курбон сётӥз. Осконэз понна со шонер улӥсь луэ шуыса, шара ивортэмын вал, солэсь кузьымъёссэ Инмар кабыл басьтӥз. Оскон пыр Авель кулэм бераз но асьмелы вера.
58011005	Оскон пыр Енох мукет азе улыны нуэмын вал – кулонэз со ӧз тоды, бӧрысь сое нокин но ӧз ни адӟы, малы ке шуоно Инмар сое мукет азе улыны нуиз. Мукет азе улыны нуэмлэсь азьло, со Инмарлы ярась мурт луэ шуыса, шара ивортэмын вал.
58011006	Нош осконтэк Инмарлы ярамон луыны уг луы. Инмар доры лыктӥсь мурт оскыны кулэ, Инмар вань шуыса, Ассэ утчасьёслы Инмар мед-кузьым сётэ шуыса.
58011007	Оскон пыр Нойлы усьтэмын вал со, мар солэсь ватӥськыса улӥз. Инмарлэсь кышканэн улыса, со ас семьязэ утён понна ковчег-пыж дасяз. Солэн осконэз возьматӥз, дунне судэ сюрымон луэмын шуыса, оскон пыр ик со шонер улонлэн люкет басьтӥсез луиз.
58011008	Оскон пыр Авраам мукет шаере мыныны Инмарлэн косонэзлы тэрытскиз но люкетлы басьтоно тодмотэм музъеме мыныны потӥз.
58011009	Оскон пыр Инмарлэн сӥзьыса сётэм музъемаз мурт музъемын кадь со улӥз. Со сӥзёнлэсь ик люкетсэ басьтоно муртъёсын Исаакен но Иаковен валче ынлэсь возъям балаганъёсын улӥз.
58011010	Уго Со бырисьтэм инъет вылэ пуктэм городлэсь вуэмзэ витиз, со городэз суредаз, лэсьтӥз-пуктӥз Ачиз Инмар.
58011011	Оскон пыр ачиз Сарра но, нылпи вайыны быгатӥсьтэм мурт, кидысэз пушказ пыртыса возьыны кужым басьтӥз но, арлыдыз шоры учкытэк, нылпи вайиз; со тодэ вал уго, Сӥзён Сётӥсьлэн кылыз оскиськымон луэ шуыса.
58011012	Одӥг пиосмуртлэсь, кудӥзлэн мугорыз пумемын вал ни, сокем трос адямиос вордскизы, – инмысь кизилиос мында, зарезь дурысь луо мында.
58011013	Ваньзы соос кулытозязы оскыса улӥзы, сӥзиськонэз басьтыса ӧз вуэ, Инмарлэсь сётыны сӥземзэ соос кыдёкысен гинэ адӟылӥзы но шумпотылӥзы. Асьсэ сярысь шуылӥзы: «Музъем вылын ми пыдйылчиос, огдырлы лыктэм муртъёс гинэ луиськомы».
58011014	Уго кинъёс тазьы верало, соос озьы возьмато, дор музъемзэс утчало шуыса.
58011015	Со дор музъемзы сярысь, кудысьтыз соос потӥзы, малпаса улысалзы ке, соку соос отчы берытскыны быгатысалзы на.
58011016	Но соос ӟечазгес дор музъеме сюрыны тыршизы – Инмысяз. Соин ик Инмар Ассэ соослэн Инмарзы шуыны соослэсь уг возьдаськы: соослы Со город дасяз уго.
58011017	Осконзэ чаклан-эскерон дыръя осконэз ванен Авраам Исаакез курбонлы сётыны мынӥз. Инмар дорысь сӥзиськонъёс басьтэм бераз но одӥг вордэм пизэ курбонлы сётыны со дась луиз.
58011018	Солы верамын вал: «Исаак бордысь потэмъёс тынад кидысэд-выжыед шуыса нимаськозы».
58011019	Авраам оске вал, Инмарлэн кулэмысь но улӟытыны кужмыз вань шуыса. Оскемез понна со Исаак пизэ берен улэп куен басьтӥз. Вуоно улӟыса султонлэсь луонзэ Инмар тазьы возьматӥз.
58011020	Оскон пыр Исаак бакель кариз Иаковлэсь но Исавлэсь азьпал улонзэс.
58011021	Оскон пыр Иаков кулыкуз Иосифлэсь кыксэ ик пиоссэ бакель кариз но кивалтэт бодыезлэн йылыз шоры йыбырттӥз.
58011022	Оскон пыр Иосиф кулыкуз израиль калыклэн Египетысь потонэз сярысь тодазы вайытӥз но аслаз лыосыз пумысен косон сётӥз.
58011023	Оскон пыр Моисеез вордскем бераз анай-атайёсыз куинь толэзь ӵоже ватыса возизы, соос уго адӟизы, пиналзы чебер-йӧно шуыса, эксэйлэн косонэзлэсь но соос ӧз кышкатске.
58011024	Оскон пыр Моисей быдэ вуэм бераз ни фараонлэн нылызлэн пиез луонлэсь куштӥськиз.
58011025	Вакчи дыр ӵоже сьӧлыко ужъёс пӧлын эзылыса улон интые, со Инмар калыкен огазьын курадӟон чидаса улыны мылкыд кариз.
58011026	Христос понна ултӥян улэ сюронэз со Египетысь вань байлыкъёс сярысь дуногес луэ шуыса лыдъяз. Со уго азьпалась пунэм берыктон шоры учкыса улӥз.
58011027	Оскон пыр со, эксэйлэн лекъяськонэзлэсь кышкатэк, Египетысь кошкиз. Со Адӟиськисьтэм Инмарез адӟыса улӥсь кадь юнматскыса улӥз уго.
58011028	Оскыса со Пасха сямез ортчытыны косӥз, нырысь вордскем пиосты быдтӥсьлэн киыз израиль пиос борды медаз йӧтӥськы шуыса, вирен пазьгытытӥз.
58011029	Осконзы ванен соос, музъем вылтӥ кадь, Горд Кам зарезь вамен выжизы, – тазьы ик лэсьтыны ӝутскизы Египетлэн адямиосыз, но выйыса быризы.
58011030	Оскон пыр сизьым нунал ӵоже котыртӥз ветлэм бере Иерихонлэн борддоръёсыз куашказы.
58011031	Оскон пыр Раав, калгись кышномурт, ивор тодыны лушкемен лыктэм израиль пиосты ватэмез понна (соосты со мукет сюрестӥ келяз) утиськиз, оскисьтэмъёсын огазьын ӧз быры.
58011032	Эшшо мар верало на? Мыным дыр уз тырмы Гедеон сярысь, Варак сярысь, Самсон сярысь, Иеффай сярысь, Давид сярысь, Самуил сярысь, пророкъёс сярысь вераны.
58011033	Соос осконзы ванен эксэйлыкъёсты вормылӥзы, шонерлыкез юнматылӥзы, Инмарлэсь сӥзиськонъёссэ басьтылӥзы, урод пӧйшуръёслэсь ымзэс ворсаллязы,
58011034	тыллэсь кужымзэ кысылӥзы, мечлэн лэчыт йылызлэсь утиськылӥзы. Лябӟыса улонысь кужым поттӥзы, ожмаськонын кужмоесь вал, тушмонлэсь полкъёссэ берлань чигнатӥзы.
58011035	Кышноослэн кулэм ӵыжы-выжыоссы улӟыса соос доры улэпен берытскылӥзы. Куд-огъёсыз курадӟытыса виемын вал, соос мозмытонэз кулэ ӧз каре улӟыса султон дыръя ӟечгес люкет басьтон понна.
58011036	Мукетъёсыз сантэман-ултӥянъёсты, жугон-чабкылонъёсты, нош озьы ик жильыетъёсты но пытсэтэз чидано луизы.
58011037	Соосты изъёсын зӥръяса жугылӥзы, мугорзэс бычкыен шори вандылӥзы, курадӟытылӥзы, тӥр-пурт улын кулылӥзы; ыжку дӥськутэн, кечкуэн шобырскыса ветлӥзы; ёрмон-курадӟон, куректон-кайгу пӧлын улӥзы, соосты улляса-ӝикатыса возизы.
58011038	Быдэс дунне соослэсь чӧльы йылзэс но уг сылы вал, нош соос озьы ке но кыр дуннеостӥ, гурезьёстӥ, пещераостӥ, гопъёстӥ-нюкъёстӥ ватӥськыса ветлоно луизы.
58011039	Ваньзы соос тодытэмын вал, осконзы понна Инмарлы ярамонэсь луо шуыса, но озьы ке но Инмарлэсь сӥземзэ соос ӧз басьтэ,
58011040	малы ке шуоно Инмар асьмелы эшшо маке но ӟечсэгес малпаз-чаклаз, – асьмемын ӵош гинэ соос дун-шектэм луонэ вуозы.
58012001	Асьме котырын пилем мында адӟисьёс-ивортӥсьёс вань бере, соин ик ваелэ сэрпалтоме вылысьтымы ёртӥсь зӥбетэз, канжаськытӥсь сьӧлыкез но, чиданмес поныса, ортчоме асьмелы сётэм удыстӥ,
58012002	осконмылэн Кузёез, сое быдэ вуттӥсь Иисус шоры учкыса уломе. Шумпотон басьтэм интые, сантэман-ултӥянлэсь кышкатэк, кирос вылын курадӟонэз Со чидаз но Инмарлэн престолэзлэн бурпалаз пуксиз.
58012003	Малпалэ ай Со сярысь, Кин сьӧлыкоослэсь сомында курадӟон-сантэманэз чидано луиз, соин ик тӥ но лулыныды-сюлмыныды эн лябӟе.
58012004	Сьӧлыклы пумит нюръяськыса, вир дырозь жугиськонэ тӥ ӧд на вуэ на.
58012005	Нылпиослы кадь лӧпкытӥсь таӵе кылъёсын тӥледлы вазиськемез вунэтӥды, дыр: «Пие мынам! Кузё-Инмарлэсь вӧсь каронзэ кулэтэм эн кары, янгышъёстэ-шекъёстэ шарае поттӥз ке, ӝоже эн усьы.
58012006	Кузё-Инмар кинэ яратэ, сое ик вӧсь но каре уго; котькудзэ но Аслыз нылпилы басьтоно муртсэ Со жуге».
58012007	Вӧсь каронэз чидаськоды ке, Инмар тӥледын Ас нылпиосыныз кадь Ассэ возе. Уго вань меда нылпи, кудзэ атаез медаз чабкы вал?
58012008	Вань нылпиосты кадь ӧвӧл, нош чик но чабкытэк-куаретытэк тӥледыз быдэ вуттӥзы ке, соку тӥ вордэм нылпи ӧвӧл, шедьтэм, вордос нылпи луиськоды.
58012009	Та дуннеын ваньмылэн асьмелэн анай-атайёсмы вал, соос асьмеды чабкыку-куаретыку соослэсь кышкаськомы ке вал, соку асьмеос эшшо но юнгес тэрытскыны кулэ ӧвӧл-а духъёслэн Атайзылы? Уго тэрытскон асьмелы улон сётэ.
58012010	Анай-атайёсмы асьмеды ас тодэмзыя вакчи дырлы гинэ вӧсь карылӥзы, нош Таиз – асьмелы пайда ваён понна, Солэн дун-сьӧлыктэм улоназ пыриськыны мед быгатомы шуыса.
58012011	Нокудӥз но вӧсь карон со куспын ик шумпотон уг вайы, ӝоже гинэ уськытэ кадь; нош бӧрысь сыӵе дышетон пыр потэмъёс шонер улонлэсь каньыллык вайись емышсэ бичалозы.
58012012	Соин ик каньсырам киостэс, куалекъясь пыдесъёстэс юнматэлэ.
58012013	Шонер вамышъялэ: чутӥсь пыдды йыромон пала медаз ни кожы, умой луысал, нош ик со йӧнасал ке.
58012014	Ваньмыныз тупаса, дун-чылкыт улыны тырше, сьӧлыкаса улӥсьёс пӧлысь нокин но Кузё-Инмарез уз адӟы.
58012015	Чакласькелэ, одӥгды но Инмарлэн дэлетэзтэк медад кыле вал шуыса. Нокыӵе но курыт выжыё будос аляса изъян медаз вайы вал но, со пыр трос адямиос саптаськоно медаз луэ вал шуыса.
58012016	Тӥляд пӧлады нокыӵе азыса-калгыса улӥсь яке Исав кадь сьӧлыклэсь кышкасьтэм мурт медаз луы, уго со одӥг тусьты сиён понна нырысь пи луон праволэсь куштӥськиз.
58012017	Тӥ тодӥськоды, кызьы собере Исав атаезлэсь бакель каремзэ возьма вал, но со бакель каремын ӧй вал, малы ке шуоно атаезлэсь малпанзэ воштыны ӧз быгаты, синвуэн ке но сое со куриз.
58012018	Тӥ уго адӟиськись, тылын ӝуась гурезь доры, пеймытлык доры, ӝомыт доры, сильтӧл доры ӧд лыктэ.
58012019	Гумы куара доры, кыл куара поттӥсь доры но ӧд лыктэ, со куараез кылӥсь муртъёс куризы, соос дорын одӥг кыл но верамын медаз ни лу шуыса.
58012020	Соку адямиослэн та косонэз кылзыны чиданзы ӧз ни тырмы: «Пӧйшур но гурезь борды йӧтӥськиз ке, изэн жугыса виемын мед луоз [яке пукыӵ ньӧлын погыртэмын мед луоз]».
58012021	Та адӟон туж шимес вал, соин ик Моисей но шуиз: «Мон кышкаса куалекъясько».
58012022	Нош тӥ Сӥон гурезь доры лыктӥды, улэп Инмарлэн городэз, Инмысь Иерусалим доры, сюрс-сюрс Кылчинъёс доры тӥ лыктӥды.
58012023	Шумпотонэн куаныса улӥсьёслэн, нырысь вордскемъёслэн черказы тӥ лыктӥды, кинъёслэн нимъёссы Инмын гожтэмын. Тӥ лыктӥды Инмар доры, вань адямиослэн Судьязы, дун-шектэм луэм шонер улӥсьёслэн духъёссы доры.
58012024	Выль сӥзёнлэн Дурбасьтӥсез Иисус доры тӥ лыктӥды, пазяно Вир доры. Авельлэн сярысь, со Вир ӟечезгес сярысь вера.
58012025	Учкелэ, Верасьлэсь веранзэ кылзӥськытэк эн улэ. Музъем вылын верасьлэсь верамзэ санэ понымтэзы понна соос вӧсь каремын вал ке, соку асьмеос уката но вӧсь каремын луомы, Инмысь Верасьлэсь палэнскимы ке.
58012026	Соку Солэн куараез музъемез зуркатӥз, нош али Со сӥзён кыл сётэ тазьы вераса: «Эшшо огпол музъемез гинэ ӧвӧл, инмез но зуркато».
58012027	«Эшшо огпол» шуэм кылъёс тае возьмато: зуркатыны луонтэмез гинэ быдэс мед кылёз шуыса, ваньмыз, мар кылдытэмын-лэсьтэмын, ваньмыз зуркасез воштӥськоз.
58012028	Озьыен, зуркасьтэм-вырӟылӥсьтэм эксэйлыкез асьмеос басьтомы но Инмарлы тау карыса уломе, зӥбыт кариськыса, кышканэн Инмарлы ярамон тыршоме.
58012029	Уго асьмелэн Инмармы – ваньзэ сиись-ньылӥсь тыл.
58013001	Куспады огдэс огды агай-вынъёс кадь яратыса улэ.
58013002	Пыдйылчиосты сюдыны-сектаны эн вунэтэ; уго куд-огъёсыз, асьсэос но тодытэк, пырем муртъёсты куно кариллям, нош кунооссы Кылчинъёс вылӥллям.
58013003	Тодады возе пытсэтын пукисьёсты, тӥ но соосын огазьын жильыямын кадь тӥледлы мед потоз; курадӟисьёсты но эн вунэтэ, тӥ но соослэн курадӟонэнызы курадӟиськоды кадь тӥледлы мед потоз.
58013004	Бызьыса-басьтыса улонды дун-чылкыт мед луоз, кусыпъёсты саптаськемын медаз лу, уго азыса-калгыса улӥсьёсты, кышнозэс-картсэс вошъяса улӥсьёсты Инмар судить каре.
58013005	Коньдонэз яратӥсесь эн луэ, марды вань, соин кӧтты мед тыроз. Уго Ачиз Инмармы шуиз: «Уг кельты тонэ, уг кушты тонэ»,
58013006	соин ик асьмеос кышкатэк вераськомы: «Уг кышка, Кузё-Инмар мон палан: адями мыным мар кароз?»
58013007	Дышетӥсьёстэс тодады возе – Инмар кылэз тӥледлы тодытӥсьёсты. Тодады вае, кызьы соослэн улонзы йылпумъяськиз, соослэсь оскемзэс адӟем каре.
58013008	Иисус Христос толон но, туннэ но, пумтэм вапумъёс ӵоже одӥг кадь.
58013009	Пӧртэм пумо, мурт дышетонъёсын эн тунсыкъяське. Сюлэмез Инмар дэлетэн юнматыны кулэ, сиён-юонъёсын ӧвӧл, уго сиён-юонэз чакласа улӥсьёс со бордысь пайда ӧз басьтэ.
58013010	Милям курбон сётон ӝӧкмы вань, но скинияын ужась-тыршисьёслы но отысь курбон сётэм сӥлез сиыны лэземын ӧвӧл.
58013011	Малы ке шуоно пудо-животъёслэн мугорзы, кудъёсызлэсь вирзэс сьӧлыклэсь сузяськон понна архиерей Святойлэсь но Святой интые пыртэ, улон интылэн палэназ сутэмын луыны кулэ.
58013012	Озьы ик Иисус но Аслаз Вирыныз калыкез дун-сьӧлыктэм карон понна курадӟонэз городлэн капка сьӧраз чидано луиз.
58013013	Ваелэ соку асьмеос но городлэн капка сьӧраз Со доры потоме но Сое сантэманзэс асьме вылэ басьтоме.
58013014	Татын уго пырак ӵоже улоно дормы ӧвӧл, вуонозэ дормес утчаны тыршиськомы.
58013015	Озьыен, Иисус пыр Инмарлы дугдылытэк ушъян-данъян курбон вайыломе, – ымысьтымы потӥсь Солэсь нимзэ данъясь емышез.
58013016	Эн вунэтэ ӟеч уж лэсьтылыны, ог-огды сярысь сюлмаськыны, уго сыӵе курбонъёс Инмарлы ярамонэсь луо.
58013017	Дышетӥсьёстылэсь кылзӥськелэ, соослы тэрытскыса улэ. Соос ялан лулъёстэс утён сярысь сюлмасько, тодо уго, тӥ понна кыл кутоно луоз шуыса. Тыршелэ, соос та ужзэс лулӟиськылыса ӧвӧл, шумпотонэн мед лэсьтозы шуыса, соку тӥледлы но пайда луоз.
58013018	Ми понна вӧсяське; ми оскиськомы, милям сюлэммы чылкыт шуыса, уго котьмар ласянь шонер улыны тыршиськомы.
58013019	Уката ик та пумысен вӧсяськыны курисько, ӝоггес мон тӥ доры берытскыны мед быгатом вал шуыса.
58013020	Нош тупаса улонлэн Инмарез, ыжъёслэсь быдӟым Возьмасьсэс Кузё-Инмармес Иисус Христосэз кулэмысь ӝутӥсь, пумтэм вапумъёслы сӥзёнлэн Вирыныз,
58013021	Инмарлэсь эриксэ мед быдэстоды шуыса, эшшо но ӟечгес ужъёс лэсьтыны мед ӝутоз. Иисус Христос пыр Аслыз ярамонэсь ужъёс лэсьтӥсь тӥледыз мед кароз. Иисус Христослы пумтэм вапумъёсы дан! Аминь.
58013022	Агай-вынъёсы, тӥледыз курисько: та визь-кенешъёсты кылзыны кужымды мед тырмоз; мон тӥледлы трос ӧй гожъя.
58013023	Тодэлэ, асьмелэн Тимофей братмы пытсэтысь мозмытэмын ни. Мон доры со ӝоген вуиз ке, ми соин тӥ доры адӟиськыны лыктомы.
58013024	Вань дышетӥсьёстылы, ваньмызлы вӧсяськисьёслы салам вералэ. Италиысь оскисьёс тӥледлы салам верало.
58013025	Ваньды бордын Инмарлэн дэлетэз мед улоз. Аминь.
59001001	Инмарлэн но Кузё-Инмарлэн Иисус Христослэн ляльчизы Иаков, пазьгиськыса палэнын улӥсь дас кык выжыослы – ваньдылы салам верасько.
59001002	Агай-вынъёсы, пӧртэм визь сынаськонъёс улэ сюриды ке, туж шумпотэлэ.
59001003	Тодэлэ, тӥлесьтыд Инмарлы оскондэс эскерыку, чидан вордӥське шуыса.
59001004	Тӥ быдэсак дун-шектэмесь, номырлы но ёрмисьтэмесь мед луоды шуыса, тӥляд чиданды быдэс улонды ӵоже юн мед луоз.
59001005	Тӥ пӧлысь кинлэн ке визьлыкез уг ке тырмы, Инмарлэсь мед куроз. Инмар жалятэк, пыкылытэк ваньмызлы сётэ – курисьлы сётэмын луоз.
59001006	Оскыса, чик шекланытэк мед куроз, малы ке шуоно шекланыса улӥсь мурт тӧлын ӝуткам но пазяськыса улӥсь зарезь тулкымлы укша:
59001007	сыӵе адями медаз малпа Кузё-Инмарлэсь мар ке но басьтыны.
59001008	Отчы-татчы пазяськись малпанэн улӥсь адями аслаз сюрес вылаз юн уг сылы.
59001009	Куанер улӥсь агай-вын мед ушъяськоз аслаз вылӥын луэменыз,
59001010	нош узыр мурт – аслаз улӥын луэменыз, малы ке шуоно турын пӧлысь сяська кадь улонэд ортчоз-тӧлӟоз:
59001011	шунды ӝужа, пӧсь луэ но турынэз ӵушка, солэн сяськаез усьылэ, солэн чебер тусыз быре. Озьы ик аслаз улон сюрес вылаз узыр мурт но шуя-быре.
59001012	Визь сынаськонэз чидам мурт шудо, малы ке шуоно со эскеремын-чакламын луоз но соин со улонлэсь венецсэ басьтоз, кудзэ Кузё-Инмар Сое яратӥсьёслы кузьманы кыл сётӥз.
59001013	Визь сынаськон лыктыку нокин но медаз шуы: «Инмар визьме сына». Нокыӵе но урод ужлэн Инмарлэсь визьзэ сынамез уг луы, Инмар Ачиз но нокинлэсь визьзэ уг сына.
59001014	Котькин но, аслаз кырсь малпанъёсызлы сётӥськыса, мылкыдзэ отчы понэ ке, соин со ассэ визь сынаськон улэ сётэ.
59001015	Соку кырсь малпан кылдэ но сьӧлыкез вордӥськытэ, нош сьӧлык кулонэз вордӥськытэ.
59001016	Гажано агай-вынъёсы, ӧрекчаськонлы эн сётӥськелэ.
59001017	Котькудӥз ик ӟеч, дун-шектэм кузьым вылӥысь, югыт сётӥсь Атаймы дорысь ваське, Солэн воштӥськонэз, воштӥськонлэн вужерез но ӧвӧл.
59001018	Мылкыд кариз но – зэмлыклэн кылыныз Со асьмеды вордӥськытӥз, Солэн кылдытэмъёсыз пӧлын асьмеос нырысетӥ емышъёсыз мед луомы шуыса.
59001019	Озьыен, тодэ, гажано агай-вынъёсы: котькудӥз адями кылзӥськись мед луоз, кыл вераны дыртӥсьтэм, вожпоттӥсьтэм,
59001020	уго адямилэн вожпотонэз Инмарлэн шонерлыкезъя улыны люкетэ.
59001021	Соин ик котькыӵе кырсь ужлэсь, уродлыклэсь куштӥське. Асьтэдыз востэм карыса, Инмар кылэз кабыл басьтэ, кудӥз тӥ пушкы мерттэмын, со тӥлесьтыд лулдэс утьыны быгатэ.
59001022	Инмар кылэз быдэсъяса улэ, кылзӥськыса гинэ эн улэ – асьтэдыз асьтэос эн ӧрекчалэ.
59001023	Уго кин кылэз кылзэ но сое уг ке быдэсъя, со аслэсьтыз ымныр тусбуйзэ синучкон пыр чаклась адямилы укша:
59001024	со ас шораз учкиз, палэнскиз но со куспын ик вунэтӥз, кыӵе со.
59001025	Нош кин чик шектэм, эрик сётӥсь Инмар закон шоры учкоз но со бордын сюлмыныз улӥз ке – кылзӥськыса, вунэтытэк, уж вылын быдэсъяса – шудо луоз ужрадъянъёссэ быдэсъякуз.
59001026	Тӥ пӧлысь кин ке но ачиз сярысь мон осконэн шонер улӥсь шуыса малпа ке, нош кылзэ уг ке куты, со ассэ ачиз ӧрекча, солэн осконэн шонер улонэз пайдатэм луэ.
59001027	Инмар азьын, Атай азьын ярамон дун-чылкыт осконэн шонер улон луэ со: анайтэк-атайтэк кылем нылпиослы, палкышноослы ёрмыса-ӟудыса улон дыръязы юрттӥськон но та дуннелэн уродэныз-лекеныз саптаськытэк астэ ачид утьыса возён.
59002001	Агай-вынъёсы! Кузё-Инмармылы Иисус Христослы, пиштӥсь данлыклэн Кузё-Инмарезлы осконды чылкыт мед луоз, вылтус шоры эн учкелэ.
59002002	Шуом, тӥляд люкаськонады зарни зундэсэн, узыр дӥськутэн адями пыриз ке, нош соин ӵош ик пӧсьтэм дӥськутэн куанер мурт пыриз ке,
59002003	соку тӥ, узыр дӥськутэн мурт шоры учкыса, солы шуиды ке: «Тыныд татчы пуксьыны ӟечгес луоз», нош куанерлы шуиды ке: «Тон отчы султы» яке: «Пуксьы татчы, мынам пыд выжыям», –
59002004	озьы асьтэ пушкын люкиськон уд лэсьтэ-а? Урод малпанэн улӥсь судьяослы уд пӧрмиське-а?
59002005	Гажано агай-вынъёсы, кылзӥськелэ: Инмар ӧз бырйы-а та дуннеысь куанеръёсты осконэн узыр карыны но Эксэйлыкын люкет басьтыны вылысь, кудзэ Со Инмарез яратӥсьёслы сёто шуиз?
59002006	Нош тӥ куанеръёсты ултӥяды. Тӥледыз ӝикатыса возисьёс узыръёс ӧвӧл-а, тӥледыз судэ нуисьёс но соос ик ӧвӧл-а?
59002007	Дано нимез, кудӥныз тӥ нимаськиськоды, сое саптасьёс соос ӧвӧл-а?
59002008	Эксэй законэз тӥ быдэсъяськоды ке Священной Гожтэмъя: «Матысьтэ астэ ачид кадь ик яраты», – умой лэсьтӥськоды;
59002009	нош вылтус шоры учкыса сьӧлыкаськоды ке, закон азьын законэз сӧрисьёсын одӥг радэ пыриськоды.
59002010	Кин быдэс законэз уте, нош одӥг люкетсэ сӧре ке, соку со ваньмыз понна янгыш луэ.
59002011	Уго Кин шуиз: «Азон-калгон сьӧлыке эн пыры», Со ик вераз но: «Эн виы». Соин ик, тон азон-калгон сьӧлыке ӧд ке но пыры, нош виид ке, соку тон Инмар законэз сӧрись луиськод.
59002012	Озьы вералэ, озьы лэсьтэ, кызьы лэсьто адямиос, кудъёссэ судить кароз эрик сётӥсь закон.
59002013	Гажанэз-жалянэз тодытэк улонзэ ортчытӥсьлы гажасьтэм-жалясьтэм суд луоз. Гажан-жалян судлэсь вылӥынгес луэ.
59002014	Агай-вынъёсы, мар пайдаез солы, кин шуэ «осконэ вань», нош ӟеч ужъёсыз ӧвӧл ке? Быгатоз-а таӵе оскон сое утьыны?
59002015	Вынмы яке сузэрмы гольык, туннэ нуналлы кӧттыронзы но ӧвӧл ке,
59002016	нош кин ке но тӥ пӧлысь соослы шуиз ке: «Каньыллыкен мынэ, шунтӥське, сиське», нош мугорзылы мар кулэ вал ӧз ке сёты, кыӵе пайдаез луоз?
59002017	Озьы ик оскон но: ӟеч ужъёсыз ӧвӧл ке, со кулэмын.
59002018	Нош кин ке но шуиз ке: «Тынад осконэд вань, нош мынам – ужъёсы, соос пӧлысь мон аслэсьтым осконме тыныд возьмато, нош тон возьматы мыным ужен герӟаськымтэ оскондэ».
59002019	Тон оскиськод, Инмар одӥг шуыса, – умой лэсьтӥськод; периос но Инмар вань шуыса оско, куалекъяло.
59002020	Эй, тупыттэм-нодтэм адями, тодэмед потэ-а, ужъёстэк оскон кулэмын луэ шуыса?
59002021	Аслэсьтыз пизэ Исаакез курбон сётон ӝӧк вылэ выдтыса, асьмелэн вашкала пересь атаймы Авраам ужъёсын шонере ӧз поты-а?
59002022	Адӟиськод-а, оскон солэн ужъёсызлы юрттӥз, нош ужъёс пыр оскон ярамон, вылӥлыко луиз?
59002023	Озьы, Священной Гожтэмысь кыл быдэсмиз: «Авраам Инмарлэн верам кылызлы оскиз но, та солы шонерлык шуыса гожтӥськиз, Инмарлэн эшез шуыса со нимаськиз».
59002024	Адӟиськоды-а, адями ужъёсыныз шонере потэ, осконэн гинэ уг.
59002025	Озьы ик Раав но – калгись кышномурт, ужъёсыныз шонере ӧз поты-а, куке со ивортыса ветлӥсьёсты гуртаз ватӥз но мукет сюрес кузя соосты лэзиз?
59002026	Уго, кызьы мугор лултэк улыны уг быгаты, озьы ик оскон но ужъёстэк улыны уг быгаты.
59003001	Агай-вынъёсы! Ваньды дышетӥсь эн кариське. Тодэлэ: асьмеос, дышетӥсьёс, эшшо но золгес судить каремын луомы.
59003002	Уго ваньмы асьмеос трос сьӧлыкаськомы. Кин кылыныз уг сьӧлыка, со дун-шектэм, быдэс мугорзэ но кортнаны со быгатэ.
59003003	Тани, асьмеос валлэн ымаз, асьмелэсь мед кылзӥськоз шуыса, кортнэт понӥськомы ке, соку солэн быдэс мугорыныз кивалтӥськомы.
59003004	Тани, корабльёс но, макем соос бадӟымесь, макем кужмо тӧлъёс пӧлтӥ ветло, нош пичи гинэ руль пыр валтӥсько-нуисько отчы, кытчы корабль нуисьлэн нуэмез потэ.
59003005	Озьы ик кыл но – мугорлэн пичи гинэ люкетэз, нош трос ужъёс лэсьтэ. Учкы, пичи гинэ тыл, нош макем бадӟым нюлэсэз сутэ:
59003006	кыл – со тыл, шонертэм улонлэн чеберлыкез. Мугор люкетъёсмы пушкы интыяськыса, со быдэс мугормес сапта. Ачиз геенна тылын ӝуаса, улон азьмес ӵушка.
59003007	Уго котькуд пӧйшурез но тылобурдоез, нюж кыстӥськыса ветлӥсьёсты но зарезьын улӥсь макеосты адями зӥбломытыны быгатэ. Зӥбломытӥз но ини.
59003008	Нош кылэз зӥбломытыны нокин но уг быгаты: со – кутыса возьыны луонтэм урод маке. Со пачылмемын кулон вайись ядэн.
59003009	Кылынымы Инмарез, Атаез данъяськомы, соин ик Инмарлы укшатыса кылдытэм адямиос вылэ юриськиськомы.
59003010	Одӥг ымысь ик потэ ушъян-данъян но, юриськон но. Агай-вынъёсы, тазьы та луыны кулэ ӧвӧл.
59003011	Одӥг ошмес синмысь ик бызе-а ческытэз но, кузьытэз но ву?
59003012	Агай-вынъёсы, смоквапу вӧйпу мульы сётыны уг быгаты, нош виноградпуд смоква мульы уг сёты. Озьы ик, одӥг ошмес огдыре кузьыт но, ческыт но ву сётыны уг быгаты.
59003013	Кудды тӥ пӧлысь визьмоезгес, валасезгес? Возьматы сое уж вылын: астэ ӟечен возьыса, визьмын зӥбыт улыса.
59003014	Нош тӥляд сюлмады лек вожъяськонэз, ачимъяськонэз вань ке, соку эн ушъяське, зэмлыклы пумит эн мынэ.
59003015	Со – вылӥысь васькись визьлык ӧвӧл, со – музъем вылысь, луллэсь, периослэсь потӥсь визьлык.
59003016	Уго кытын вожъяськон но ачимъяськон, отын луэ тупатэк улон, вань урод ужъёс.
59003017	Нош вылӥысь васькись визьлык, нырысь ик, со – дун-чылкыт, собере – тупаса улонэз яратӥсь, лякыт, кылзӥськись луэ, со гажан-жалянэн но ӟеч емышъёсын тырмемын, шонерлыко, оскиськымон луэ.
59003018	Шонер улонлэсь емышсэ кизё тупаса улонэз вайисьёс.
59004001	Кытысь пото тӥляд куспады керетыса, вожвылъяськыса улонъёсты? Мугор люкетъёсты пушкын бугыръяськыса улӥсь ӝуатскем кулэ карон мылкыдъёслэсь ӧвӧл-а?
59004002	Мае ке но кулэ кариськоды – нош тӥляд соды ӧвӧл. Виылӥськоды, вожъяськиськоды – нош мар кулэ, сое басьтыны уд быгатӥське. Ченгешиськоды, тушмонъяськиськоды – нош тӥляд соды ӧвӧл, малы ке шуоно уд куриське.
59004003	Куриськоды но, уд басьтӥське, малы ке шуоно ӟеч уж лэсьтон понна сое уд куриське. Куриськоды лулмугордылы майбыр улон понна.
59004004	Азыса-калгыса улӥсьёс! Уд тодӥське шат, таиныз дуннеен эшъяськыса улон Инмарлы пумитъяськон луэ шуыса? Озьыен, кинлэн таизлы дуннелы эш луэмез потэ, со Инмарлы тушмон луэ.
59004005	Яке тӥ малпаськоды Священной Гожтэм юнме гинэ вера: «Асьме пушкын улӥсь дух туж кужмо яратэ»?
59004006	Нош эшшо бадӟымгес дэлет сётэ; соин ик шуэмын но: «Инмар вылтӥяськисьёслы пумитъяське, нош зӥбыт-востэм улӥсьёслы дэлет сётэ».
59004007	Озьыен, Инмарлы тэрытске, нош диаволлы пумит султэ – соку со тӥ дорысь бызьыса кошкоз.
59004008	Инмарлы матэ кариське, Со но тӥляд матады лыктоз. Киостэс сузялэ, сьӧлыкоос. Сюлэмъёстэс чылкытатэ, чеберъяськисьёс.
59004009	Чигиськелэ, бӧрдэ, викышъялэ. Серекъянды бӧрдонлы мед пӧрмоз, шумпотонды – куректонлы.
59004010	Кузё-Инмар азьын тэрытске – Со тӥледыз ӝутоз.
59004011	Агай-вынъёсы, огдэс огды урод кылын эн куаретэ. Кин агай-выныз сярысь урод кыл вера ке, яке агай-вынзэ судить каре ке, со Инмар законэз урод кылын веран, законэз судить карон луэ. Нош тон законэз судить кариськод ке, соку тон законэз быдэсъясь уд ни луиськы, судья луиськод.
59004012	Закон Сётӥсь но Суд Лэсьтӥсь – одӥг, Со утьыны но, быдтыны но быгатэ. Нош тон кин сыӵе – мукетсэ судить кариськод?
59004013	Табере тӥ кылзэлэ, тазьы верасьёс: «Туннэ яке ӵуказе сыӵе-сыӵе городэ мыномы но отын одӥг ар уломы, вузкаромы, барыш басьтомы».
59004014	Нош асьтэос тӥ уд тодӥське, мар луоз ӵуказе: уго мар со тӥляд улонды? – Бус, кудӥз вакчи дырлы возьматскиз, нош собере сылмиз-быриз.
59004015	Тазьы шуэм интые: «Кузё-Инмарлы кулэ ке луиз, улэп ке луимы, сое яке тае лэсьтомы»,
59004016	нош тӥ вылтӥяськон сямдыя ушъяськиськоды: котькудӥз сыӵе ушъяськон – со ярантэм, урод уж.
59004017	Озьыен, кин ӟеч лэсьтон сярысь тодэ, но сое уг ке лэсьты, солы сьӧлык луэ.
59005001	Табере тӥ, узыръёс, кылзӥське: бӧрдэлэ, викышъялэ тӥ вылэ куректон-кайгуос лыкто шуыса.
59005002	Тӥляд узырлыкты сисьмиз, нош дӥськутъёстэс кей сииз.
59005003	Тӥляд зарниды но, азвесьты но сыномизы. Соослэн сыномемзы тӥледлы пумит тодытӥсь луозы но тыл выллем тӥлесьтыд мугордэс сиёзы: берпуметӥ нуналъёслы тӥ асьтэлы ваньбур люкады.
59005004	Тани, бусыдэс аранын ужамъёслэсь дунзэс тырытэк кельтэмды тӥледлы пумит шара вера, арасьёслэн куараен бӧрдэмзы Саваоф Кузё-Инмар доры кылӥськиз.
59005005	Тӥ майбыр улӥды дунне вылын, эзыласа улӥды; вандыны дасям пудо кадь сюлэмъёстэс кӧй кариды.
59005006	Шонер улӥсез тӥ судить кариды, вииды – со тӥледлы ӧз пумитъяськы.
59005007	Озьыен, агай-вынъёс, Кузё-Инмар лыктытозь, юн чидаса улэ. Тани музъем ужась ас музъемезлэсь дуно емышсэ возьма. Вазез зор, берез зор вуытозь, кема чидаса вите.
59005008	Тӥ но туж чидаса улэ. Сюлэмъёстэс юнматэ – Кузё-Инмарлэн лыктонэз матэ вуэ.
59005009	Агай-вынъёсы, судэ медад сюре шуыса, огды вылэ огды эн урттылӥське: тани, ӧс выжыын Судить Карись сылэ.
59005010	Агай-вынъёсы, пророкъёслэсь курадӟонъёссэс, кема чиданъёссэс адӟем каре. Соос Кузё-Инмарлэн нимыз вылэ пыкиськыса вераськизы.
59005011	Тани, кинъёс трос чидазы, соосты ми шудоесь шуыса лыдъяськомы. Тӥ кылӥды Иовлэн чиданэз сярысь. Кузё-Инмарлэсь солы сётэм ӟечлыксэ но адӟиды. Уго Кузё-Инмар ӟеч сюлэмо, ваньзэ гажась-жалясь.
59005012	Нош нырысь ик, агай-вынъёсы, суд улэ медад сюре шуыса, инмен но, музъемен но – номырин но кыл эн сётэ. Тӥляд кылды мед луоз «озьы, озьы» яке «ӧвӧл, ӧвӧл».
59005013	Кин тӥ пӧлын лек курадӟе? – Мед вӧсяськоз. Кинлы шулдыр? – Псаломъёс мед чирдоз.
59005014	Тӥ пӧлысь кин висе? – Вӧсяськисьёслэсь кивалтӥсьёссэс мед ӧтёз но со висись мурт понна мед вӧсяськозы. Кузё-Инмарлэн нимыныз сое вӧйын мед зырӟозы –
59005015	оскыса вӧсяськон висисез бурмытоз но Кузё-Инмар сое султытоз. Сьӧлыкъёс ке со лэсьтэм, соос куштӥськозы.
59005016	Мед бурмоды шуыса, ог-огды азьын сьӧлыкъёстэс вералэ но огды понна огды вӧсяськелэ. Шонер улӥсьлэн сюлмысь вӧсяськемез трос лэсьтыны быгатэ.
59005017	Илия асьмеос кадь ик адями вал, зор медаз луы шуыса вӧсяськыса куриськиз но, музъем вылэ куинь ар но куать толэзь зор ӧз усьы.
59005018	Собере нош ик вӧсяськиз: инбам зор сётӥз но музъем емышсэ будэтӥз.
59005019	Агай-вынъёсы! Тӥ пӧлысь кин ке но зэмлыклэсь палэнскиз ке, нош кин ке сое берен зэмлык пала берыктӥз ке,
59005020	тодэ: сьӧлыко муртэз ӧрекчаськон сюрес вылысь берыктӥсь мурт лулзэ кулонлэсь уте, солэн трос сьӧлыкъёсыз куштӥсько шуыса.
60001001	Петр, Иисус Христослэн апостолэз, Инмарен быръемъёслы, мурт шаерын – Понтын, Галатияын, Каппадокияын, Асияын, Вифинияын – пазьгиськыса улӥсьёслы.
60001002	Инмар Атайлэн мылкыд каремезъя, Дух пыр дун-сьӧлыктэм карыса, тӥ быръемын Иисус Христослэсь кылзӥськон но Солэн Вирыныз сузяськон понна. Дэлет тӥледлы! Тупаса улонды мед йылоз.
60001003	Инмар, Кузё-Инмармылэн Иисус Христослэн Атаез данлыко! Аслаз быдӟым ӟечлыкеныз, Иисус Христослэн кулэмысь улӟыса султонэз пыр, асьмеды выльысь вордскытӥз улэп улонлы оскиськон сётон понна.
60001004	Сисьмисьтэм, саптаськисьтэм, шуясьтэм-куасьмисьтэм люкет сётӥз, со асьме понна Инмын возиське.
60001005	Оскон пыр Инмарлэн кужыменыз шобыртэмъёс, берпуметӥ нуналъёсы усьтӥськись утиськонэн утемын луоды.
60001006	Та пумысен шумпотэлэ, та виын пӧртэм визь сынаськонъёсын сэрен ӧжытак куректоно ке но луиды.
60001007	Эскерем-чаклам осконды тыл пыр эскерем-чаклам ышись-бырись зарнилэсь но дуногес. Иисус Христос лыктыку, ушъян, сӥ-сан, данлык мед басьтоды.
60001008	Иисус Христосэз адӟытэк но яратӥськоды, та дырозь Сое тӥ ӧд адӟе, но Солы оскыса, вераны луонтэм, туж дано шумпотонэн шумпотӥськоды.
60001009	Озьы асьтэ осконэн лулдэс утёнэ вуиськоды.
60001010	Та утиськонэз утчазы, эскеризы-чаклазы пророкъёс. Соос азьвыл ик веразы тӥледлы дасям дэлет сярысь.
60001011	Эскеризы-чаклазы, кудӥз вылэ но кыӵе дырлы возьматылӥз соос пушкысь Христослэн Духез, куке Со азьвыл ик Христослэсь курадӟонъёссэ но соос бӧрсьы лыктӥсь Солэн пиштӥсь данлыкез сярысь тодытъяз.
60001012	Соослы усьтэмын вал: соос асьсэлы ӟечлык утчаса ӧз улэ, асьмелы ӟеч карон понна ужаса-тыршыса улӥзы. Инмысен лэзем Святой Духен тыр луыса Ӟеч Ивор вайисьёс та сярысь тӥледлы тодытӥзы. Кылчинъёслэн но та сярысь туж тодэмзы потэ.
60001013	Соин ик, визьдылэсь куссэ думыса, сэзь улыса, быдэсак оскиське Иисус Христослэн лыктон дыръяз тӥледлы сётӥськись дэлет вылэ.
60001014	Кылзӥськись нылпиос кадесь луэлэ, мугордылэн кулэ каронъёсызлы кузёяськыны эн сётӥське. Соос тӥ пушкын уло вал, куке тӥ утиськон сярысь номыр но уд на тодӥське вал.
60001015	Тӥледыз ӧтем Дун-Сьӧлыктэмлэсь адӟем карыса, тӥ асьтэос но быдэс улон-вылонады дун-сьӧлыктэмесь луэлэ;
60001016	Гожтэмын уго: «Дун-чылкытэсь луэлэ, Мон дун-чылкыт уго».
60001017	Атай шуыса нимаськоды ке Сое, Кудӥз, ымныр шоры учкытэк, ужъёсъя ваньзэ судить каре, соку та дунне вылысь улон нуналъёстэс Солэсь кышкаса ортчытэ.
60001018	Тӥ тодӥськоды, атайёсты бордысь потэм алекъяськыса улонлэсь сисьмись азвесен яке зарниен тӥ мозмытэмын ӧвӧл шуыса, –
60001019	тӥ мозмытэмын чик шектэм-сьӧлыктэм, дун-чылкыт ыжпилэн кадь, Христослэн дуно Вирыныз.
60001020	Со дунне кылдытонлэсь азьвыл ик дасямын вал ни, нош лыктӥз тӥ понна берпум дыръёсы.
60001021	Со пыр Инмарлы оскыны кутскиды, Кудӥз Сое кулэмысь улӟытыса султытӥз но Солы пиштӥсь данлык сётӥз. Соин ик тӥляд осконды но, оскиськонды но Инмар дорын мед луоз.
60001022	Дух пыр зэмлыклы тэрытскыса, ымныр шоры учкытэк, агай-вынлыко яратон понна асьтэлэсь лулдэс чылкытатэ, котьку но огдэс огды чылкыт сюлэмен яратэлэ.
60001023	Сисьмись кидыслэсь ӧвӧл, сисьмисьтэмлэсь, улэп но пумтэм дауръёс улӥсь Инмар кыл бордысь выльысь вордскемъёс тӥ луиды.
60001024	Уго котькудӥз но лулмугор – турын кадь, адямилэн данэз но – турын пӧлысь сяська кадь: турын куасьмиз но, солэн сяськаез усьылӥз;
60001025	нош Кузё-Инмарлэн кылыз пумтэм дауръёс улэ. Та самой со кыл, кудӥз тӥледлы Ӟеч Ивор шуыса тодытӥське.
60002001	Озьы, котькыӵе уродлыкез, котькыӵе кескич ужез, чеберъяськонэз, вожъяськонэз но котькыӵе урод кылын вераськонэз палэнтэ,
60002002	Али вордскем вож нуныос кадь яратэлэ дун-чылкыт кыл йӧлэз, со бордысен тӥ мед будоды но утиськон мед шедьтоды шуыса.
60002003	Уго тӥ оскалтӥды ини, Кузё-Инмар ӟечлыко шуыса.
60002004	Со доры, улэп из доры, адямиосын кулэтэм карем, нош Инмарен быръем дунолыклэн матаз мыныса,
60002005	асьтэос но, улэп изъёс луыса, асьтэдыз духовной корка пуктыны сётэ, дун-шектэм священство луэ, Иисус Христос пыр Инмарлы ярамонэсь духовной курбонъёс сётон понна.
60002006	Священной Гожтэмын верамын уго: «Тани, Мон Сӥонэ инъетлы йыр из понӥсько, быръемзэ, дунозэ; Солы оскись мурт возьытэ уз усьы».
60002007	Тӥледлы, оскисьёслы, Со дунолэсь но дуно луэ, нош оскисьтэмъёс понна – «из, кудзэ корка пуктӥсьёс кулэтэм каризы, но кудӥз корка сэреглэн улаз инъет йыр луиз, канжаськон излы, ӵемтӥськон излы пӧрмиз».
60002008	Инмар кыллы тэрытскытэк улӥсьёс со борды канжаськыло. Сыӵе уго соослэн адӟонзы.
60002009	Нош тӥ – быръем выжы, Эксэйлэн священникъёсыз, святой калык, Инмарлэн люкетэз. Солэн ӟечлыкъёсыз сярысь мед ивортоды шуыса, тӥледыз Со пеймыт азьысь Аслаз паймымон югыт улаз ӧтьыса поттӥз.
60002010	Куке но тӥ калыктэмлэсь гинэ калык вал, нош али – Инмарлэн калыкез луиды. Куке но тӥ Инмарлэсь гажан-жалянзэ тодытэк улӥды, нош али сое ас вылады шӧдӥды ни.
60002011	Гажаноосы! Тӥледыз, та дуннелы мурт адями луисьёсты, пыдйылчиосты, курисько: лул вылэ урдскылӥсь лулмугорлэн юрӟым куронъёсызлэсь палэнскылэ.
60002012	Тӥляд улонды язычникъёс азьын ӟечо-буро мед луоз. Соос тӥледды, йыруж лэсьтӥсьёсты музэн, урод кылъёсын вераллязы. Тӥлесьтыд ӟеч ужъёстэс адӟыса, Инмарез данъяны мед быгатысалзы Солэн лыктон нуналаз.
60002013	Кузё-Инмар понна, адямиослэн пуктэм котькудӥзлы кузёзылы тэрытскыса улэлэ: эксэйлы-а – вылӥ кивалтонэз киулаз возисьлы,
60002014	кивалтӥсьёслы-а – кудъёсыз йыруж лэсьтӥсьёсты вӧсь карыны ысто, нош ӟеч уж лэсьтӥсьёслы – кузьымъёс-медъёс сёто.
60002015	Уго Инмарлэн таӵе эрикез: асьмеос, ӟеч ужъёс лэсьтыса, визьзэс ыштэм адямиослэсь валатэк вераськонзылэсь ымзэс ворсаны мед быгатомы.
60002016	Эриклэн нимыныз уродэз ватӥсь адямиос кадь ӧвӧл, эрикын улӥсь муртъёс выллем, Инмарлэн ляльчиосыз кадь лэсьтэ.
60002017	Котькинэ санэ понэ, куспады тупаса улонэз яратэ, Инмарлэсь кышкалэ, эксэез сӥё-сано каре.
60002018	Медоос, кышкаса кузёостылы тэрытске, – лякыт, зӥбыт-востэмъёсызлы гинэ ӧвӧл, лякыттэмъёсызлы-лекъёсызлы но.
60002019	Инмарлы со ярамон: кин Инмар сярысь малпаса, курадӟонэз, куректон-кайгуэз чида – сое шонертэм ке но вӧсь каро.
60002020	Урод ужъёсты понна жугемез чидаськоды ке, со понна кыӵе ушъян тӥледлы луоз? Нош ӟеч уж лэсьтыса вылысь курадӟоно луиськоды, но сое чидаськоды ке, со Инмарлы ярамон.
60002021	Уго тӥ со понна ӧтемын. Христос но асьме понна курадӟон чидаз, Солэн пытьы кузяз мед мыномы шуыса, асьмелы адӟем карон кельтӥз:
60002022	«Со нокыӵе но сьӧлык ӧз лэсьты, Солэн кылаз-ымаз чеберъяськонэз-ӧрекчаськонэз ӧй вал».
60002023	Сое урод кылын тышкаськизы, нош Со пумитазы урод кылъёс ӧз вера. Курадӟытыкузы но пунэмзэ берыктонэн ӧз кышкаты – ваньзэ шонер Судить Карисьлэн кияз сётӥз.
60002024	Асьмелэсь сьӧлыкъёсмес Со Ачиз Аслаз Мугорыныз кирос вылэ нуиз, сьӧлыкъёс понна кулэмын мед луомы, нош шонерлык понна мед уломы шуыса. Солэн яраосыныз тӥ бурмытскиды.
60002025	Тӥ уго, возьмаськисьтэк кыльыса, йыромем ыжъёс кадесь вал, нош табере лулдэс Возьмась, Чаклась доры берытскиды.
60003001	Озьы ик тӥ но, кышномуртъёс, асьтэлэн кузпалъёстылы тэрытскыса улэ. Инмар кыллы тэрытскытэк улӥсь воргоронъёс, кышнооссылэсь улонзэс адӟыса, кылъёсын индылытэк, Инмар пала берытскозы,
60003002	адӟизы ке тӥлесьтыд чылкыт, Инмарлэсь кышкаса улондэс.
60003003	Тӥляд чеберъяськонды вылласянь медаз луы – йырси пунон, зарни арбериосты ошылонъёс, кильтрес дӥськут.
60003004	Адямилэн сюлэм пушказ бырытэк мед улоз зӥбыт, востэм дух: тӥни мар дуно Инмар азьын.
60003005	Куке но озьы ик Инмарлы оскиськыса, вӧсяськыса улӥсь кышномуртъёс но, кузпалъёссылэсь кылзӥськыса, асьсэды чебертылӥзы,
60003006	кызьы Сарра, Авраамлы тэрытскыса, сое ”кузёе” шуылӥз. Ӟеч уж лэсьтӥськоды но номырлэсь но уд ке кышкаське, тӥ солэн нылпиосыз луиськоды.
60003007	Вӧсяськемды иназ мед мыноз шуиськоды ке, тӥ но, воргоронъёс, кышноосыныды асьтэдыз визьмо возе – кынартэм сосудэн кадь. Тӥледын ӵош соос но дэлето улон басьтоно муртъёс бере, соосты санэ понэ.
60003008	Озьыен, ваньды тӥ одӥг малпанэн, гажаса-жаляса, ог-огдэс яратыса, лякыт сямо луыса, зӥбыт-востэм визьмын улэлэ.
60003009	Уродлы пумит уродэн яке керетонлы пумит керетыса пунэмзэ эн берыктэ. Нош тӥ, эшшо ке, бакель каре, тодэ: со понна уго тӥ ӧтемын, – бакель каронэз басьтыны.
60003010	Уго, кин улонэз яратэ но ӟеч нуналъёсты адӟемез ке потэ, кылзэ уродлэсь мед кутоз, ымзэ кескич вераськонъёслэсь мед утёз.
60003011	Уродлэсь мед палэнскоз но ӟеч уж мед лэсьтоз; тупаса улонэз мед утчалоз но со пала кариськыны мед тыршоз.
60003012	Уго Кузё-Инмарлэн синмыз шонер улӥсьёс шоры учке; Солэн пельыз – вӧсяськемзы палан, нош Кузё-Инмарлэн ымнырыз уродэз лэсьтӥсьёслы пумит берытскемын (соосты музъем вылысь быдтон понна).
60003013	Ӟеч лэсьтыны тыршисьёс ке тӥ луиды, кин тӥледлы уродзэ лэсьтоз?
60003014	Шонерлык понна курадӟоно луиды ке но, тӥ шудоесь. Соослэн кышкатонзылэсь эн курдалэ, кер но эн потэ.
60003015	Асьтэлэн сюлмады Инмарез Кузё-Инмарез сӥё-дано возе. Оскиськонды пумысен котькудӥзлы кылдэс юасьлы востэмен, гажась мылкыдын ответ сётыны котьку но дась луэ.
60003016	Сюлэмды чылкыт мед луоз, тӥледыз йыруж лэсьтӥсьёсты кадь урод кылъёсын верамзы понна Христос бордын чылкыт улэмдэс сантэмасьёс возьытэ вуттэмын мед луозы шуыса.
60003017	Уго, Инмарлэн эрикезлы ярамон ке, урод ужъёс лэсьтыса курадӟон сярысь, ӟеч ужъёс понна, эсьмаса, мед курадӟод.
60003018	Уго асьмеды Инмар доры ваён понна, асьмелэн сьӧлыкъёсмы понна, Христос но одӥг пол курадӟон адӟиз. Сьӧлыкоос понна Шонер Улӥсь мугорыныз виемын, нош духеныз улӟытэмын вал.
60003019	Со духеныз лэзиськыса пытсэтэ ворсам духъёслы тодытӥз, –
60003020	соослы, кудъёсыз куке но соосты возьмась Инмарлэн кема чиданэзлы тэрытскисьтэмесь вал. Ной улон нуналъёсы, ковчег пыж лэсьтон вакытэ, тямыс лул гинэ ву пыр утиськыны быгатӥзы.
60003021	Нош со ву али но асьмеды уте, пылатонлы со укша. Пылатон – мугорлэсь кырсьсэ миськон понна ӧвӧл, со Инмарлы чылкыт сюлмын улыны сӥзиськон. Со Иисус Христослэн улӟыса султонэз пыр асьмелы утиськон сётэ,
60003022	Кудӥз, Инме ӝутӥськыса, Инмарлэн бурпалаз улэ. Солы Кылчинъёс, Властьёс но Кужымъёс тэрытскыса йыбырттӥзы.
60004001	Озьыен, асьме понна Христос лулмугорыныз курадӟон чидано луиз, нош тӥ, сое тодады вайыса, лулдэс-сюлэмдэс юнматэ. Уго мугорыныз курадӟись мурт сьӧлыкамысь дугдэ.
60004002	Кылемзэ улондэс лулмугорлэн куронъёсызлы тэрытскыса ӧвӧл, Инмарлэн эрикезлы тэрытскыса мед улоды.
60004003	Тырмоз ни, уго ортчемзэ улондэс язычникъёслэн улонэнызы улӥды: юрӟым, кырсь ужъёслы, куронъёслы сётӥськыса, (пиосмуртлы пиосмуртэн кӧлан, пудо вылэ тубан, кырсь малпанъёс), вина юыса, трос сиыса но юыса, сульдэръёслы йыбыртъяса.
60004004	Соин ик язычникъёс паймо но уго: со юрӟым ужъёсы соосын ӵош тӥ уд ни пыриськиське, но со понна соос тӥ сярысь урод кылъёс вӧлдо.
60004005	Улэпъёсты но, кулэмъёсты но ӝоген Судить Карись азьын соос кыл кутозы.
60004006	Уго соин ик, кинъёс али кулэмын ни, соослы но Ӟеч Ивор тодытэмын вал, адями кадь мугорын судэ пырыса, духен Инмар бордын мед улозы шуыса.
60004007	Котьмарлы но пум вуэ ини. Соин ик сэзь визьмын, вӧсяськыса улэ.
60004008	Нош уката ик огдэс огды сюлмысь яратыса улэ, малы ке шуоно яратон трос сьӧлыкъёсты шобыртэ.
60004009	Тӥ доры пырисьёс луизы ке, ӟургетыса эн улэ, сюдэ-вордэ соосты.
60004010	Огдылы огды юрттӥське, котькудӥз сыӵе кузьымен, кыӵезэ со басьтӥз Инмарлэсь пӧртэм пумо дэлетъёссэ басьтӥсь коркаен ӟеч кивалтӥсь ляльчи кадь.
60004011	Вераськод ке, Инмарлэсь кылзэ кадь шонер вера; ужаськод-тыршиськод ке, ужа-тыршы сыӵе кужымен, кудзэ тыныд Инмар сётэ. Котькытын но Иисус Христос пыр Инмар данъямын мед луоз, Солы пумтэм вапумъёсы дан но кужым. Аминь.
60004012	Гажано агай-вынъёсы! Тӥ пӧлы ыстэм тыллы эн пайме, тӥледыз эскерон-чаклан понна со ыстэмын шуыса, со тӥледлы абдрамон учыр кадь медаз пот.
60004013	Нош тӥ, Христослэн курадӟонъёсаз пыриськиськоды шуыса шумпотэлэ, Солэн пиштӥсь данлыкез усьтӥськыку но шумпотоно, шулдыръяськоно мед луоды.
60004014	Христослэн адямиосыз луэмды понна тӥ сярысь урод кылъёс верало ке, тӥ шудоесь. Уго данлэн Духез, Инмарлэн Духез тӥ вылын улэ. Соос Сое сантэмало, нош тӥ – данъяськоды.
60004015	Тӥ пӧлысь нокин но адями виисьёсын яке лушкаськисьёсын, яке йыруж лэсьтӥсьёсын, яке муртлэн ужаз пыриськисьёсын оградэ курадӟонэ медаз сюры.
60004016	Нош тон Христослэн муртэз луэм понна курадӟид ке, соку эн возьдаськы, таӵе адӟонэд понна Инмарез данъя.
60004017	Уго дыр вуиз судлы Инмар корка бордысен кутскыны. Нырысь ик асьме бордысен кутскиз ке, нош Инмарлэн Ӟеч Иворезлы пумитъяськисьёслы кыӵе пум луоз?
60004018	Шонер улӥсь мырдэм утиськиз ке, нош сьӧлыклэсь кышкасьтэмлы, сьӧлыко муртлы мар луоз?
60004019	Соин ик, кинъёс Инмарлэн эрикезъя курадӟон чидало, ӟеч уж лэсьтэмысь медаз дугдэ, соос оскиськымон Кылдытӥсьлэн киулаз асьсэлэсь лулзэс мед сётозы.
60005001	Тӥлесьтыд возьмасьёстэс-пастырьёстэс курисько, мон но соос кадь ик возьмась, Христослэсь курадӟонъёссэ адӟись, вуоно усьтӥськоно данлыке пыриськись.
60005002	Тӥледлы оскыса сётэм Инмарлэсь уллёзэ тыршыса, нокин косытэк-ёртытэк, сюлэмдэс-мылкыддэс поныса, кызьы кулэ Инмарлы, озьы чаклалэ-уте сое. Отысь асьтэлы возьыттэмлыко пайда эн утчалэ.
60005003	Инмарлэн тӥ киулэ сётэм муртъёсызлы кужымдэс эн возьматэ, уллёлы адӟем карымонэсь луэ;
60005004	возьмасьёслэн Кузёйырзы лыктӥз ке, данлэсь шуясьтэм-бырисьтэм венецсэ тӥ басьтоды.
60005005	Тӥ но, покчиос, вӧсяськисьёслэн кивалтӥсьёссылы тэрытске, ваньды ог-огдылы тэрытскыса, зӥбыт-востэм улэ, малы ке шуоно «вылӥ мылкыдоослы Инмар пумит кариське, нош зӥбыт-востэм улӥсьёслы дэлет сётэ».
60005006	Соин ик Инмарлэн кужмо киулаз востэм кариське, дыр вуиз ке, Со тӥледыз мед ӝутоз шуыса.
60005007	Вань сюлмаськонъёстэс Со доры вае, уго Со тӥ сярысь сюлмаське.
60005008	Сазь улэ, сэзь кариське, малы ке шуоно тӥляд тушмонды – диавол, бурсӥсь лев кадь, кинэ ке но ньылыны утчаса ветлэ.
60005009	Солы пумит кужмо осконэн сылэ. Тодэ, дунне вылын таӵе ик курадӟонъёс тӥляд агай-вынъёсты но чидано луо шуыса.
60005010	Котькыӵе но дэлет сётӥсь Инмар, Иисус Христос бордысь Аслаз пумтэм вапумысь данлыказ асьмеды ӧтись, тӥляд вакчияк курадӟонды бере тӥледыз юнматоз, кужмоятоз, чигиськисьтэм-куасаськисьтэм кароз.
60005011	Пумтэм вапумъёслы Солы дан но кужым. Аминь.
60005012	Тае мон тӥледлы Сӥлуан пыр вакчияк гожтӥ, малпасько, со оскиськымон братты луэ шуыса. Инмарлэн та зэмос ӟечлыкез-дэлетэз луэ шуыса, тӥлесьтыд мылкыддэс лӧпкытыны но со сярысь тӥледлы ивортыны мылкыд кари. Та бордын тӥ юн сылэ, юн возиське.
60005013	Тӥледыз ӟечкылало Вавилонысь тӥ кадь ик быръем Инмарлы оскисьёс но Марк, мынам пие.
60005014	Яратонэн чупаса огдэс огды ӟечкылалэ. Иисус Христос бордын улӥсьёс, ваньдылы тӥледлы каньыллык сӥзисько. Аминь.
61001001	Иисус Христослэн ляльчиез но апостолэз Симон Петр, милемын валче Инмармылэн, Утисьмылэн Иисус Христослэн шонерлыкезъя дунолыко осконэз огкадь кабыл басьтӥсьёслы:
61001002	Инмарез но асьмелэсь Кузё-Инмармес Иисус Христосэз тодонын дэлет но каньыллык тӥ пӧлын мед йылоз.
61001003	Солэн Инмар кужымез асьмелы улыны но Инмарлы ярамон луыса возиськыны, данлыкен но ӟечлыкен Ӧтисез тодон пыр ваньзэ сётӥз.
61001004	Соос пыр Со асьмелы туж бадӟымесь но дуноесь сӥзёнъёс сётӥз. Мугорлэн юрӟым кулэ каронъёсыныз сэрен дунне вылын улӥсь сӧриськонлэсь палэнскыса, со сӥзиськонъёс пыр тӥ мед быгатоды Инмар улонлэн люкет басьтӥсьёсыз луыны.
61001005	Соку, та вӧзы вань тыршондэс ватсаса, асьтэлэн осконады ӟеч уждэс возьматэ, ӟеч ужады – тодон-валан,
61001006	тодон-валанады – возиськон-утиськон, возиськон-утиськонады – чидан, чиданады – Инмарлэсь кышкаса улон,
61001007	Инмарлэсь кышкаса улонын – агай-вынъёсты гажан, агай-вынъёсты гажанын – яратон.
61001008	Ваньмыз таос тӥ пушкын вань но соос эшшо йыло на ке, соку асьмелэсь Кузё-Инмармес Иисус Христосэз тодонын тӥ берекеттэк, емышъёстэк уд кыле.
61001009	Нош кин ке пушкын таос ӧвӧл ке, со синтэм; со синзэ ворсаз но азьвыл сьӧлыкъёсызлэсь сузяськон сярысь вунэтӥз.
61001010	Соин ик, агай-вынъёсы, тӥ ӧтемын, быръемын бере, тӥ золгес но золгес сое юнматыны тырше: озьы лэсьтӥды ке, ноку но уд канжаське.
61001011	Соку асьмелэн Кузё-Инмармылэн, Утисьмылэн Иисус Христослэн, пумтэм вапумъёсысь Эксэйлыказ тӥледлы эркын пырон усьтӥськоз.
61001012	Та сярысь мон тӥледлы ялан тодады вайытыса уло, тӥ со сярысь тодӥськоды, зэмос зэмлыкын но тӥ юнматэмын ке но.
61001013	Та мугорылэн корказ улытозям, тодэ вайытыса тӥледыз ӝутканэз шонер шуыса лыдъясько.
61001014	Та коркаме ӝоген кельто ни шуыса тодӥсько, уго асьмелэн Кузё-Инмармы Иисус Христос мыным сое усьтӥз.
61001015	Мон тыршо, кулэм берам но тӥ та сярысь ялан тодады мед ваёды шуыса.
61001016	Уго асьмелэн Кузё-Инмармылэсь Иисус Христослэсь кужымзэ, Солэсь лыктонзэ кескичлыко ӧвӧлтэм мадёнъёсты кылзӥськыса ӧм, Солэсь быдӟымлыксэ ми асьмеос адӟимы но тӥледлы тодытӥмы.
61001017	Со уго Инмар Атайлэсь сӥ-санзэ, данзэ басьтӥз, куке туж быдӟым данлыкен пиштыса улон дорысь Со доры таӵе куара вуиз: «Та Мынам яратоно Пие, Со бордын Мынам ӟеч эрике».
61001018	Соин ӵош святой гурезьын луон дыръямы Инмысь вуэм та куараез ми кылӥмы.
61001019	Азьпалзэ тодытыса веран но асьмелы возиськон понна юн пыкъет луэ. Тӥ умой лэсьтӥськоды: нунал ӟардыны кутскытозь, сюлмады ӵук кизили ӝужатозь, пеймыт азьын пиштӥсь югыт сётӥсь лампада дорын кадь со бордын возиськыса.
61001020	Нырысь ик тодэ: Священной Гожтэмысь нокудзэ но азьпалзэ тодытыса веранэз ас визьмыныд шонер валэктэмед уз луы.
61001021	Уго ноку но азьпалзэ тодытыса веран адямилэн ас мылкыд каремезъя верамын ӧй вал, – сое Святой Дух пыр вырӟытэм Инмарлэн дун-чылкыт адямиосыз веразы.
61002001	Калык пӧлын ӧрекчи пророкъёс но вал, кызьы тӥ пӧлын но ӧрекчи дышетӥсьёс луозы ай. Соос быронэ нуись осконэз тугась-пожась дышетонъёсты лушкемен пыртозы но соосты мозмытӥсь Кузё-Инмарлэсь куштӥськозы, озьы соос асьсэлы асьсэос ӝог бырон шедьтозы.
61002002	Тросэз соослэн сӧриськем сюрес вылазы султозы, соосын сэрен зэмлыклэсь сюрессэ сантэмалозы.
61002003	Асьсэлы узырлык люкан понна, кескич кылъёсын вераськыса, тӥледыз сьӧлтэтазы кутылозы. Соослы суд кемалась дась ини, бырон чассы но умме усьыса уг улы.
61002004	Сьӧлык лэсьтэм кылчинъёсты Инмар ӧз жаля, адлэн пеймыт гуаз куштӥз, суд нуналозьлы возьмасьёс киулэ сётӥз.
61002005	Вашкала дуннелэсь муртъёссэ Со ӧз жаля, нош тямыс лулъёсын ӵош шонерлыкез тодытӥсь Ноез но солэсь семьязэ утиз, куке сьӧлыклэсь кышкамтэослэн дуннезы вылэ ву нюртон лэзиз.
61002006	Азьланьысь сьӧлыклэсь кышкасьтэмъёс понна мар луонэз возьматыса, Содом но Гоморра каръёсты быдтыны судить кариз, пеньлы пӧрмытӥз.
61002007	Нош законлы пумит ортчыт азыса-калгыса улӥсь адямиос пӧлын улыса жадем шонер улӥсь Лотэз мозмытӥз.
61002008	Уго та шонер улӥсь, соос пӧлын улыса, соослэсь законлы пумит ужъёссэс адӟыса, кылыса, аслаз шонерлыко лулыныз-сюлмыныз нуналлы быдэ курадӟиз.
61002009	Кузё-Инмар Ачиз тодэ, кызьы чылкыт сюлэмо, оскыса улӥсьёсты визь сынаськонлэсь мозмытыны, нош законлы пумит улӥсьёсты – вӧсь карон понна суд нуналозь пытсэтын возьыны, –
61002010	уката ик соосты, кинъёс мугорзылэн юрӟым куронъёсызлы сётӥськыса уло, кузёе пуктэмъёсты адӟемпотостэм каро, возьытэз уг валало, ас тодэмзыя лэсьто, вылӥос сярысь урод кылъёс вераны уг кышкало.
61002011	Та виын ик, Кылчинъёс юнлыкенызы, кужмынызы соослэсь вылӥын ке но, Кузё-Инмар азьын соос вылэ сантэмась кылъёс соос уг верало.
61002012	Та адямиос валасьтэм, кутыса быдтон понна вордскем пудо-живот выллемесь. Мае уг тодо, со сярысь урод кылъёс верало. Азыса-саптаськыса улэмзы понна соос быдтэмын луозы, бырозы.
61002013	Законлы пумит улэмзы понна соослы пунэм берыктӥськоз. Уго соос нуналлы быдэ эзылыса, майбыр улонэз утчало. Возьыттэмъёс, дунне саптасьёс, ӧрекчаськыса соос эзылон басьто, тӥледын огазьын сиё-юо.
61002014	Азыса-калгыса улӥсьёс шоры соослэн синъёссы мыльккиськемын, дугдытэк сьӧлыкало. Быдэ вуымтэ лулъёсты соос либатыса пӧяло. Сюлэмзы азыса-калгыса улонлы дышемын. Соос – каргам нылпиос.
61002015	Шонер сюрес вылысь кожыса, соос йыромизы но Восорлэн шонертэм ужысь барыш басьтонэз яратӥсь Валаам пиезлэн пытьы кузяз кошкизы.
61002016	Но со, законлы пумит уж лэсьтыкуз, шарае поттэмын вал: вераськисьтэм ишак, адями кылын вазьыса, пророклэсь укылтэм уж лэсьтонзэ дугдытӥз.
61002017	Та – вутэм ошмесъёс, сильтӧллэн кужмысь нуоно пилемъёсыз, – соослы пумтэм вапумъёс ӵожелы тём пеймыт инты дасямын.
61002018	Уго соос ӧрекчи кылъёсын азон-калгон сьӧлыке, жоб улонэ кыско йыромыса улӥсьёс пӧлысь мырдэм гинэ палэнскем муртъёсты.
61002019	Асьсэос быронэ нуись улонлэн ляльчиосыз луыса вылысь соослы эрик сётом, шуо. Уго кин маин вормемын, со солы ик ляльчи.
61002020	Кузё-Инмармес, Утисьмес Иисус Христосэз, тодэм беразы та дуннелэн юрӟым ужъёсызлэсь палэнско ке, нош собере выльысь соос пӧлы сьӧлтасько но пограло ке, соку нырысетӥез сярысь, берпуметӥез сьӧлыксы эшшо уродгес луэ.
61002021	Соослы сётэм святой курон-косонлэсь куштӥськыса, берен со ужазы ик кошкытозь, зэмлыклэсь сюрессэ ӧй ке тодысалзы, соослы умойгес луысал.
61002022	Нош соосын пӧрмиз озьы, кызьы пыӵкылыса веранын шуэмын: «Пуны аслаз ӧскем дораз берытске», «Миськем парсь дэрие погылляськыны мынэ».
61003001	Тӥледлы, гажаноосы, кыкетӥ гожтэтме гожтӥсько ини. Соос пыр тодады вайытӥсько но чылкыт малпанъёстэс бугыртӥсько:
61003002	тодады мед ваёды святой пророкъёслэсь азьвыл верам кылъёссэс но апостолъёсты пыр тӥледлы сётӥськем Кузё-Инмармылэсь, Утисьмылэсь, курон-косонзэ.
61003003	Нырысь ик тодэлэ: берпуметӥ нуналъёсы ас мугорзылэн юрӟым кулэ каронъёсызлы сётӥськыса улӥсь возьыттэм мыскылляськисьёс потозы
61003004	но шуозы: «Солэн сӥзиськыса верам лыктонэз кытын? Атайёсмы кулӥзы ни, нош дунне кылдыны кутскем дырысен ваньмыз азьло кадь ик воштӥськытэк кыле».
61003005	Тазьы малпасьёс уг тодо, кутсконысен ик ин но, музъем но вулэсь вал, Инмарлэн кылыныз соос вулэсь кылдытэмын вал шуыса.
61003006	Соин ик со вапумысь дунне ву нюртон улэ сюрыса быриз.
61003007	Нош туала ин но, музъем но со кылын ик возисько суд нуналысь тыл понна, сьӧлыклэсь кышкасьтэмъёсты быдтон понна.
61003008	Гажаноосы, тӥлесьтыд та ватӥськыса медаз кыльы: Кузё-Инмарлэн одӥг нуналэз сюрс ар кадь, нош сюрс арез – одӥг нунал кадь.
61003009	Сӥзиськем кылзэ быдэстыны Кузё-Инмар уг ӝега, кызьы куд-огъёсыз тае ӝеган шуыса лыдъяло. Нокин но медаз быры, ваньмыз ӧпкельыса сьӧлыкъёсызлэсь мед куштӥськоз шуыса, Со асьмеды кема чидаса возьма.
61003010	Кузё-Инмарлэн нуналыз уйин лушкаськись кадь лыктоз. Со нуналэ инъёс куашетыса вырӟозы; котыр дунне ӝуаны кутскыса куашкалоз; музъем но, со вылысь вань ужъёс но ӝуаса бырозы.
61003011	Ваньмыз та тазьы куашкаса быроно ке, макем дун-чылкыт, Инмарлэсь кышкаса, шонер улыны кулэ тӥ,
61003012	Инмарлэн нуналызлэсь лыктэмзэ возьмасьёс, дыртытӥсьёс, уго со нуналэ тылын гомаса ӝуась инъёс куашкалозы, котыр дунне тыл пушкын ӵыжаса сылмоз!
61003013	Нош ми, Солэсь сӥзем кылзэ кабыл басьтыса, выль инъёсыз, выль музъемез витиськомы, кудъёсыз вылын шонерлык улэ.
61003014	Озьыен, гажаноосы, та нуналэз возьмаськоды ке, та дуннеын саптаськытэк, дун-чылкыт куен Со азе султон сярысь сюлмаське.
61003015	Кузё-Инмармылэсь кема чиданзэ утиськон шуыса лыдъялэ, кызьы асьмелэн гажано Павел братмы но, солы сётӥськем визьлыкен тӥледлы со сярысь гожтӥз.
61003016	Со вань ыстэм гожтэтъёсаз та сярысь вера. Со гожтэтъёсыз пӧлын валаны шуг интыосыз но вань. Нош валасьтэм, осконын юнмамтэ адямиос, асьсэлы бырон утчаса, мукет Гожъямъёсты сямен ик, соосты сурало-пожало.
61003017	Нош тӥ, гажаноосы, азьвыл ик тодытэмын вал бере, утиське-чаклаське, законлы пумит улӥсьёслэн йыромонзы пӧлы медад пыриське, асьтэлэн юнматскон интыысьтыды медад усе.
61003018	Асьмелэсь Кузё-Инмармес, Утисьмес Иисус Христосэз, тодыны дэлетты мед йылоз. Солы дан туннэ но, пумтэм вапумысь нуналэ но. Аминь.
62001001	Мар вал кутсконысеныз ик, мае ми кылӥмы, мае ас синмынымы адӟимы, мае учкимы-чакламы, асьме киын йӧтӥськылӥмы, – улонлэн Кылыз сярысь, – тӥни мар сярысь гожъяськомы.
62001002	Улон лыктӥз но, ми адӟыса шара ивортӥськомы, та бырисьтэм улон сярысь тодытӥськомы, со Атай дорын вал, асьме доры лыктӥз, –
62001003	мае ми адӟимы, мае кылӥмы, тӥледлы но ивортӥськомы, тӥ но милемын огазе мед кариськоды шуыса; нош ми Атаен но Солэн Пиеныз Иисус Христосэн огазьын улӥськомы.
62001004	Тае тӥледлы гожтӥськомы, пачыл шумпотонэн мед улоды шуыса.
62001005	Тани та ивор, кудзэ ми Иисус Христослэсь кылӥмы но тӥледлы тодытӥськомы: Инмар – со югытлык, Со бордын нокыӵе но пеймытлык ӧвӧл.
62001006	Ми Соин огазьын улӥськом шуиськомы ке, нош асьмеос пеймытын улӥськомы ке, соку асьмеос ӧрекчаськись луиськомы, зэмлыклы тупамон ум лэсьтылӥське.
62001007	Нош югытын улӥськомы ке, кызьы Со югытын улэ, соку ваньмы огазьын улӥськомы. Соку Солэн Пиезлэн Иисус Христослэн Вирыз котькыӵе но сьӧлыклэсь асьмеды сузя.
62001008	Сьӧлыкмы ӧвӧл шуиськомы ке, соку асьмемыз асьмеос ӧрекчаськомы, асьмелэн пушкамы Инмарлэн зэмлыкез ӧвӧл.
62001009	Асьмелэсь сьӧлыкъёсмес ватытэк вераськомы ке, Со, оскиськымон, шонерлыко луись, сьӧлыкъёсмес куштэ. Вань шонертэм улонлэсь асьмеды сузя.
62001010	Ми ӧм сьӧлыкалэ шуиськомы ке, Сое ӧрекчи луэ шуыса возьматӥськомы. Солэн кылыз асьме сюлмын ӧвӧл.
62002001	Яратоно нылпиосы! Медад сьӧлыкалэ шуыса, тае мон тӥледлы гожтӥсько. Кин ке сьӧлыказ ке но, соку асьмелэн Атай азьын Дурбасьтӥсьмы, Шонер Улӥсь Иисус Христосмы, вань.
62002002	Асьмеды гинэ сьӧлыкъёсмылэсь мозмытӥсь ӧвӧл, быдэс дуннеез Со сьӧлыкъёслэсь мозмытӥсь луэ.
62002003	Солэсь курон-косонъёссэ быдэсъяса улӥськомы ке, со возьматэ ини, асьмеос Сое тодӥмы шуыса.
62002004	Кин шуэ: «Мон Сое тодӥ», нош Солэсь курон-косонъёссэ уг ке быдэсъя, со ӧрекчи, со пушкын Инмарлэн зэмлыкез ӧвӧл.
62002005	Нош кин Солэсь кылзэ быдэсъяса улэ, солэн сюлмаз Инмарлэн яратонэз зэм ик пачылмиз. Отысен тодӥськомы, асьмеос Со бордын улӥськомы шуыса.
62002006	Кин шуэ: «Мон Инмар бордын улӥсько», кызьы Иисус Христос улӥз, со озьы улыны кулэ.
62002007	Гажаноосы! Тӥледлы выль курон-косон уг гожтӥськы, вашкалазэ курон-косонэз гожтӥсько. Со кутсконысен ик тӥледлы тодмо вал: вашкала курон-косон луэ кыл, кудзэ тӥ кутсконысеныз ик кылӥды.
62002008	Но озьы ке но, тӥледлы выль курон-косон гожтӥсько: со – зэмлык, со Со бордын но, тӥ бордын но улэ. Уго пеймытлык ортче но зэмос югыт пиштыны кутске.
62002009	Кин шуэ: «Мон югытын улӥсько», нош агай-вынзэ адӟонтэм каре ке, со пеймытын улэ на.
62002010	Кин агай-вынъёсты яратэ, со югытын улэ, со пыр визь сынаськон уг ни луы.
62002011	Нош кин агай-вынзэ адӟонтэм каре, со пеймытын улэ, пеймыттӥ ик ветлэ. Кытчы мынэмзэ со уг тоды, малы ке шуоно пеймыт солэсь синзэ ӵоксаз.
62002012	Пиналъёс, соин тӥледлы гожтӥсько: Солэн нимыз понна тӥляд сьӧлыкъёсты куштэмын.
62002013	Атайёс, соин тӥледлы гожтӥсько: кутсконысеныз ик Улӥсез тӥ тодӥды. Егит пиос, соин тӥледлы гожтӥсько: тӥ уродлыклэсь кузёзэ вормиды.
62002014	Пиналъёс, соин тӥледлы гожтӥ: тӥ Атаез тодӥды. Атайёс, соин тӥледлы гожтӥ: кутсконысеныз ик Улӥсез тӥ тодӥды. Егит пиос, соин тӥледлы гожтӥ: тӥ кужмоесь, тӥляд сюлмады Инмарлэн кылыз улэ, тӥ уродлыклэсь кузёзэ вормиды.
62002015	Та дуннеез эн яратэ. Мар дунне вылын вань, сое но эн яратэ. Кин ке таизэ дуннеез яратэ, солэн сюлмаз Атайлэн яратонэз уг улы.
62002016	Уго ваньмыз, мар вань дунне вылын – лулмугорлэн ортчыт кужмо кулэ каронъёсыз, синъёслэн уродлы синмаськонзы, вылтӥяськыса улон – Атайлэсь ӧвӧл, со та дуннелэсь луэ.
62002017	Таиз дунне ортче-быре, солэн ортчыт кужмо кулэ каронъёсыз но быро, нош Инмарлэсь эриксэ быдэсъясь пумтэм вапумъёс улэ.
62002018	Пиналъёс! Берпум вапумъёс ни. Тӥ кылӥды, антихрист лыктоз шуыса. Али ик трос антихристъёс потӥзы ни, – отысен асьмеос тодӥськомы, берпуметӥ вапум вуиз шуыса.
62002019	Соос асьме пӧлысь потӥзы, но соос асьмелэнъёс ӧй вал. Соос асьмелэнъёс луысалзы ке, асьмемын огазе кыльысалзы; нош соос асьме пӧлысь потыса кошкизы. Соос ваньмыз ик асьмелэнъёс ӧвӧл шуыса тодмо луыны кулэ вал уго.
62002020	Дун-Сьӧлыктэмлэн тӥледыз вӧйын зырӟемез вань, озьыен, тӥ ваньзэ тодӥськоды.
62002021	Мон тӥледлы зэмлыкез ӧд тодэ шуыса ӧй гожты, гожтӥ соин: тӥ зэмлыкез тодӥськоды, озьы ик тодӥськоды, нокудӥз но ӧрекчаськон зэмлык бордысь уг поты шуыса.
62002022	Ӧрекчаськись ӧвӧл-а со, кин Иисусэз Христос ӧвӧл шуыса лыдъя? Со – антихрист, Атаез но, Пиез но кулэтэм карись.
62002023	Нокудӥзлэн но Пиез кулэтэм карисьлэн Атаез но ӧвӧл; нош Пиез кулэ карисьлэн Атаез но вань.
62002024	Озьыен, кутсконысеныз ик мае тӥ кылӥды, со тӥляд сюлмады мед улоз. Кутсконысеныз ик кылэмды тӥляд сюлмады улӥз ке, соку тӥ но Атай бордын, Пи бордын улоды.
62002025	Со асьмелы бырисьтэм улон сётыны сӥзиз.
62002026	Тае мон тӥледыз йыромонэ нуись муртъёс сярысь гожтӥ.
62002027	Христос дорысь басьтэм вӧйын зырӟон тӥ бордын улэ. Соин ик тӥледлы мукет дышетӥсьёс кулэ ӧвӧл ни. Та вӧйын зырӟон тӥледыз котьмалы дышетэ, – со зэмлыко, ӧрекчаськон ӧвӧл. Соин ик, кызьы Со тӥледыз дышетӥз, Со бордын озьы улэ.
62002028	Озьыен, пиналъёс, Иисус Христос бордын улэ. Со лыктыку, Со азьын кышкано, возьдаськоно медад луэ.
62002029	Иисус Христос шонер улӥсь шуыса тодӥськоды ке, соку тодэ тае но: котькудӥз шонер лэсьтӥсь мурт Инмарлэсь вордскемын.
62003001	Учкелэ, Атай кыӵе юн асьмеды яратӥз, – Инмарлэн нылпиосыз шуыса нимаз, – Солэн нылпиосыз ик луиськомы но. Дунне Сое уг тоды бере, соин ик асьмемыз но уг тоды.
62003002	Гажаноосы! Асьмеос табере Инмар нылпиос луиськомы; но али усьтэмын ӧвӧл на, кыӵеесь асьмеос луомы. Но тодӥськомы: Иисус Христос лыктэм бере Солы укшасесь луомы, малы ке шуоно Сое адӟомы сыӵеен, кыӵе Со вань.
62003003	Котькудӥз, Сое тазьы оскиськонэн возьмась мурт, ассэ дун-чылкыт каре, уго Со дун-чылкыт.
62003004	Котькудӥз, сьӧлык лэсьтӥсь мурт, законлы пумит уж лэсьтэ. Сьӧлык – со Инмар законлы пумит уж.
62003005	Тӥ тодӥськоды, Со асьмемыз сьӧлыкъёсмылэсь мозмытыны лыктӥз шуыса. Со бордын нокыӵе но сьӧлык ӧвӧл.
62003006	Нокудӥз но Со бордын улӥсь мурт уг сьӧлыка; одӥгез но сьӧлыкаса улӥсь мурт Сое ӧз адӟы, Сое ӧз тоды.
62003007	Пиналъёс! Нокин но тӥлесьтыд визьдэс медаз туга. Кин шонер лэсьтэ, со шонер улӥсь Иисус Христос кадь ик шонер улӥсь луэ.
62003008	Сьӧлыкаса улӥсь мурт диаволлэсь луэ, малы ке шуоно вапумъёслэн кутсконысенызы ик диавол сьӧлыказ. Диаволлэсь ужъёссэ куашкатон понна ик уго Инмар Пи лыктӥз.
62003009	Инмарлэсь вордӥськем нокудӥз но адями сьӧлык уг лэсьты, малы ке шуоно Солэн кидысэз со пушкын улэ. Инмарлэсь со вордӥськемын бере, соин ик сьӧлыканы но со уг быгаты.
62003010	Инмарлэсь нылпиоссэ но диаволлэсьсэ нылпиосты тазьы тодманы луоно: котькудӥз шонертэм уж лэсьтӥсь мурт, агай-вынъёссэ яратӥсьтэм мурт – Инмарлэсь ӧвӧл.
62003011	Кутсконысеныз ик тӥ таӵе веранэз кылӥды: огмес огмы мед яратомы.
62003012	Каин кадь ум улэ, со шайтанлэсь вал, аслэсьтыз вынзэ вииз. Нош мар понна сое вииз? Со понна: солэн ужъёсыз лекесь вал, нош вынызлэн – шонересь.
62003013	Агай-вынъёсы, тӥледыз дунне адӟемпотостэм каре ке, эн паймелэ.
62003014	Асьмеос тодӥськомы кулонысь улонэ выжимы шуыса, малы ке шуоно агай-вынъёсмес яратӥськомы. Агай-вынзэ яратӥсьтэм мурт кулон пӧлтӥ ветлэ.
62003015	Агай-вынъёссэ адӟемпотостэм карись мурт адями виись луэ; нош тӥ тодӥськоды, адями виись мурт бордын бырисьтэм улон ӧвӧл.
62003016	Иисус Христос асьме понна лулзэ сётӥз – отысен асьмеос яратонэз тодӥмы. Асьмеос но агай-вынъёсмы понна лулмес сётыны дасесь луыны кулэ.
62003017	Кинлэн та дуннеын котьмаиз вань, нош братэзлэсь ёрмыса улэмзэ адӟыса вылысь солэсь палэнскыса сюлэмзэ со ворса ке, – кызьы сыӵе мурт бордын Инмарлэн яратонэз улоз?
62003018	Яратоно пиналъёсы! Кыл вылын, вераськыса гинэ ум, вае кутскоме уж вылын зэмзэ ик яратыса улыны.
62003019	Асьмеос зэмлык бордысь шуыса, соку тодомы но Инмар азьын сюлэмъёсмес буйгатомы.
62003020	Маин ке асьмелэн сюлэммы асьмемыз судить каре ке, Инмар асьмелэн сюлэммылэсь бадӟымгес, Со ваньзэ тодэ.
62003021	Гажаноосы! Асьмелэн сюлэммы асьмеды судить уг ке кары, соку асьмеос Инмар азьын кышкатэк улыны быгатӥськомы.
62003022	Ваньзэ, мае куримы, Инмар дорысь басьтомы, уго Солэсь курон-косонъёссэ быдэсъяса, Солы ярамон ӟеч ужъёс лэсьтыса улӥськомы.
62003023	Нош Инмарлэн курон-косонэз таӵе: Пиезлэн Иисус Христослэн нимызлы асьмеос мед оскомы но огмес огмы мед яратомы, кызьы Со асьмеды куриз-косӥз.
62003024	Кин Инмарлэсь курон-косонъёссэ быдэсъяса улэ, со Инмар бордын улэ, нош Инмар – со бордын. Инмар асьме бордын улэ шуыса, Солэн асьмелы сётэм Духез тодытэ.
62004001	Гажаноосы! Вань духъёслы эн оске, духъёсты эскере-чаклалэ – Инмарлэсь-а соос, малы ке шуоно дунне вылэ трос ӧрекчи пророкъёс потӥзы.
62004002	Инмарлэсь Духсэ (но йыромытӥсьлэсь духсэ) тазьы висъяны луоно: Иисус Христос лулмугорын лыктӥз шуыса тодытӥсь дух Инмарлэсь луэ;
62004003	нош Иисус Христос лулмугорын лыктӥз шуыса уг ке тодыты, со дух Инмарлэсь ӧвӧл, со антихристлэн духез. Тӥ кылӥды, со дух лыктоз шуыса, со али ик дунне вылын вань ини.
62004004	Пиналъёс! Тӥ Инмар бордысь потэмын, тӥ соосты вормиды; уго тӥ пушкын Улӥсь бадӟымгес солэсь, кин дуннеын улэ.
62004005	Соос та дуннелэн муртъёсыз, дунне вылысьёс кадь ик верасько но, дунне соосты кылзэ.
62004006	Асьмеос – Инмар бордысь потэмъёс. Инмарез тодӥсь мурт асьмемыз кылзэ, кин Инмар бордысь потэмын ӧвӧл, со асьмемыз уг кылзы. Тазьы висъяны быгатӥськомы Зэмлыклэсь Духсэ йыромытӥсьлэн духезлэсь.
62004007	Гажаноосы! Огмес огмы яратоме, уго яратон Инмар бордысь потэ. Котькудӥз яратӥсь мурт Инмарлэсь вордскемын, со Инмарез тодэ.
62004008	Кинлэн яратонэз ӧвӧл, со Инмарез уг тоды, малы ке шуоно Инмар – со яратон.
62004009	Инмар асьмемыз яратонзэ тазьы усьтӥз: Со Аслэсьтыз одӥг гинэ Пизэ дунне вылэ ыстӥз, Со пыр асьмеос улон мед басьтомы шуыса.
62004010	Тани мар бордын яратон: Инмарез асьмеос ӧм, Со асьмеды яратӥз но Аслэсьтыз Пизэ асьмеды сьӧлыкъёсмылэсь мозмытон понна ыстӥз.
62004011	Гажаноосы! Инмар асьмемыз озьы яратӥз бере, асьмеос но огмес огмы яратыны кулэ.
62004012	Инмарез нокин но, ноку но ӧз адӟы. Огмес огмы яратӥськомы ке, соку Инмар асьме бордын улэ но, Солэн яратонэз асьмелэн сюлмамы пачылмиз.
62004013	Асьмеос Инмар бордын, Со асьме бордын улэ шуыса, отысен тодӥськомы: Аслаз Духез бордысь Со асьмелы сётӥз.
62004014	Асьмеос адӟимы но шара ивортӥськомы: Атай Пизэ дуннеез Утись луыны ыстӥз.
62004015	Кин Иисус Инмар Пи луэ шуыса осконзэ шара вера ке, со бордын Инмар улэ, со – Инмар бордын.
62004016	Инмарлэсь асьмеды яратэмзэ тодӥмы но солы оскимы. Инмар – со яратон. Сюлмаз яратонэн улӥсь Инмар бордын улэ, Инмар – со бордын.
62004017	Асьмелэн сюлмамы Инмарлэн яратонэз пачылмиз, соин ик суд нуналэ кышкатэк улыны быгатомы, уго та дуннеын шонер улӥськомы, кызьы Со шонер улэ.
62004018	Яратонэн улыку, кышкан ӧвӧл – пачылмем яратон кышканэз улля, малы ке шуоно кышканэн улон курадӟон вае. Кин кышканэн улэ, солэн яратонэз быдэ вуэмын ӧвӧл на.
62004019	Инмарез яратоме, уго Со азьлогес асьмеды яратӥз.
62004020	Кин шуэ: «Мон Инмарез яратӥсько», нош агай-вынзэ адӟемпотостэм каре, – со ӧрекчаськись. Уго агай-вынзэ адӟыса вылысь сое яратӥсьтэм мурт кызьы быгатоз Инмарез яратыны, Кудзэ со уг адӟы?
62004021	Асьмелы Со таӵе курон-косон сётӥз: Инмарез яратӥсь мурт агай-вынъёсты но мед яратоз.
62005001	Иисуслэн Христос луэмезлы оскись котькудӥз адями Инмарлэсь вордскемын; кин Вордскытӥсез яратэ, со Солэсь вордскисез но яратэ.
62005002	Инмар нылпиосты яратэммес тодӥськомы соя: Инмарез яратӥськомы, Солэсь курон-косонъёссэ быдэсъяськомы ке.
62005003	Инмарлэсь курон-косонъёссэ быдэсъяса улонмы возьматэ Инмарез яратэммес. Солэн курон-косонъёсыз секытэсь ӧвӧл.
62005004	Инмарлэсь вордӥськем мурт дуннеез ворме. Асьмелэн осконмы дуннеез вормиз.
62005005	Кин ворме дуннеез? Со гинэ, кин оске, Иисус Инмар Пи луэ шуыса.
62005006	Иисус Христос вуэн, вирен, Духен лыктӥз. Вуэн гинэ ӧз лыкты, – вуэн но, вирен но Со лыктӥз, Дух Со сярысь шара ивортэ, уго Дух – со зэмлык.
62005007	Инмын куинь шара Ивортӥсь: Атай, Кыл но Святой Дух. Соос куинез одӥг луо.
62005008	Музъем вылын но куинь шара ивортӥсь: дух, ву но вир. Куиньназы ик огкылысь иворто.
62005009	Адямиослэсь ивортэмзэс асьмеос кабыл басьтӥськомы ке, Инмарлэн ивортэмез – бадӟымгес. Уго Инмар Аслаз Пиез сярысь Ачиз шара ивортӥз.
62005010	Инмар Пилы оскисьлэн пушказ та ивортон улэ. Инмарлы оскисьтэм мурт Инмарез ӧрекчаськись шуэ, малы ке шуоно Инмарлэн Аслаз Пиез сярысь шара ивортэмезлы уг оскы.
62005011	Ивортон тае возьматэ: Инмар асьмелы пумтэм вапумъёслы улон сётӥз, та улон Солэн Пиез бордысь потэ.
62005012	Инмар Пиез сюлмаз возись муртлэн улонэз вань; Инмар Пиез сюлмаз возисьтэм муртлэн улонэз ӧвӧл.
62005013	Тае мон тӥледлы, Инмар Пилэн нимызлы оскисьёслы, гожтӥ. Тӥ мед тододы: Инмар Пилэн нимызлы осконды пыр тӥляд пумтэм вапумъёслы улонды вань.
62005014	Инмар азе кышкатэк лыктыны быгатӥськомы: Солэн эрикезлы тэрытскыса, мае гинэ ум куриське, Со асьмеды кылзэ.
62005015	Со асьмеды котьку но кылзэ шуыса тодӥськомы бере, соку тодӥськомы сое но: мае гинэ Солэсь ум куриське, ваньзэ басьтӥськомы.
62005016	Кин ке агай-вынызлэсь кулонэ нуисьтэм сьӧлыкен сьӧлыкамзэ адӟе ке, со мед вӧсяськоз, соку Инмар солы, кулонэ нуисьтэм сьӧлыкен сьӧлыкасьлы, улон сётоз. Вань кулонэ нуись сьӧлык: со сярысь мед вӧсяськоз шуыса уг вераськы.
62005017	Котькудӥз но шонертэм улон – со сьӧлык. Вань кулонэ нуисьтэм сьӧлык но.
62005018	Асьмеос тодӥськомы, Инмарлэсь вордскем мурт уг сьӧлыка шуыса. Инмарлэсь вордскем мурт ассэ сьӧлыклэсь уте но, шайтан со борды уг йӧтӥськы.
62005019	Асьмеос тодӥськомы, асьмеос Инмар бордын луиськомы, нош та дуннелэн адямиосыз шайтанлэн киулаз возисько шуыса.
62005020	Озьы ик тодӥськомы, Инмар Пи лыктӥз но асьмелы (югытлык), визьлык сётӥз шуыса. Зэм Инмарез мед тодомы. Солэн зэм Пиез Иисус Христос бордын мед уломы. Со луэ зэм Инмар, пумтэм вапумъёсы улон.
62005021	Пиналъёс! Асьтэдыз сульдэръёслэсь-идолъёслэсь уте. Аминь.
63001001	Вӧсяськисьёслэн валтӥсьсы – быръем кузё-кышномуртлы но солэн нылпиосызлы. Соосты мон зэмзэ ик яратӥсько, мон гинэ ӧвӧл, ваньмыз зэмлыкез тодӥсьёс ярато.
63001002	Яратӥсько со понна: зэмлык асьме пӧлын улэ но пумтэм вапумъёс улоз.
63001003	Асьме пӧлын, зэмлыкен, яратонэн улӥсьёс пӧлын, Инмар Атайлэн но Атайлэн Пиезлэн Кузё-Инмарлэн Иисус Христослэн дэлетэз, гажан-жалянэз, каньыллыкез мед улоз.
63001004	Мон туж шумпотӥ куд-огезлэн тынад нылпиосыдлэн зэмлыкез санэ поныса улэмзылы, уго сыӵе курон-косонэз асьмеос Атайлэсь басьтӥмы.
63001005	Кузё-кышномурт, али тонэ курисько – выль курон-косон уг гожтӥськы, гожтӥсько кутсконысеныз ик асьмелы сётэмзэ: огмес огмы мед яратомы.
63001006	Нош яратон – со Солэн курон-косонъёсызъя улон. Та – со курон-косон, кудзэ тӥ кутсконысеныз ик кылӥды, со курон-косонъя мед улоды-лэсьтоды шуыса.
63001007	Уго трос визь тугасьёс дунне вылэ потӥзы, кудъёсыз Иисус Христос лулмугорын лыктӥсь шуыса уг тодыто. Сыӵе адями – со визь тугась, антихрист.
63001008	Чакласькыса улэлэ, медам ыштэлэ сое, мар бордын тыршимы, со ужаммы понна тыр кузьым мед басьтомы шуыса тыршимы.
63001009	Кин Христослэн дышетонэзлэн сьӧраз потэ, кин со дышетон бордын уг улы, сыӵе муртлэн Инмарез ӧвӧл. Христослэн дышетонэз бордын улӥсьлэн вань Атаез но, Пиез но.
63001010	Кин ке тӥ доры лыктӥз но сьӧраз та дышетонэз ӧз ке вайы, сое коркады эн пыртэ, эн но ӟечкылалэ.
63001011	Уго сое ӟечкылась мурт солэн урод ужъёсаз пыриське.
63001012	Трос мынам тӥледлы веранэ, но чернилаен бумага вылын уг поты вераме. Шумпотонды пачылаз мед луоз шуыса малпасько тӥ доры лыктыны но ваче пуксьыса вераськыны.
63001013	Тынад быръем сузэредлэн нылпиосыз тыныд салам верало. Аминь.
64001001	Вӧсяськисьёслэн валтӥсьсы – гажано Гаийлы, мынам зэмзэ ик яратоно муртэлы.
64001002	Гажаное! Вӧсяськисько кынаро мед улод, вань ужъёсад азинлыкез мед луоз шуыса, кызьы тынад лулыдлэн азинэз вань.
64001003	Мон уго туж шумпотӥ, куке агай-вынъёс лыктыса тынад оскиськымон луэмед сярысь шара ивортӥзы, – тон зэмлык бордын улӥськод.
64001004	Мынам нылпиосы зэмлык бордын уло шуыса кылӥсько ке, мон понна солэсь бадӟымез шумпотон ӧвӧл.
64001005	Гажано эше! Агай-вынъёслы, пыдйылчиослы юрттӥськыса, тон шонер лэсьтӥськод.
64001006	Тынад яратонэд сярысь соос черкын шара ивортӥзы. Кызьы кулэ Инмар понна, озьы соосты сюрес вылэ келяд ке, Тон умой лэсьтод.
64001007	Солэн нимыз понна, язычникъёслэсь номыр басьтытэк, соос сюрес вылэ потӥзы уго.
64001008	Озьы, зэмлыко ужлы юрттӥськись луон понна асьмеос сыӵе муртъёсты санэ поныны кулэ.
64001009	Мон черксылы гожъяй вал, нош соослэн азьпалъяськыны яратӥсь Диотрефсы милемыз санэ уг поны.
64001010	Соин ик мон лыктӥ ке, солэсь лэсьтэм ужъёссэ шарае потто – со милемыз урод кылъёсын сапта, но со уг тырмы, ачиз но агай-вынъёсты дораз уг куты, мылкыд карисьёсты но уг лэзьы, соосты черкысь улля.
64001011	Гажано эше! Уродлэсь адӟем эн кар, ӟечлэсь адӟем кар. Кин ӟеч уж лэсьтэ, со Инмар бордысь, нош урод уж лэсьтӥсь – Инмарез ӧз адӟы.
64001012	Димитрий сярысь ваньмыз умоен верало, ачиз зэмлык но со сярысь ивортэ; ми но шара ивортӥськомы, тӥ тодӥськоды, милям ивортонмы зэм шуыса.
64001013	Трос мынам гожъянэ, но мынам уг поты тыныд чернилаен, бодыен гожъяме.
64001014	Оскиськисько, тонэ ӝоген адӟо но ваче пуксьыса верасько шуыса.
64001015	Каньыллык тыныд. Эшъёсыд салам верало. Ваньзэс эшъёсмес нимысьтыз ӟечкыла. Аминь.
65001001	Иуда, Иисус Христослэн ляльчиез, Иаковлэн братэз, ӧтиськем муртъёслы, кинъёс Инмар Атай бордын дун-чылкыт луэмын, Иисус Христосэн утемын.
65001002	Гажаса-жаляса, тупаса, яратыса улон тӥ пӧлын мед йылозы.
65001003	Гажаноосы! Асьмелэн огъя утиськонмы сярысь тӥледлы гожтыны бадӟым мылкыды ванен, мон тӥледлы таӵе курон гожтоно шуыса малпай – вӧсяськись калыклы пырак ӵожелы сётэм осконэз утьыны тыршыса ужалэ.
65001004	Уго куд-ог сьӧлыклэсь кышкасьтэмъёс, асьмелэн Инмармылэсь дэлетсэ азыса улон пала берыктӥсьёс, одӥг гинэ Кузё-Атаймылэсь Инмарлэсь но Кузё-Инмармылэсь Иисус Христослэсь куштӥськисьёс лушкемен асьме пӧлы пыризы – соослэн суд улэ сюронзы сярысь вашкала дауръёсы ик гожтэмын вал ини.
65001005	Мынам тӥледлы, тае тодӥсьёслы, тодады вайытэме потэ: Кузё-Инмар израиль калыкез Египетысь мозмытӥз, нош бӧрысь соос пӧлысь оскымтэосты быдтӥз.
65001006	Кылчинъёсты но, кудъёсыз Инмарлэсь соослы сётэм вылӥлыко луонзэс утьыны ӧз быгатэ, асьсэлэсь улон интызэс куштыса кошкизы – соосты пырак вапумъёс ӵоже пеймыт азьын туж бадӟым нуналлэн судэз дыръялы жильыетын думылыса возе.
65001007	Кызьы Содомен Гоморра но соос вӧзысь городъёс, соос выллем ик азон-калгон сьӧлык пӧлы усемъёс, пиосмурт пиосмуртэн, кышномурт кышномуртэн сьӧлыке пырисьёс, чик кысылӥсьтэм тыл пӧлы курадӟонэ сюризы – мукетъёссэ алон понна.
65001008	Чылкак озьы ик луоз таосын но – лулмугорзэс саптасьёсын, кузёосты кулэтэм карисьёсын, вылӥ властьёсты урод кылъёсын тышкаськисьёсын.
65001009	Моисейлэн мугорыз пумысен ченгешон потэм бере Михаил архангел диаволэн вераськиз, но сое со пыкылыса судить карыны ӧз дӥсьты, но шуиз: «Кузё-Инмар тонэ судить мед кароз».
65001010	Нош таос мае уг тодо, со сярысь урод кыл верало. Кылдэмзыя валасьтэм пудо-животъёс выллем, мае тодо, соин асьсэды сисьто-быдто.
65001011	Куректон-кайгу соослы, малы ке шуоно Каинлэн сюрестӥз мыно, Валаам кадь кузьым октон сьӧлыке пыро но Корей выллем асьсэлэн вогъяськон сямынызы быро.
65001012	Таӵеос тӥляд гажаса-яратыса улонлы сӥзем ӝытъёсады возьытэз валасьтэм сурон бамъёс луо. Тӥледын валче кышкатэк сиыса-юыса, асьсэды куайыто. Соос – тӧлэн нуллӥськись вутэм пилемъёс; ишкалтэм, кык пол кулэм, емыш сётӥсьтэм сӥзьыл писпуос;
65001013	асьсэлэн юрӟым макеосынызы шукыяськись, лекъяськись зарезь тулкымъёс; йыромыса калгись кизилиос, соослы пумтэм вапумъёслы пеймытлэн пеймытэз дасямын.
65001014	Соос сярысь Енох но, Адам бордысен сизьыметӥез, азьпалзэ тодытыса вераз: «Тани, Аслаз туж трос сюрс святой Кылчинъёсыныз Кузё-Инмар лыктэ –
65001015	соос пӧлысь вань сьӧлыклэсь кышкасьтэмъёслэсь ваньзэ сьӧлыклэсь кышкатэк лэсьтэм урод ужъёссэс Со шарае поттоз; сьӧлыклэсь кышкасьтэмъёслэсь Солы пумит верам вань лек кылъёссы понна – ваньмызлы суд лэсьтоз».
65001016	Таослы номыр но уг яра вал, соослэн номырин но кӧтсы ӧз тырылы, мугорзылэсь юрӟым кулэ каронзэ быдэсъяса улӥзы (сьӧлыклэсь кышкатэк, законлы пумит); вылтӥяськыса вераськылӥзы, асьсэлы пайда басьтон понна адямиос азьын чеберъяськыса улӥзы.
65001017	Нош тӥ, гажаноосы, тодады возе Кузё-Инмармылэн Иисус Христослэн апостолъёсызлэсь азьвыл ик верамзэс:
65001018	соос тӥледлы веразы, кызьы берпум аръёсы мугорзылэн юрӟым кулэ каронъёссылы сётӥськыса улӥсь мыскылляськисьёс потозы.
65001019	Та адямиос люкиськонъёс-висъяськонъёс ваё, соос – таизлэн дуннелэн адямиосыз, соос бордын Святой Дух ӧвӧл.
65001020	Нош тӥ, гажаноосы, асьтэдыз святойлэсь но святой осконды бордын юнматыса возе, Святой Духен тыр луыса вӧсяськыса улэ.
65001021	Инмарез яратыса улэ, Кузё-Инмармылэсь Иисус Христослэсь гажан-жалянзэ пумтэм вапумъёслы басьтонэз оскиськыса возьмалэ.
65001022	Куд-огзэ, осконзы лябен шонаськисьёсты, жалялэ,
65001023	нош мукетъёссэ кышкаса уте, соосты тыл пӧлысь поттэ, сьӧлыкъёссэс шарае поттэ, но со дыре ик соослэсь кышкалэ, саптаськем мугорзы вылын возиськись дӥськутсы борды йӧтӥськыны ик юрдэ.
65001024	Нош тӥледыз усёнлэсь утьыны, Аслаз пиштӥсь данлыкез азе дун-шектэм, шумпотонэн пачыл карыса пуктыны Быгатӥсьлы,
65001025	Одӥг гинэ визьмолэсь но визьмо Инмармылы Утисьмылы Иисус Христос Кузё-Инмармы пыр вапумъёслэн кутсконысенызы данлык, быдӟым луон, кужым, кузё луон али но, котьку но пумтэм вапумъёсы. Аминь.
66001001	Иисус Христослэн усьтӥськонэз. Сое Солы Инмар сётӥз Аслаз ляльчиосызлы ӝоген мар луоноез возьматон понна. Инмар Кылчинзэ ыстӥз но Аслаз ляльчиезлы, Иоаннлы, тае возьматӥз.
66001002	Иоанн аслэсьтыз вань адӟемзэ вера; со Инмар кылэз, Иисус Христослэсь тодытонзэ шара ивортэ.
66001003	Шудо лыдӟись мурт, шудоесь та азьпалзэ тодытыса веранлэсь кылъёссэ кылзӥсьёс, отысь вань гожтэмез чакласа-утьыса улӥсьёс, уго дыр матэ вуэмын ини.
66001004	Иоанн Асиысь сизьым черкъёслы: Кин вань, Кин вал, Кин лыктоз, Солэсь тӥледлы дэлет но каньыллык сӥзисько, нош озьы ик Солэн престолэз азьын улӥсь сизьым духъёслэсь но
66001005	Иисус Христослэсь, Кудӥз оскиськымон шара ивортӥсь луэ. Со кулэмъёс пӧлысь нырысь улӟыса султэмын, Со музъем вылысь эксэйёслы Кузё луэ. Со асьмемыз яратэ, Аслаз Вирыныз асьмемыз сьӧлыкъёсмылэсь миськиз.
66001006	Со асьмемыз эксэйёс, Инмарлы, Аслаз Атаезлы священникъёс кариз. Со пумтэм вапумъёсы дано, кужымлыко мед луоз! Аминь.
66001007	Тани, Со пилемъёсын ӵош лыктоз, Сое ваньмыз ас синмынызы адӟозы, кинъёс Сое бышкалтӥзы, соос но Сое адӟозы. Со азьын музъем вылысь вань выжыос викышъяса бӧрдозы. Зэм, озьы луоз. Аминь.
66001008	«Мон – Альфа но Омега, Кутсконэз но, Пумыз но», – шуэ Кузё-Инмар, Кин вань, Кин вал, Кин лыктоз – Дунне Кутӥсь.
66001009	Мон, Иоанн, тӥляд братты, тӥледын огазьын куректон-кайгуосты чидась, Инмар Эксэйлыке пыриськись, Иисус Христос кадь секытлыкъёсты чидась. Инмар кыл понна, Иисус Христосэз тодытэме понна Патмос шуыса нимаськись шормуӵе келямын вал.
66001010	Арнянуналэ мон Духен тыр луыса улӥ, соку мон аслам мышкысьтым бадӟым куара кылӥ, гумыысь кадь потӥсь куара кылӥ. Со шуиз: «Мон – Альфа но Омега, Нырысетӥез но, Берпуметӥез но.
66001011	Мае адӟиськод, ваньзэ книгае гожты но Асиысь черкъёсы – Ефесэ, Смирнае, Пергаме, Фиатирае, Сардисэ, Филадельфияе но Лаодикияе – ысты».
66001012	Кин монэн вераське шуыса учкыны мон куара пала берытски. Берытски но сизьым зарни лампадаосты адӟи.
66001013	Сизьым лампадаос вискын сылӥсь Адями Пилы укшасез адӟи. Подир дӥськутэн Со дӥсяськем, гадьтӥз зарни кускерттонэн думиськемын.
66001014	Солэн йырыз, йырсиез тӧдьы ыжгон кадь, лымы кадь, тӧдьыесь; Солэн синъёсыз – ӝуась тыл кадесь.
66001015	Солэн пыдъёсыз гурын ӟырдатэм Ливан ыргонлы укшасесь; куараез но Солэн визыл кошкись бадӟым вуослэн куашетэмзы кадь.
66001016	Бур кияз Со сизьым кизилиосты возиз, Солэн ымысьтыз мыд-мыд палтӥз лэчыт шерем меч потыса улӥз. Солэн ымнырыз яркыт пиштӥсь шундылы укша вал.
66001017	Нош мон Сое адӟем берам Солэн пыд выжыяз кулэм мурт кадь уси. Соку Со мон вылэ бур кизэ понӥз но мыным шуиз: «Эн кышка. Нырысетӥез но, Берпуметӥез но – Мон.
66001018	Улэпез но. Кулэмын вал, но, тани, пумтэм вапумъёслы улэп луи. Аминь. Адлэн но, кулонлэн но усьтонъёссы Мон киын.
66001019	Озьыен, гожты ваньзэ, мае адӟид, али мар вань, мар луоз та бере.
66001020	Сизьым кизилиослэн, кудъёссэ тон Мынам бур киысьтым адӟид, сизьым зарни лампадаослэн адямиослэсь ватӥськем пуштроссы луэ со: сизьым кизилиос – со сизьым черкъёслэн Кылчинъёссы; нош сизьым лампадаос, кудъёссэ тон адӟид, – со сизьым черкъёс».
66002001	Ефес черклэн Кылчинэзлы гожты: «Сизьым кизилиосты Аслаз бур кияз Возись, сизьым зарни лампадаос пӧлтӥ Ветлӥсь тазьы шуэ:
66002002	Тодӥсько тынэсьтыд ужъёстэ, тыршыса ужамдэ но, чидандэ но. Тодӥсько сое но, кызьы тон кескич адямиосты адӟонтэм кариськод; чаклад-эскерид асьсэды ”апостолъёс” шуыса нимасьёсты, нош соос апостолъёс ӧвӧл, тон валад, соос ӧрекчи дышетӥсьёс луо шуыса.
66002003	Тон трос секытэз адӟоно луид, чиданы быгатӥсь луид. Мынам нимы понна ужад-тыршид, жадёнлы ӧд сётӥськы.
66002004	Но тыныд пумит Мынам таӵе веранэ вань: кутсконаз кыӵе тынад яратонэд вал, нош табере со тынад сӥяз.
66002005	Тодад вай, кытысен тон усид! Ӧпкельыса сьӧлыкъёсыдлэсь куштӥськы но азьвыл кадь ӟеч ужъёстэ лэсьтыса ул. Нош озьы ӧд ке улы, ӝоген тон доры лыкто но лампададэ интыысьтыз вырӟыто, ӧпкельыса сьӧлыкъёсыдлэсь ӧд ке куштӥськы.
66002006	Но тынад соиз умой: николаитъёслэсь ужъёссэс тон адӟемпотостэм кариськод, Мон но соослэсь ужъёссэс адӟонтэм карисько.
66002007	Кылыны пельыз вань мурт – мед кылоз. Кылзы, Дух мар вера черкъёслы: ”Вормись муртлы Инмар райлэн шорысьтыз улон писпулэсь емышсэ сиыны сёто”».
66002008	Смирна черклэн Кылчинэзлы гожты: «Нырысетӥез но, Берпуметӥез но, Кин кулэмын вал, но улӟыса султӥз, тазьы шуэ:
66002009	Тодӥсько тынэсьтыд ужъёстэ, куректон-кайгудэ но, начар-куанер улэмдэ но, нош шонерзэ ке верано, тон узыр, лек кылъёсты но, кудъёссэ асьсэды иудей шуисьёс верало, со чылкак озьы ӧвӧл ке но, – соос шайтанлы тэрытскыса улӥсь адямиос.
66002010	Мае тыныд азьпалан чиданы кулэ луоз, солэсь огезлэсь но эн кышка. Тани, визьдэс сынан понна диавол куд-огдэс пытсэтэ ворсатоз. Дас нунал ӵоже куректыса-кайгырыса улоды. Кулоно ке но луиз, осконлэсь эн куштӥськы, соку Мон тыныд улонлэсь кузьым венецсэ сёто.
66002011	Кылыны пельыз вань мурт – мед кылоз. Кылзы, Дух мар вера черкъёслы: ”Кин вормиз, солы кыкетӥ кулонлэсь изъян уз луы”».
66002012	Пергам черклэн Кылчинэзлы гожты: «Мыд-мыд палтӥз лэчыт шерем мечез ванё тазьы шуэ:
66002013	”Тодӥсько тынэсьтыд ужъёстэ, тодӥсько тон улӥськод отын, кытын шайтанлэн престолэз сылэ. Но тон Мынэсьтым нимме юн санэ поныса улӥськод, Мыным осконлэсь со нуналъёсы но ӧд куштӥськы, куке тӥ дорын, шайтанлэн улон городаз, Мынам оскымон адӟисе-ивортӥсе Антипа виемын вал.
66002014	Но ӧжытак Мынам тыныд пумит веранэ но вань, малы ке шуоно тӥ дорын Валаамлэсь дышетонзэ утисьёс вань. Валаам израиль пиослэсь визьзэс туганы – сульдэръёслы ваем курбон сӥлез сиыны, азыса-калгыса улыны – Валакез дышетӥз.
66002015	Николаитъёслэсь дышетонзэс утисьёсыд но тынад вань, со дышетонэз Мон адӟемпотостэм карисько.
66002016	Ӧпкельыса сьӧлыкъёсыдлэсь куштӥськы, нош ӧд ке куштӥськы, ӝоген тон доры лыкто но ымысьтым потӥсь мечен со адямиосын ожмасько.
66002017	Кылыны пельыз вань мурт – мед кылоз. Кылзы, Дух мар вера черкъёслы: ”Вормем муртлы ватӥськыса улӥсь маннаез сиыны сёто. Солы ик тӧдьы из сёто, со из вылын выль ним гожтэмын, но со нимез нокин но уг тоды, басьтӥсь мурт гинэ сое тодэ”».
66002018	Фиатира черклэн Кылчинэзлы гожты: «Инмар Пи, Кинлэн синъёсыз ӝуась тыл кадесь, пыдъёсыз Ливан ыргонлы укшасесь, тазьы шуэ:
66002019	”Тодӥсько тынэсьтыд ужъёстэ, яратондэ но, ужан-тыршондэ но, оскондэ но, чидандэ но тодӥсько. Тодӥсько сое но: кутсконаз сярысь, берло дыре тон бадӟымесьгес-вылӥесьгес ужъёс лэсьтӥськод.
66002020	Но ӧжытак Мынам тыныд пумит веранэ но вань, малы ке шуоно тон эрик сётӥськод Иезавель нимо кышномуртлы, кудӥз ассэ ачиз пророк шуыса нима. Мынэсьтым ляльчиосме аслаз дышетонэныз йыромонэ нуэ, азыса-калгыса улыны, сульдэръёслы курбон сётэм сӥлез сиыны сюрес усьтэ.
66002021	Мон солы дыр сётӥ азыса-калгыса улэмез понна ӧпкельыса сьӧлыкъёсызлэсь куштӥськыны, нош со ӧз ӧпкельы.
66002022	Тани Мон сое курадӟонлэн валес вылаз погыртӥсько, нош соин ӵош азыса-калгыса улӥсьёсты туж бадӟым куректон-кайгу пӧлы куштӥсько, асьсэлэн ужъёссы понна ӧз ке ӧпкеле.
66002023	Солэсь нылпиоссэ кулон-быронлэн киулаз сёто; вань черкъёс тодозы-валалозы, Мон сюлэмъёсты, сюлэм пушкын ватӥськыса улӥсь малпанъёсты эскерись-чаклась луисько шуыса; ваньдылы лэсьтэм ужъёстыя пунэмзэ берыкто.
66002024	Нош али ваньдылы, Фиатираын улӥсьёслы, кудъёсыз та дышетонэз кабыл уг басьто, уг но тодо, кызьы шуо, шайтан дышетонлэсь мурдалазэ, – тӥледлы верасько: тӥ вылэ мукет зӥбет уг ни поны.
66002025	Но марды вань, Мон лыктытозь, со бордын возиське.
66002026	Вормисьлы, Мынэсьтым ужъёсме пумозяз быдэсъяса улэм муртлы, язычникъёсын кивалтыны эрик сёто.
66002027	Соосты со корт бодыен возьмалоз, горд сюйлэсь лэсьтэм сосудъёс кадь соос куашкалозы-пырдылозы, кызьы Мон но Аслам Атаелэн киысьтыз кивалтыны эрик басьтӥ.
66002028	Солы ӵук кизили сёто.
66002029	Кылыны пельыз вань мурт – мед кылоз. Кылзы, Дух мар вера черкъёслы”».
66003001	Сардис черклэн Кылчинэзлы гожты: «Со, Кинлэн кияз Инмарлэн сизьым духъёсыз вань, сизьым кизилиез вань, тазьы шуэ: тодӥсько тынэсьтыд ужъёстэ, улэп шуыса нимаськиськод, но тон кулэмын.
66003002	Сайка! Мукетъёссэ но кулонлы матэ вуэмъёсты юнматы. Мон уго Инмаре азьысь тынэсьтыд дун-шектэмесь ужъёстэ уг шедьтӥськы, уг адӟиськы.
66003003	Тодад вай, мае тон кабыл басьтӥд, мае кылӥд, уть сое, ӧпкельыса сьӧлыкъёсыдлэсь куштӥськы. Нош ӧд ке сайка, соку Мон тон доры шӧдтэк шорысь лушкаськись кадь лыкто, тон уд но тоды кыӵе часын дорад вуэмме.
66003004	Но тон дорын, Сардисын, кӧня ке но адямиос вань, кудъёсыз асьсэлэсь дӥськутсэс ӧз сапталэ. Соос Монэн огазьын тӧдьы дӥськутэн ветлозы, – соос тӧдьы дӥськутэн ветлыны ярамонэсь луизы уго.
66003005	Вормись мурт тӧдьы дӥськутэн дӥсямын луоз. Солэсь нимзэ улон книгаысь уг ӵушы, солэсь нимзэ Аслам Атае азьын, Солэн Кылчинъёсыз азьын ватытэк верало.
66003006	Кылыны пельыз вань мурт – мед кылоз. Кылзы, Дух мар вера черкъёслы».
66003007	Филадельфия черклэн Кылчинэзлы гожты: «Дун-Сьӧлыктэм, Зэмлыко, Давидлэсь усьтонзэ Возись, – Со усьтэ ке, сое нокинлэн но ворсамез уз ни луы, нош ворса ке, нокинлэн но усьтэмез уз ни луы, – тазьы шуэ:
66003008	Тодӥсько тынэсьтыд ужъёстэ. Тани, Мон тон азьысь ӧсэз усьтӥ но, сое нокин но ворсаны уг ни быгаты. Тынад трос кужымед ӧвӧл ке но, Мынэсьтым кылме утид, Мынам нимылэсь ӧд куштӥськы.
66003009	Тани, шайтанлы тэрытскыса улӥсьёсын, асьсэды иудейёс шуисьёсын, – нош зэмзэ ке верано, соос иудейёс ӧвӧл, соос ӧрекчаськисьёс, – тани, Мон лэсьто озьы, соос лыктозы но тынад пыд выжыяд йыбырттозы, соос тодозы, Мон тонэ яратӥ шуыса.
66003010	Тон Мынэсьтым чиданы косэм кылме санэ понӥд, соин ик Мон тонэ визь сынаськон вакытэ утьыса возё, кудӥз быдэс дунне вылэ лыктоз музъем вылын вань улӥсьёсты чаклан-эскерон понна.
66003011	Тани, Мон ӝоген лыкто. Уть, маид вань, тынэсьтыд венецтэ нокин но медаз лушка.
66003012	Вормисез Инмарелэн храмезлы юбо каро, отысь собере со уз ни поты. Со вылэ Инмарелэсь нимзэ, Инмарелэн городэзлэсь, Инмысь, Инмаре дорысь васькись выль Иерусалимлэсь, нимзэ гожто, Аслэсьтым выль нимме гожто.
66003013	Кылыны пельыз вань мурт – мед кылоз. Кылзы, Дух мар вера черкъёслы».
66003014	Лаодикия черклэн Кылчинэзлы гожты: «Тазьы шуэ Аминь, оскиськымон, зэмос тодытӥсь, Инмарлэн кылдытонэзлэн кутсконэз:
66003015	Тодӥсько тынэсьтыд ужъёстэ; тон кезьыт но ӧвӧл, пӧсь но ӧвӧл. Э, луысалыд ке тон кезьыт яке пӧсь!
66003016	Но тон шуныт гинэ бере, пӧсь но ӧвӧл, кезьыт но ӧвӧл, соин ик тонэ кылам-ымам но уг ни поны – педло кушто.
66003017	Тон шуиськод уго: ”Мон узыр, узырми, номырлы но ёрмыса уг улӥськы”, нош ачид уд тодӥськы, тон шудтэм, мискинь, куанер, синтэм, гольык кылем мурт луиськод шуыса.
66003018	Мед узырмод шуыса, Тыныд ӵектӥсько Мынэсьтым тылын сузям-чылкытатэм зарниме дунэн басьтыны. Дӥсяны тӧдьы дӥськут басьты, – гольыкедлэн юрӟымез медаз адӟиськы. Адӟыны быгатӥсь мед луод шуыса, син зырӟон эмъюмен синдэ зырӟы.
66003019	Кинъёсты Мон яратӥсько, соосты шарае поттӥсько, вӧсь но карисько. Озьыен, тыршись лу, ӧпкельыса сьӧлыкъёсыдлэсь куштӥськы.
66003020	Тани, Мон ӧс дорын йыгаськыса сылӥсько: кин, Мынэсьтым куараме кылыса, ӧсэз усьтӥз ке, со доры пыро но соин ӵош ӝыт нянь сиё, со но Монэн ӵош ӝыт нянь сиёз.
66003021	Вормисьлы Асэным ӵош Аслам престол вылам пуксьыны луонлык сёто, кызьы Мон но вормем берам Аслам Атаеным ӵош Солэн престол вылаз пукси.
66003022	Кылыны пельыз вань мурт – мед кылоз. Кылзы, Дух мар вера черкъёслы».
66004001	Та бере Мон учки но, но тани, адӟисько: Инмысь ӧс усьтӥськемын. Азьвыл монэн вераськись, гумыысь кадь кылӥськись куара шуиз: «Туб татчы, Мон тыныд возьмато сое, мар луоз та бере».
66004002	Со куспын ик мон Духен тыр луи. Но тани, Инмын престол сылэ, нош престол вылын – Пукись.
66004003	Та Пукись тусбуеныз яспис но сардис изъёслы укша вал, нош престол котырын марӟан излы укшась вуюись пиштыса улӥз.
66004004	Та престол котырын эшшо кызь ньыль престолэз вал на. Престолъёс вылын пукись кызь ньыль пересь визьнодчиосты адӟи, соос тӧдьы дӥськутэн дӥсяськемын, нош йыр вылазы зарни венецъёс изьыямын.
66004005	Престол дорысь потӥсь чилекъямъёс адӟиськизы, гудыръямъёс кылӥськизы, куараос шуккиськылӥзы. Престол азьын сизьым лампадаос ӝуаса улӥзы – Инмарлэн сизьым духъёсыз.
66004006	Нош престол азьын пияла зарезь, со чилясь дуно пиялалы укша вал. Престол шорын но, престол котырын но ньыль улэп макеос адӟиськизы, соослэн азязы но, беразы но трос синъёссы вал.
66004007	Нырысетӥез улэп маке левлы укша, кыкетӥез – ошаклы, куинетӥезлэн ымнырыз адямилы укша, ньылетӥез лобась ӧрӟилы укша.
66004008	Ваньзылэн, ньылезлэн ик улэп макеослэн, быдэн куать бурдзы, нош котырак, пуш ласянь но, трос синъёссы. Нуназе но, уйин но шутэтскон дырзы ӧвӧл, ялан чирдо: «Дун-Сьӧлыктэм, Дун-Сьӧлыктэм, Дун-Сьӧлыктэм Кузё-Инмар Дунне Кутӥсь Инмар! Со вал, Со вань, Со лыктоз».
66004009	Нош улэп макеос престол вылын Пукисьлы, пумтэм вапумъёсы Улӥсьлы, данлык, сӥ-дан но тау карон кылъёс веран дыръя
66004010	кызь ньыль пересь визьнодчиос престол вылын Пукись азе уськытско но пумтэм вапумъёсы Улӥсьлы йыбыртто. Венецъёссэс престол азе поно но шуо:
66004011	«Тон, Кузё-Инмаре, данлыкез, сӥ-данэз, кужымез басьтыны ярась, уго Тон ваньзэ кылдытӥд, ваньмыз Тынад эрикедъя улэ-вылэ, кылдытэмын».
66005001	Соку мон престол вылын Пукисьлэн бур киысьтыз книгазэ адӟи. Со мыд-мыд палтӥз гожъямын, сизьым печатен юнматэмын.
66005002	Собере мон кужмо Кылчинэз адӟи, со туж бадӟым куараен ивортылӥз: «Кин ярамон-сылӥсь луэ та книгаез усьтыны, солэсь печатьёссэ басьтыны?»
66005003	Нош нокин но Инмын но, музъем вылын но, музъем улын но та книгаез усьтыны, пушказ учкыны но ӧз быгаты.
66005004	Та книгаез усьтыны, лыдӟыны, пушсэ учкыны нокин но ярамонэз-сылӥсез сюрымтэ понна мон трос бӧрдӥ.
66005005	Соку пересь визьнодчиос пӧлысь одӥгез мыным шуиз: «Эн бӧрды. Тани, Давидлэн выжыысьтыз, Иуда выжыысь лев вормиз. Со быгатэ та книгаез усьтыны но солэсь сизьым печатьсэ басьтыны».
66005006	Мон учки но, тани, адӟисько: престол шорын, ньыль улэп макеослэн шоразы, пересь визьнодчиос пӧлын сылэ Ыжпи, – Со вандэм ыжпилы укша вал. Сизьым сюрез, сизьым синмыз вань – со Инмарлэн быдэс дунне вылэ ыстэм сизьым духъёсыз луо.
66005007	Со лыктӥз но престол вылын Пукисьлэн бур киысьтыз книгаез басьтӥз.
66005008	Со книгаез басьтэм бере ньыль улэп макеос но кызь ньыль пересь визьнодчиос Ыжпи азе ымныр вылазы уськытскизы. Ваньзылэн киязы крезьзы вал, фимиамен тырмытэм зарни чашаоссы, – со луэ святойёслэн вӧсяськонзы.
66005009	Выль кырӟан мытыса веразы: «Книгаез кутыны но солэсь печатьсэ басьтыны Тыныд яра; Тон уго вандэмын вал, но Аслад Вирыныд Инмарлы милемыз сьӧлыклэсь мозмытыса, котькыӵе выжыос, котькыӵе кылъёсын вераськисьёс, калыкъёс, улыос-бечеос пӧлысь поттӥд.
66005010	Милемыз эксэйёс, Инмармылы священникъёс карид. Музъем вылын ми эксэй луыса уломы».
66005011	Адӟи мон, кылӥ престол котырысь трос Кылчинъёслэсь куаразэс, улэп макеосты но, пересь визьнодчиосты но, соослэн лыдзы дас сюрсъёс пол дас сюрсъёс, сюрсъёс пол сюрсъёс вал.
66005012	Соос бадӟым куараен вераллязы: «Вандэм Ыжпи кужым басьтыны, узырлык, бадӟым визьлык, юнлык, сӥ-сан, данлык басьтыны ушъяны-данъяны ярамон-сылӥсь луэ».
66005013	Собере мон кылӥ, кызьы Инмын но, музъем вылын но, музъем улын но, зарезь вылын но улӥсь вань кылдытэм макеос, – ваньмыз, мар соос пушкын вань, ваньзы шуылӥзы: «Престол вылын Пукись, Ыжпи пумтэм вапумъёс ӵоже бакельлыко, сӥё-сано, данлыко, кужымо мед луоз».
66005014	Нош ньыль улэп макеос шуизы: «Аминь». Соку кызь ньыль пересь визьнодчиос пыдес вылазы уськытскизы но пумтэм вапумъёсы Улӥсьлы йыбырттӥзы.
66006001	Мон адӟи, кызьы Ыжпи сизьым печать пӧлысь нырысетӥзэ басьтӥз. Соку ньыль улэп макеос пӧлысь одӥгезлэсь гудыри выллем куараен верамзэ мон кылӥ: «Лыкты но учкы».
66006002	Мон учки но, тани, адӟисько: тӧдьы вал. Вал вылын пукисьлэн кияз пукыӵез вань, солы венец сётӥзы. Соку со, вормон басьтӥсь кадь, вормон басьтыны потӥз.
66006003	Со кыкетӥзэ печатез басьтэм бере мон кылӥ кыкетӥезлэсь улэп макелэсь тазьы шуэмзэ: «Лыкты но учкы».
66006004	Соку потӥз мукетыз вал – тыл кадь гордэз. Вал вылын пукисьлы музъем вылысь тупаса улонэз басьтыны, адямиослы ог-огзэс виылыны эрик сётэмын. Солы бадӟым меч сётӥзы.
66006005	Со куинетӥзэ печатез басьтэм бере мон кылӥ куинетӥезлэсь улэп макелэсь тазьы шуэмзэ: «Лыкты но учкы». Мон учки но, тани, адӟисько: сьӧд вал, вал вылын пукисьлэн кияз мертаськон весэз вань.
66006006	Ньыль улэп макеос пушкысь мон куара кылӥ, со куара шуиз: «Одӥг мертэт чабей динариен сётӥське, куинь мертэт йыды динариен сётӥське; нош вӧез но, винаез но эн сапта».
66006007	Со ньылетӥзэ печатез басьтэм бере мон ньылетӥезлэсь улэп макелэсь тазьы шуэм куаразэ кылӥ: «Лыкты но учкы».
66006008	Мон учки но, тани, адӟисько: тӧдьыпыр пурысялэс вал, вал вылын пукисьлэн нимыз: «Кулон». Со бӧрсьын ад мынэ. Солы музъемлэн ньылетӥ люкетэныз кузёяськыны – мечен виылыны, сютэм улон пыр, урод висёнъёс пыр, кыр пӧйшуръёслы кесяса виылыны-быдтыны эрик сётэмын.
66006009	Со витетӥзэ печатез басьтэм бере курбон сётон улысь Инмар кыл понна, сое тодытэмзы понна виылэмъёслэсь лулъёссэс мон адӟи.
66006010	Нош соос бадӟым куараен кеськыса веразы: «Дун-Сьӧлыктэм, Зэмлыко Кузё-Атай, малы татчыозь судить уд кариськы, музъем вылын улӥсьёслы милесьтым вирмес кисьтэмзы понна пунэмзэ уд берыктӥськы?»
66006011	Соослы ваньзылы тӧдьы дӥськут сётӥзы, соослы шуизы: «Эшшо кӧня ке гинэ дыр – тӥледын ӵош ужась-тыршисьёсты, агай-вынъёстэс тӥледыз кадь ик виытозязы, – курадӟытэмъёслэн лыдпуссы тырмыт луытозь, чидалэ на».
66006012	Со куатетӥзэ печатез басьтэм бере мон учки но, тани, туж кужмо музъем зуркан луиз. Шунды пеймытомиз, чурыт гонлэсь урдэг дӥсян кадь луиз, толэзь вир кадь луиз.
66006013	Соку инмысь кизилиос музъем вылэ усизы озьы, кызьы кужмо тӧл пельтыку, смоквапу аслэсьтыз кисьмамтэ мульыоссэ уськытъя.
66006014	Инбам, куасам кагаз кадь погыльскыса, ватскиз. Вань гурезьёс, вань шормуӵъёс сылон интыысьтызы вырӟизы.
66006015	Музъем вылысь эксэйёс, кузёйыръёс, узыръёс, сюрс солдатэн кивалтӥсьёс, кужмоос но, вань ляльчиос но, вань эрико адямиос но гурезьёсысь гуосы, гурезь висъёсы пегӟылӥзы
66006016	но гурезьёслы, изъёслы шуо: «Ми вылэ усе, милемыз престол вылын Пукисьлэн ымныр азьысьтыз ватэ, Ыжпилэн вожпотонэзлэсь ватэ.
66006017	Уго Солэн туж бадӟым вожпотонэзлэн нуналыз вуиз, кин табере утиськыны-возиськыны быгатоз на?»
66007001	Нош та бере мон ньыль Кылчинъёсты адӟи. Соос музъемлэн ньыль пал сэрегаз сыло но музъемлэсь ньыль тӧлъёссэ кутыса уло, одӥгез но тӧл музъем вылэ но, зарезь вылэ но, нокыӵе писпу вылэ но медаз пельты шуыса.
66007002	Собере мон адӟи мукетсэ, шунды ӝужанысь ӝутскись Кылчинэз, со киын Улэп Инмарлэн печатез вал. Со бадӟым куараен музъемлы но, зарезьлы но изъян лэсьтыны эрик сётэм ньыль Кылчинъёслы черетскиз:
66007003	«Милям Инмармылэн ляльчиосызлэн кымес вылазы печать пуктытозямы, музъемлы но, зарезьлы но, писпуослы но изъян эн лэсьтэ».
66007004	Соку мон кылӥ печать пуктэм муртъёслэсь лыдзэс: сю ньыльдон ньыль сюрс мурт. Израиль пиослэн вань выжыоссы пӧлысь вал соос.
66007005	Иудалэн выжыысьтыз дас кык сюрсэзлы печать пуктэмын; Рувим выжыысь дас кык сюрсэзлы; Гад выжыысь дас кык сюрсэзлы;
66007006	Асир выжыысь дас кык сюрсэзлы; Неффалим выжыысь дас кык сюрсэзлы; Манассий выжыысь дас кык сюрсэзлы;
66007007	Симеон выжыысь дас кык сюрсэзлы; Левий выжыысь дас кык сюрсэзлы; Иссахар выжыысь дас кык сюрсэзлы;
66007008	Завулон выжыысь дас кык сюрсэзлы; Иосиф выжыысь дас кык сюрсэзлы; Вениамин выжыысь дас кык сюрсэзлы печать пуктэмын.
66007009	Та бере мон учки но, тани, адӟисько: туж-туж трос калык, соосты нокин но лыдъяны ӧз быгаты. Вань выжыос, калыкъёс, пӧртэм кылын вераськисьёс, улыос-бечеос пӧлысь вал соос; престол азьын, Ыжпи азьын сыло, тӧдьы дӥськутэн, киосазы пальма вайёс.
66007010	Соос бадӟым куараен тазьы вераса черетскылӥзы: «Престол вылын пукись Инмармылэн но Ыжпилэн кияз утиськон!»
66007011	Вань Кылчинъёс престол котырын, пересь визьнодчиос, ньыль улэп макеос котырын сылӥзы, престол азе ымныр вылазы уськытскыса, Инмарлы йыбырттыса
66007012	шуизы: «Аминь! Бакельлыко, данлыко, ваньмызлэсь визьлыко, кужымо, юнлыко милям Инмармы, Солы тау кариськомы, Сое данъяськомы пумтэм вапумъёс ӵоже. Аминь».
66007013	Пересь визьнодчиос пӧлысь одӥгез мынэсьтым юаз: «Кинъёс та тӧдьы дӥськутэн дӥсяськемъёс, кытысь лыктэмъёс?»
66007014	Мон солы шуи: «Кузёе, тон тодӥськод». Со мыным шуиз: «Та адямиос туж бадӟым курадӟон-куректон пыр потэмын, Ыжпилэн вирыныз соос дӥськутсэс миськизы, чылкыт, тӧдьы каризы.
66007015	Со понна табере соос Инмарлэн престол азяз уло, Солэн храмаз уй но нунал Солы служить каро. Престол вылын Пукись соос пушкы улыны интыяськоз.
66007016	Соослэн табере кӧтсы но уз ни сюма, сюзы но уз ни куасьмы; шунды но соосты уз ни ӵушка, нокыӵе ӵушкась пӧсь но уз ни суты,
66007017	уго престол шорысь Ыжпи соосты возьмалоз, улэп вуэн ошмесъёс доры соосты Со нуллоз, синмысьтызы вань синвузэс Инмар ӵушоз».
66008001	Со сизьыметӥзэ печатез басьтэм бере Инмын чус-чус луиз, озьы ог ӝыны час мында улӥз.
66008002	Соку мон сизьым Кылчинъёсты адӟи, соос Инмар азьын сылӥзы. Кылчинъёс кие сизьым гумы сётӥзы.
66008003	Эшшо мукетыз Кылчин лыктӥз но, зарни ӵындытон сосудэз кутыса, курбон сётон ӝӧк азе султӥз. Солы трос-трос фимиам сётэмын вал, вань святойёслэн вӧсяськонэнызы сое престол азьысь зарнилэсь лэсьтэм курбон сётон ӝӧк вылэ мед поноз шуыса.
66008004	Святойёслэн вӧсяськонэнызы ӵош фимиамлэн ӵыныз Кылчинлэн киысьтыз Инмар азе ӝутскиз.
66008005	Кылчин ӵындытон сосудэз басьтӥз, курбон сётон ӝӧкысь тылэн сое тырмытӥз но музъем вылэ куштӥз. Соку ик куараос шуккиськизы, гудыръяз, чилекъяз, музъем зурказ.
66008006	Сизьым гумыен сизьым Кылчинъёс пелляны дасяськизы.
66008007	Нырысетӥез Кылчин гумызэ пельтӥз но, вирен сураськем йӧзор, тыл музъем вылэ усьылыны кутскизы. Соку писпуос пӧлысь куинетӥ люкетэз ӝуаса быриз, вань вож турын-куар но ӝуаса быриз.
66008008	Кыкетӥез Кылчин гумызэ пельтӥз но, гомаса тылын ӝуась бадӟым гурезьлы укшась маке зарезе усиз. Соку зарезьлэн куинетӥ люкетэз вирлы пӧрмиз.
66008009	Соку зарезьын улӥсь макеос пӧлысь куинетӥ люкетэз кулӥз; пыжъёс-судноос пӧлысь куинетӥ люкетэз быриз.
66008010	Куинетӥез Кылчин гумызэ пельтӥз но, инмысь, ӝуась сэрегпум кадь, бадӟым кизили вань шуръёс пӧлысь куинетӥ люкетэз вылэ, ву сётӥсь ошмесъёс вылэ усиз.
66008011	Та кизилилэн нимыз «Курытпот». Соку вуос пӧлысь куинетӥ люкетэз курытпот кадь кузял луиз. Трос адямиос та вуэз юыса кулӥзы, уго со укыр курыталэс кузял луиз.
66008012	Ньылетӥез Кылчин гумызэ пельтэм бере шундылэн куинетӥ люкетэз, толэзьлэн куинетӥ люкетэз, кизилиослэн куинетӥ люкетсы сӧриськиз, озьы ваньзылэн куинетӥ люкетэз пеймытомиз; нуналлэн куинетӥ люкетэз югыттэк кылиз, озьы ик уйлэн но.
66008013	Мон адӟи, мон кылӥ инбам шортӥ лобись одӥгзэ Кылчинэз, со бадӟым куараен вераз: «Куинь Кылчинъёслэн мукет гумыосын пелляса поттэм куараоссылэсь куректон-кайгу, куректон-кайгу, куректон-кайгу луоз музъем вылын улӥсьёслы!»
66009001	Витетӥез Кылчин гумызэ пельтэм бере инмысь музъем вылэ усем кизилиез мон адӟи. Солы пыдэстэм дуннее пырон гулэн усьтонэз сётэмын вал.
66009002	Со пыдэстэм дуннее пырон гуэз усьтӥз но, отысь бадӟым гурысь кадь ӵын потӥз. Со ӵынэн сэрен шунды но, омыр но пеймытомизы.
66009003	Ӵын пӧлысь музъем вылэ саранча потӥз. Музъем вылысь скорпионъёслэн кадь саранчалы кужым сётэмын вал.
66009004	Солы верамын вал, музъем вылысь турынлы, нокыӵе турын-куарлы, нокыӵе писпулы но изъян медаз лэсьты, кымесазы Инмарлэн печатез луымтэ адямиослы гинэ изъян мед лэсьтоз шуыса.
66009005	Саранчалы адямиосты виылыны лэземын ӧй вал, вить толэзь ӵоже курадӟытыны гинэ лэземын вал; скорпион адямиез лексем бере кадь ик саранча лексем бере но висьыса курадӟоно.
66009006	Со нуналъёсы адямиос кулон утчалозы, но сое уз шедьтэ; кулэмзы потоз, нош кулон соос дорысь пегӟоз.
66009007	Аслаз вылтусызъя саранча ожмаськонэ дасям валъёслы укша вал. Саранчалэн йыр вылаз зарни венецлы укшась макеез вал. Солэн ымнырыз адями ымныръёслы укша.
66009008	Солэн йырсиосыз – кышномуртлэн йырсиосыз кадесь, нош пиньёсыз – сьӧсь пӧйшурлэн вазерпиньёсыз кадесь;
66009009	солэн вылаз утиськон дӥсез корт дӥсь кадь, нош бурдызлэн куараез трос валъёслэн ожмаськонэ ворттыкузы кыткем уробооссылэн дыбыртэмзылы укша.
66009010	Солэн быжъёсыз скорпионъёслэн кадесь, быжъёсыз йылын шиосыз. Вить толэзь ӵоже адямиослы изъян лэсьтыса улыны солы эрик сётэмын.
66009011	Пыдэстэм дуннелэсь кылчинзэ со аслыз эксэй кариз; еврей сямен солэн нимыз Аваддон, нош грек сямен – Аполлион.
66009012	Одӥгез куректон-кайгу ортчиз, тани, со бӧрсьы эшшо кыкез куректон-кайгуос лыкто.
66009013	Куатетӥез Кылчин гумыез пельтэм бере мон кылӥ Инмар азьын сылӥсь зарнилэсь лэсьтэм курбон сётон ӝӧкысь ньыль сюръёсысь потӥсь одӥг куараез.
66009014	Куатетӥ Кылчинлы, кудӥзлэн гумыез вал, со шуиз: «Туж бадӟым Ефрат шур дуре думылэм ньыль Кылчинъёсты мозмыты».
66009015	Соку та часлы но нуналлы, толэзьлы но арлы – адямиос пӧлысь куинетӥ люкетсэ быдтыны дасям ньыль Кылчинъёс мозмытэмын вал.
66009016	Мон кылӥ, вал вылын ожмаськисьёслэн лыдзы кызь сюрс пол дас сюрс шуыса.
66009017	Аслам адӟонам валъёсты но соос вылын пукисьёсты мон таӵеен адӟи: утиськон корт дӥсьсы тыллэсь, гиацинтлэсь, сералэсь; валъёслэн йыръёссы левлэн йырызлы укшало; ым пушкысьтызы тыл, ӵын, сера потыса улӥз.
66009018	Та куинь вӧсь каронъёсын, соослэн ымысьтызы потӥсь тылэн, ӵынэн, сераен адямиос пӧлысь куинетӥ люкетэз быдтэмын вал.
66009019	Валъёслэн кужымзы ымазы, быжъёссы бордын улӥз, уго соослэн быжъёссы кый выллемесь, йыръёссы вань, соинызы соос адямиослы изъян лэсьтылӥзы.
66009020	Нош мукетъёсыз, та вӧсь каронъёслэсь кулымтэ адямиос, ас киынызы лэсьтэм ужъёссы понна ӧз ӧпкеле. Соос периослы, нош озьы ик зарнилэсь, азвесьлэсь, ыргонлэсь, излэсь, пулэсь лэсьтэм, адӟыны но, кылыны но, ветлыны но быгатӥсьтэм сульдэръёслы-идолъёслы йыбыртъямысь ӧз дугдэ.
66009021	Адями виылэмъёссы, тунаськыса-пелляськыса, азыса-калгыса, лушкаськыса улэмъёссы понна соос ӧз ӧпкеле.
66010001	Соку мон мукетсэ Инмысь васькись кужмо Кылчинэз адӟи. Со пилемен шобыртэмын вал, йыр йылаз вуюись пиштыса улӥз, ымнырыз шундылы укшаз, нош пыдъёсыз – тыл юбо кадесь.
66010002	Солэн кияз усьтэм книга возиськиз. Со бур пыдыныз зарезь вылэ султӥз, нош паллянэныз – музъем вылэ.
66010003	Бурсӥсь лев кадь со бадӟым куараен кеськиз. Со кеськыку, сизьым гудыриос асьсэлэсь куаразэс поттӥзы.
66010004	Сизьым гудыриос асьсэ куараен вераськем бере мон сое гожъяны медӥсько вал, но Инмысь куара мыным вераз: «Ват, мар вераськизы сизьым гудыриос, сое эн гожъя».
66010005	Зарезь вылын но, музъем вылын но сылыкуз адӟем Кылчинэ аслэсьтыз кизэ Ин пала ӝутӥз но
66010006	пумтэм вапумъёс Улӥсьлэн нимыныз, Кудӥз кылдытӥз Инэз но ваньзэ, мар со вылын вань, музъемез но ваньзэ, мар со вылын вань, зарезез но ваньзэ, мар со пушкын вань, мукет дыр уз ни луы шуыса, кыл сётӥз.
66010007	Нош сизьыметӥезлэн Кылчинлэн куара поттон нуналъёсаз, гумыез пельтэм бераз, Инмарлэн ватӥськыса улӥсь зэмлыкез быдэсмоз, кызьы Со Аслаз ляльчиосызлы, пророкъёслы, ӟеч ивор вераз.
66010008	Инмысь кылэм куара нош ик монэн вераськыны кутскыса шуиз: «Мын, зарезь вылын но, музъем вылын но сылӥсь Кылчинлэн киысьтыз усьтэм книгаез басьты».
66010009	Мон Кылчин доры мыныса шуи: «Вай мыным книгаез». Со мыным шуиз: «Басьты но си сое. Тынад кӧт пушкад со курыт луоз, нош ым пушкад чечы кадь ческыт луоз».
66010010	Кылчинлэн киысьтыз книгаез басьтӥ но сое сии. Ым пушкам со чечы кадь ческыт луиз, нош ньылэм берам кӧтпушкам курыт луиз.
66010011	Со мыным шуиз: «Тыныд нош ик трос калыкъёс, выжыос, пӧртэм кылын вераськисьёс, эксэйёс сярысь азьпалзэ тодытыса верано луоз».
66011001	Корт бодылы укшась ньӧр сётэм беразы мыным шуизы: «Султыса Инмар храмез мерта, курбон сётон интыез но отысь йыбыртъясьёсты лыдъя.
66011002	Нош храмлэсь педло пал азбарзэ лыдэ эн басьты, эн мерта сое, со уго язычникъёслы сётэмын: соос ньыльдон кык толэзь ӵоже святой городэз лёгаса-ӝикатыса возёзы.
66011003	Аслам кыкезлы адӟисьёсылы-ивортӥсьёсылы эрик сёто, соос, бышкись ӟустари дӥськут дӥсяса, сюрс кык сю куатьтон нунал ӵоже азьпалзэ тодытыса улозы».
66011004	Соос – музъемлэн Инмарез азьын сылӥсь кык вӧйпуос, кык лампадаос.
66011005	Кин ке соослы изъян лэсьтыны малпаз ке, соку ик соослэн ымысьтызы тыл потоз но соослэсь тушмонъёссэс ньылоз. Кин ке соосты ӝоже уськытыны малпаз ке, со виемын луоз.
66011006	Азьпалзэ тодытыса улон нуналъёсазы музъем вылэ медаз зоры шуыса, инмез ворсаны соослэн кужымзы вань. Куке мылзы потӥз, соку соослэн вуосты вирлы пӧрмытыны но музъем вылэ пӧртэм вӧсь каронъёс вайыны кужымзы вань.
66011007	Веранзэс-ивортонзэс йылпумъямзы бере пыдэстэм дуннеысь потӥсь пӧйшур соосын ожмаськоз, соосты вормоз, виёз.
66011008	Соослэн шӧйзы духовной Содом но Египет шуыса нимаськись быдӟым городлэн ульчаяз кыллёз, отын асьмелэн Кузё-Инмармы кортӵогамын вал.
66011009	Пӧртэм калыкъёс, выжыос, пӧртэм кылын вераськисьёс, улыос-бечеос, соослэн шӧйёссы шоры учкыса, куинь но ӝыны нунал ӵоже улозы, соослэсь шӧйёссэс шайгуэ поныны уз лэзе.
66011010	Та понна музъем вылын улӥсьёс шумпотозы, шулдыръяськозы, огзылы огзы саламъёс-кузьымъёс ыстозы, малы ке шуоно та кык пророкъёс музъем вылын улӥсьёсты курадӟытӥзы.
66011011	Нош куинь но ӝыны нунал ортчыса, пророкъёс пушкы Инмарлэн улон сётӥсь духез пыриз, соку соос кыксы ик пыд йылазы султӥзы; ваньзы тае адӟисьёс туж юн куалектӥзы.
66011012	Соку Инмысен бадӟым куараен соослы тазьы верамез кылӥзы: «Татчы тубе». Пилем вылын соос Инме тубизы; нош тушмонъёссы соос шоры учкыса сылӥзы.
66011013	Со куспын ик музъем туж кужмо зурказ, городлэн дасэтӥ люкетэз куашказ. Музъем зуркаку, сизьым сюрс адями быриз, нош улэп кылемъёс туж кышкатскизы но Инмысь Инмарез данъяны кутскизы.
66011014	Кыкетӥез куректон-кайгу ортчиз но, тани, со бӧрсьы ик куинетӥез куректон-кайгу вуэ ини.
66011015	Сизьыметӥез Кылчин гумызэ пельтэм бере Инмын кужмоесь, тазьы верась куараос кылӥськизы: «Дуннелэн эксэйлыкез Кузё-Инмармылэн но Солэн Христосэзлэн Эксэйлыкез луиз, Со пумтэм вапумъёс ӵоже Эксэй луоз».
66011016	Соку кызь ньыль пересь визьнодчиос, Инмар азьын асьсэлэн престолъёссы вылын пукисьёс, ымныр вылазы уськытскыса, Инмарлы йыбырттыса
66011017	шуизы: «Дунне Кутӥсь Инмар Кузё-Инмармы, тау кариськомы Тыныд! Тон вань, Тон вал, Тон лыктод! Туж бадӟым кужымез Тон Ас киулад басьтӥд но пумтэм вапумъёслы эксэй престол вылэ пуксид.
66011018	Йыркурен пачылмизы язычникъёс; соку вуиз Тынад вожпотонэд, кулэмъёсты судить карон дырыд. Аслад ляльчиосыдлы, пророкъёсыдлы, святойёсыдлы, Тынад нимыдлэсь кышкасьёслы, покчиослы но, бадӟымъёслы но мед-кузьым сётъян, нош музъемез саптасьёсты быдтон дырыд вуиз».
66011019	Инмын Инмарлэн храмез усьтӥськиз но, Солэн храмаз сӥзён-косонэзлэн ковчегез адӟиськиз. Соку ик чилекъяны кутскиз, куараос шуккиськизы, гудыръяз, музъем зурказ, туж кужмо йӧзор усиз.
66012001	Инмын бадӟым тодмет возьматскиз – шундыен шобырскем кышномурт. Солэн пыд улаз толэзь, йыр вылаз дас кык кизилиё венец понэмын.
66012002	Со секытэн вал, нылпи ваёнэн курадӟыса, вӧсь луэмезлы чидатэк, со кеськиз.
66012003	Инмын эшшо мукет тодмет возьматскиз: тани, бадӟым горд лобась кый – сизьым йыро, дас сюро, йыръёсыз вылын сизьым венец изьыосыз вань.
66012004	Аслаз быжыныз со инмысь кизилиос пӧлысь куинетӥ люкетсэ кыскыса нуиз но музъем вылэ куштӥз. Та лобась кый нуны вайыны дасяськем кышномурт азе султӥз, – нуны вайиз ке, солэсь пиналзэ сиыны вылысь.
66012005	Соку кышномурт пи нуны вайиз, со вань калыкъёсты корт эксэй бодыен возьманы кулэ луоз. Солэн нуныез Инмар доры, Солэн престол дораз ӝутэмын вал.
66012006	Нош кышномурт кыр дуннее пегӟиз, отчы солы Инмарен инты дасямын вал; отын сюрс кык сю куатьтон нунал ӵоже со сюдыса воземын луыны кулэ.
66012007	Инмын ожмаськон потӥз: Михаил аслаз Кылчинъёсыныз лобась кыйлы пумит ожмаськизы, нош лобась кый аслаз кылчинъёсыныз соослы пумит ожмаськизы,
66012008	но пумитъяськыны кужымзы ӧз ни тырмы, Инмын соослы инты ӧз ни кыльы.
66012009	Со куспын туж бадӟым лобась кый, вашкала кый, сэрпалтэмын вал, сое диавол, шайтан шуыса нималлязы. Быдэс дуннелэсь визьзэ тугасез музъем вылэ сэрпалтӥзы, солэсь кылчинъёссэ но асэныз огазе куштӥзы.
66012010	Соку Инмысь бадӟым куараен верамез мон кылӥ: «Табере вуиз утиськон, кужым, Инмармылэн эксэйлыкез, Солэн Христосэзлэн властез! Агай-вынъёмес янгыше уськытӥсь, соос сярысь Инмармы азьын уй но нунал янгыше уськытӥсь кылъёс верась табере сэрпалтэмын.
66012011	Ыжпилэн виреныз, асьсэлэн тодытэм-ивортэм кылынызы сое соос вормизы. Асьсэлэсь лулзэс ӧз жалялэ, виёнэн ке но соосты кышкатъязы.
66012012	Со понна ик, Инъёс, Инмын вань улӥсьёс, шулдыръяське! Нош музъем вылын, зарезьын улӥсьёслы куректон-кайгу: тӥ доры туж бадӟым йыркурен диавол васькиз, – со тодэ уго, солы ӧжыт дыр кылемын ни шуыса».
66012013	Лобась кый со музъем вылэ сэрпалтэмын ни шуыса адӟем бераз пи нуны ваем кышномуртэз уйылыны кутскиз.
66012014	Нош кышномуртлы бадӟым ӧрӟилэн кык бурдыз сётэмын вал, кыйлэн син азьысьтыз кыр дуннее аслаз интыяз со мед лобӟоз, но отын дыр, дыръёс но ӝыны дыр ӵоже кӧтсэ тырыса мед улоз шуыса.
66012015	Кышномуртлэн бӧрсяз кый ымысьтыз шур кадь ву лэзиз, сое шур ву гылтыса мед нуоз шуыса.
66012016	Но музъем кышномуртлы юрттӥз: аслэсьтыз ымзэ музъем усьтӥз но лобась кыйлэсь ымысьтыз лэзем шурзэ ньылӥз.
66012017	Соку лобась кыйлэн кышномуртлы туж зол вожез потӥз но солэн кидысысьтыз-выжыысьтыз вань потэмъёсын, Инмарлэсь курон-косонъёссэ утьыса улӥсьёсын, Иисус Христослэсь тодытонзэ возисьёсын, ожмаськыны мынӥз.
66013001	Зарезь луо вылэ султӥ но зарезьысь потӥсь сизьым йыро, дас сюро пӧйшурез мон адӟи: солэн сюръёсыз вылын дас венец изьыосыз вал, нош йыръёсыз вылын – Инмарез сантэмась нимъёс.
66013002	Пӧйшур, кудзэ мон адӟи, леопардлы укша; пыдъёсыз солэн – гондырлэн кадесь, нош ым пасез – левлэн кадь. Лобась кый солы аслэсьтыз кужымзэ, аслэсьтыз престолзэ сётӥз, кузёяськыны туж бадӟым эрик но сётӥз.
66013003	Мон адӟи: солэн йыръёсыз пӧлысь одӥгез кулонэ нуись яраё каремын вал, но та кулонэ нуись яраез бурмиз. Пӧйшур шоры учкыса, быдэс дунне паймиз но лобась кыйлы йыбырттӥз, лобась кый пӧйшурлы кивалтыны эрик сётӥз.
66013004	Пӧйшурлы йыбырттӥсьёс шуизы: «Кин та пӧйшурлы тупасез вань, кин соин ожмаськыны быгатоз?»
66013005	Солы вылтӥяськыса, Инмарез сантэмаса вераськыны кыл-ым сётӥськиз, ньыльдон кык толэзь ӵоже кузёяськыса улыны эрик сётӥськиз.
66013006	Инмарез сантэман кылъёс веран понна, Солэсь нимзэ, Солэсь улон интызэ, Инмын улӥсьёсты урод кылъёсын куаретон понна со ымзэ усьтӥз.
66013007	Вӧсяськисьёсын ожмаськыны но соосты вормыны, вань выжыосты, калыкъёсты, пӧртэм кылын вераськисьёсты, улыосты-бечеосты ас киулаз возьыны солы эрик сётэмын вал.
66013008	Музъем вылын вань улӥсьёс солы йыбырттозы, кудъёсызлэн нимъёссы дунне кылдэм дырысен курбон сётэм Ыжпилэн улон книгаяз гожтэмын ӧвӧл.
66013009	Кылыны пельыз вань мурт – мед кылоз.
66013010	Кин пленэ нуэ, со ачиз пленэ мыноз; кин мечен виылэ, со ачиз мечен виемын луоз. Тае тодон вӧсяськисьёслы чиданлык но оскон сётэ.
66013011	Собере мон мукетсэ музъемысь потӥсь пӧйшурез адӟи, солэн ыжпилэн выллемесь кык сюръёсыз, но со лобась кый кадь вераське вал.
66013012	Со азьын со нырысетӥ пӧйшурлэн вань кужыменыз лэсьтэ, быдэс музъем вылэз, отын улӥсьёсыз нырысетӥ, кулонэ нуись яраез бурмем пӧйшурлы ёртыса йыбыртъяны косэ.
66013013	Со туж бадӟымесь паймымон тодметъёс лэсьтылэ – адямиос азе инмысь тылэз но васькытэ.
66013014	Пӧйшур азьын солы быдэсъяны сётэм паймымон ужъёсын со музъем вылын улӥсьёслэсь визьзэс туга, музъем вылын улӥсьёслы мечен яраё карем но улэп кылем пӧйшурлэсь тусбуйзэ-суредзэ мед лэсьтозы, шуэ.
66013015	Пӧйшурлэн тусбуезлы-суредэзлы дух поныны солы эрик сётэмын, – пӧйшурлэн тусбуез-суредэз мед вераськоз, мед лэсьтоз тазьы: кинъёс пӧйшурлэн тусбуезлы-суредэзлы ӧз ке йыбырттэ, ваньзы виемын мед луозы.
66013016	Со ваньмызлы лэсьтоз тае: покчиослы но, бадӟымъёслы но, узыръёслы но, кураськисьёслы но, эркын улӥсьёслы но, ляльчиослы но бур ки вылазы яке кымесазы пус пуктэмын луоз.
66013017	Соку нокин басьяськыны но, вузаны но уз ни быгаты, – соос сяна, кинъёслэн та пуссы, яке пӧйшурлэн нимыз, яке солэн нимызлэн лыдпусэз пуктэмын луоз.
66013018	Татын визьлык кулэ. Кинлэн визьмыз вань, со пӧйшурлэсь лыдпуссэ мед лыдъялоз, уго та адями лыдпус; солэн лыдпусэз куать сю куатьтон куать.
66014001	Мон учки но, тани, адӟисько: Сӥон гурезьын Ыжпи сылэ, соин ӵош сю ньыльдон ньыль сюрс мурт сылэ, соослэн кымесазы Солэн Атаезлэн нимыз гожтэмын.
66014002	Трос вуослэн жильыртэмзылы укшась, кужмо гудырилэн дыбыртэмезлы кельшись инмысь куара кылӥ; крезьёсынызы шудӥсь крезьчиослэн куаразылы укшась гур кылӥ.
66014003	Престол азьын, ньыль улэп макеос азьын, пересь визьнодчиос азьын соос выль кырӟан кырӟало; но та гурен кырӟаны нокин но дышыны ӧз быгаты, музъем вылысь басьтэм та сю ньыльдон ньыль сюрс муртъёс сянаез.
66014004	Та сыӵе муртъёс, кинъёс кышномуртъёсын ӧз саптаське, пилыксэс ӧз ыштэ; Ыжпи кытчы гинэ уг мыны, соос ялан Со бӧрсьы мыно. Инмарлы но Ыжпилы соос адямиос пӧлысь нырысь вордскем пиос кадь басьтэмын.
66014005	Соослэн кылазы-ымазы кескичлыкез ӧвӧл; Инмарлэн престолэз азьын соос дун-чылкытэсь.
66014006	Инбам шортӥ лобись мукетсэ Кылчинэз мон адӟи. Солэн бордаз вань дауръёс ӵоже улӥсь Евангелие вал – музъем вылын улӥсьёслы, вань выжыослы, пӧртэм кылын вераськисьёслы, калыкъёслы, улыослы-бечеослы сое тодытон понна.
66014007	Со бадӟым куараен вералляз: «Инмарлэсь кышкалэ, Сое данъялэ, уго Солэн судэзлэн часэз вуиз; Инмез но музъемез, зарезез но, ву потонъёсты но Кылдытӥсьлы йыбырттэ».
66014008	Мукетыз Кылчин со бӧрсьы тазьы вераса мынӥз: «Куашказ, куашказ Вавилон, туж бадӟым город, малы ке шуоно со аслаз азыса-калгыса улонэзлэн лек винаеныз вань калыкъёсты сектаз».
66014009	Куинетӥез Кылчин соос бӧрсьы мынӥз, бадӟым куараен вераса: «Кин пӧйшурлы, солэн тусбуезлы йыбыртъя, кин аслаз кымесаз яке ки вылаз пус пуктонэз басьтэ,
66014010	со Инмарлэсь лек виназэ, Солэн вожпотон чашаяз дасям сурамтэ виназэ юоз. Со курадӟытэмын луоз тыл пӧлын, сераын, святой Кылчинъёс азьын, Ыжпи азьын.
66014011	Пумтэм вапумъёс ӵоже курадӟонзылэн ӵыныз ӝутӥськыса улоз; пӧйшурлы но солэн тусбуезлы-суредэзлы йыбыртъясьёслэн, солэсь нимзэ пуслы басьтӥсьёслэн каньыл улон дырзы уз луы нуназе но, уйин но».
66014012	Татын вӧсяськисьёслэн, Инмарлэсь курон-косонъёссэ, Иисуслы осконэз утисьёслэн, чиданлыксы.
66014013	Инмысь мыным верась куараез мон кылӥ: «Гожты: Кузё-Инмар бордын али кулӥсьёс шудоесь; озьы, шуэ Дух, асьсэлэн секытэсь ужъёссылэсь соос шутэтскозы, соослэн ужъёссы соослэн бӧрсязы мыно».
66014014	Мон учки но, тани, югыт пилем, пилем вылын Адями Пилы кельшись пуке. Солэн йыр вылаз зарни венец, кияз – лэчыт сюрло.
66014015	Храмысь мукетыз Кылчин потӥз но пилем вылын пукисьлы бадӟым куараен вазиськиз: «Сюрлодэ кут но ара – аран дыр вуиз; уго музъем вылысь мар арано вал, со кисьмаз ини».
66014016	Пилем вылын пукись аслэсьтыз сюрлозэ музъем вылэ уськытӥз но, музъем вылысь мар арано вал, со араськиз.
66014017	Инме интыяськем храмысь мукетыз Кылчин потӥз, солэн но кияз лэчыт сюрло.
66014018	Курбон сётонысь мукетыз Кылчин потӥз, солы тылэн кузёяськыны кужым сётэмын. Со, туж бадӟым куараен кеськыса, лэчыт сюрлоен сылӥсь Кылчинлы тазьы вераса вазиськиз: «Аслэсьтыд лэчыт сюрлодэ музъем вылысь виноградлэсь пурыоссэ вандылыны келя, солэн мульыосыз кисьмазы ни уго».
66014019	Кылчин аслэсьтыз сюрлозэ музъем вылэ куштӥз, музъем вылысь виноградзэ бичаз но Инмарлэн вожпотонэзлэн туж бадӟым вина виятон гуаз сое куштӥз.
66014020	Город сьӧрысь вина виятон гуын мульыосты лёгаса нелькизы, соку вина виятон гуысь вир бызьыны кутскиз, – валлэн сермет дорозяз со вуиз, сюрс куать сю стадия кеме кыстӥськиз.
66015001	Инмысь мон мукетсэ туж бадӟым, паймымон тодметэз адӟи: сизьым Кылчинъёсты. Соослэн киязы берпуметӥосыз сизьым вӧсь каронъёс вал, та вӧсь каронъёсын Инмарлэн йыркуръяськонэз йылпумъяське.
66015002	Мон адӟи пияла выллем тылын сураськем зарезез. Пияла зарезь вылын сыло вал пӧйшурез но солэсь тусбуйзэ-суредзэ, солэсь пуссэ, солэн нимызлэсь лыдпуссэ вормисьёс. Соос Инмарлэсь крезьёссэ киязы кутыса сылӥзы.
66015003	Инмарлэн ляльчиезлэсь Моисейлэсь кырӟанзэ, Ыжпилэсь кырӟанзэ, тазьы вераса, соос кырӟазы: «Туж бадӟымесь, паймымонэсь Тынад ужъёсыд, Дунне Кутӥсь Инмар Кузё-Инмаре! Шонерлыкоесь, зэмлыкоесь Тынад сюресъёсыд, вӧсяськись калыклэн Эксэез!
66015004	Кузё-Инмаре, кин Тынэсьтыд уз кышка, Тынэсьтыд нимдэ уз данъя? Уго Тон одӥгнад дун-сьӧлыктэм. Вань калыкъёс лыктозы но Тон азе йыбырттозы, уго Тынад шонерлыко ужъёсыд усьтӥськизы».
66015005	Та бере мон учки но, тани, адӟисько: Инмысь ивортон скиниялэн храмез усьтӥськиз.
66015006	Соку храмысь сизьым Кылчинъёс потӥзы. Соослэн киязы сизьым вӧсь каронъёс вал. Соос чылкыт, тӧдьы етӥн дӥськутэн дӥсяськемын, мӧля вылзы зарни кускерттонэн думемын вал.
66015007	Улэп макеос пӧлысь одӥгез сизьым Кылчинъёслы сизьым зарни чашаосты сётъяз, – пумтэм вапумъёс ӵоже улӥсь Инмарлэн вожпотонэныз тырмытэм чашаосты.
66015008	Соку храм Инмарлэн пиштӥсь данлыкезлэн, Солэн кужымезлэн ӵыныныз пачылмиз. Сизьым Кылчинъёслэн ваем сизьым вӧсь каронъёссы бырытозь, нокинлэн но храме пыремез ӧз ни луы.
66016001	Храм пушкысь сизьым Кылчинъёслы верась бадӟым куараез кылӥ: «Мынэлэ, Инмарлэн вожпотонэныз сизьым чашаосты музъем вылэ кисьтэ».
66016002	Нырысетӥез Кылчин мынӥз но аслэсьтыз чашазэ музъем вылэ кисьтӥз. Соку пӧйшурлэсь пуссэ нуллӥсь, солэн тусбуезлы-суредэзлы йыбыртъясь адямиос вылын туж вӧсь луись, юрӟымесь урӟектэм яраос кылдӥзы.
66016003	Кыкетӥез Кылчин аслэсьтыз чашазэ зарезь вылэ кисьтӥз. Соку зарезь ву кулэм муртлэн вирызлы укшась вирлы пӧрмиз, зарезьын улӥсь вань макеос кулӥзы.
66016004	Куинетӥез Кылчин аслэсьтыз чашазэ шуръёс вылэ, ошмесъёс вылэ кисьтӥз: соос вирлы пӧрмизы.
66016005	Мон кылӥ вуослэн Кылчинзылэсь верамзэ: «Шонерлыко Тон, Кузё-Инмаре, Тон, Кудӥз вань, Кудӥз вал но; Тон дун-сьӧлыктэм, малы ке шуоно шонер судить карид.
66016006	Вӧсяськись калыклэсь, пророкъёслэсь вирзэс кисьтэмзы понна Тон соослы юыны вир сётӥд: соослы со ик кулэ».
66016007	Курбон сётон интыысь мукетсэ верасез мон кылӥ: «Зэм ик, Кузё-Инмаре Дунне Кутӥсь Инмаре, зэмлыкоесь, шонерлыкоесь Тынад судъёсыд».
66016008	Ньылетӥез Кылчин аслэсьтыз чашазэ шунды вылэ кисьтӥз: адямиосты тылын сутыны солы луонлык сётэмын вал.
66016009	Адямиосты ӟырдыт пӧсь ӵушказ; нош соос та вӧсь каронъёслы кузё луись Инмарлэсь нимзэ урод кылъёсын тышкаськыса веразы. Соос ӧпкельыса сьӧлыкъёссылэсь ӧз куштӥське, Инмарез ӧз данъялэ.
66016010	Витетӥез Кылчин аслэсьтыз чашазэ пӧйшурлэн престол вылаз кисьтӥз. Соку солэн эксэйлыказ ӝомыт луиз. Курадӟонлы чидатэк, адямиос асьсэлэсь кылъёссэс куртчылӥзы.
66016011	Курадӟонъёссылы, урӟектэм яраоссылы чидатэк, соос Инмысь Инмарез тышкаськылӥзы, ӧпкельыса урод ужъёссылэсь ӧз куштӥське.
66016012	Куатетӥез Кылчин аслэсьтыз чашазэ туж бадӟым Евфрат шуре кисьтӥз но, шундыӝужанысь эксэйёслы сюрес дась мед луоз шуыса, отысь вуэз куасьмиз.
66016013	Соку мон лобась кыйлэн ымысьтыз, пӧйшурлэн но ымысьтыз, ӧрекчи пророклэн ымысьтыз эбекъёслы укшась куинь сьӧд духъёслэсь потэмзэс адӟи.
66016014	Та – паймымон тодметъёс лэсьтӥсь периослэн духъёссы вал. Соос потӥзы быдэс дунне вылысь музъем выл эксэйёс доры, соосты Дунне Кутӥсь Инмарлэн быдӟым нуналаз ожмаськонэ люкан понна.
66016015	«Тани, мон лушкаськись кадь лыкто: шудо сэзь улӥсь, дӥськутсэ дась возись – со гольык ветлоно медаз луы, возьдаськоно интызэ медаз адӟе».
66016016	Соосты еврей сямен Армагеддон шуон интые люказы.
66016017	Сизьыметӥез Кылчин аслэсьтыз чашазэ омыре кисьтӥз. Соку Ин храмысь престол дорысь тазьы шуись бадӟым куара кылӥськиз: «Быдэсмиз!»
66016018	Соку чилекъяны-ворекъяны кутскиз, гудыри куараос шуккиськизы, туж кужмо музъем зурказ, таӵеез музъем вылын адямиос улон дырысен ӧй на вал. Сыӵе музъем зуркан! Сокем кужмо!
66016019	Быдӟым город куинь люкетлы куашказ, вань калыкъёслэн городъёссы ёмыразы. Быдӟым Вавилонэз но Инмар ӧз вунэты Аслаз вожпотонэныз лек винаен чашаез солы сектан понна.
66016020	Вань шормуӵъёс ышизы, гурезьёс быризы.
66016021	Талант быдӟаесь йӧзоръёс инмысен адямиос вылэ усьылӥзы. Йӧзорен вӧсь луэмзы понна адямиос Инмарез урод кылын тышкаськизы, малы ке шуоно йӧзорлэсь кылдэм яраос чидантэм висизы.
66017001	Сизьым чашаен сылӥсь сизьым Кылчинъёс пӧлысь одӥгез, матам лыктыса, мыным шуиз: «Лыкты дорам, трос вуос вылын пукись туж азыса-калгыса улэм кышномуртлы суд лэсьтонэз мон тыныд возьмато.
66017002	Музъем выл эксэйёс соин азыса-калгыса улӥзы, солэн азыса-калгыса улонэзлэн винаеныз музъем вылын улӥсьёс кудӟылӥзы».
66017003	Духен тыр луыкум, Кылчин монэ кыр дуннее нуиз. Соку мон нап-горд пӧйшур вылын пукись кышномуртэз адӟи, со пӧйшурлэн сизьым йырыз, дас сюрез, со быдэсак Инмарез сантэман кылъёсын гожъямын.
66017004	Кышномурт дӥсяськемын ӵыж-горд шукрес дуно дӥсянэн; зарниен, дуно изъёсын, марӟанэн кильтыръямын. Кияз со зарни чаша кутыса возиз, чашаез юрӟым макеосын, аслаз азыса-калгыса улонэзлэн кырсьёсыныз тырмытэмын.
66017005	Солэн кымесаз ним, ватӥськем лушкемлык гожтэмын: «Быдӟым Вавилон – азыса-калгыса улӥсьёслэн, музъем вылысь юрӟым ужъёслэн анайзы».
66017006	Мон адӟи, со кышномурт вӧсяськисьёслэн вирынызы, Иисус сярысь тодытӥсьёслэн вирынызы кудӟемын вал шуыса. Сое адӟи но туж-туж пайми.
66017007	Соку Кылчин мыным шуиз: «Малы тон паймиськод? Мон тыныд та кышномурт сярысь, сое нуллӥсь сизьым йыро, дас сюро пӧйшур сярысь ватӥськем лушкемлыкез верало.
66017008	Пӧйшур, кудзэ тон адӟид, со вал, нош али ӧвӧл ни, пыдэстэм дуннеысь со эшшо потоз на, собере быронэ мыноз. Музъем вылын улӥсьёс, кудъёсызлэн нимъёссы дунне кылдон дырысен улон книгае гожтэмын ӧвӧл, пӧйшур вал, но со ӧвӧл ни шуыса адӟемзы бере паймозы. Но со эшшо лыктоз на.
66017009	Тае валан понна визьлык кулэ. Сизьым йыръёс – со сизьым гурезьёс, кудъёсыз вылын пуке кышномурт, соос ик сизьым эксэйёс но.
66017010	Соос пӧлысь витез сэрпалтэмын ини, одӥгез вань на, нош мукетыз ӧз на лыкты, нош лыктӥз ке, солы кема улоно уз луы.
66017011	Пӧйшур, кудӥз вал, но али ӧвӧл, – со тямысэтӥез эксэй, – сизьымъёс пӧлысь одӥгез, со быронэ мыноз.
66017012	Дас сюръёс, кудзэ тон адӟид, – со дас эксэйёс, кудъёсыз эксэйлык ӧз на басьтэ, но соос пӧйшурен валче, эксэйёс музэн одӥг часлы кивалтыны кужым басьтозы.
66017013	Соослэн одӥг кадесь малпанъёссы, кужымзэс но властьсэс соос пӧйшурлы сётозы.
66017014	Соос Ыжпиен ожмаськыны кутскозы, но Ыжпи соосты вормоз. Уго Со – кузёослэн Кузё-Инмарзы, эксэйёслэн Эксэйзы; кинъёс Соин огазьын – соос Солэн ӧтемъёсыз, быръемъёсыз, оскымон муртъёсыз луо».
66017015	Собере Кылчин мыным шуэ: «Тынад адӟем вуосыд, кудъёсыз вылын азыса-калгыса улӥсь кышномурт пуке, – со пӧртэм адямиос, выжыос, калыкъёс, пӧртэм кылын вераськисьёс.
66017016	Дас сюръёс, кудъёссэ тон пӧйшур вылысь адӟид, соос адӟемпотостэм карозы азыса-калгыса улӥсь кышномуртэз, таркалозы сое, гольык карозы, солэсь лулмугорзэ сиёзы, сое тыл пушкын сутозы;
66017017	малы ке шуоно Инмар соослэн сюлмазы Аслэсьтыз эриксэ, одӥг эриксэ быдэстон мылкыд понӥз: Инмарлэн верам кылъёсыз быдэсмытозьлы, соослэсь эксэйлыксэс пӧйшурлы сётыны.
66017018	Нош кышномурт, кудзэ тон адӟид, – со туж бадӟым город, музъем вылысь эксэйёсын эксэйяськыса улӥсь».
66018001	Та бере мон инмысь васькись эшшо мукетсэ Кылчинэз адӟи. Солэн туж бадӟым кужымез вал; солэн данэныз музъем пиштыса улӥз.
66018002	Со туж кужмо, бадӟым куараен вазиськыса шуиз: «Куашказ, куашказ азыса-калгыса улӥсь быдӟым Вавилон, со периослы улон интылы, вань сьӧд кужымъёслы люкаськон интылы пӧрмиз; вань урод, юрӟым тылобурдоослэн каръяськон интызы луиз; уго аслаз азыса-калгыса улонэзлэн лек винаеныз со вань калыкъёсты кудӟытъяз.
66018003	Музъем выл эксэйёс соин азыса-калгыса улӥзы, музъем выл вузчиос солэн туж бадӟым узырлыкеныз узырмизы».
66018004	Соку Инмысь мон мукет тазьы верась куара кылӥ: «Мынам калыке, пот со пушкысь, солэн сьӧлыкъёсаз медад пыриське, солэсь вӧсь каронъёссэ адӟоно медад луэ;
66018005	уго солэн сьӧлыкъёсыз Инмозь вуизы, солэсь шонертэм улэм нуналъёссэ Инмар тодаз вайиз.
66018006	Солы пунэмзэ тыре озьы, кызьы со тӥледлы тыриз. Ужъёсызъя солы кык полэс пунэмзэ берыктэ. Чашаын со тӥледлы вина дасяз, нош тӥ солы кык полэс кужмозэ дасялэ.
66018007	Кӧня со данлык пӧлын, узырлык пӧлын майбыр улӥз, сомында ик солы курадӟонъёс, куректон-кайгуос сётэ. Со уго сюлмыныз шуэ: ”Эксэй кадь пукисько, мон палкышно ӧвӧл, куректон-кайгуэз уг адӟы!”
66018008	Соин ик одӥгаз нуналэ со доры вӧсь каронъёс вуозы – кулон, бӧрдон, сютэм улон. Со тылын сутэмын луоз, сое судить карись Инмар Кузё-Инмар кужмо уго.
66018009	Ӝуась тылэз, солэсь ӵынзэ адӟизы ке, бӧрдыны кутскозы, викышъялозы со пумысен соин азыса-калгыса, узырлык пӧлын майбыр улэм музъем выл эксэйёс.
66018010	Солэсь курадӟемзэ адӟыса кышкаменызы, палэнын сылозы но шуозы: ”Куректон-кайгу, куректон-кайгу тыныд, Вавилон, туж бадӟым город, юн город! Уго одӥг час куспын судить карон дырыд вуиз”.
66018011	Со понна музъем выл вузчиос но бӧрдозы, викышъялозы, уго нокин но соослэсь вуззэс уз ни окты, –
66018012	зарни, азвесь арбериосты, дуно изъёсты но, марӟанэз но, тӧдьы дэраез, порфираез но, буртчинэз, нап-горд дуно басмаез но, ческыт зыно пуосты но, слон лылэсь пӧртэм арбериосты но; дуно пуослэсь, ыргонлэсь, кортлэсь, мраморлэсь пӧртэм тӥрлыкъёсты;
66018013	корицаез, фимиамез, мироез но, ладанэз но, винаез но, вӧез но, тӧдьы пызез но, ю-нянез но, пудоез но, ыжъёсты но, валъёсты но, уробоосты но, адями мугорез но, лулэз но.
66018014	Лулыдлэн кулэ карон емышъёсыз но тон дорысь кошкизы, ваньмыз умоез, югытэз тон бордысь палэнскиз, – тон сое уд ни шедьты.
66018015	Ваньмыныз таин вузкарисьёс, соин узырмемъёс, солэсь курадӟемзэ адӟыса, кышкаменызы палэнын сылозы, бӧрдозы, викышъялозы
66018016	но шуозы: ”Куректон-кайгу, куректон-кайгу тыныд, туж бадӟым город, тӧдьы дэраен но порфираен, нап-горд дуно басмаен дӥсяськем но зарниен, дуно изъёсын, марӟанэн чеберъяськем город!
66018017	Одӥг час куспын та быдӟа узырлык ышиз-быриз!” Соку ваньмыз пыжез валтӥсьёс, пыжъёсын уяса мынӥсьёс, вань пыж кузёос, ваньмыз зарезь вылын ужасьёс палэнэ кариськизы
66018018	но, солэсь ӝуамзэ, ӵынзэ адӟыса, бадӟым куараен кеськыса шуизы: ”Кыӵе город вань на та бадӟым городлы укшасез?!”
66018019	Йыр вылъёсазы пень пызьназы но бӧрдыса, викышъяса кеськизы: ”Куректон-кайгу, куректон-кайгу тыныд, туж бадӟым город! Ваньмызлэн, кинъёслэн зарезь вылын пыжъёссы вал, солэн дуно арбериосыныз ваньзы соос узырмизы. Нош одӥг час куспын ваньмыз со быриз!”
66018020	Та пумысен шумпотэ-шулдыръяське, Ин но, святой апостолъёс но, пророкъёс но, уго Инмар тӥ понна сое судить кариз».
66018021	Соку одӥгез кужмо Кылчин бадӟым вуко кӧлы укшась изэз басьтыса зарезе куштӥз но тазьы шуиз: «Таӵе ик ӝоглыкен куштэмын луоз Вавилон но, туж бадӟым город, со пырак ӵожелы быроз.
66018022	Крезен шудӥсьёслэн, кырӟасьёслэн, чипчирган шудӥсьёслэн, гумы пеллясьёслэн тон дорын куаразы уз ни кылӥськы; тон дорын нокыӵе усточиос но, нокыӵе киуж устолыкъёс но уз ни луэ, тон дорын вуко кӧлэн дыбыртэмез но уз ни кылӥськы;
66018023	Лампадалэн югытэз но тон дорын уз ни пишты; эмеспилэн но, вылькенлэн но куаразы тон дорын уз ни кылӥськы: уго тынад вузчиосыд музъем вылын кузёяськыса улӥзы, вань калыкъёсты син пӧртманэныд йыромытыса возид.
66018024	Пророкъёслэн, святойёслэн, музъем вылын вань вием муртъёслэн вирзы со пушкысь шедьтэмын».
66019001	Та бере мон Инмысь туж трос калыклэн вераськемезлы укшась жингрес куара кылӥ, соос тазьы чирдӥзы: «Аллилуия! Утиськон но, данлык но, сӥё-сано луон но, кужым но асьмелэн Кузё-Инмармылэн кияз.
66019002	Зэмлыкоесь, шонерлыкоесь Солэн судъёсыз, малы ке шуоно Со судить кариз музъем вылэз аслаз азыса-калгыса улэменыз сисьтӥсь-саптась туж азыса-калгыса улэм кышномуртэз. Аслаз ляльчиосызлэн вирзы понна солы пунэмзэ берыктӥз».
66019003	Соос кыкетӥ ползэ шуизы: «Аллилуия! Солэн ӵыныз пумтэм вапумъёс ӵоже ӝутскыса улэ».
66019004	Собере кызь ньыль пересь визьнодчиос но ньыль улэп макеос, пыдес вылазы уськытскыса, престол вылын пукись Инмарлы йыбырттыса шуизы: «Аминь! Аллилуия!»
66019005	Соку престол дорысь куара кылӥськиз: «Солэн вань ляльчиосыз, Солэсь кышканэн улӥсьёс, покчиосыз но, быдӟымъёсыз но асьмелэсь Инмармес ушъялэ».
66019006	Трос калык пӧлысь потӥсь куаралы, бадӟым вуослэн жильыртэмзылы укшась, кужмо гудырилы кельшись, тазьы верась куараосты кылӥ: «Аллилуия! Дунне Кутӥсь Инмар Кузё-Инмар эксэе пуксиз.
66019007	Шумпотоме, шулдыръяськоме, Сое данъяломе; уго Ыжпилэн сюан нуналыз вуиз, Солэн кышноез ассэ дасяз ини».
66019008	Кышно луонэзлы чылкыт, тӧдьы дэра дӥськут дӥсяны сётэмын вал; нош со чылкыт тӧдьы дэра – со святойёслэсь шонерлыко ужъёссэс возьматэ.
66019009	Соку мыным Кылчин шуиз: «Гожты: шудоесь Ыжпилэн сюан ӝытаназ ӧтемъёс». Со мыным шуиз: «Та кылъёс – Инмарлэн зэмос кылъёсыз».
66019010	Солы йыбырттон понна мон солэн пыд выжыяз уськытски, но со мыным шуиз: «Эн, тазьы эн лэсьты; мон тонэн ӵош, тынад агай-вынъёсыныд ӵош – Иисус сярысь шара ивортӥсьёсын ӵош – ужась луисько. Инмарлы йыбыртты; уго Иисус сярысь шара ивортон – со Инмар кылэз тодытӥсь дух бордысь потэ».
66019011	Соку мон усьтӥськем Инэз адӟи но, тани, мон азьын тӧдьы вал. Со вал вылын пукись Оскымон, Зэмлыко шуыса нимаське, Со шонер судить каре, шонер ожмаське.
66019012	Синъёсыз Солэн гомаса ӝуась тыл кадесь; Солэн йыр вылаз трос венец изьыосыз. Солэн гожтэм нимыз вал, но со нимез Ачиз сяна нокин но уг тоды.
66019013	Со дӥсямын вал вирен горд луэм дӥськутэн. Солэн нимыз: Инмар Кыл.
66019014	Инмысь ожмаськисьёс Со бӧрсьы тӧдьы валъёс вылын мынӥзы; чылкыт, тӧдьы дэра дӥськутэн соос дӥсяськемын вал.
66019015	Солэн ымысьтыз лэчыт меч потыса улэ, со мечен Со калыкъёсты погыртоз. Со корт бодыен соосты возьма; Дунне Кутӥсь Инмарлэсь вожпотон, лек вина виятон гузэ Со лёга.
66019016	Солэн дӥськут бордаз но, кус бордаз но ним гожтэмын: «Эксэйёслэн Эксэйзы, кузёослэн Кузё-Инмарзы».
66019017	Шунды шорын сылӥсь одӥгзэ Кылчинэз мон адӟи; инбам шортӥ лобась вань тылобурдоослы со бадӟым куараен черектӥськыса вераз: «Лобӟыса лыктэ, Инмарлэн быдӟым ӝытаназ люкаськелэ,
66019018	эксэйёслэсь шӧйёссэс, кужмоослэсь шӧйёссэс, сюрс солдатэн кивалтӥсьёслэсь шӧйёссэс, валъёслэсь шӧйёссэс, соос вылын пукисьёслэсь шӧйёссэс, эрикоослэсь но, ляльчиослэсь но, покчиослэсь но, быдӟымъёслэсь но шӧйёссэс сиыны лыктэ».
66019019	Собере мон пӧйшурез, музъем выл эксэйёсты но соослэсь ожмаськисьёссэс адӟи, соос вал вылын Пукисен, Солэн ожмаськисьёсыныз жугиськыны люкаськиллям.
66019020	Пӧйшур но со азьын паймымон ужъёс лэсьтӥсь ӧрекчи пророк соин ӵош кутэмын вал; паймымон ужъёсын со пӧйшурлэсь пуссэ басьтӥсьёслэсь, солэн суредам тусбуезлы-суредэзлы йыбыртъясьёслэсь визьзэс тугаса улӥз. Соосты кыксэс ик сераен ӝуась ты пушкы улэпкын куштӥзы;
66019021	нош мукетъёссэ вал вылын Пукисьлэн ымысьтыз потӥсь меченыз виизы; вань тылобурдоос соослэн шӧйёсынызы кӧтсэс тыризы.
66020001	Собере мон Инмысь васькись Кылчинэз адӟи, со киын пыдэстэм дуннелэн усьтонэз вал, туж бадӟым жильы со кияз возиз.
66020002	Со лобась кыез, вашкала кыез, кутӥз – шайтанэз, диаволэз. Сое со сюрс арлы жильыен думылӥз
66020003	но пыдэстэм дуннее сэрпалтӥз. Собере со пыдэстэм дуннеез пытсаз но со вылэ печать понӥз, сюрс ар ортчытэк, калыкъёслэсь визьзэс медаз ни сура шуыса; нош со бере со вакчи дырлы мозмытэмын луыны кулэ.
66020004	Собере мон престолъёсты но соос вылын пукисьёсты адӟи, соослы судить карыны эрик сётэмын вал. Иисусэз тодытэм-ивортэм понна, Инмар кыл понна йырзэс ӵогемъёслэсь лулъёссэс адӟи, – соос пӧйшурлы, солэн тусбуезлы-суредэзлы но ӧз йыбырттэ; кымесазы но, киязы но пус пуктыны ӧз сётэ. Соос лулъяськизы но Христосэн огазьын сюрс ар ӵоже эксэй радын улӥзы.
66020005	Нош мукетъёсыз кулэмъёс, сюрс ар ортчытэк ӧз улӟе. Та – нырысетӥез кулэмысь улӟыса султон.
66020006	Нырысетӥяз улӟыса султонэ пыриськись адями шудо, дун-сьӧлыктэм: кыкетӥез кулон соос борды уг ни йӧтӥськы. Соос Инмарлэн, Христослэн священникъёсыз луозы, Соин огазьын сюрс ар ӵоже эксэй радын улозы.
66020007	Нош сюрс ар ортчем бере шайтан аслаз пытсэтысьтыз мозмытэмын луоз, со музъемлэн ньыль пал сэрегаз ик улӥсь калыкъёслэсь визьзэс туганы потоз, Гогез но Магогез, ваньзэс ожмаськонэ люкалоз; соослэн лыдзы – зарезьысь луо мында.
66020008	Музъемлэн пасьтанаяз потӥзы но святойёслэсь сылон интызэс, яратоно городэз котыртӥзы.
66020009	Соку Инмысь Инмар дорысь тыл усиз но соосты ньылӥз.
66020010	Нош диавол, соослэсь визьзэс тугась, сераё, тылын ӝуась тыэ куштэмын, отын пӧйшур но ӧрекчи пророк уй но нунал, пумтэм вапумъёс ӵоже курадӟыса улозы.
66020011	Собере мон быдӟым тӧдьы престолэз но со вылын Пукисез адӟи, Солэн ымныр азьысьтыз ин но, музъем но бызьыса кошкизы, соослы инты ӧз сюры.
66020012	Соку мон кулэмъёсты адӟи, покчиоссэ но, быдӟымъёссэ но – Инмар азьын сылӥсьёсты. Книгаос усьтэмын вал, мукетыз но – улон книга – усьтэмын вал. Кулэмъёсты лэсьтэм ужъёссыя судить каризы, книгаосын кызьы соос сярысь гожтэмын вал.
66020013	Соку зарезь ас пушказ кулыса кыллисьёсты сётӥз; кулон но, ад но асьсэ дорын кулыса кыллисьёсты сётӥзы. Ваньзэсты асьсэлэн ужъёссыя судить каризы.
66020014	Кулон но, ад но тылын ӝуась тыэ куштэмын. Та – кыкетӥез кулон.
66020015	Кин улон книгае гожтэмын ӧй вал, сое тылын ӝуась тыэ куштӥзы.
66021001	Собере мон выль инэз но выль музъемез адӟи; уго азьвылэз ин но, азьвылэз музъем но ортчизы-кошкизы, зарезь но ӧвӧл ни.
66021002	Соку мон, Иоанн, Инмысь, Инмар дорысь васькись святой городэз, выль Иерусалимез, адӟи; аслаз кузпалэз понна вылькен кадь чеберъяса со дасямын вал.
66021003	Инмысь мон бадӟым куара кылӥ, со шуиз: «Тани, Инмарлэн адямиосын огазьын улон интыез-скинияез, соосын Со огазьын улоз; соос Солэн калыкез луозы, нош Ачиз Инмар соосын огазьын луоз – соослэн Инмарзы луоз.
66021004	Инмар соослэн син улысьтызы вань синкылизэс ӵушоз. Кулон уз ни луы, бӧрдон но, викышъян но, висён но уз ни луэ, уго мар вал азьвыл, ваньмыз со ортчиз-кошкиз».
66021005	Престол вылын Пукись шуиз: «Тани, Мон ваньзэ выльзэ кылдытӥсько». Собере Со мыным шуиз: «Гожты, та кылъёс зэмесь, шонересь уго».
66021006	Мыным шуиз: «Быдэсмиз! Мон – Альфа но Омега, Кутсконэз но, Пумыз но. Сюэз куасьмем муртлы ошмесысь улэп вуэз дунтэк сёто.
66021007	Вормись мурт ваньзэ тае люкетлы басьтоз, солы Мон Инмар луо, нош со Мыным – пи луоз.
66021008	Нош кышкасьёслэн, оскисьтэмъёслэн, кырсь-юрӟым муртъёслэн, адями виылӥсьёслэн, азыса-калгыса улӥсьёслэн, туно-пеллёослэн, сульдэръёслы-идолъёслы йыбыртъясьёслэн, вань ӧрекчаськисьёслэн азьпал адӟонзы – тыл, сераен ӝуась ты. Таиз – кыкетӥез кулон».
66021009	Берпуметӥ сизьым вӧсь каронъёсын тырмытэм сизьым чашаен сизьым Кылчинъёс пӧлысь одӥгез мон доры лыктӥз. Со мыным шуиз: «Лык татчы, мон тыныд вылькенэз, Ыжпилэсь кышно луонзэ, возьмато».
66021010	Духен тыр луыкум, Кылчин монэ туж бадӟым, ӝужыт гурезь йылэ тубытыса, мыным быдӟым городэз – святой Иерусалимез – возьматӥз. Со Инмысь Инмар дорысь лэзиськиз:
66021011	со бордын Инмарлэн пиштӥсь данлыкез вал. Со дуно из кадь, хрустальлы укшась яспис из кадь пиштыса улӥз.
66021012	Городэз бадӟым, ӝужыт борддор котыртэ, отын дас кык капкаез, нош со капкаос вылын дас кык Кылчинъёс сыло. Капкаос бордын Израильлэн дас кык выжыосызлэн нимъёссы гожтэмын:
66021013	шундыӝужанын куинь капка, уйпалан куинь капка, лымшор палан куинь капка, шундыпуксёнын куинь капка.
66021014	Городлэн борддорез дас кык инъет вылын сылэ, соос бордын Ыжпилэн дас кык апостолъёсызлэн нимъёссы гожтэмын.
66021015	Городэз, солэсь капкаоссэ, солэсь борддоръёссэ мертан понна монэн вераськисьлэн кияз зарни бодыез вал.
66021016	Город ньыль сэрего, солэн кузьдалаез пасьталаеныз одӥг кадь. Бодыен со городэз мертаз, солэн кузьдалаез дас кык сюрс стадия. Городлэн кузьдалаез но, пасьталаез но, ӝуждалаез но огкадесь.
66021017	Солэсь борддорзэ но мертаз. Адями мертэтэн мертаса, со сю ньыльдон ньыль гырпум кузьда, со мертэт Кылчинлэн мертэтэз луэ.
66021018	Солэн борддорез яспислэсь пуктэмын, нош ачиз город – чылкыт зарнилэсь, пыр адӟиськись пиялалы укша.
66021019	Город борддорлэн инъетэз чеберъямын олокыӵе но дуно изъёсын: нырысетӥ инъетэз – яспис, кыкетӥез – сапфир, куинетӥез – халкидон, ньылетӥез – марӟан из,
66021020	витетӥез – сардоникс, куатетӥез – сардис, сизьыметӥез – хризолит, тямысэтӥез – вирилл, укмысэтӥез – топаз, дасэтӥез – хризопрас, дас одӥгетӥез – гиацинт, дас кыкетӥез – аметист.
66021021	Нош городлэн дас кык капкаез – со дас кык марӟан пырыос: котькудӥз капка – одӥг марӟан пыры. Городлэн ульчаез – пыр адӟиськись пияла кадь чылкыт зарнилэсь.
66021022	Городысь храмез мон ӧй адӟы; уго Дунне Кутӥсь Инмар Кузё-Инмар, Ыжпи – со солэн храмез.
66021023	Город шундылэн но, толэзьлэн но югытсылы ёрмыса уг улы, уго Инмарлэн пиштӥсь данлыкез сое югдытыса возе, нош солэн югыт сётӥсез – Ыжпи.
66021024	Утем калыкъёс солэн югытаз ветлозы, музъем выл эксэйёс со пушкы асьсэлэсь данлыксэс, сӥзэс-санзэс ваёзы.
66021025	Городлэн капкаосыз нуназе уз ворсаськылэ, нош уй отын чик уз луы.
66021026	Отчы калыкъёслэсь данлыксэс, сӥ-санзэс ваёзы.
66021027	Со пушкы нокыӵе жоб макелэн пыремез уз луы, нокин но юрӟым, ӧрекчи уж лэсьтӥсь уз пыры, пырозы соос гинэ, кинъёс Ыжпилэн улон книгаяз гожтэмын.
66022001	Кылчин мыным Инмарлэн но Ыжпилэн престолэз бордысьтыз потӥсь, кристалл кадь югыт, улон вуэн чылкыт шурез возьматӥз.
66022002	Городлэн ульча шораз, шурлэн мыд-мыд палаз улон писпу будэ. Ар ӵоже со дас кык пол емыш вае, толэзьлы быдэ емышсэ сётэ, нош писпулэн куаръёсыз калыкъёслы бурмон сёто.
66022003	Татын номыр но каргамез уз ни луы; татын Инмарлэн но Ыжпилэн престолэз луоз. Солэн ляльчиосыз Солы тыршыса улозы,
66022004	Солэсь ымнырзэ адӟозы; Солэн нимыз соослэн кымес бордазы гожтэмын луоз.
66022005	Отын уй но уз луы, лампадалэн но, шундылэн но югытсы кулэ уз ни луы, уго Инмар Кузё-Инмар соослы югыт сётӥсь луоз. Пумтэм вапумъёс ӵоже соос эксэй радын улозы.
66022006	Со мыным шуиз: «Та кылъёс шонересь, зэмесь. Святой пророкъёслэн Инмарзы Кузё-Инмар Аслэсьтыз Кылчинзэ Аслаз ляльчиосызлы мар ӝоген луыны кулэ, сое возьматыны ыстӥз.
66022007	Тани, ӝоген Мон лыкто. Шудо со мурт, кин та книгаысь азьпалзэ тодытонлэсь кылъёссэ утьыса улэ».
66022008	Мон, Иоанн, ваньзэ тае ачим адӟи но, кылӥ но. Нош куке мон тае кылӥ, адӟи, солы мед йыбырттом шуыса, мыным тае возьматъясь Кылчинлэн пыд выжыяз уськытскыса йыбырттӥ.
66022009	Но со мыным шуиз: «Эн, тазьы эн лэсьты. Мон тонэн, тынад братъёсыныд пророкъёсын, та книгае гожтэм кылъёсты вань утись-возисьёсын ӵош ужасько-тыршисько. Инмарлы йыбыртты».
66022010	Эшшо со мыным шуиз на: «Та книгаысь азьпалзэ тодытыса веранлэсь кылъёссэ ватыса эн возьы, уго дыр матэ вуиз ни.
66022011	Шонертэм улӥсь эшшо шонертэм ужъёс мед лэсьтоз на; кырсь-шеко улӥсь эшшо мед саптаськоз на; шонер улӥсь шонер ужъёс мед лэсьтоз на, дун-чылкыт улӥсь но эшшо дун-чылкытгес мед луоз на».
66022012	Тани, ӝоген Мон лыкто. Мынам пунэм берыктонэ сьӧрам, котькудӥзлы солэн ужезъя пунэмзэ берыкто.
66022013	Мон – Альфа но Омега, Кутсконэз но, Пумыз но, Нырысетӥез но, Берпуметӥез но.
66022014	Шудоесь солэсь курон-косонъёссэ утьыса улӥсьёс – улон писпулэсь емышсэ сиыны но городэ капкаетӥ пырыны эрик басьтӥсь муртъёс.
66022015	Нош педло палаз кылёзы азэм пуныос, туно-пеллёос, азыса-калгыса улӥсьёс, адями виылӥсьёс, сульдэръёслы-идолъёслы йыбыртъясьёс – вань ӧрекчаськисьёс, шонертэм улонэз яратӥсьёс.
66022016	Мон, Иисус, тае тӥ черкъёсын мед тодытоды-ивортоды шуыса, тӥ доры Аслэсьтым Кылчинме ыстӥ. Мон – Давидлэн выжыез, солэн кидысэз луисько – яркыт ӵукна кизили.
66022017	Дух но, вылькен но шуо: «Лыкты!» Котькудӥз кылӥсь мурт мед шуоз: «Лыкты!» Сюэз куасьмем мурт мед лыктоз, улон вуэз басьтэмез потӥсь мурт сое дунтэк мед басьтоз.
66022018	Мон котькудӥзлы та книгаысь азьпалзэ тодытон кылъёсты кылӥсьлы ивортӥсько: кин ке та кылъёс борды мар ке ватсаз, со вылэ Инмар вӧсь каронъёс ыстоз, кудъёсыз сярысь та книгаын гожтэмын:
66022019	Кин ке та азьпалзэ тодытон книгалэн кылъёсыз пӧлысь марзэ ке куштӥз ке, сое улон книгае, святой городэ, кызьы та книгаын гожтэмын, Инмар пырыны уз лэзьы.
66022020	Тае Ивортӥсь шуэ: «Зэм ик, ӝоген лыкто! Аминь». Кузё-Инмаре Иисус, лыкты!
66022021	Асьмелэн Кузё-Инмармылэн Иисус Христослэн дэлетэз ваньды бордын мед улоз. Аминь.
